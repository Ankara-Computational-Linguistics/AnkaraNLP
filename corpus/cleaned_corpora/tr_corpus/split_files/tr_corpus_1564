Nihayet Alanya'dan vazgeçti ve Fırat Nehri kenarındaki bölgeler açısından II. Mahmud'un kararını kabul etmeye hazır olduğunu açıkladı. Sadece Adana'nın kendisine verilmesinde hâlâ diretiyordu. Ayrıca kendisine yardım eden herkes için genel bir af istiyordu. Bunun üzerine birlikleri derhal geri çekildi86. 8 Nisan'da yapılan Kütahya Barışı, aslında Mehmed Ali Paşa'nın zaferi anlamına geliyordu. Kütahya Antlaşması daha sonra Edhem Efendi'nin İskenderiye'de akdettiği ve Mehmed Ali Paşa'nın Mısır için 10 bin kese verginin yanında Suriye için ayrıca 20 bin kese vergi vermeyi taahhüt ettiği antlaşma ile genişletildi87, ama kısa bir süre sonra ne ödenmemiş vergileri, ne de cari yıl için ödenecek vergileri veremeyeceğini açıkladı. Mısır Valisi'nin defalarca adaya gelmesine rağmen, tekrar baş gösteren Kandiye ayaklanmasını – birkaç kez adı geçen Mısırlı komutan Osman Paşa, İstanbul'da Osmanlıların tarafına geçmişti – mazeret gösterebileceğini düşünüyordu ve Bâbıâli'ye bunun yerine yine ara sıra hediyeler gönderiyordu88. Asıl hayali ise veraset hakkı olan bir hanedanın başı olarak, emrinde bulunan yaklaşık beş milyon nüfuslu eyaletlerde Batılı devletlerin baskısı ile Bâbıâli tarafından tanınmaktı, ama bu hayali şimdilik gerçekleştirilemeyecek kadar cüretkârdı89. Zaten Avrupa'ya gönderdiği ajanlarının getirdikleri cevaplar da bu yönde idi90. Urfa ve Rakka eyaletleri ise 1834 yılında pervasızca işgal edildi91. Şimdi sıra Rus dostları eve göndermeye gelmişti. Barışın akdedildiği günün arifesinde Amiral Kumani emrinde ikinci bir filo tarafından İstanbul'a getirilen Muraviyev 5 bin asker ile İstanbul'da Hünkâr İskelesi'ne geldi. Amiral Hersavski birkaç gün sonra ayrıca 8 bin askeri Büyükdere'ye getirdi ve II. Mahmud, 11 piyade taburu, 8 süvari bölüğü ve 36 toptan oluşan 13 bin kişilik bu Rus ordusunun geçit resmini oldukça neşeli bir yüzle izlemek zorunda kaldı92. Dindaşları Yortu Bayramı şenliklerine gurur ve huşu içinde katıldıklarında, Rumlar sevinç gösterilerinde bulundular Ne de olsa İstanbul'un tamamı onların elinde idi ve sultanın az sayıda birlikleri ne İstanbul'daki Osmanlı hakimiyetini, ne de padişah tarafından sistematik bir biçimde küçük düşürülen ve korku içindeki başkent halkını kurtaramazdı. Amiral Hugon'un ve İngiliz meslektaşı Malcolm'un İzmir Körfezi'ne gelişleri, Batılı devletlerin kurtarıcıların artık İstanbul'da daha fazla kalmalarını istemediklerinin işareti idi. Adana'nın kime ait olacağına dair meseleyi daha hızlı bir şekilde çözmek için, İskenderiye'ye gönderilen Fransa ve Avusturya temsilcileri Bois-le-Comte ve ProkeschOsten93 Nisan ayında çaba gösteriyorlardı. Halil Paşa'dan Mısır'ı terk etmesi istenmişti, İbrahim Paşa, geri dönüşünü yarıda kesmişti ve Fransa, Mehmed Ali Paşa'nın Anadolu'nun tamamını boşaltmasını ancak büyük çabalardan sonra sağlayabilmişti. Mısır Valisi nihayet Mayıs ayı başlarında, kendisine daha sonra muhassıllık olarak bırakılacak olan Adana'dan vazgeçti. Bu arada Kont Orlov, elçi ve başkomutan olarak İstanbul'a gelmişti ve birliklerini geri çekmeye hiç de niyetli görünmüyordu. İngiliz ve Fransız gemiler Bozcaada'ya kadar gelince, Ruslar nihayet Rus Çarı'nın doğum günü olan 9 Temmuz'dan 12 Temmuz'a kadar geri çekildiler94. Ruslar, ancak Bâbıâli Hünkâr İskelesi Antlaşması'nı imzalamaya razı olduktan sonra geri çekilmişlerdi. Bu antlaşma tamamen savunmaya yönelik bir ittifak olup, her iki taraf sekiz yıllığına karşılıklı yardım taahhüt ediyorlardı. Ancak Bâbıâli'yi yük altına sokmamak ve güçlüklerden 95 kurtarmak için – ki bu gizli bir maddede geçen ifadelerdi – Rus Çarı sadece Çanakkale Boğazı'nın yabancı savaş gemilerine kapatılmasını talep ediyordu96. Ruslar tabii ki İstanbul Boğazı'ndan serbestçe geçebileceklerdi. Bu ilgi çekici belgenin altında, reis efendi olarak 1832 tarihinde atandıktan kısa bir süre sonra makamından alınan Pertev Efendi ile Necib Efendi'nin yerine gelen Âkif Efendi'nin97, daha sonra kurnaz ve yaşlı devlet adamı Koca Hüsrev Paşa'nın ve Ruslardan rüşvet alan Ahmed Fevzi Paşa'nın imzaları bulunuyordu. Hepsi büyük bir acele ve gizlilikle hareket etmişlerdi ve bunun karşılığında ödüllerini alacaklardı. Mısırlılara karşı olarak yapılan yardımlar oldukça cömert ödüllendiriliyordu. Ahmed Fevzi Paşa'nın Petersburg'a gönderilmesi ve 17 Ocak 1834 tarihinde Rusya'nın Gürcistan'daki yeni fetihlerinin yeni sınırlarını güvence altına alan98 antlaşmanın imzalanması ve ödenmeyen tazminatların ödenmesi için yeni tedbirlerin getirilmesi – yine 6 milyondan 2 milyonu indiriliyordu – müttefik güçlerin daha da sıkı işbirliği içine girmesine katkıda bulundu99. Bâbıâli derhal Rusya'nın Romen Prenslikleri Divânı Başkanı General Paul Kisselev'in100 denetim altında hazırlanan ve Romen prenslerinin otoritesi açısından boyarlar meclisi üyeleri lehinde olmak üzere yıkıcı sonuçlar verecek olan anayasayı, yani Dahilî Nizâmnâme yi kabul etti. Boğdan ve Eflak, bundan böyle birlikte 2 milyon akçe vergi ödeyeceklerdi. Kısa bir süre sonra, Nisan ayında yeni prensler de atandı – bundan sonraki prensler ise seçilecekti. Boğdan tahtına Rus Çarı'nın fikirlerinden etkileniyormuş gibi görünen soğukkanlı, pratik ve despot Mihail Sturdza ve Eflak tahtına eski Eflak Prensi'nin kardeşi, merhametli ve hayalperest Aleksandru Gika getirildi. Ancak Silistre'de devlet borçları tamamen ödenene kadar Rus müdafaa kıtaları kalacaktı101. Kisselev, 1834 yılında İstanbul'dan ayrılırken, Silistre ancak 1836 yılında boşaltıldı102. Mehmed Ali Paşa, aslında iki ülke arasında bir barış değil, sadece başarılı bir asinin affedilmesi ve ödüllendirilmesi anlamına gelen Kütahya Antlaşması ile 1 milyon 156 bin nüfuslu bir eyalet elde etmişti103, ama bu eyalet Osmanlı Devleti'nden Mısır'dan daha az kopmuştu. Sadece 15 bin Türk'ün yaşadığı104 Suriye ve Mısır ise zamanla bağımsızlıklarını kazanmak için sadece tahkim edilmesi gereken tüm bir Arap ülkesi oluşturuyordu. Ama bunun için tekellerin veya âşâr vergisinin yanında, Bizans örneğine göre uygulanan vergilerin zorunlu silahsızlandırmanın zorunlu askerliğin ve herşeyi kendinde toplayan ve Mısır'da mülkiyet hakkının denetlenmesi ile aslında Mısır'ın efendisinin lehine ortadan kaldırılan toprak mülkiyetine kadar herkesi kendi menfaati için çalıştıran mutlak güce dayalı baskı rejiminden daha farklı bir siyaset gerekiyordu. Baskı altında tutulan ve neredeyse köleler gibi kırbaçlarla çalıştırılan memurlar aracılığıyla sistematik kan emiciliği, çok geçmeden neredeyse bağımsız paşaların kimi zaman merhametli ve esirgeyici muamelesinden daha avantajlı görünmüyordu. Avam takımının, idarecileri küçük düşürmeye ve kovmaya alışık oldukları Halep ve Şam gibi şehirlerin, Mısır'daki pazaryerleri gibi kolay yönetilemeyeceği aşikârdı ve dağların gururlu ahalisine karşı, fellahların her zamanki gibi kaderlerine boyun eğerek sessizce kabul ettikleri mali politikalar hiçbir işe yaramıyordu. Ayrıca Fırat Nehri'nin ve Filistin sınırının özgür Arapları da Nil deltasının yakınlarındaki aç Bedevilerle hiç mi hiç kıyaslanamazdı. Böylece Mısırlılar Suriye'de sürekli ayaklanmalarla karşılaşıyorlardı105. Nablus ve Hebron halkı 1834 yılı ilkbaharında silahlarını teslim etmeyi reddetti ve halkın öfkesine direnemeyen küçük Mısır kıtalarına saldırdı. Kudüs'te asiler eski bir kanalın açıklığından girerek, yabancı askerlerden kanlı bir intikam almayı başardılar. İbrahim Paşa, sadece büyük kayıplar vererek, küçük bir ordu ve toplar ile Kudüs önlerine gelebildi. Nazareth Dağları'nda çıkan ayaklanma tüm hızı ile devam ediyordu106. Kutsal Şehir'de ise İbrahim Paşa Suriyeliler tarafından bizzat kuşatmaya alındı107 ve Mir Beşir'den yardım bekledi. Bir süre önce zindana atılan Abu Goş'un oğlu gibi, Hristiyan hacıları sömüren kişiler, İbrahim Paşa'nın babası tarafından gönderilen yeni birliklerle birleşmesini engellemeye çalıştılar108. Ancak Mehmed Ali Paşa Temmuz ayında ordusu ve donanması ile birlikte Suriye'ye geldiğinde, İbrahim Paşa asilerin liderleri arasında çıkan anlaşmazlıkları kendi lehine kullanarak, eski konumunu tekrar geri kazanmıştı Güzel sözlerle kandırılan asiler ele geçirilmişler ve bunun üzerine Akkâ'da yapılan idamlar sayesinde huzur tekrar sağlanmıştı109. Bu arada Dürzî Dağları'nda Emir Halil'in de gücü kırıldı110 ve Antakya'daki asilerin de akıbeti aynı oldu111. Aslında Mehmed Ali Paşa'yı tam olarak affedememiş olan Bâbıâli tüm bu çatışmaları tabii ki kendi lehine kullanmaya çalışmıştı. Kürt boylarına boyun eğdirme bahanesi ile Konya mağlubu olup, artık Sivas Valisi olan Mehmed Reşid Paşa Anadolu'ya gitti ve burada 1833-1834 yılları arasında eski düşmanı gözetleyerek uzunca bir zaman geçirdi112. Ama II. Mahmud, işi savaşa kadar götürmedi Bunu yapmasını ne Namık Paşa'nın yine başarısız bir görevle gönderildiği İngiliz kabinesi, ne de herşeye rağmen İskenderiye konsolosu Duhamel'in Mısır Valisi'ni hırslı planlarını gerçekleştirmesi için kışkırtan Rusya tavsiye etmiyorlardı. Mehmed Ali Paşa, verginin ödenmesini ertelediğinde bile, Malatya'dan yola çıkmış olan Mehmed Reşid Paşa'ya daha fazla ilerlememesi yönünde bir emir gönderildi. 1834 yılı sonunda Mehmed Ali Paşa, Urfa'yı boşaltmayı kabul etti. Ayrıca bir süre sonra Necib Paşa'nın, ölen dayının iki mirasçısının mücadeleye giriştikleri Trablusgarb'a gelerek, mirasçılardan birini İstanbul'daki hükümdarın valisi olarak tayinini, hatta tıpkı 1834 yılında Boğdan ve Eflak prenslerinin ancak birkaç ay öncesinde talep ettikleri gibi, onay işaretlerini almak üzere İstanbul'a göndermesini sessizce izlemek zorunda kaldı113. Gerçekten de Mehmed Ali Paşa, yeni Vali Mehmed Emin Rauf Paşa'nın topluca ayaklanan Berberilere karşı zorlu bir mücadeleye giriştiği Trablusgarb'a hiç gelmedi. Kaptan-ı Derya Tahir Paşa da huzuru tekrar sağlayamadı ve ancak 1837 yılında yerine getirilen Hasan Paşa, daha yumuşak davranarak bu zorlu görevi yerine getirebildi. Tunus'ta aynı yıl içinde yeni Tunus Dayısı II. Mahmud tarafından Osmanlı Devleti'nin vasalı olarak onaylandı114. Bâbıâli nihayet 1836 yılında kısa bir süre önce daimi temsilcisi olarak atanan Reşid Bey aracılığıyla Paris'te Konstantine'nin Cezayir ile birleştirilmesi amacıyla yapılan sefere karşı çıkma cesaretini buldu115. Fransa ticarî ataşesi d'Eyragues ve elçi Roussin, 1837 yılında Cezayir asilerine gösterilen sempatiye Osmanlı Donanması'nın Berberi sularına gönderilmesine itiraz ederek cevap verdiler. Buna istinaden Tunus önlerine sadece tek bir firkateyn geldi ve Tunus Dayısı Seydi Mustafa, 4 bin kese vergi gönderip, her yıl hediyeler göndermek vaadi ile kendisini batıdan tehdit eden Hristiyan güçlerine itiraz etmekte gecikmedi. Kısa bir süre sonra öldürülecek olan Tunus Dayısı'nın oğluna, Tunus Dayısı olarak tanınmanın yanı sıra Osmanlı paşalık rütbesi verildi116. Mehmed Ali Paşa, İngiltere'nin Orontes-Fırat hattını kullanarak Hindistan'a daha kısa bir yol açma girişimlerine – Bâbıâli İngiliz gemilerinin Basra'dan Birecik'e kadar ilerlemelerine izin vermişti – Rakka Valisi olarak itiraz etti. Bu yüzden, Suriye ipeği üzerindeki tekeli tanımak istemeyen ve II. Mahmud'dan bu yönde resmi bir yasak çıkarttıran İngiliz elçi Ponsonby'nin notasında kınandı117. Ancak yaşlı ve kurnaz Mehmed Ali Paşa, bu gibi tekellerin Suriye Eyaleti'nde hiçbir zaman uygulanmadığını belirtti ve kavga böylece sona erdi118. Kısa bir süre sonra Mehmed Ali Paşa Kandiye'nin vergisini ödedi119. Kürtlere karşı büyük zaferler kazanan Mehmed Reşid Paşa'nın 1836 yılından sonra ani ölümü, Mehmed Ali Paşa'yı en tehlikeli rakibinden kurtardı120. İki yıl önce Arnavutları katı yönetimi ile ayaklanmaya kadar getiren ve merhametli Vassaf Efendi tarafından huzur tekrar sağlandıktan sonra, sultanın emri ile kanlı cezalandırıcı olarak tekrar buraya gelen ve amansız bir savaşçı olan121 Hafız [Mehmed] Paşa, 1837 yılının Ocak ayından itibaren Mehmed Reşid Paşa'nın halefi olarak Mısır yönetimindeki Suriye için hiç de rahat bir komşu sayılmazdı. Hafız Paşa önce Kürt bölgelerinin fethini tamamladı. Liderleri olan Ravendüz ve başkaları Sincar Dağı'nda, Akçadağ'da ve Alacadağ'daki yuvalarında uzun süre direndiler122. Asilerden ve asilerin hükmü altındaki halktan 15 bin kişi öldürüldü ya da yaralandı aralarında aç kalmış yaşlıların, kadınların ve çocukların da bulunduğu 4 bin kişi ise esir alındı ve 6 bin aile Diyarbakır yakınlarına yerleştirildi. Ordunun başında bulunan çağdaş eğitimli Çerkes asıllı komutan (Hafız Paşa), her Kürt'ün başına 200 akçe, her kesik kol veya ayak için de yarısını ödüyordu. Bunun dışında Avrupalılara karşı gayet nazikti, askerî bandonun çaldığı Donizetti'nin eserlerini dinlemeyi severdi ve alaycı bir şekilde ünlü Talleyrand'ın ahlaki karakteri hakkında Batı'dakilerin görüşlerini öğrenmeye çalışıyordu123. Mısır Valisi'nin şimdilik endişe etmesine gerek yoktu. Ezelî düşmanı Koca Hüsrev Paşa, uzun süren ve iç işlerinde güçlü bir iktidardan sonra nihayet 1836 yılı sonunda geri çekilmeye zorlandı ve yerine gelen Halil Paşa, 1833 yılında İskenderiye'de barış müzakerelerinde bulunan ve Mehmed Ali Paşa tarafından büyük onurlarla karşılanan eski kaptan-ı deryadan başkası değildi124. Yeni reisülküttap ve muhafazakâr memur sınıfının yöneticisi, Rum meselesinde Bâbıâli ve İslâm'ın haklarının kararlı savunucusu Pertev Efendi, Rusya'nın kimi zaman tatlılıkla yürütülen, ancak her halükarda Osmanlı Devleti'nin nihai çöküşüne yönelik, baskıcı ve küçük düşürücü dostluğuna karşı olduğu kadar, aynı soya ve aynı inanca mensup Mısır Valisi ile samimi ve daimi bir barışmadan yana idi125. Suriye'yi ömür boyu elinde tutmak ve Mısır'ı da veraset yolu ile çocuklarına bırakmak isteyen Mısır Valisi'nin yeni konumu hakkında görüşmelerde bulunmak üzere bir Osmanlı yetkilisi İskenderiye'ye gönderildi. Suriye'nin iç bölgeleri ve Adana'yı meşru sahibine geri vermesi istendi, ama Mehmed Ali Paşa bunu kesinlikle reddediyordu. Onun yerine savaşı tercih ederdi126. II. Mahmud ise Mısır Valisi ile her anlaşmazlıkta İstanbul'da hemen barış için tavsiyelerde bulunan himaye devleti Rusya'nın iradesine karşı gelerek de olsa Mısır Valisi'ne saldırmaya kararlı idi. Alkole düşkünlüğü ve sefahat vücudunu tahrip etmiş olmasına rağmen, Sultan Mahmud'da sanki yepyeni bir ruh canlanıyordu. Arnavutluk'ta huzur tamamen geri getirilmişti İşkodra Valisi ve Sofya fatihi ve ıslahat karşıtı [Buşatlı] Mustafa Paşa, Pirlepe'de ve Babussa Dağı'nda Mehmed Reşid Paşa'nın emrindeki 6 bin kadar askere yenildikten sonra, İstanbul'da esir ve affedilmiş bir asi olarak yaşıyordu ve Gegaların 1833-1836 ve 1836-1840 yılları arasında kendilerini askere yazdırmak isteyen Namık Paşa'ya karşı ayaklanmaları, asilerin İşkodra'ya kadar girmeyi başarmalarına rağmen, uzun süreli sonuç getirmedi127. Travnik'te 1831 yılında II. Mahmud'un getirdiği yeniliklere karşı ayaklanmalardan Ali Vidaiç'in Kosova'da Mehmed Reşid Paşa'ya karşı savaşından Kaptan* Hüseyin Paşa'nın bu makama gelmek için çevirdiği entrikalardan ve Hersekliler ile Saraybosna'yı ele geçiren Kara Mahmud Paşa'ya yenilmesinden Hüseyin Paşa'nın Trabzon'a sürgün edilmesinden ve Vecihi Paşa ile Üsküp Valisi Osman Paşa'nın başarılı sindirme politikasından ve tehlikeli beylerin gizlice öldürülmesinden128 oluşan Bosna anarşisi, Osmanlı hakimiyeti için tehlikeli sayılmazdı Kaptanların süvari bölükleri, Hırvatistan'da Bâbıâli'den tatminkâr bir açıklama alamadıkları için129, yakın zamanda birliklerini Bosna Valisi ile anlaşarak iki kez Osmanlı topraklarına gönderen Avusturyalılar ile uğraşmak zorundaydılar. 30 Eylül ve Ağustos 1830 tarihli hatt-ı şerifler sayesinde Sırplar, enerjik ve aklı başında Prens Miloş'un idaresi altında sakin bir hayat sürüyorlardı. Sırbistan her yıl nihai olarak belirlenen vergiyi ve sipahilerin gelirlerini ödüyordu. Sadece kalelerde artık söz sahibi olmayan az sayıda Türk kalmıştı. Ücretleri hükümet tarafından ödenen piskoposlar, o güne kadar iktidarda olan Fenerli Rum ruhbanının yerine geçmişti. 1833 yılı Mayıs ayında özerk Sırp bölgesine Kraina, Timok, Parakin, Alacahisar (Kruşevaç), Staravlaşka ve Drina130 da dahil edilerek yeni sınırları İstanbul'da kabul edildi. Huzursuzlara karşı zafer elde edildikten sonra 1835 yılında Prens Miloş, eski Türk hukukuna göre Sırbistan'a Romen prensliklerindekilere benzer anayasal düzenlemeler ve kanunlar getirmeye çalıştı, ama bu konuda Rusya'nın haset dolu muhalefeti ile karşı karşıya kaldı ve Romen prensliklerinin, nizamnâmeye ülkenin özerkliğine karşı zorla ilave edilmeye çalışılan gizli ve emrivaki hükümleri kabul etmek istemedikleri için Eflak'taki meclis ile anlaşmazlığa düşmüş von Ruckmann, Sırbistan'ın yeni anayasasına itiraz etmek üzere Belgrad'a geldi131. Tüm bunlara rağmen, Prens Miloş İstanbul'daki hükümdarına karşı yükümlülüklerini zamanında yerine getiriyordu 1835 yılında, yanındaki 2 bin kişilik maiyetini sınırda bıraktıktan sonra, Sultan II. Mahmud'un daveti üzerine İstanbul'a gelerek, yanında değerli hediyeler getirdi132 ve karşılığında kendi bayrağını kullanma hakkı ile başka imtiyazlar aldı133. Tuna Nehri üzerinden dönüş yolunda Prens Miloş, sözde sınırı geçen Eflak karantina hattı üzerine gambotundan pervasızca ateş açtırdı134. Buna rağmen ülkesine geri döndükten sonra Vidin Valisi Hüseyin Paşa eşliğinde Eflak'taki çiftliğinin bulunduğu Poiana'ya hareket etti ve Eflak Prensi Aleksandru Gika ile burada dostane bir görüşme yaptı135. Sırp despot ayrıca 1837 yılında atanan İngiltere konsolosu Hodges ile çok iyi ilişkiler içinde idi ve bu yüzden sonbaharda buraya gönderilen başyaver Dolguroki aracılığıyla Rusya'nın ağır sitemlerine maruz kaldı136. Osmanlı İmparatorluğu'nun Rus hamisi nihayet bir Sırp heyeti ile anlaşarak 1838 yılında İstanbul'da hazırlanan 24 Aralık tarihli düzenleme ile veraset hakkına sahip Sırp Prensi'nin yanında, hakları titizlikle belirlenmiş bir senatonun kurulmasını sağladı137. Senatörlerle anlaşmazlıklar, prensin yandaşlarının mağlubiyeti ve Miloş'un oğlu Mihail lehine tahttan çekilmesi yakındı. Nihayet 1840 yılında Miloş oğlu lehine gerçekten de tahttan çekildi. -13 Haziran 1839 yılında kısa bir süre sonra, 8 Temmuz'da hayatını kaybeden büyük oğlu Milan lehine bir kez daha tahttan çekilmişti138-. Ancak 1837 yılında serhad boylarında henüz huzur ve sükunet hakimdi. Ruslar, daha önce de dediğimiz gibi, Silistre'yi boşalttılar ve birçok top ve cephanelik bıraktılar. Sultan Mahmud birden Anadolu'da savaşa girmeden önce, Avrupa eyaletlerini Rusları örnek alarak organize edilmiş karantina askerleri tarafından korunan Tuna Nehri'ne kadar ziyaret etmek istedi. Avrupa'daki eyaletlerde genelde Hristiyanlar yaşıyordu. II. Mahmud işte bu nedenden dolayı tebaanın arasında Batı modasına uygun giyinmiş, mavi paltosu, binici çizmeleri ve ifadesi güçlü gururlu, başında kırmızı fesi ile139 saygı uyandıran bir subay gibi görünmek istedi. Boğaz'da yeni inşa edilen Çırağan Sarayı'nda yaşayan Sultan Mahmud, uzun zamandır Hristiyan dostu olarak görünmek için elinden geleni yapıyordu. Kral Otto, Bavyera taht varisi kardeşini Türk sularında karşılamaya gidecek ve İzmir sokaklarında gezinecek kadar dikkatsiz davranmasına140 ve Yunanistan Krallığı ile ilişkiler hâlâ çok gergin olmasına rağmen, II. Mahmud, Viyana'daki sefaret kâtibi Johann Mavroyani'ye – elçi Fethi Ahmed Paşa aslında onun altında idi – devletinin en iyi ve en yetenekli uyruğu olarak gördüğü Rumlara karşı beslediği sevgiden bahsediyordu141. Mavroyani'nin yanı sıra Osmanlı diplomasisinde eski Bâbıâli tercümanının oğlu ve aynı zamanda Şehzâde Abdülmecid'in142 Fransızca öğretmeni olan Fenerli Nikola Aristarşi, Stefan Vogoridis ve Hançeri önemli makamlara getirilmişlerdi143. Romen prenslikleri İstanbul'da yine Rumlar tarafından temsil ediliyorlardı ve bu temsilcilerden birinin kızı, Romen Prensi Mihail Sturdza ile evlendi. II. Mahmud'un yeni çıkarttığı İftihar Nişanı, sadece Prens Miloş ve ailesine değil, Rum erkek ve kadınlara da cömertçe dağıtıldı144. İlk kez bir sultan sarayının hareminde Hristiyan dininden vazgeçmemiş güzel Rum kızları da bulunduruyordu. II. Mahmud, 29 Nisan'da yanında yüksek rütbeli memurları ve aralarında dört Prusya Genelkurmay subayının da bulunduğu – ilki bizzat Moltke'nin kendisi idi145 - bir askerî heyet ile birlikte kendisini Varna'ya götürecek Nusretiye Gemisi'ne bindi. Buradan karayolu ile Şumnu üzerinden Rusçuk'a ve Tuna boyunca batıya doğru yoluna devam etti. Mayıs ayında hediye olarak sırma yakalı harvaniler, tütün tabakaları, onur hilatları, kürkler ve atkılar almak üzere huzuruna sadece tüm Türk idareciler ve Avrupalı konsoloslar, boyarları ile birlikte Romen prensleri – ki bunlar sakallarını kesmek zorunda kaldılar – ve piskoposlar değil, Rusya'nın temsilcisi ile Avusturya'nın temsilcisi Mareşal Kont Auersperg de geldiler146. Hediyelerin sayısı beklendiğinden fazla idi ve II. Mahmud, temsilci heyetlerini – defne ağacının dallarını taşıyan Rumlar, ellerinde meşalelerle Ermeniler, alınlarını yere kadar eğen piskoposlar – zevkle izliyordu, katibi Vassâf Efendi147 aracılığıyla cevaplar veriyor ve halk arasına özgürce katılabildiği bu hayatı paylaşmaktan, kendisini sadece uzaktan gösterebildiği İstanbul'daki gizli gezilerinden daha çok zevk alıyordu148. Seyahati sırasında, İstanbul'da akabinde birçok idama neden olan bir komploya rağmen149, planlarının nihayet anlaşıldığını ve şahsiyetine sevgi gösterildiğine devletinin görüş birliği ve kendisine duyulan güven sayesinde tekrar güçlendiğine ne Mehmed Ali Paşa'nın tehditlerine, ne de bugüne kadar hayatını kabusa çeviren150 İngilizlerin, Fransızların ve Rusların her gün birbirleri ile çelişen tavsiyelerinden korkmasına veya bunlara kulak asmasına gerek olmadığına ve nihayet kendine ait, özgür, kendisine yakışan ve sadece kendisine yarar getirecek bir siyaset yürütebilecek durumda olduğuna kanaat getirmiş gibi görünüyordu. Kendi iç hazinesinden 25 milyon akçe tutarında bir fedakârlık yaparak ve bakiye kalan 55 milyon akçeyi en kısa zamanda toplamak için kararlı tedbirler alarak, Rusya'ya olan savaş borçlarının ezici baskısından da kurtuldu151. Muhafazakâr Divân'ın daha 1837 yılı içerisinde düşürülmesi, Mehmed Ali Paşa'nın konumunu zora soktuğu gibi, konumu için ciddi bir tehlike de oluşturuyordu. Gerek Vassâf Efendi, gerekse Pertev Efendi sürgüne gönderildiler ve Pertev Efendi sürgüne giderken aniden hayatını kaybetti. Yeni Hariciye Nâzırı olup – eskiden kalma reisülküttaplık makamı böylece kaldırıldı – Paris'te daha önce elçilik yapmış tecrübeli ve yetenekli diplomat [Mustafa] Reşid Bey, Mısırlıların dostu değildi. Zaten İstanbul'a gelişi de hastalıklı ve gittikçe daha yorgun görünen padişahın kararsızlığından dolayı sürekli olarak erteleniyordu152. İngiltere'nin nüfûzunu kullanarak makamdan alınmasını sağladığı Âkif Efendi'nin azlinde Rus Çarı, İstanbul'daki dostuna kendi el yazısı ile gönderdiği bir mektupta Bâbıâli'nin üzücü zayıflığını kınamıştı153. Aynı Âkif Efendi şimdi Dahiliye Nâzırı idi ve başvekil ünvanını da taşıyan halefi, Mısırlı İbrahim Paşa'ya karşı bahtsız bir şekilde savaşan komutanlardan biri olan Mehmed Emin Rauf Paşa oldu. Ahmed Fevzi Paşa da vekiller heyetinde bir makama sahipti. Son olarak Halil Paşa, yılın sonlarına doğru seraskerlikten azledilerek, yerine sultanın damadlarından olan Said Paşa getirildi154. Meclis-i Vâlâ başkanlığını, yaşlı Koca Hüsrev Paşa yürütüyordu. Onun bu makama getirilmesi, siyasetin yönünü içte baskıcı bir düzen ve dışta efendisinin uzun yıllardır kurduğu planların gerçekleştirilmesi yönüne çeviriyordu155. Ancak Bâbıâli tüm bunlara rağmen, Havran bölgesinde çıkan ve Hristiyan unsurların komşu Lübnan'daki Müslümanlara karşı kışkırtılması sonucunda biraz zayıflayan Dürzî ayaklanmasını askerî açıdan desteklemeye yanaşmıyordu156. Önce Batı kabinelerinin görüşleri hakkında yeni ve güvenli bilgiler edinmek istiyordu ve bu amaçla Hariciye Nâzırı [Mustafa Reşid Paşa] Paris ve Londra'ya gönderildi. Hiçbir yerde savaşın açılmasına dair herhangi bir olumlu işaret göremedi ve Osmanlı Sultanı'na hiçbir yerden rakibine karşı destek verilmiyordu. İngiltere aksine Şark Meselesinin çözümü için yeni bir Londra Konferansı toplamayı düşünüyordu ve Rusya, bu konferansa katılmaya meyilli görünüyordu157. Ancak Ponsonby tarafından, artık Sırbistan ve Romen prensliklerinde konsolosları (Blutte) bulunan ve Bükreş'te bir şirket kurmayı düşünen158 İngiliz tüccarların ülke içinde güvenli bir biçimde faaliyetlerini sürdürebilmelerini ve daha uygun gümrük tarifelere tâbi tutulmalarını sağlamak amacıyla 16 Ağustos 1838 tarihinde akdedilen ticaret antlaşmasında, tekellerle ilgili olduğundan, bu antlaşmanın gerçekten beyan ettiği gibi, kendi toprakları için de bağlayıcı olacak ise aslında bizzat Mehmed Ali Paşa'yı ilgilendiren bir madde vardı159. Hafız Paşa aynı dönemde Kürtlere karşı yapılan seferi tamamlamış ve Fırat Nehri'nin Suriye sınırı boyunca hareket edebileceği Malatya'ya karargâh kurmuştu160. Emrinde 50 üzerinde piyade taburu, 8-9 süvari bölüğü ve 100 top vardı. Konya161 Valisi Hacı Ali Paşa'nın ordusu ve Ankara'da bekleyen Mehmed İzzet Paşa'nın ordusu yardımına gelmeye hazırdılar ve Hafız Paşa, 1839 yılının Haziran ayında serasker olarak İstanbul'dan tekrar buraya döndü. Ancak genelde açlık ve salgın hastalıklardan kırılan Nizâm askerlerinden ve kaçmaktan başka bir şey düşünmeyen Kürtlerden oluşan birlikleri162, Nisan ayında Toros Dağları'nı geçmişlerdi163. Fırat Nehri'ne kadar henüz Osmanlı topraklarında idi ve nehri zorlu bir şekilde geçerken de barış hâlâ sürüyordu. İbrahim Paşa, bu barışı hiçbir surette ihlal etmek niyetinde olmadığından, Suriye'nin iç kesimlerinden Hafız Paşa'nın karargâhına çağrılan sipahilere Osmanlı Sultanı'nın bu emrine uymalarına izin verdi. Ancak Hafız Paşa, bunun üzerine Suriye'deki köyleri ele geçirmeye başlayıp, Antep Şehri'ni işgal ettiğinde, Mısırlılar eğer gerçekten Suriye'de kalmak istiyorlarsa, düşmanlıkların çıkmasını artık engelleyemezlerdi. 9 Haziran'da yapılan savaş ilanından önce – ki savaş ilanı, aslında yine Mehmed Ali Paşa'nın azli idi – Nizip'te nihai muharebe meydana gelmişti. İbrahim Paşa'nın emrinde Osmanlı ordusundan daha kalabalık bir ordu vardı, ama kısmen huzursuz ve açlıktan ölmek üzere olup, zafer kazanıldıktan sonra bile topluluklar hâlinde Hafız Paşa'nın tarafına geçen Suriyelilerden oluşuyordu. Hafız Paşa'nın emrinde ise ailelerinin yanına dönmekten başka bir şey istemeyen itaatkâr Nizâm askerleri – 28 bin piyade, 5 bin atlı ve 100 top164 - ve boylarını baskı altında tutan Türklerden nefret eden ve umut dolu bir saldırıya, tıpkı panik içinde bir kaçışa olduğu gibi hazır olan Kürtler vardı. Mısır başkomutanı büyük askerî yeteneklerini henüz kaybetmemişti, ama Osmanlı seraskerinin maiyetinde Moltke ve Prusyalı meslektaşları duruyordu165. Ancak mollalarına danışan Hafız Paşa, kendine gelen ilhamdan başka kimseyi dinlemeye gerek olmadığını düşünüyordu Birecik'e geri çekilme emrini vermek istemedi ve İbrahim Paşa'ya yürüyüş esnasında saldırmaya da cüret etmedi166. Bir saat içinde süvari bölüklerine mâl olan ve piyade taburlarının çözülmesi ile tam bir felaket hâline gelen düzensiz bir çatışmaya girdi. 24 Haziran'da Osmanlı Devleti'nin artık Fırat boylarında bir ordusu yoktu167. Aynı şekilde Anadolu'da da ordusu yoktu, zira orada bekleyen birlikler daha fazla ilerlemek istemiyorlardı. Nihayet kısa bir süre sonra Ahmed Fevzi Paşa, kendisine emanet edilen filoyu, aynı dönemde Çanakkale Boğazı'nda bulunan Fransız Amiral Lalande'nin168 de katılımı ile Mısır Valisi'ne resmen sattı169. II. Mahmud, son nefesine kadar her zaman bahtsız tarafını gösteren kaderine demir gibi bir irade ve amansızlıkla savaşmış bir adam olarak, 1 Temmuz 1839 gününün sabahı, felaket haberini almadan, henüz 54 yaşında hayata veda etti. Katı davrandığı İstanbul halkı, sade ve süssüz tabutunu ebedi istirahatına çekileceği yere omuzlarında taşımak üzere akın akın geldi. Ama eseri onunla birlikte gömülmeyecekti. Alınan son mağlubiyetten sonra bile canlı kalacak ve çökme tehlikesi ile karşı karşıya kalan Osmanlı Devleti'ne her zaman mutlu olmasa da, yeni bir gelecek getirecekti. II. Mahmud'un en büyük oğlu, 16 yaşındaki170 merhametli ve melankolik171 Abdülmecit artık sultan ve padişahtı. Tek başına hüküm sürebileceğine kimse inanmıyordu, ama herkes onu tecrübesizliğinde desteklemeye hazırdı. Sadrazamlık tabii ki Koca Hüsrev Paşa'ya verildi. Eski nâzırlardan ise sadece Halil Paşa (Harbiye), Damad Said Paşa (Ticaret), Mehmed Emin Rauf Paşa (Meclis-i Vâlâ Başkanı) ve [Mustafa]Nuri Paşa (Hariciye Nâzırı Vekili) makamlarında kaldılar. Yeni üye olarak ise sadece II. Mahmud'un maiyetinden olan genç Rıza Bey [Mabeyn müşiri] katıldı172. Sanki bir barış meclisi kurulmuştu Mehmed Ali Paşa, artık yok edilmesi gereken amansız ve barışmaya yanaşmayan eski düşman olarak görülmüyor, aksine zor kazandığı konumunu korumak zorunda olan bir adam olarak görülüyordu. Âkif Paşa, Mehmed Ali Paşa'yı İskenderiye'de ziyaret edecek, ona bir nişan takacak, İstanbul'a davet edecek ve müzakere temeli olarak Mısır'ı, ama sadece Mısır'ı teklif edecekti173. Ancak Nizip'teki zaferden sonra bu teklif, ne kadar onurlu bir biçimde aktarılsa da acı bir istihza gibi görünüyordu. Haber henüz gelmemişti ancak kayıpların büyüklüğü ortaya çıksa da Âkif Paşa yine de aynı tekliflerle İskenderiye'ye gitti ve Mehmed Ali Paşa'nın Suriye'nin de veraset hakkı ile birlikte kendisine bırakılmasına yeni fethettiği Maraş Beylerbeyliği'nin kendi topraklarına katılmasına ve şahsi düşmanı olan Koca Hüsrev Paşa'nın görevden alınmasına dair karşı önerisi ile geri geldi174. Bâbıâli bunun üzerine daha önce de arabuluculuk yapmayı teklif eden Batılı devletlere hakem olarak kararlarını kabul etmeye hazır olduğunu bildirdi175. Son zamanlarda Batı'daki meseleler hakkında müzakerelerde bulunan Avrupa devletlerinin İstanbul'daki temsilcileri, işe Osmanlı İmparatorluğu'nun toprak bütünlüğünü korumak istediklerini açıklayarak başladılar. İngiltere, Avusturya ve Prusya, Mısırlıların Suriye'yi boşaltması gerektiğini düşünüyorlardı. Ancak ne Fransa, ne de Boğaz'daki tek önemli faktör olan Rusya, Londra'da yapılacak bir konferansa katılmak istemiyorlardı. İngiliz ve kralın oğlu Joinville Prensi'ni de taşıyan Fransız gemileri nihai bir karar verilene kadar, Mısır donanmasına direnç göstermek ve Hünkâr İskelesi Antlaşması'na bakmaksızın, Rusların tekrar yardıma gelmelerini önlemek için Çanakkale Boğazı önlerinde bekliyorlardı. Ama Koca Hüsrev Paşa, Rusya'nın baskı yapması üzerine, İstanbul'a gelen İngiliz Amiral Stopford'a Bâbıâli'nin Çanakkale Boğazı'nın ötesine savaş gemilerinin girmesine izin vermeyeceğini bildirdi176. Tıpkı daha önce Rum meselesinde olduğu gibi, Mısır meselesinin çözümü de artık Avrupa devletlerinin elinde idi. Sultan Abdülmecid'in bir donanması yoktu ve ordusunun büyük bir bölümü yok olmuştu. Sadece barışa ihtiyaç duyan Avrupa tarafından tanınan hakları vardı. O, tebaanın da sevgisini ve liberal düşünceli Batı'nın saygısını istiyordu. Özellikle günün adamı sayılan ve kısa bir süre önce Fransa ve İngiltere'den ülkesine dönen Mustafa Reşid Bey, bu konuda kendisine destek veriyordu. Bu hedefe ulaşmak için, bugüne kadar yapılan tüm ıslahatların ve tüm Tanzimat177 tedbirlerinin, çağın gereklerine uygun olarak Avrupa tarzında bir araya getirilmesine ve yeni düzenlemelerle tamamlayıp, bundan gerçek bir Osmanlı nizamnâmesi oluşturup, farklı dinlere mensup tüm milletlerin temsilcileri nezdinde – ki kısa bir süre önce Katolik Ermenilerin de bir vekili vardı ve daha sonra Melkitlerin ve Keldanilerin de tâbi olduğu bir patrikleri olacaktı178 resmen yürürlüğe konulmasına dair bir öneri gündeme getirildi. Sultan Abdülmecid, saray efradı, ulema ve ruhban sınıfının diğer üyeleri, şeyhler, memurlar ve subaylar, cemiyet başkanları, Rumların, Ermenilerin, Katolik Ermenilerin patrikleri, hahambaşı ve yabancı ülkelerin temsilcileri – aralarında Joinville Prensi de bulunuyordu – Topkapı Sarayı içindeki Gülhane Köşkü'nün bahçesinde 3 Kasım'da toplandılar. Uygun zamanı bildirmek için saray müneccimi de hazır bulunuyordu179. Hatt-ı Hümâyûn'un oluşumunda büyük katkısı olan Reşid Bey, bu ilgi çekici belgeyi bizzat okudu. Buna göre, son zamanlarda yaşanan bahtsızlıklar – gerek halkı, gerekse ulema sınıfını ve muhafazakârları memnun etmek için – Kur'an-ı Kerim'in kurallarına riayet edilmemesinden kaynaklanıyordu, ama Osmanlı Devleti tekrar canlanmak ve yeşermek için yeterince toprağa ve insanlara sahipti. Tek eksiği, iyi işleyen kurumlardı. Yeni padişah, halkına bu kurumları hediye etmek, dolayısıyla kendi güvenlikleri ile mallarının güvenliğini, iyi bir vergi düzeni ve başkent ile eyaletlerin iyi bir şekilde savunulmasını sağlamak için burada bulunuyordu. Belgede ayrıca tekellerin kaldırılmasından bahsediliyor ve vergilerin icara verileceği vaat ediliyordu. İleride eyaletteki valilerin eyalet gelirlerini İstanbul'a gönderme zorunluluğu (önce salyane, sonra vergiler) da kaldırılacaktı ve Osmanlı memurları ülkenin her yerine vergi tahsildarı olarak gönderilecekti180. Ordu ve donanma için düzenli ödemeler yapılacaktı. Askerler her eyaletten nüfusa orantılı olarak toplanacak ve görev süreleri en fazla dört veya beş yıl olacaktı181. Devlet bundan böyle insan onuruna, mallara ve insan hayatına ancak resmi bir mahkeme kararı ile dokunabilecekti. Memurlara bundan sonra maaş ödenecekti ve her türlü rüşvet ciddi bir biçimde cezalandırılacaktı. Kanunlar en kısa zamanda Osmanlı Divân'ı tarafından hazırlanacaktı182. Birkaç ay sonra gerçekten de okunan nutuk ve sultanın buna cevabı ile gerçek bir parlamento havası veren bir Divân [Meclis-i Tanzimat] toplandı183. Bu da yine azlettiği Damad Halil Paşa'nın nihayet devirmeyi başardığı Koca Hüsrev Paşa'nın makamından alınmasından sonra, yaşlı Mehmed Emin Rauf Paşa yönetiminde kabinede kalmayı başaran Reşid Bey'in fikri idi184. Londra Konferansı, Avusturya şansölyesi Metternich'in yeni önerisine uygun olarak ancak 1840 yılının Şubat ayında toplanacaktı. Rusya'nın185 bu arada İngiltere'yi Mehmed Ali Paşa'ya karşı kışkırtma çabaları başarısız olmuştu. Ama Batılı devletlerin görüşleri birbirinden o kadar farklı idi ki, kısa sürede herhangi bir karar alınamadı Fransa, Suriye ve Mısır'ı şimdiki Mısır Valisi ve mirasçıları için bağımsız birer devlet hâline getirmeyi önerirken, İngiltere önceki gibi, ancak hayat boyu olmak kaydı ile Mısır'ın yanında sadece Akkâ ve Güney Berrüşşam bölgesinin verilmesinden yana idi. Avusturyalılar ise Osmanlı Sultanı'na güçlü bir destek ordusu göndermekten yana görüş bildiriyordu. Dolayısıyla Avrupalı diplomatların Londra'daki müzakereleri sonuçsuz kaldı. Ama Fransa'da Mart ayında Napoleon'un izinden giden radikal ve atak Thiers iktidara geldikten sonra, müzakereler Rusya, İngiltere, Avusturya ve Prusya arasında devam ettirildi. Böylece daha 15 Temmuz'da, Fransızların katılımı olmaksızın, Şark Meselesi hakkında Dörtlü İttifak Antlaşması yapıldı. Fransızlar, bu konuda yürüttükleri siyasetten daha sonra pişman olup, savaş taraftarı olarak ortaya çıktılar ve Prusya ile Almanya'nın diğer devletlerinden 1813 ve 1815 yıllarının intikamını almaya hazır görünüyorlardı186. Almanya basını, Fransa'ya uygun bir şekilde cevap vermekte gecikmedi. Yapılan dörtlü antlaşmaya göre Mısır Valisi bu sefer Akkâ'yı artık elinde bulunduramayacak ve sadece Filistin'in iç kısımları ile yetinmek zorunda kalacaktı. Müttefiklerin askerî birlikleri, Mehmed Ali Paşa'yı bu şartları kabul etmeye zorlayacaktı187. Yaz aylarında Lübnan'da gerçekleşen ayaklanma, Suriye'deki Mısır hükümdarlığını daha da zayıflattı188. Denizlerde yol alan İngiliz gemilerinden cesaret ve destek alarak, asiler Mir Beşir'i kovduktan ve Mehmed Ali Paşa'nın emrinde karaya çıkan Türk denizcilerini kaçmaya zorladıktan sonra, Beyrut üzerine yürüdüler189. Gerçi İbrahim Paşa'nın kardeşi Abbas Paşa, 6 bin yeni Arap askeri ve 4 bin Arnavut ile buraya geldi ve Suriye sahillerinde 24 gemi belirdi, ama Mir Beşir'in başkenti Deyrü'l-Kamer, Mısırlılara karşı başarılı bir şekilde direnmeyi sürdürdü ve İbrahim Paşa, topçu birlikleriyle gelene kadar asiler her çatışmadan zaferle çıktılar. Temmuz ayının ortalarında Mir Beşir ve Osman Paşa, dağlarda huzuru tekrar sağlamışlardı190. Rıfat Bey'in İskenderiye'ye gönderilmesi ile Mehmed Ali Paşa ve dörtlü ittifak arasında barışı muhafaza etmek için yapılan son girişim, yine başarısız oldu191. Mısır Valisi, sadece Mısır'ın dışında kendi hakimiyeti altında olan eyaletlerden İbrahim Paşa için ayrı bir eyaletin oluşturulması yönünde bir tavizde bulundu. Bu talebe verilen cevap, Osmanlı Sultanı tarafından üçüncü kez azledilmesi oldu ve Fransızların Suriye'de kısa bir süre önce maruz kaldıkları hakaretlere rağmen192, davası için Avrupa'ya karşı savaştığını ileri süren Fransız konsolosu dışındaki tüm konsoloslar İskenderiye'den ayrıldılar193. Cüretkâr tirana karşı savaş hali asıl şimdi ilan ediliyordu. Uzun süredir Doğu Akdeniz'de bulunan İngiliz Amiral Robert Stopford başkomutanlığa atandı. Stopford, Mısır meselesi ortaya çıkmadan önce Osmanlı gemilerine refakat etmeyi teklif etmişti. Bu yaşlı deniz kurdunun yanına müşavir olarak enerjik bir şahsiyet olan Naupier verildi. General Charles Smith, Suriye'deki operasyonları yürütecek ve yanında Yunanistan'da yeni kral için ve asilere karşı savaşmış olan Prusyalı Jochmus olacaktı. Avusturya, Koramiral Bandiera'yı gönderiyordu. Londra Konferansı'nda hiçbir temsilcisi bulunmamış olan Türkiye'nin itibarını korumak için, İngiliz Walker [Paşa] emrinde birkaç gemi ve Selim Paşa emrinde 5 bin askerden oluşan bir birlik – Batılı devletler sadece deniz askeri göndermişti – Avrupa'nın barış bozucu ve Fransa'da herkesin nefretle baktığı radikallerin dostu olan Mehmed Ali Paşa'ya karşı buraya getirilmişti. Eski nâzırlardan Mehmed İzzet Paşa, Suriye Valiliği'ne atanmıştı bile. Rusya'ya gelince şimdilik ne gemi, ne de birlik göndermemişti, ama Sivastopol'de İbrahim Paşa'nın Anadolu üzerinden İstanbul'a doğru harekete geçmesi hâlinde nihai bir müdahale için herşey hazırdı. İstanbul'da bu arada 15 bin Nizâm askeri bırakılmıştı. Mehmed Ali Paşa, bu askerî gücün karşısına Suriye'de güçlü bir donanma ve 85 bin asker ile çıkabiliyordu, ama askerlerinin büyük bir kısmı huzursuz Suriyelilerden oluşuyordu ve bu askerler 18 aydır para alamıyorlardı. Bunlardan 24 bin kişi ise sadece dışa karşı acımasız tedbirlerle huzura kavuşturulan ve tamamen silahsızlandırılan Lübnan'ın denetlenmesi gerektiği için yerlerinden ayrılamıyorlardı. Hiçbir direnişle karşılaşmadan – Mehmed Ali Paşa, gemilerini daha Temmuz ayında geri çekmişti – 10 Eylül'de, Seve Süleyman Paşa tarafından başarılı bir şekilde savunulan Beyrut'un kuzeyinde yanlarında 12 top bulunan 5 bin Türk, 1.500 İngiliz ve aralarında Avusturya Arşidükü Frederik'in de bulunduğu 200 kadar Avusturyalı karaya çıktı. Suriye'yi 5 bin Türk'le fethetmek imkânsız , diye yazıyordu Ponsonby'ye seferin asıl komutanı General Jochmus ve İstanbul'da kalan askerlerin derhal buraya gönderilmesini talep ediyordu. İbrahim Paşa'nın dağ ahalisi karşısında hayatta kalabilen askerleri ise neredeyse tamamen dağılmıştı. Lübnan'da Hristiyanların amansız bir muameleye tâbi tutuldukları Zahle karargâhında – bundan önce Baalbek karargâhında idi – artık her yerde nefret ve alayla karşılaşan eski muzaffer Arap milletinin temsilcisinin sadece 4 bin askeri kalmıştı. Cebel, müttefiklerin elinde idi Sayda'yı Naupier ele geçirmişti, Seve Süleyman Paşa, geri dönüş yolunda hiç kayıp vermeden 8 Ekim'de Beyrut'u terk etti ve bölgenin diğer limanları da tutunamadı194. Marunîlerin elinde buraya Avusturya nakliye gemileri ile getirilen 22 bin tüfek vardı. Temsilci Wood'un tavsiyeleri üzerine Mir Beşir bir İngiliz gemisine sığındı ve yeğeni Beşir el-Kasım 2 Eylül'de çıkartılan bir fermân aracılığıyla dağlara yeni emir [Lübnan Emiri] tayin edildi. Halep, Osmanlı'ya tâbi oldu. Bütün güçlerini bir araya toplamaya çalışan İbrahim Paşa, 10 Ekim'de Kalaat Meydan Muharebesi'nde bizzat yenilmişti ve bu mağlubiyetten dolayı cesareti kırılan Seve Süleyman Paşa Beyrut'tan kaçmıştı. Hiçbir savaş yeteneği sergilememiş olan Smith'in – ciddi şekilde kış için Kıbrıs'a geri çekilmeyi düşünüyordu. - zorunlu olarak geri çekilmesinden sonra, Jochmus genelkurmayın yönetimine getirildi. Stopford herşeye rağmen Fransız donanmasının bir saldırısından endişe duyuyordu ve 6 saff-ı harb gemisi, 2 firkateyn ve 2 korvetten oluşan filosunun zarar görmesini engellemek için195 Marmaris Körfezi'nde güvenceye almak istiyordu. Tam o sırada Fransa ile anlaşmazlıkların çıkacağını öngören Palmerston'un Akkâ'ya derhal saldırı düzenlenmesine dair kesin emri geldi. Müttefik donanmasının dört saat süren top ateşi, bir barut deposunun patlaması büyük bir felaket meydana getirdikten sonra, 4 Kasım gecesi Akkâ'nın düşmesini sağlamaya yetti. Avusturya Arşidükü, Ortaçağ atalarının örneğine uyarak, fethedilmesi imkânsız bir kale olarak ün yapan Akkâ Kalesi'nin surları üzerine galiplerin bayraklarını dikti. Mehmed Ali Paşa'nın donanması bu arada hiçbir faaliyet göstermeden İskenderiye Limanı'nda yatıyordu. Stopford ile tekrar anlaşmazlığa düşen Naupier, onları gözetlemek için İskenderiye'ye gönderildi. Mısır ordusu çekildikten sonra Nablus'ta ayaklanma tekrar baş gösterdi ve asiler önce Kudüs'e, daha sonra da Yafa'ya girdiler. Manikli Ahmed Paşa, İbrahim Paşa ile Şam'da tekrar bir araya gelmek üzere 13 Kasım'da Halep'i boşalttı. Etrafı düşmanla sarılı İbrahim Paşa, büyük bir meydan muharebesine cesaret edemedi ve cüretkâr bir saldırıdan yana olup, Smith'in 15 Aralık'ta ülkesine geri gönderilmesi ve Mehmed İzzet Paşa'nın geri çağrılması ile zafer kazandıktan sonra bile müttefikler böyle bir muharebeye meydan vermek istemiyorlardı. İbrahim Paşa, en azından Filistin topraklarında kalabilmek için tedbirler almış olmasına rağmen196, çölü geçerek 40 bin asker ve 150 topla acilen güneye yöneldi. Bâbıâli, Anadolu'ya yeni destek birlikleri göndermişti ve kuzeyden Hacı Ali Paşa Hama'ya kadar ilerlemişti. İbrahim Paşa, 29 Aralık'ta Şam'ı terk ederken, onu 6 bin kadın ve çocuk da izledi197. Hasan Paşa'nın emrindeki Türkler tarafından gözetilen ve Araplar tarafından takip edilen ordusundan kalanlar, birkaç birliğe ayrılmış vaziyette ancak bir ay sonra Gazze'ye gelebildiler198. Topçular ise doğrudan Arap Körfezi'ne doğru yol almışlardı. Barış nihayet tekrar sağlanmıştı. Suriye'nin boşaltılmasına dair emir vermemiş olan Mehmed Ali Paşa, Naupier gelmeden önce meydan okuyucu ve hiçbir ölçüye sığmaz muhteris siyasetini değiştirdi. İstanbul'da Ekim ayı içerisinde Fransa'nın arabuluculuğunu barışı sağlamanın en güvenilir yolu olarak teklif etti199. Bu sefer sadece Mısır'ın veraset hakkı ile birlikte mülkiyetini ve ömür boyu olmak kaydı ile Suriye'yi istediğini ve kutsal yerlerden, Kandiye'den ve Adana'dan tamamen vazgeçtiğini beyan ediyordu. Naupier, tehdit edercesine İskenderiye'ye gelip, herhangi bir yetkisi olmamasına rağmen, müzakerelere başlayarak, nazik bir biçimde Osmanlı Sultanı'na ait filonun geri verilmesini ve Suriye'nin derhal boşaltılmasını talep ettiğinde, 20 binin üzerinde askerini kaybeden200 ve kendisi de çok hasta ve kalbi kırık olan Mehmed Ali Paşa, Mısır'ın kendisine ve mirasçılarına bırakılması şartı ile bu ağır şartları kabul etti ve 27 Kasım'da bu esas üzerinden İskenderiye Antlaşması akdedildi201. Kıskançlık içindeki Stopford bu antlaşmayı tabii ki kabul etmek istemiyordu ve Türk nâzırları kendilerine meşru ve bağlayıcı görünmeyen böyle bir antlaşmaya uymak istemiyorlardı. Ponsonby, antlaşmayı saçma ve sadece Fransa'nın menfaatlerine uygun bir antlaşma olarak nitelendiriyordu. Ancak dost Fransa da Thier'in devrilmesinden sonra yerine geçen yeni bakan Guizot aracılığıyla aksi bir tavsiyede bulunamadığından, Mehmed Ali Paşa 11 Temmuz'da tekrar özür dileyince, elçiler antlaşmanın İskenderiye'de belirlenen şartlar altında kabul edilmesi yönünde görüş bildirdiler. Muhtemelen eski düşmanından böylece kurtulabilmeyi ummuş olan Bâbıâli, bu şartları nihayet kabul etti ve 1841 yılı başlarında Osmanlı heyetine Ahmed Fevzi Paşa'nın Mısır'a kaçırdığı gemiler teslim edildi202. Kısa bir süre sonra, 1841 yılı Mart ayında Tahir Paşa aynı gemileri tekrar geri kazanılan ve çok geçmeden teslim olan Girit Adası'ndaki asilerin üzerine gönderdi203. Mısır, Mehmed Ali Paşa'ya verildi. Zaten Reşid Bey'in içten içe istese ve bu amaçla Harbiye Nâzırı Hüseyin Paşa'yı Osmanlı feriği olarak faaliyet gösteren Jochmus'a gönderse de, kanı emilmiş ve zorbalıkla yönetilen ülkedeki tüm hoşnutsuzluklara rağmen, Mehmed Ali Paşa'yı Mısır'dan silah zoru ile kim çıkartabilirdi ki. Yine de çok ağır şartları kabul etmek zorunda kaldı İstanbul'da akdedilen tüm antlaşmalar Mısır için de bağlayıcı olacaktı ve bu eyalet bundan böyle diğer bölgelerde hüküm süren rejime tâbi olacaktı. Sayısı oldukça azaltılan ordunun subayları Osmanlı Sultanı tarafından bizzat atanacaktı. Düşük rütbeli subayların tayinleri daha sonra sadrazama bırakıldı. Tıpkı Trablusgarb'ta bir paşanın göreve getirildiği dönemden önce olduğu gibi, Bâbıâli Mısır Valisi'nin ölümünden sonra mirasçılarını kendi isteğine göre aile fertleri arasından seçebilecekti. Mehmed Ali Paşa ve halefleri, makamlarından alınmak istemiyorlarsa, her yıl düzenli olarak 40 milyon akçe vergi ödeyeceklerdi204. Mehmed Ali Paşa'nın İstanbul'da bizzat bulunmasını gerektiren 13 Şubat tarihli onay fermânının içeriği idi bu. Ama Mehmed Ali Paşa'nın gururu İstanbul'a kadar gitmeyi kaldıramazdı. Bu yüzden kendisini küçük düşüren ve çökmesine neden olan Avrupa'ya başvurdu. Mayıs ayında Londra Konferansı, anlaşmazlık noktalarını görüşmek üzere tekrar toplandı. 10 Mayıs'ta müttefik diplomatlar, ne Mehmed Ali Paşa'nın, ne de kendisinden sonra İbrahim Paşa'nın böyle bir geleneğe tâbi tutulmayacaklarını ve Mısır Valisi'nin evlatları arasından en büyük oğlunun Mısır'da iktidara geleceğini beyan etti. Aynı yılın 1 Haziran tarihinde Bâbıâli, İstanbul'daki elçilerin Lübnan'ın da Şahab ailesinin, yani daha önce de adı geçen Kasım Şahab'ın yönetimi altında özerk bir bölge hâline getirilmesi ve Kudüs'ün, valisi tarafından neredeyse özgürce yönetilen bir şehir yapılmasına ilişkin tekliflerine itiraz etti205. Ama kısa bir süre sonra dağlarda Müslümanlar ve Hristiyanlar arasında, ancak Mustafa [Nuri] Paşa'nın ve halefi Hırvat devşirme [Macarlı Mirliva] Ömer Paşa'nın askerî yönetimleri ile bastırabilen düşmanlıklar çıktı206. Ömer Paşa, Fransa ve Avusturya'nın Marunîler lehine çaba gösterdikleri bir dönemde Dürzî liderlerini tutuklattı. Ama elçiler bununla yetinmiyorlardı. Aralarında ancak zorlukla anlaşmaya varabildiler ve 1842 yılı sonlarına doğru Bâbıâli'nin Hristiyanlar ve Müslümanlar için Sayda'daki valiye tâbi olacak iki ayrı kaymakamın tayin edilmesini istediler. Çıkan yeni iç savaştan sonra Haydar Şahab ve Ahmed Reslan bu makama getirildiler. Her iki halkın birlikte yaşadığı orta bölgelerin yönetimine daha sonra karma bir idare getirilmesi konusunda anlaşmaya varıldı. 1844 yılında Damad Halil Paşa, huzuru tekrar sağlamak için Lübnan'a gelmek zorunda kaldı. Dürzîler ve Marunîler daha büyük taşkınlıklar yapmaya başladılar. Bölgeye gönderilen Kürtler, dindaşları ile birleştiler ve Halil Paşa, barbarca bir fanatizmin kol gezdiği bu ülkeyi çaresizce terk etti ve ceza olarak makamından alındı. 1845 yılının sonbahar aylarında Hariciye Nâzırı Şekib Efendi bizzat Lübnan'a gelerek, askerî komutan Namık Paşa'dan aldığı yardımla dağ ahalisinin silahlarını toplattı. Daha sonra her kaymakamın yanına her mezhepten ilgili ruhbanlar tarafından atanan 13 üyelik bir malî ve hukukî danışma kurulu verildi207. Batı diplomasisi nihayet 1842 yılında çıkan İran meselesini çözmeyi başardı. İranlılar Irak'ta Süleymaniye'ye saldırırlarken, İran Şahı Van'a gelmişti. Barış sağlandıktan sonra, Irak'ın Türk komutanı Necib Paşa, 1843 yılında Hazret-i Hüseyin'in kutsal Kerbela Şehri'ni tahrip ettiğinde bile savaşa devam edilmedi208. Mısır'da, kendini Kuzey Afrika sahillerinde Sardunya Kralı'na Tunus Dayısı'na müdahalede bulunmasını yasaklayacak ve ancak Osmanlı gemilerinin Cezayir yakınlarında herhangi bir faaliyette bulunmalarını imkânsız hâle getiren Fransız donanması ile muhtemel bir çatışma karşısında geri çekilecek kadar güçlü hisseden209 Bâbıâli'ye karşı tam bir huzur ve boyun eğme havası esiyordu. Tunus Beyi bu arada borçlu olduğu vergileri ödememişti ve Bâbıâli 1845 yılında büyüklük göstererek, alacaklı olduğu tutarları bağışlamaya karar verdi. Aynı dönemde ise Joinville Prensi Tunus'a gelip, Berberî korsanlarının mirasçısını Paris'e ziyarette bulunmak zorunda bıraktı. Tunus Beyi burada Türk diplomasisinin tüm itirazlarına rağmen, tamamen bağımsız bir hükümdar gibi karşılandı, ama Osmanlı Sultanı egemenlik haklarını herkese karşı savunuyordu210. 1846 yılında Mehmed Ali Paşa, Osmanlı başkentine geldi ve hâlâ hüküm süren eski teşrifata göre Sultan Abdülmecid tarafından ayakta karşılandı. Bu sadece ilerlemiş yaşına istinaden yapılmış bir saygı gösterisi değildi, aynı zamanda bu ziyaretçinin siyasi önemini de gösteriyordu211. Artık şuuru iyice bozulan Mehmed Ali Paşa, kısa bir süre sonra işleri yönetemeyecek duruma geldiğinde, hastalıktan dolayı bir ayağı çukurda olan İbrahim Paşa da 1848 yılında tayinini kabul etmek üzere İstanbul'a geldi. Ama İbrahim Paşa babasından önce hayata veda etti ve yerine geçme sırası Mısır Valisi'nin büyük oğlu Tosun'un oğlu Abbas'a geldi. Bâbıâli, bundan daha itaatkâr bir vasal isteyemezdi212. Yine de Bâbıâli ancak 1851 yılında, İskenderiye'ye gelen Dahiliye Nâzırı Fuad Paşa'nın çabaları sayesinde, Tanzimat'ın Mısır'da da kabul edilmesini sağlayabildi213. Arabistan'da, Halil Paşa'nın zalimce yönetiminin sonucu olarak, zorlukla kurulmuş Mısır hakimiyetinin yerini çok geçmeden Arap prenslikleri , hatta krallıklar aldı. Bunların başında, kardeşlik haracı olan kumah'ı ödedikleri Anase veya Ruala Bedevilerinin hakimiyetini de ortadan kaldıran Vehhabîler veya dinî açıdan tamamen tarafsız liderler bulunuyordu. Padişahın veya Mısır Valisi'nin küçük birer taklidi olarak Faysal, Abdullah İbn Raşid (ölümü 1844 veya 1845) ve onun oğlu Tallal gibi şahsiyetler ortaya çıkıyordu. Hepsinin saray ve hazine nâzırları, hariciye nâzırları ve tıpkı Cebel-i Şomer'in başkenti Hacel'de olduğu gibi sütunlarla süslenmiş sarayları, orduları ve topları vardı214. Abdullah İbn Suud'un tekrar iktidara getirilen oğlu ve Neşed'in eski başkenti Deriye'nin yerine geçen Riyad Valisi Sultan Türkî, öldürülmeden kısa bir süre önce, 1830 yıllarında Mısırlılar tarafından kurtarıldıktan sonra hakimiyetini tanımak istemeyen Lahsa bölgesine saldırmıştı215. Ölümünden sonra, Mısır Valisi Hurşid Paşa tarafından daimi olarak uzaklaştırılmayan tek oğlu Faysal yerine geçti. Faysal, aslında Arabistan'ın iç bölgelerinin valisi idi ve diğer hükümdarlardan düzenli vergi alıyordu. Mısır birliklerinin yeni bir akını esir alınması ile sonuçlandı ve Riyad'da yerine akrabası olan İbn Teneyan geçti. Ancak yeni Mısır Valisi Abbas, Faysal'ın kaçmasını ve tekrar iktidara gelmesini sağladı216. Faysal iyice yaşlanıp, gözleri görmemeye başlayınca, Mekke'ye girebileceğini düşünen büyük oğlu Abdullah iktidara geldi. Vasalı Tallal ise yol yapımı, ticaretin canlandırılması, vs. gibi önemli kültür çalışmaları ile birleştirmeye çalıştığı cesur bir ilhak politikası yürütüyordu. Dinî açıdan ne Vehhabîlik'ten, ne de Sünnîlikten yana değildi217 Etrafına Hristiyanları toplamayı seviyor ve kimi zaman camiye gitmeyi bile ihmal ediyordu. Hatta kimi zaman ıslahat yanlılarının yanında olmasa bile, tütün içiyordu218. Bunun dışında Osmanlı Sultanı'nın adının hutbelerde okunmasına dikkat ediyor ve Osmanlı memurlarını seyahatleri sırasında her zaman nazik karşılıyordu219. Bu sayede Tallal, 20 yıl boyunca hallerinden oldukça memnun tebaa üzerinde gerçekten bağımsız bir hükümdar gibi hüküm sürebildi. Buna karşın Faysal, mutlak gücüne tâbi etmek istediği Kasım Şehri'nin ahalisine karşı gaddarca davrandı220 ve ellerinden Büreyde Şehri'ni aldı. Ancak Üneyze önlerinde büyür bir direnişle karşılaştı ve Mekke Şerifi, ticarî açıdan çok önemli bir yer tutan bu şehri Vehhabîlerin öfkesinden kurtarmak için bizzat buraya geldi221. Mekke Şerifi ayrıca Oman hükümdarını Kutsal Yerleri ziyarete ve vergi vermeye ikna etti, ama bu verginin ödenmediği söyleniyordu222. Ölümünden sonra oğulları arasında büyük bir mücadele başladı ve İngilizler bu fırsatı bölgeye müdahale etmek için kullandılar. Tüm bunlardan en kazançlı çıkan, Riyad Kralı oldu. Yeni hükümdar Tuveyni, bağış adı altında Kutsal Yerler için vergi ödüyordu (1852 yılı dolayları)223. Thier'in izolasyon politikası geçen sonbaharda nihayet sona erdirildikten sonra, Guizot tarafından yönetilen Fransa, Şark Meselesi'ni az bir fedakârlıkla çözümlemeyi başaran Avrupa devletleri ile 1841 yılında tekrar bir araya geldi. Rus Çarı bu arada Hünkâr İskelesi Antlaşması'nı hayata geçirmenin uzun zamandan beri, özellikle de sürekli olarak Rusya'ya itiraz eden İngiltere'nin Osmanlı Devleti'ni kurtarmasından sonra, imkânsız olduğunun bilincine varmıştı. 13 Temmuz 1841 tarihinde Londra'da akdedilen Boğazlar Antlaşması ile birlik içindeki Avrupa, Osmanlı Sultanı'nın gerek İstanbul Boğazı'nı, gerekse Çanakkale Boğazı'nı tekrar savaş gemilerine kapatma talebini kabul etmişti. Ama bundan böyle de çökmekte olup, kısa bir süre sonra tasfiye edilmesi beklenen bir devletin hamisi rolüne devam etmek isteyen Rusya'nın meydan okumaları bitmemişti. Uzun zamandır büyük bir titizlikle hazırlanmış antlaşmalara veya sadece bir örnek dava bile bulsa, buna dayanarak, bulduğu her fırsatta uyarı yazıları gönderiyor, elçileri ve konsolosları aracılığıyla müdahalede bulunuyor ve emrivaki bir şekilde, çarının eyaletlerinde pervasızca hareket eden yaverlerini gönderiyordu. Eflak Prensi Aleksandru Gika, bir seferinde milli görüş açısından iyi niyetli, ama başvurdukları çareleri seçimlerinde biraz dikkatsiz davranan muhalefet grubu ile anlaşmazlığa düştüğünde, Gika'ya karşı bir incelemeyi yürütmek üzere Duhamel derhal Bükreş'e geldi. Duhamel'den ancak çok daha sonra, Lübnan'da barışın sağlanmasında büyük katkıları bulunan Şekib Efendi, Gika'nın azli artık geri alınamayacak bir boyuta ulaştığında, prense azlini bildirmek üzere Bükreş'e geldi2. Miloş Obrenoviç'in, hanedanın miras hakkından veya ömür boyu görev süresinden bahsedilmeden, Sırbistan'a Baş-bey olarak atanmasında ve daha sonra 1842 yılının yaz aylarında rakipleri tarafından ağır baskı altında tutulan – babasının rakipleri Vukçiç ve Petroniyeviç'i Bâbıâli yanına müşavir olarak tayin etmişti – genç prensin Zemlin'e kaçışında Rus diplomasisinin parmağı yoktu. Aksine Osmanlı Sultanı bu toprakların tek egemeni olarak hareket ediyordu Belgrad Valisi, yine en önemli şahsiyet hâline gelmişti ve merkez yönetimin Sırbistan'ın iç bölgelerinde Alacahisar (Kruşevac)'a nakledilmesinin öcünü, hâlinden memnun olmayanlara sığınma hakkı tanıyıp, onları ayaklandırarak aldı. Bâbıâli, yeni geleneklere göre, Obrenoviçlerin makamlarından alınan düşmanlarını tekrar eski konumlarına getirmek için bir komiser gönderdi. Ama bu komiser, onları sadece yanında İstanbul'a kadar getirmeyi başardı ve burası daha sonra entrikalarının merkezi hâline geldi. Miloş Obrenoviç, nihayet ister istemez Türklerin göçmenler ve başkent hakkındaki taleplerine boyun eğdi. Görevlendirilen ikinci bir komiser, Bâbıâli tarafından istenmedikleri için müşavirlerini uzaklaştırma emrini verdi. Türk komiserinin bu tutumu ise diğer taraftan Vukçiç'i, Belgrad'a sadece Rus Çarı'nın temsilcisi ile görüşüp, ülkedeki durumlar hakkında bilgi vermek için geldiği bahanesini öne sürerek, Avusturya Banat'ından geri dönmeye ve baskıcı nâzırlara karşı ihtilal niteliğinde bir ayaklanma çıkartmaya cesaretlendirdi. Rus konsolos, makamını kaybetmiş Miloş Obrenoviç lehine hiçbir harekette bulunmayarak, sadece kaleye kaçmasına, yani düşmanca bir tutum içindeki Belgrad Valisi'nin yanına kaçma tavsiyesinde bulundu. Ordusunun başında büyük bir törenle şehre giren Vukçiç, her iki yüksek rütbeli Türk memur tarafından iyi karşılandı. Vukçiç, Petroniyeviç ve Simiç'ten oluşan geçici hükümeti ve milli bir meclisin toplanmasına otoriteleri ile yardımcı oldular. Kâmil Paşa, Skupçina'nın* Kara Yorgi'nin oğlu Aleksander'i Sırbistan tahtına getirme teklifini severek kabul etti ve gerçekten de hükümdarlığı onun tecrübesiz ellerine bıraktı. Rus Çarı bunun üzerine gerek Miloş, gerekse Aleksandru Gika'nın muhakeme edilmesini talep etti. Avusturya ise sadece Miloş'u komşu olarak istiyordu. Akkirman Antlaşması uyarınca şiddetli protestoda bulunmak üzere Prens Lieven İstanbul'a geldi. Genç Sultan, babasının en iyi dostuna [çara] bir mektup yazdı, ama boşuna. Butaniyev, yazıyı gerçi kabul etti, ama göndermek istemedi. Paşaların azlini, yönetimdeki naiblerin uzaklaştırılmasını, Sırbistan'da yapılan prens seçiminin geçersiz ilan edilmesini ve Sırbistan'a gerçek hükümdarını kazandıracak yeni ve meşru bir seçim yapılmasını talep etti. Avrupa devletleri, Türk menfaatlerini desteklemeyi reddettiklerinde, Bâbıâli bu şartları kabul etmek zorunda kaldı. Aleksander Karayorgoviç derhal tahttan çekildi ve Kâmil Paşa'nın yerine Anadolu'nun eski seraskeri Hafız Paşa getirildi. 15 Haziran 1843 tarihinde Rusya tarafından talep edilen seçim yapıldı. Seçimlerde Hafız Paşa ve Sırplara, burada da tıpkı Eflak'ta olduğu gibi, Türk hakimiyetinin yanında daha üstün olan Rus himayesinin mevcut olduğunu göstermek için, Belgrad'a gelen Lieven vardı. Ama yeni berat Aleksander lehine çıkmadan önce, Vukçiç ve arkadaşları, halk arasında sevilmelerine rağmen, ülkeyi terk etmek zorunda kaldılar. Aleksander Karayorgoviç'ten ülkenin yasalarına ve sultanın emirlerine uyacağına dair söz istendi aksi takdirde tahtı elinden alınabilirdi3. Sürekli olarak anarşi ve para sıkıntısı içinde bulunan, ama hâlâ Bizans İmparatorluğu'nun tekrar kurulmasına dair büyük ülkü nün yakın gelecekte gerçekleştirebileceğine inanan Yunanistan, aynı dönemde Rus Çarı'nın Atina'daki temsilcisi, Besarabya asıllı Katakatzi tarafından çeteleri Epir ve Tesalya'ya göndermesi, Girit'teki Türk hakimiyetine karşı ayaklanması ve Türkiye'deki Rum tebaanın konumu hakkında Bâbıâli ile sürekli anlaşmazlıklar çıkarması yönünde teşvik ediliyordu. İngiltere, Kral Otto'nun İstanbul'daki yeni temsilcisi olarak Mavrokordato'nun kabul edilmesini sadece büyük çabalardan sonra başarabildi. Yunanistan'daki huzursuzluklar biraz yatışıktan sonra, uzun zaman önce geri çağrılan bu temsilci, Bakanlar Kurulu Başkanlığına getirildi, ama bu mevkide uzun zaman tutunamadı. Ruslar ve Fransızlar tarafından desteklenen yeni Başkan Kolettis, Osmanlı Devleti tarafından Atina kabinesine Rum temsilcilerin gönderilmesi için faaliyette bulunacak kadar cüretkârdı ve İstanbul'a eski çete reisi ve şimdiki Yunan General Karatasso'yu gönderdi. Ama Türkler, Karatasso'ya pasaport vermediler ve bu olay, Atina'daki siyasî faktörleri çok kızdırdı. Olay, Kral Otto ile şahsi bir anlaşmazlığa kadar vardı ve Türk elçisi Musurus Atina'dan ayrılmak zorunda kaldı. Osmanlı Sultanı, Kral Otto'nun bizzat yazdığı bir mektuba bakmaksızın, Musurus için özür dilenmesini istedi ve Avrupa devletlerinden sadece Fransa bu olay ile ilgilenirken, Bâbıâli komşu devletin uyruklarına karşı misilleme yapmaya başladı. Mettenich'ten istenen hakem kararı yeterli gelmedi ve Kolettis'in ölümünden sonra bile müzakereler sürdürüldü. Rusya bu sefer de zekice karar verme hakkını saklı tutmuştu. Yunanistan, 1847 yılında özür diledi, ama sade Rus Çarı'nın emrine uymuştu4. Rusya aynı şekilde 1843 yılında Müslüman Arnavutların Hristiyan dindaşlarına karşı ayaklanmalarından ötürü taziye istemek zorunda olduğunu düşünüyordu. Ömer Paşa'ya, derhal (ilkbaharda) Arnavutların üzerine yürüme emri verildi. Kaplanlı ve Kalkandelen'de bunları gerçekten de yendi5. Çar Nikola, 1845 yılında, tıpkı büyük büyükannesi [II. Katerina] tarafından Bizans'ı yönetmesi planlanan prens gibi Konstantin adını taşıyan kuzenini göndererek, İstanbul'daki Rumların fanatik heveslerini ayaklandırmaya çalışmaktan çekinmedi. Rus Büyük Dük Konstantin, sevinç içindeki kalabalığın İmparator tezahüratları ile karşılandı ve Ranke gibi tarihçilerin tüm tahminlerin ötesinde olayların ve ancak Tanrının bileceği ebedi kaderlerin hızlı ve kaçınılmaz bir şekilde gerçekleşmesi gibi ihtimallerden bahsettikleri bir dönemde, Osmanlı Sultanı'nın reayası tarafından sevinçle karşılanarak, eski kehanetleri yerine getirecekmiş gibi Jüstinyen Kilisesi'ni [Ayasofya] ziyaret etti6. 1848 yılı başlarında Avrupa'da ihtilal ruhu tekrar canlanıp, Louis Philippe'nin tahtının yerle bir edildiği bir dönemde, daha önce adı geçen Duhamel Rus komiseri olarak, bir Türk meslektaşı olan Kabul Efendi ve Reşid Paşa ile Ali Paşa yönetimindeki liberal kabinenin yerine Sarim Paşa'nın yönetimindeki muhafazakârlar geçtikten sonra (3 Mart) Talât Efendi ile birlikte, tıpkı Gika'ya yapıldığı gibi, ne milli parti, ne de Ruslar tarafından istenmeyen halefi, geleceği parlak, yetenekli ve iyi eğitim almış Grigore Bibescu'ya karşı harekete geçtiler. Hareket aslında önce aralarında Batı'da eğitim görmüş yeni neslin liderleri Mihail Kolganiceanu'nun ve Vasile Aleksandru'nun de bulunduğu huzursuz boyar oğullarını masum bir gösteriden sonra, yasaları ihlal ettikleri gerekçesi ile manastırlara ve komşu Türk topraklarına gönderen Mihail Sturdza'ya karşı açılacaktı. Haziran ayında kültür savaşçılarının ünlü bir öncüsü olan Johann Eliad, Olt bölgesinde İslaz'da ihtilal bayrağını çektiğinde, Paris'ten geri dönen genç öğrenciler ve yazarlar Bükreş halkını harekete geçirdiklerinde ve hayatı tehlikeye giren Bibescu tahttan feragat etmek zorunda kaldığında, Eflak'ın baş konsolosu [Duhamel] ülkeden ayrılarak, geçici hükümetin üyelerine savaş açmış oldu. Bu üyeler, 28 Haziran'da tekrar Mustafa Reşid Paşa'nın başa geçtiği Türkiye'den destek bulmayı umut ediyorlardı7. Rusya'nın kendi birliklerini Prut Nehri'nden geçirerek buraya getirebilmek için talep ettiği üzere, 13-15 bin askerden oluşan bir Türk ordusunun başında eski Paris elçisi ve yeni komiser Süleyman Bey, Tuna Nehri'ni geçti ve güzel sözler ve çiçeklerle karşılandığı Bükreş'e geldi. İhtilal hükümetini feshedip, kendisinin de onaylayacağı, ancak yine aynı gruptan alınan Eliad ve subaylar Christian Tell ve Nikola Golescu'dan oluşan kaymakamları yönetime getirme tavsiyelerine uydular. Mihail Sturdza tarafından kendilerini davet ettiren Rus birlikleri aynı dönemde Boğdan'a gelmişlerdi. Bâbıâli buna itiraz etmedi Bu barış ihlaline karşı alabileceği tek bir tedbir vardı ve bunu almakta gecikmedi. Hırvat devşirme Mihail Lattas8, nâm-ı diğer Ömer Paşa, Tuna Nehri'nin sol kıyısında kalırken, Âmedci Fuad Efendi'nin görevlendirdiği bir sivil memur, Bâbıâli'nin geçici idareci olarak bir kaymakamın atanması ve törenle yakılan nizamnâmenin [Reglemeut Organique] tekrar ülkenin anayasası hâline getirilmesi yönündeki emrini Bükreş'e getirdi. Eflak itfaiye erleriyle beklenmedik bir anlaşmazlık yaşandıktan ve Cotroceni karargâhına çağrılan ihtilal liderleri tutuklanıp, Tuna Nehri üzerinden ülkeden çıkartıldıktan sonra, Kaymakam Konstantin Kantakuzen idareyi ele aldı. Ruslar ve Türkler, huzuru sağlamak için burada kaldılar. General Lüders çok geçmeden Eflak üzerinden Erdel'e akın edecek ve Avusturya'daki akraba, genç Kayser Franz Joseph'e Macarların ihtilalini bastırmakta yardımcı olacaktı. Lüders, Bâbıâli'nin zayıf itirazlarına aldırmaksızın, Eflak sanki bir Rus Eyaletiymiş gibi davranıyordu9. Tüm bunlar çara yetmiyordu Önce himayesine karşı ayaklanan ve şimdi de Batı'ya sığınan Polonyalılar ile birlikte Rusya'nın fetih siyasetine ve bu amaçla kullandığı zorbalıklara karşı faaliyette bulunan Romen ihtilalcileri cezalandırmak, diğer taraftan da özgürlük ve birlik hayallerini kuran Romen milletinin serbestçe gelişmesini imkânsız hâle getirerek, 1848 yılında meydana gelen olayların tekrarlanmasını engellemek istiyordu. Rus diplomasisi bu amaçla 1849 yılı başlarında İstanbul'daki liberal nâzırlara, Avrupa'da birçok felakete yol açan ihtilal ruhuna karşı yeni bir antlaşma yapma teklifini getirdi, ama geçmişteki tecrübelerinden ders alan nâzırlar böyle bir antlaşma yapmayı reddettiler. Yine de Rus Çarı'nın olağan başyaveri General Grabbe'nin gelişi ile Mustafa Reşid Paşa ile sadık dostu Ali Paşa'nın direnci kırıldı. Mustafa Reşid Paşa'nın Baltalimanı'ndaki yalısında 1 Mayıs [1849] tarihinde Romen prenslerin görev süresini yedi yıla indiren10 ve bundan böyle Romen prensliklerinde görevlendirilecek idarecilerin seçimle değil, tayin ile başa getirileceklerine dair bir madde eklenen senet imzalandı. Bu idareciler meclis tarafından değil – Rus Çarı Eflak delegelerinin iradesine karşı gelmelerini henüz unutmamıştı – yetkisi sadece mali meselelerle sınırlı olacak bir Boyarlar Meclisi tarafından desteklenip, kontrol edileceklerdi. Nizâmnâme tekrar gözden geçirilecekti ve değişiklikleri onaylama hakkı hem Rusya'ya, hem de Osmanlı Devleti'ne mahsus olacaktı. Bu senet imzalandıktan sonra gerçek güç aslında her iki devletin Romen prensliklerinde artık eşit sayılan komiserlerinin ve düzeni iyileştirme çalışmaları sona erene ve iç huzur sağlanana11 kadar, Macaristan'daki huzursuzluklar sona erene kadar 25-30 bin, daha sonra da 10 bin askere komuta edecek generallerin elinde idi. Tüm bunların kendi otoriteleri ve ülkelerinin refahı için ne anlama geldiğini, yeni atanan Boğdan Prensi Grigore Aleksandru Gika ve Eflak Prensi Barbu Stirbey çok geçmeden öğrendiler12. Bâbıâli bu arada büyük bir siyasî zorlukla daha başa çıkmak zorunda kaldı General Lüders ve Kayser ordularının zaferi kazanmasından sonra, Tuna Nehri üzerinden Türkiye'ye kaçan ve aralarında Kossuth, Bem, Perczel, Meszaros ve Dembinski gibi adamların da bulunduğu asi Macar mülteciler meselesi. Ama İngiliz elçi Stratford Canning ve Fransız ile Prusyalı meslektaşlarından, Rusya'nın ve Avusturya'nın ısrarlı taleplerine direnmek için gerekli desteği gördü. Böylece Rus Çarı'nın Eylül ayında İstanbul'a gelen elçisi Prens Leon Radziwill, tatmin edici bir cevap alamadı. Diğer taraftan Ali Paşa, Osmanlı Devleti'nin, General Püchler'in defalarca sınır ihlalinde bulunmasından dolayı şikâyet etme hakkı olduğunu açıkladı13. Macar mülteciler, aralarında Bükreş'teki İngiliz konsolosun da bulunduğu şahısların tavsiye ettikleri gibi Arnavutluk üzerinden Preveze ve İyon Adaları'na götürülmek yerine Vidin'de tutuluyorlardı14. Burada, Türkiye için defalarca sempatilerini dile getirmiş, hatta bir antlaşma bile teklif etmiş15 bir milletin varlığı için onurlu ve kahramanca bir savaş yürütürken yenilmiş olanlara yakışır bir muamele görüyorlardı. Bu hassas mesele nihayet Fuad Efendi'nin 21 Eylül'de Bükreş'ten ayrılıp, Rus sarayına giderek Rus Çarı'nın zaferini kutlayıp, Macaristan'daki ihtilalin Macar ve Polonyalı liderlerinin Rusya ve Avusturya sınırlarından uzakta bir yerde sürgüne gönderileceklerine dair garanti vermesi ile sona erdi. Elçi Titov ve Avusturya elçisi ile Radziwill, daha o dönemlerde Petersburg'un emirlerine yeterince hızlı uymayan Bâbıâli ile ilişkilerini kesmişlerdi16. Osmanlı Sultanı [Abdülmecid] bir kez daha çarın da muhtemelen aynı yoğunlukta hissettiği hükümdarlık onuruna seslendi. Fuad Efendi ise hükümetinin yeni bir hakarete maruz kalmasından ise savaşın tercih edilmesi gerektiğini düşünüyordu. Yeni Rus General Dennanberg tarafından hor görülerek basit bir mutasarıf olarak nitelendirilen Prens Stirbey 20 gün sonra belki yeni bir Rus hükümetimiz olacak 17, diyordu Fransız konsolosuna hiç çekinmeden18. İngiliz, ardından Fransız donanması Ekim ayı başlarında muhtemel bir Rus saldırısını engellemek için19, Çanakkale Boğazı'na gelip, hisarları geçtikten, ancak Marmara Denizi'ne henüz giriş yapmadan önce Rus Çarı büyüklük gösterip geri adım atmıştı bile. Türkler, bulunduracağı asker sayısı olarak belirlenen 10 bin dışında fazladan askerlerini geri çekmeye başladılar ve Avrupa devletlerinin amirallerinden Çanakkale Boğazı'ndan çıkmalarını rica ettiler20. Ali Paşa, Büyüdere'ye kadar ilerlemek isteyen Ruslara Çanakkale Boğazı'nın kapatılacağına dair söz verdi ve İngilizlerin sadece rüzgârdan dolayı Marmara Denizi'ne giriş yapmak zorunda kaldıklarını açıkladı21. Hristiyan Prensi küçük gören ve Rusları kışkırtma cesaretini gösteren, gaddar ve aşırı iddialarda bulunan Rumeli Müşiri Ömer Paşa'nın giriştiği Müslümanlaştırma22 faaliyetleri Türkler ve Ruslar arasında yeni çatışmaların çıkmasına neden olmasına rağmen, barış artık ciddi bir şekilde güvence altına alınmıştı23. 1850 yılının ilkbahar aylarında nihayet Rus Çarı da Bâbıâli'nin örneğine göre Romen prensliklerini boşaltma kararı aldı24. Ama Şark'ta barışın uzun süre ayakta tutulmasını sağlayamayacak kadar çok patlamaya hazır yer vardı. Yunanistan ve güçlü İngiltere arasında anlaşmazlıklar çıkmış ve İngiliz Amiral Parker Yunan limanlarını abluka altına alarak, Yunan gemilerine düşmanca davranıyordu. Fransa araya girip, himayesi altında bulunan Yunanlılar için hiçbir şey yapamayınca, Fransız elçi Londra'dan geri çağrıldı. Rusya'da İngiltere'nin Atina'daki hükümetle anlaşmazlıklarını daha kısa bir süre önce sona erdiren Bâbıâli ile ittifak kurduğuna inanılıyordu25. Diğer taraftan Yunanlılar, Bâbıâli'nin Tesalya sınırına asker yığdığından şikâyet ediyordu26. Romen prensliklerinde, 1850 yılının Mayıs ayında Ömer Paşa'nın buradan ayrılmasından sonra bile Duhamel ve Fuad Efendi'nin hiç çekinmeden Rus komiserin görevi ancak Osmanlı komiseri görevlerini ihmal ederse başlar27 , diye bir açıklama yapan halefi Ahmed Vefik Efendi arasında barış rüzgârları esmiyordu. Ahmed Vefik Efendi Eflak askerlerine zorla giydirilen Rus üniformalarına bile şiddetle itiraz ediyordu28. O dönemlerde Vidin dolaylarında 13 Haziran'da29 güçlü Belgradcık Kalesi'ne saldıran30 Bulgar köylülerinin çıkardığı ayaklanmada, Türkler kılık değiştirmiş Rus subayları görmüşlerdi31 ve Osmanlı Komiseri Ahmed Vefik Efendi, kaçaklara Tuna Nehri'nin sol kıyısında sığınma hakkı tanınmasına şiddetle karşı çıktı32. Duhamel ise aksine insanlık görevlerinden ve fanatik askerlerin aşırılıklarından bahsediyordu33. Ömer Paşa o dönemlerde Bosna'da Bihaç'ı ele geçiren34 ve Tahir Paşa'yı Travnik'e geri çekilmeye zorlayan asilere karşı savaşıyordu Asileri defalarca yendi ve liderleri Hersekli Rıdvanzâde Ali Paşa'yı tutuklattırıp, idam ettirdi. Daha sonra 1851 yılı ilkbaharında Jezero ve Krupa muharebelerinde ayaklanmayı tamamen bastırmayı başardı35. Avrupa'daki olaylar Bâbıâli'yi gerçekten de huzursuz edecek cinstendi. Sırpları güvence altına almak için 1850 yılının Şubat ayında Belgrad Kalesi'ni Prens Aleksander'a teslim etti ve bu kaleye bundan sonra başka bir vali atanmadı. Bükreş'teki şartlar ise ancak Duhamel'in 1851 yılı başlarında geri çağrılmasından ve yerine basit bir konsolosun atanmasından sonra düzelmeye başladı. Ali Paşa, artık hiçbir huzursuzluk çıkartmayan Romen prensliklerinin boşaltılmasına başladı36. 26 Nisan'da Eflak'ın başkentinde nizamnâmenin köylüler ile ilgili ek maddelerinin onaylanmasına ilişkin fermân ile birlikte Türk birliklerinin geri çekilmesi ile ilgili 6 Nisan tarihli bir fermân daha okundu. Bu fermânda Rusların geri çekileceği de vaat ediliyordu37. Çarın askerlerini Besarabya'ya götürecek olan General İvin, bu fırsatı Türklere tekrar hakaret etmek ve Rus Çarı'nı baskı altındaki Romenlerin tek desteği olarak göstermek için kullandı38. Haziran ayı başında Osmanlı komiseri de seyahate hazır bir vaziyette İbrail'e geldi39 Çok geçmeden İran'a sefaretle yollanarak teselli edildi40. Romen prensliklerinde eski durumlar tekrar tesis edildikten sonra, hiç beklenmedik bir mesele, uzun zamandır beklenen ve Osmanlı Devleti'ni ya tamamen felakete sürükleyecek, ya da nihayet baskıcı ve küçük düşürücü Rus hakimiyetinden kurtaracak savaşı tetikledi. 1851 yılında Kutsal Yerler meselesi oldukça rahatsızlık verici bir boyuta ulaşmıştı ve Türkiye'deki bir anlaşmazlıktan dolayı, iki farklı siyasî prensibi savunun Rusya ve Avrupa devletleri karşı karşıya geldi. Ancak, Bâbıâli'nin bu savaştaki payını daha iyi anlayabilmek için önce liberal grup tarafından bir dereceye kadar gençleştirilen Osmanlı Devleti'nin iç şartlarına göz atmak gerekir. Mahmud'un eseri olan Tanzimat'ı savunan liberal grup kazanmıştı. Sultan Abdülmecid'in tahta cülûsundan sonra, 1841 yılında Meclis-i Ahkâm-ı Adliye tarafından zimmete para geçirmekten dolayı bu paraları geri ödemeye mahkum edilmiş olup, ünvanlarını kaybeden2 Sadrazam Koca Hüsrev Mehmed Paşa'nın yerine Mehmed Emin Rauf Paşa getirilmişti3, ama daha 1841 yılının Mart ayında eski Viyana elçisi ve eğitim4 konusunda bir eserin sahibi olan Rıfat Paşa, Tanzimat'ın en yetenekli ve en önemli temsilcisi Mustafa Reşid Paşa'nın5 yerine Hariciye Nâzırı olarak atandı6. Muhafazakâr grubun liderlerinden İbrahim Sarım Paşa, bir süreliğine Rıfat Paşa'nın halefliğine getirilmiş olsa da, 1843 yılı Mart ayında Rıfat Paşa tekrar makamına geri döndü7. Rıfat Paşa aslında II. Mahmud'un eski bir musahibi ve dul eşinin sırdaşı olup, Sultan Abdülmecid'in kız kardeşi ile evlenmek istememesine rağmen, çok yüksek bir mevkie yükselen [Mabeyn Müşiri] Rıza Bey'in bir aracından başka bir şey değildi. Bu arada Abdülmecid'in kız kardeşleri Ahmed Fethi Paşa8, Damad Halil Paşa9, eski dervişlerden Said Paşa10 ve Damad Mehmed Ali Paşa11 ile evliydiler. Rıza Bey, geldiği mevkide aslında uzunca bir süre kalabilirdi12, ama askerler tarafından çok sevilmesine rağmen, 1845 yılının Ağustos ayında Valide Sultan'ın yeni damadı Mehmed Emin Âli Paşa'nın bir entrikasından dolayı devrildi. Hariciye Nâzırı Şekib Paşa makamından çekildi ve onun yerine Ekim ayından itibaren yine Hariciye Nezareti'ni yönetmeye başladı13. Birkaç ay sonra, 28 Eylül 1846 tarihinde yaşlı ve yeteneksiz Mehmed Emin Rauf Paşa'nın yerine sadrazamlığa getirildi ve Hariciye Nâzırlığını eski Paris elçiliği katibi olup, yıldızı parlayan genç bir diplomat olan [Mehmed Emin] Âli Paşa'ya devretti14. Yeni ruhun bu iki olağanüstü temsilcisi, 27 Nisan 184815 tarihine kadar birlikte çalıştılar ve makamlarını sadece 12 Ağustos tarihine kadar bile olsa, İbrahim Sarım Paşa ve Rıfat Paşa'ya bırakmak zorunda kaldılar. Saray onları çok geçmeden geri çağırmak zorunda kaldı ve bu tarihten sonra – 1854 yılında Mustafa Reşid Paşa'nın oğlu Ali Galib Paşa, padişahın kızı Fatma Sultan ile evlendi16 - ıslahat programının zamanında, katı ve tarafsız bir şekilde yerine getirilmesi ile daha iyi bir geleceğin oluşturulabileceğine sonsuz bir güven duyarak, Osmanlı Devleti'ni olağanüstü bir enerji ve yetenekle yönettiler17. Ahmed Fevzi Paşa gibi, Batı kültüründen sadece birkaç kelime Fransızca ve moda olan danslardan birkaç tanesini öğrenen yenilikçilerin18 yerini, aralarında Londra, Paris ve Lizbon'da elçi olarak faaliyet gösterdikten sonra, Osmanlıların Monti'si * diye anılan babası** [Keçecizâde]İzzet Molla gibi Fransızca ve Arapça şiirler yazan ve veciz söz söyleyen genç Fuad Paşa gibi19, ilerici Hristiyan Avrupa'nın siyasî kavramlarını yaşlanmış Osmanlı Devleti'ni, güçlü ve disiplinli bir orduya dayanan çağdaş ve birlik içinde bir devlet hâline getirmek için kullanan şahsiyetler geçti. Avrupa tarzında eğitim gören Türklerin sayısı gün geçtikçe çoğalıyordu. Zengin bir Rodoslu olan Ahmed Fethi, akıcı bir Fransızca konuşuyordu20. Daha sonra Londra elçiliği ve sadrazamlık da yapacak olan Sakızlı*** Ahmed Esad Paşa, Paris'te ve Metz'de, daha sonra da Almanya'da eğitim görmüştü21. Efendilerden birinin oğlu olan Ahmed Vefik Efendi'nin yetenekleri, Avrupalılar tarafından olağanüstü olarak nitelendiriliyordu22. Mekteb-i Harbiye Müdürü Emir Paşa, Cambridge'de matematik dalında ödül kazanmıştı23. İngiltere'deki meslektaşı Derviş Efendi, kendini kanıtlamış bir doğa araştırmacısı idi24. Dış kalıplar25 oluşturulmuştu. Daha sonra geçici bir süre kaldırılan sadrazamlık makamının, artık sadece eski rejim taraftarlarını memnun etmek için ismi kalmıştı. Artık keyfine göre hayat ve mal üzerinde tasarrufta bulunma hakkına sahip olmayan memurları, boyun eğen kölelerden ziyade organize bir devletin efendisinin müşavirleri ve hizmetkârları hâline gelen ve artık kendine ait bir hazinesi olmayıp, kendisine devlet hazinesinden her ay 10 bin kese ödenen26 padişah, gerçek bir Meclise (Harbiye, Topçu, Bahriye, Adalet, Hariciye, Maliye, Ticaret ve Tarım, Dahiliye) ve sadrazamın, şeyhülislâmın ve ayrıca iki memurun katıldığı özel bir meclise , bir Meclis-i Has'sa sahipti. Haftada iki kez yapılan toplantıları, eski Kubbealtı Divânı'nı andırıyordu ve padişah, yılda bir kez konuşma yapmak üzere meclise geldiğinde bu küçük meclis tıpkı Avrupa'da bir parlamentoya benziyordu. Olağanüstü durumlarda acil işleri halletmek üzere gizli bir meclis toplanıyordu. Bu meclis o zaman sadrazamdan, Harbiye Nâzırı'ndan ve Bahriye Nâzırı'ndan oluşuyordu. Yeni düzenin önemli bir parçası, nâzırlara danışmanlık yapan meclislerdi. Adalet ve idari işlerden yasalar hazırlama ve paşalara talimat verme hakkına sahip Meclis-i Vâlâ-yi Ahkâm-ı Adliye sorumlu idi. Harbiye Nezareti ve Ordonat (redif), Topçu ve Bahriye Nezareti, askerî fabrikalar , Maarif, Maliye, Zabıta, Tarım27 ve madenler için özel encümenler kuruluyordu. Âmedci, Bâbıâli Tercümanı - Romen Prensi Hançeri bu görevi uzunca bir süre yürütmüştü – ayrıca Sadaret Katibi, Teşrifat Müdürü, Hekimbaşı, Harbiye Nezareti Müsteşarı