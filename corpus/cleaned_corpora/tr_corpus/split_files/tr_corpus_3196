tarafından söylenen ve seyircilerin eşlik ettiği her şarkıda normal konserlerde olan o soğuk sahne yüksekliği resmen yok oluyordu. Müzisyenlerde dinleyicilerle iç içe olmuşlardı çünkü çok samimi ve iç ısıtan bir atmosfer vardı orada. Her güzel şeyin olduğu gibi bununda sonu gelmişti. Bobin ve İZGİ grupları bu coşkulu topluluğa teşekkürlerini sunduktan sonra insanlar, yavaş yavaş kapıya yönelmeye başlamışlardı. Hayvan Kurtarma Derneği M.Burak KÖKLÜ gönüllüleri olarak biz de eşekkürlerimizi sunuyorduk. Adeta misafirlik uğurlaması kadar sıcacık bir ortam vardı. Müzisyenlerin emeklerine olan saygımızı belirttik. Bunun en büyük sebebi, bir gönüllü etkinlik için özveri göstererek en güzel performanslarından birini sergilemeleri ve ücret talebinde bulunmamaları ne kadar iyi kalpli ve saygı değer insanlar olduklarının kanıtıydı. Son katılımcıya da veda ettikten sonra tatlı bir yorgunluk çökmüştü, şimdi sıra tüylü dostlarımıza bu mamaları ulaştırmakta ve karşılıksız sevgiye kucak açmaktaydı. IF Performance Hall (IF.P.H) ''http://www.ifperformance.com/etkinlik/988/HAYVAN- KURTARMA/'' sitesinden elde edildi M.Burak KÖKLÜ Mehmet Burak KÖKLÜ M.Burak KÖKLÜ 21301006 Hakan Kumru TURK101.sec.97 15.09.2015 KENDİ KENDİNİ YOK EDEN İNSANLIK Değer yargıları, insanın hayatında çok önemli yer tutan, bölünmesi çok zor olan bir parçadır. Toplumsal normlar, ahlak kuralları, dini inançlar gibi kavramlar bu değer yargılarının temel yapı taşıdır. Kimilerine göre insanı insan yapan temel yapı taşlarından biri olan değer yargılarının yok olması söz konusu bile olamaz. Peki, cidden bu değer yargılarına insanlığın ihtiyacı var mıdır? Bir başka deyişle, bütün değer yargılarından alınmış bir insanlık olabilir mi? Büyük salgınları, doğal afetleri veya savaşları düşünelim. Bu tarz durumlarda insanlık yavaş yavaş değer kavramını yitirmeye başlar. Örnek vermek gerekirse birçok dini görüş için önemli olan gömülme işlemi ölülerin artışı yüzünden yerini fırınlarda toplu yakıma bırakır, büyük kıtlık durumlarında insanlar birbirlerini yemeğe başlar. Çünkü ortada insanların içinde huzursuzluk uyandıran, bütün değer kavramlarının silinmesine neden olacak bir gerçek vardır: Ölüm... İnsanlar ne zaman öleceğini bilmediği için sonsuza dek yaşayacaklarmış gibi hayatlarını sürdürme gafletine düşerler. Sanki ölüm onlara hiç gelmeyecekmiş gibi, sanki yanıbaşımızda değilmiş gibi. Bu öleceğini hatırlama durumu da kolay kolay meydana çıkmaz. Birinin ölümünü görmek yeterli değildir çünkü ölüm, ölen kişi için gelmiştir bizim için gelmeyecektir. Ancak savaş, salgın vb. durumlarda insan ölümün ensesinde olduğunun farkına varır. Oracıktadır ölüm dedikleri şey, kendilerini bu dünyanın bütün güzelliklerinden, acılarından, sevinçlerinden kısaca hayattan alıkoyup sonsuz bir hiçlik yolcuğuna götürecek şey hemen oradadır. Bu kan dondurucu hissi ,hiçliği, iliklerine kadar hisseden insanın gözünde değer yargıları denen bir şey kalmaz. Ahlak önemsenmez, toplumsal normlar yok olur. Yaşama gayesi ağır basar. Bütün gelecek planları yok olur, uğruna gözyaşı dökülen şeyler önemsizleşir. Geriye sadece her an kaçıp gidecek olan yaşam kalır. Değer yargılarının hayatımzdaki yerini ve gerekliliğini tartışmalı yapan durum da bundan çıkmaktadır. İnsanlığın hayatımızı şekillendiren ve bizi tek amacımız olan yaşama gayesinden uzak tutan bu değer yargılarından kurtulmak için illaki ölümün ayaklarının uçlarına mı gelmesi gerekir zaten her an ölümle burun burunayken? Bir veba salgınında ölmemiz ile trafik kazasında can vermemiz arasındaki olasılık farkı çok mu büyüktür? Ya da bir muharabe esnasında vurulmamız ile bir maganda kurşununa isabet olmamızın ihtimali yakın değil midir? Durum böyleyken insanların değer yargılarını terk edip hayatını sadece yaşama gayesi içinde devam ettirmemesi için hiçbir neden yoktur. Bu düşünceyle ilgili genel anti tezler ağırlıklı olarak toplum kavramının yok olup insanın yalnızlaşacağı ve kaos ortamının hüküm süreceği etrafında gelişmektedir. Peki zaten insan toplum içinde olsun olmasın yalnız değil midir? İnsanın kendi elinde varoluşu dışında başka bir dayanağı var mıdır? İnsanlığın ideal bir düzene sahip olması için belli metafizik kitaplara, kim tarafından bulunduğunu bilmediği toplumsal normlara veya asla sorgulamadığı ahlaki kurallara ihtiyacı yoktur çünkü bu dünyaya fırlatılan insan için kendi varlığından ve ölümden yani o varlığını yok edecek durumdan başka sahici bir şey yoktur. Tıpkı J.P. Sartre’ın dediği gibi ‘’Başkaları cehennemdir.’’. İnsanlığın kendi potansiyeline ulaşması için ölüm kavramını hayatının merkezine alıp bütün değer yargılarını kökünden yakması gerekir. Belki de Nietzche’nin öldürdüğü tanrıyı bizim de öldürmemiz, insanın salt varoluşuyla kalana kadar her şeyi yıkıp yok etmemiz gerekiyordur. Aksi durumda son nefes verilirken geriye dönüp bakıldığında görülmesi gereken tek şey yaşamış olma hissiyatıyken insanlığın gördüğü şeyler birtakım etkilenmeler sonucu yitip gitmiş bir hayat, erdem vicdan gibi kavramlarla köreltilmiş insanlık ve en acısı da başka cennetler için cehenneme dönmüş bir dünya. Bir neslin daha bu düşüncelerle yok olmaması için yaşam dolu olmayan insana, birey olan insana ait olmayan her şeyden kurtulunması gerek. AHMET ANIL TOK KAYNAKÇA Jean Paul Sartre - Huis Clos SAHTE DOSTLUKLAR Mektuplarda, zamanın verdiği iletişim sıkıntısı nedeniyle ilişkilerin giderek zayıfladığı ve koptuğu gözlemlenebiliyor. Şairlerin ilişkilerinin çok da samimi olduğu söylenemez. Bu durum 40’lı yıllarla günümüz arasında pek bir fark olmadığını gösteriyor bence. İnsan, dostluklar eskiden de bir çıkar üzerine kuruluymuş, yalanmış diye düşünmeden edemiyor. Dostlukların kalıcılığı biraz da zamana bağlı diye düşünüyorum. Mesela yeni bir şehre taşınıyorsunuz, yeni bir çevre, yeni dostluklar ediniyorsunuz. Bir, iki derken onlarca dostunuz oluyor. Ancak, gün gelip de o çevreden ayrılınca, zamana ve uzaklığa bağlı olarak ilişkiler zayıflıyor ve dostluklar giderek unutuluyor. İster istemez o dostlarınızı defterden silmiş oluyorsunuz. Aynı şekilde, Şevket Rado da okuluna devam etmek üzere bir süreliğine İstanbul’dan Ankara’ya taşınıyordu, bu sırada tanıştığı şair arkadaşlarıyla arasında hem iş, hem de arkadaşlık ilişkisi vardı. Ancak Rado okulunu bitirip İstanbul’a geri döndüğü zaman aralarındaki arkadaşlık zayıflıyor ve olay yalnızca iş ilişkisine dönüşüyor. Bu olay da dostlukların zaman ve uzaklıkla ilişkisini örnekler nitelikte. Mektupların yazıldığı zaman dilimi göz önüne alındığında, o zamanlarda internet gibi hızlı iletişim araçları bulunmamıştı, telefonlar da daha tam olarak gelişmemişti. Bu insanlar arasında büyük bir iletişim sıkıntısına neden oluyor. Yazılan bir mektup belki de on gün içerisinde karşı tarafa ulaşıyor. Cevap gelmesi de aynı şekilde uzun bir süre alıyor. Zaten mektupta anlattıklarımız yazabildiğimizle sınırlı, bu nedenle yazışmalar sadece yüzeysel olarak kalıyor, hal hatır sormaktan ileri gidemiyor. Böyle bir iletişimi sürdürmek de ne kadar sürer, tartışılır. Bana göre, insanların bir ilişkiyi sırf yazışarak sürdürmesi imkânsız. Bir süre sonra iki taraf da dostluğu sürdürmenin gereksiz olduğunu anlar. Özellikle arada bir çıkar ilişkisi söz konusuysa, insanların işleri düşmedikten sonra biriyle iletişime geçeceğini düşünmüyorum. Günümüzde de aynı sorun var bence. Buna en basit örnek üniversite sınıflarındaki sözde arkadaşlar olabilir. Hani, normal zamanda arayıp sormayan, selam bile vermeyen, sadece not istemek ya da bir şey sormak için çok nadir yanınıza uğrayan, sanki çok yakın arkadaşıymışsınız gibi, yalandan samimi davranan insanlar. Çıkarcı insanlar deyince aklıma ilk bu örnek geliyor. Aslında şairlerin tanışmaları bile bir çıkar ilişkisine dayalı diyebiliriz. Şevket Rado’nun basın-yayın çevresinden bir isim olması bu ilişkinin başlıca sebebi. Rado’nun oturduğu ev, Ankara'da yaşayan pek çok şairin uğrak yeri olmuş. Şairlerin tanışması da bu şekilde oluyor. Rado’nun, İstanbul’a döndükten sonra diğer şairlerle mektuplaşmaya devam etmesinin nedeni ise yine yarar sağlama amacı taşıyor bence. Sonuç olarak, Şevket Rado şairlere parasal açıdan katkı sağlayacak çeviri ve telifler için ödemeler yaptıracak bir konumdaydı, üç şairin yazdığı şiirler ve yaptığı çeviriler de Rado’nun çalıştığı dergi için malzeme bulmasına yarıyordu. Arkadaşlıklarının bitmesinin nedeni ise, aralarında manevi olarak bir paylaşımın kalmaması ve ilişkilerin yalnızca çıkar ilişkisine dönmesi olabilir. Herkes ister ki kurduğu dostluklar kalıcı olsun, yüzlerce arkadaşı her zaman onlarla birlikte olsun. Ama ne yazık ki, böyle dostluklar kurmak çok da olası değil. Çünkü eskiden olduğu gibi günümüzde de herkes sadece maddi menfaat ve küçük çıkarlar üzerine kurulmuş dostluklar kuruyor. Bu, belki de insan doğasından kaynaklanıyor. Dostluklar, arkadaşlıklar böyle mi olmalı peki? Hayır, tabii ki. İnsanlar dostluk kurarken maddi beklenti içinde olmamalı, dostluğunu faydalanma üzerine kurmamalı ve karşı taraf da bu düşüncede olmalı. Aslına bakılırsa tüm dostluklarda karşılıklı çıkar amacı yok mu? Kimse birine bir karşılık beklemeden yarar sağlamaz. İlişkide sadece bir taraf yarar sağlıyorsa, bir süre sonra o ilişki sona erer. Gerçek dost diye niteleyebileceğimiz insanlarla ilişkimizde bile bu amaç vardır diye düşünebiliriz. Fakat bu ilişkide bahsettiğim faydalanma, manevi olarak faydalanmadır, yani olması gerekendir bence. Maneviyattan kastettiğim şey ise birlikte eğlenmek, gülmek, ağlamak, bir şeyler paylaşmak ve destek olmaktır. Bunları yapabildiğimiz insan gerçek dostumuzdur. Derin ŞEN Sonu Gelmeyen Tutarlı Yargılar Bahsedeceğim romanı yıllardır okumaya yeltendim, her defasında anlam veremediğim bir sebepten ötürü roman kendisini yine rafta buluyordu ya da her gün okula giderken çantama atıp "Elbet bir boşlukta açar okurum." düşüncesiyle yanımdan ayırmıyordum ancak okulda bulunduğum saatlerde de romanı bir türlü okuyamadım. Geçtiğimiz gün, artık çoktan vaktinin geldiğini düşünerek bu turuncu kapaklı bu naif romanı ellerime aldım ve okumaya başladım. Amerikalı yazar Jerome David Salinger bu romanda bizleri küçük bir çocuğun bakış açısıyla dünyayı görebileceğimiz şahane bir yolculuğa çıkartıyor. Kitabın ana karakteri olan Holden Caulfield sizleri kendi dünyasında ağırlıyor adeta. Romanı bir süre ara vermeden okuyunca kendinizi Holden'ın dünyasından çıkartıp gerçek hayatınıza dönme fikri pek de hoş gelmemeye başlıyor çünkü şahsen ben, Heldon'ın başından geçen olayları tasvir edişine hayran kaldım. Sade anlatımlı olduğu gibi aynı zamanda son derece akıcı bir roman, ben de bu yüzden asla ara vermek istemedim. Heldon'ın yaşadıklarına karşı verdiği o mükemmel tepkiler, insanları yargılayış biçimi, kusursuz fikirlerinden kendimi soyutlamak ve gerçek hayatıma dönüp telefonuma bakmak, mesajlaşmak vs. gibi fikirler inanılmaz yavan geldi. İlk 30 sayfada Holden'la kısmen tanışıyorsunuz, nasıl bir insan olduğunu, ne tür fikirlere sahip olduğunu, çevresi hakkında ne düşündüğünü, okulunu, öğretmenlerini ve ailesini öğreniyorsunuz. Özel hayatının kapılarını sonuna kadar açıp sizleri kendi dünyasında sıcak bir şekilde ağırlıyor. Özellikle bu 30 sayfadan sonra ben Holden'a korkunç bir şekilde bağlanmaya başladım. Romanı okurken Holden’la karşı karşıya oturmuş dertleşirmiş gibi hissediyorsunuz, sarf ettiği sözler, fikirleri ve başından geçen olaylara hangi açıdan baktığına hakim oluyorsunuz. Sadece söylediği şeyler değil, bu şeyleri söylerkenki üslubu da kesinlikle sizi büyülüyor. Aslında bu lafların küçük bir çocuğun ağzından çıktığına kendinizi inandıramıyorsunuz, ben Holden'a özenmiş bile olabilirim. Keşke Holden gibi olabilseydim. Noel arifesine çok az bir zaman kalmışken kaldığı yatılı okuldan atılan Holden, hayatının bir sonraki aşamasında ne yapacağı konusunda çok kararsız. Birçok duygusal sarsıntı yaşadığına şahit oluyorsunuz. Kafasında farklı farklı planlar yapıyor, kaldığı yurttaki arkadaşlarının yaşam biçimlerini sorgulayıp kafasında ölçüp biçiyor. O kadar mantıklı değerlendirmeler yapıyor ki, Stradlater ve Ackley gibi dünyaya at gözlüğüyle gelmiş arkadaşlarının bile okulda eğitimlerine devam edebiliyor olmaları ancak Holden'ın çoğu dersinden kalmasından dolayı okuldan atılması biraz zorunuza gidiyor. Benim çok gitti. Fakat, romanın özgün taraflarından biri de klasik "okuldan atılan öğrenci boş kafalıdır" düşüncesini yıkıp Holden'ın ne kadar hassas, farklı ve samimi bir insan olduğunu fark ediyorsunuz. Ya herkesin gittiği yol yanlışsa ve sadece sizin gittiğiniz doğruysa? Romanı okurken Holden'ın bazı insanları sorgularken, hatta herkesi sorgularken çok acımasız olduğunu düşünebilirsiniz ancak Holden'ın hayran kaldığım özelliklerinden biri de bu herkesin bildiği anda çekinmeye söylediği şeyleri dile getirmesi veya bizlere içini dökmesi oldu. Holden ve kardeşi Phoebe arasındaki masum ilişkiyi okurken de büyülenip kalıyorsunuz ve romanda Holden'ın tek ve en sevgiyle bahsettiği tek karakter Phoebe olabilir. Yazar olan büyük abisi D.B.'den bahsederken abisinin başarısı konusunda hakkını verirken kişiliği ve aralarındaki ilişkiden bahsederken yine klasik Holden cümleleri okuyorsunuz mesela. Çok küçük yaşta ölen kardeşi Allie'den bahsederken de ona karşı ne kadar sevgi dolu olduğunu hissedebiliyorsunuz. Holden çok şefkatli bir insan. Phoebe'yle olan kardeşliklerini nasıl kıskandığımı anlatamam sanırım. O gece gizlice eve girip ayaküstü kız kardeşiyle muhabbet edebilmek için ne riskler alan Holden'ın sadıklığına da tanık oluyorsunuz. Phoebe de Holden'ın kardeşi diye demiyorum ama gerçekten çok zeki ve olgun bir kız, okurken rahatça hissedilebilen bir faktör. Romanda insanı büyüleyecek alıntılar geçiyor, Bay Antolini'nin Holden'a Wilhelm Stekel adlı bir psikanalist tarafından yazılmış bir cümleyi okuduğunda kesinlikle buna yazımda yer vermem gerektiğini düşündüm; "Olgunlaşmamış insanın özelliği, bir dava uğruna soylu bir biçimde ölmek istemesidir, olgun insanın özelliği ise bir dava uğruna gösterişsiz bir biçimde yaşamak istemesidir." (J.D. Salinger, s.176, 1997). Her ne kadar romanda Bay Antolini, Holden'ın olgunlaşmamış insanlardan olduğunu düşünse de romanda bu alıntıyı okuduğunuzda Holden'ın aslında bir dava uğruna gösterişsiz bir biçimde yaşamak istediğini görüyorsunuz. Roman mükemmel bir şekilde sona eriyor. Holden aslında hayatındaki herkese nasıl olurlarsa olsunlar, ne düşünürlerse düşünsünler ya da ona karşı nasıl davranmış olurlarsa olsunlar, onlara değer verdiğini söylüyor. Hayatınızda iyi ya da kötü bir rolle almış insanların rollerine bakmaksızın, sizin hayatınızda yer aldıkları için kendinizi minnettar bile hissedebiliyorsunuz, Holden'ı uzun süre dinleyince. "Sakın kimseye bir şey anlatmayın. Herkesi özlemeye başlıyorsunuz sonra.” Vay canına. Bittim buna. Hüzünlü Prens Yalnızlığımızın hüznü nereden gelir? Bu sorunun cevabını küçüklüğümden beri merak etmişimdir. Dik bir tepenin üzerinde dallarını göğe uzatmış yalnız bir ağaç, sahilde tek kişilik bir banka oturup zihninde neyi sorguladığı muamma olan insanlar… Hepsinde de aynı soruyu sorarım istemsizce kendime: Nereden gelir yalnızlığın hüznü? Bununla birlikte, yalnız olan her şey dikkatimi çekmeyi hemen başarır. Gördüğünüz fotoğrafı çektiğim gün ise metrelerce uzaktan fark ettiğim bir at ve onun havaya yayılan hüznü cezbetmişti ilgimi. Onu uzaktan ilk gördüğümde bembeyaz ve yapayalnızdı. Tüm yalnızlar gibi garip bir havası vardı hareketlerinin. Zira uzaktan izlendiğinin farkındaymış gibi her adımını dikkatli atar yalnızlar. O, tek başına olduğu yetmezmiş gibi bir de ‘at’tı. Mecburiyetleri vardı. Asaletini yelelerinden süzüp toynaklarından akıtmalıydı. Ben ise insandım, özelliğim merak ve öğrenme dürtüsüydü. Tabii bunların yanında atın fotoğrafını çeksem hiç fena olmazdı. Tepenin ardında bir göl vardı, yerde de taze otlar. Üstelik gün batıyordu bu güzel diyarda, manzara enfesti. Bir at daha ne isteyebilirdi? Bu soruyu o an düşünemeden sormuştum. Elbette bir at daha çok şey ister, kalbi duracak kadar yılkıda koşmak gibi. Uzaktan çoğu şey daha güzel görünür zaten, daha çekici görünür. Hayallerin, amaçların rengi uzaktan pek bir parlaktır. Ne zaman ki erişiriz onlara, sanki bir perde gözümüzden kalkar. Aynen bu şekilde, bir fotoğraf iki fotoğraf derken yaklaşmaya başladım ata. Ben yaklaştıkça onun hakkında zannettiklerim gerçekle kavuşmaya başladı. Bembeyaz değilmiş bu at, kırık beyazmış mesela. Kim kırmış beyazını, bilemedim. Çok bakındım etrafına ama kimseyi göremedim. Benimki de iş! Yalnız değil miydi ne de olsa, nasıl görebilirdim ondan başkasını yanında? Sonunda yüz yüze gelmiştik, neredeyse adın ne diyecektim. Gözlerine odaklandım, nasıl hâlden anlar bakışlardı onlar! Hem hüzün hem mağrurluk bir göze nasıl sığar ben bunu bir insanda hiç görmemiştim. İsmini hemen oracıkta Prens koydum, Hüzünlü Prens. Yıkık bir krallığın son hanedanlarındandı sanki. Belki de geçmişinde birçok şeyi bırakıp gelmişti. İçten içe “Fotoğrafımı çek ve git, beni yalnızlığımla baş başa bırak.” diyor olabilirdi. Her şeye rağmen kadrajıma bakıp yelelerini rüzgâra uçurtmaya devam ediyordu. Bir yandan da nasıl olduysa insanlara güvenini kaybetmemiş görünüyordu. Onu nereye götürmek istesem peşimden rahvan koşacak gibiydi. Fakat dedim ya, beyazlığı kırılmıştı Hüzünlü Prens’in. Sebebini geç fark ettim. Hüzünlü Prens iple bağlıydı. Gelemezdi gönlüne esen her yere. Tutsaktı. Yalnızlıklarımızın hüzün kaynağını işte tam o an tanıdım: Özgür olamamak. Sanılanın aksine yalnızlık özgürlük demek değildir bana göre. Yalnızların özgür olmadıkları için rol yapma zorunlulukları vardır. Hisleri içlerinde gümbür gümbür bir şelaleye dönüşse de bunu paylaşacak kimseleri yoktur, suyu içlerinde biriktirirler dışarı sızdıramadan. Eylemleri yapılmak üzeredir hep, planları zihinlerindeki kâğıtlarda yazar. Gelin görün ki yalnızların kimisi elle tutulur bir halatla bağlıyken kimisi de görünmez iplerle hapsedilmiştir. İplerden kurtulup özgürlüğü kazanmanın zorlu yolu ise yalnızlığı yok etmekten geçer. Yalnızsak nasıl özgür olabiliriz? Özgürlüğün anlamı kalabalıkta gizlidir. İnsanların kalabalığı, zihnin kalabalığı… Her şeye ve herkese rağmen planları eyleme dökme kabiliyeti en çok kalabalıklarda nükseder. Özgürlüğümüzü kanıtlamak için belki de. Ah bir de yalnızsak! İşte o zaman fikirlerimiz de eylemlerimiz de bir başınadır. Bir fotoğraf çekip gidecektim ben. Hüzünlü Prens bana fazlasını verdi. Bir at, bir ip ve bir fotoğrafla nihayet küçüklüğümden beri merak ettiğim soruma kendimce bir cevap buldum. Evet, özgür olamamak bizi yalnız kılar ve yalnızlığın hüznü işte tam da buradan gelir. Ranâ Ahsen AK Kaynakça: Hüzünlü Prens, İzmit. Yazarın kendi çektiği fotoğraf. 23 Ağustos 2019. Hüzünlü Prens ve İp, İzmit. Yazarın kendi çektiği fotoğraf. 23 Ağustos 2019. Bartu Efe Köse Nostalji “Nerede o eski bayramlar?” şeklinde iç geçiren dedelerimizden öğrendik aslında başlıkta yazan kavramı. En azından benim nostalji ile gerçek anlamdaki ilk karşılaşmam buydu. Gerçekten o eski bayramlar bahsedilen kadar güzel miydi yoksa bu kadar bahsedilmesinin sebebi o ‘eski’ bayramlar olması mıydı diye sordum kendime. Babamın pazar sabahları açtığı Neşe ve Gülden Karaböcek ile biraz daha anlamaya başladım nostaljiyi. O tozlu plakların cızırtılı sesleri babamı adeta çocukluğuna götürüyordu. Anlam verememiştim. Daha 20 yaşında olmama rağmen yaşıtlarımdan “bizim çocukluğumuzda” kalıbıyla başlayan ve o dönemin neden çok daha güzel olduğunu anlatan cümleleri defalarca duydum. Daha kaç yıl olmuştu ki çocukluğumuzu geride bırakalı? Konu müzik olduğunda nostalji konusunda aynı “küstahlığa” ben de zaman zaman katıldım. Eskisi kadar rafine müziklerin üretilmediğini iddia ettim. Dedemin yanında eski bayramları dinlerken, o eski plakları dinlerken ve arkadaşlarımın yanında ahkam keserken hep yanı başımda olan nostalji nedir peki? Ve dahası bugünün değerini kavramamıza engel olur mu? Woody Allen’ın bir başka başyapıtı olarak karşımıza çıkan “Paris’te Gece Yarısı”, izleyiciye nostaljiyi sorgulatma konusundaki başarısının yadsınamaz olduğu konusunda seyirciler olarak hemfikir olabiliriz sanırım. Gil’in nişanlısıyla Paris’e -âşık olduğu şehre- gitmesi ile başlayan hikayemiz, gece yarısı gelen antika bir araba ile olay örgüsüne girer. Bu araba ile zamanda yolculuk yaparak 2011 senesinden 1920’lere giden Gil, bu çağın sanatçıları, düşünürleri ile vakit geçirir ve daha önce hiç hissetmediği duyguları hisseder. Hiç bulunmadığı bir döneme özlemle sarılmıştır. Hiç ayrılmak istemediği bu dönemde tanıştığı güzel bir kadın, onu bir at arabasına bindirerek 1800’lere götürür. Gil ilk başta buna anlam verememiştir. Nasıl olur da 1920’lerin Paris’inde yaşayan biri başka bir dönemde yaşamak ister? Çünkü ona göre Paris’in altın çağı budur. Orada tanıştıkları bir adam ise onları Paris’in gerçek altın çağı olarak iddia ettiği 1700’lere götürür. Bu zaman sarmalının içinde kendi nostaljisinin manasızlığının farkına varan Gil, bir aydınlanma yaşar. Gün gelecek ve genç bir adam aynı sokaklardan geçerken 2000’lerde yaşamanın ve bu sokakları o zaman tanımanın ne kadar muhteşem olabileceğini hayal edecektir. Bu sürreal öykü, nostalji kavramının ne olduğunu ve nasıl bugünden tat almamıza engel olduğunu naif şekilde anlatmayı başarmıştır. Nostalji nedir? Etimolojisine baktığımızda eve dönüş anlamına gelen ‘nostos’ ve keder anlamına gelen ‘algia’ kelimelerinden oluşmaktadır. Bir dönem askerlerde ve denizcilerde yaygın olarak görülen bir hastalık olarak literatürde geçen nostalji, günümüzde uzak olana duyulan özlem olarak geçmektedir. (“Nostalgia”) Buradaki uzak sadece mekânsal değil zamansal bir anlam da taşımaktadır. Savaştan sonra evlerine dönen askerlerin hala bir tür özlem durumu içinde olmaları, bulundukları yeri orada olmalarına rağmen özlemeye devam etmeleri nostaljinin sadece mekânsal özleme dayanan bir olgu olmadığı sonucuna ulaştırmıştır. Kelimenin günlük hayattaki kullanımı ise bunun da çok ötesine geçmiştir. 90’lı yıllarda doğan birinin Ajda Pekkan, İlhan İrem, Dario Moreno dinleyerek kendi deneyimlemediği 60’lı yılların nostaljisini yaşaması nostalji kavramını gerçek bir özlem duygusundan da uzaklaştırmıştır. Nostalji artık önceden tatmış olup olmamaktan bağımsız olarak yalnızca bir şeye özlem duymak haline gelmiştir. Tüm kusurları ile yaşadığımız koyu gri bugün, nostalji duygusunun yarattığı filtrenin de yardımıyla toz pembe görünün dünün yanında çirkin kalmıştır. Geçmişe saplantılarımız yüzünden yeniye ve tazeye hasret kalıyoruz. Gözümüzde bu kadar büyüttüğümüz geçmişin büyüsüne kapılıp bugünü bir köşeye bırakıyoruz. Bugünün güzelliklerini kirli ve çirkin yanlarından ayıramayacak kadar tembel olduğumuz için adına zaman dediğimiz eleğin önümüze koyduğu geçmişe ait güzelliklerle yetiniyoruz. Her ne kadar sıcak bir duygu gibi göründüğüne inandığımız nostaljinin soğuk gerçeği de aslında budur. Nostalji, bugünün katilidir. İşte “Nostalji bugünün değerini kavramamıza engel olur mu?” sorusunun cevabının kanımca evet olmasının sebebi de budur. Kaynakça Allen, Woody. Paris’te Gece Yarısı. 2011. Mediapro Film. Film. “Nostalgia.” Etymonline.com. Online Etymology Dictionary. 2018. Düşünceler ve İfadelerDüşüncelerimizi özgürce ifade etmek bir insanın yapabileceği en “özgür” eylemdir. Raoul Vaneigem’ in Dokunulmaz Olan Hiçbir Şey Yoktur, Her şey söylenebilir adlı kitabı içimde yıllardır tuttuğum ve çok da doğru olduğunu varsayacak kadar emin olduğum bir hissi yeniden yer yüzüne çıkardı. Herhangi bir sebepten dolayı düşüncelerimizi ifade edememek hapis edilmekten daha kötüdür bence, çünkü zihne konulmuş bir kafesi kim ne ile açabilir ki? Şu an dünyanın her yerinde olduğu gibi politik güçler, aile ve mahalle baskısı gibi bir çok görünmez engel var ifadelerimizin önünde. Bu engellere rağmen konuşan, serbestçe konuşmayı savunan insanların, en cesur insanlar olduklarını düşünüyorum. Bu insanların, başkalarının ifade özgürlüğünü savunmak ile o kişinin düşüncelerini savunmak arasındaki ilişkisizliğin farkında olarak insan ırkını ileri taşıyacaklarını düşünüyorum. Herkesin olması gerektiği gibi elbette bende onlardan biriyim.İfade özgürlüğü sadece politik baskı ile gerileyen bir şey değil. Genel olarak toplumun evrensel bir şekilde doğru kabul ettiği şeyler de büyük bir engel oluşturuyor. Odüşüncelere baş kaldırmayı bırakın, eleştirmek dahi imkansız gibi duruyor. Söylemeye çalıştığım şey, bu güne kadar ifadelerimizi kısıtlayan şeylerin büyük bir çoğunluğu, başkalarının düşüncelerini gereğinden çok daha fazla önemsiyor olmamız. Mesela gazeteciler, politik baskıdan çok editörlerin düşünceleri, yazıları halkın nasıl karşılayacağını umursamak ile meşguller. Herkesin birbirine katıldığı ve düşüncelerin aynılaştığı bu çağda gazeteciler de belirli bir düşünceyi savunma eğilimindeler. Tabii ki politika ile beraber elinde para ve güç bulunduran insanların etkisini de yok saymamak lazım. Gazetecilerin komuta zincirinin üstünden gelen baskı ve cezalar yüzünden gerçekleri nasıl “gerçek üstü” hale getirmek zorunda kaldıklarını ve bu “gerçek üstü” şeylerin gerçekten ne kadar uzak olduğunu hepimiz fark ediyoruzdur herhalde. Bu, ifadeözgürlüğünün son nefeslerinde olduğunun bir göstergesi aslında. Bir şey söylemek istediğim zaman, halkın ifade özgürlüğüne saygı duymayan kesimi yanı sıra bir de baskıcı politika izleyen şirket ve devlet büyüklerinden bıkmış ve usanmış bulunuyorum. Eğer dünya, sesini şimdi yükseltemeyecek ise, ne zaman yükseltebilecek? Eğer bizim sesimiz çıkmayacaksa, kimin sesi çıkacak? Ben bu sürü psikolojisini bütün varlığımla reddetmeye ve bütün engellere rağmen nefesim aldığım ve sesimin çıktığı sürece düşüncelerimi haykırmaya devam edeceğim.Sıkıntının başka önemli bir kısmı da ifade özgürlüğünü savunmak ile her ifadeyi desteklemek arasında bir bağ olmadığını anlamayanların çokluğu. Özellikle internette çok karşılaşıyorum öyleleriyle. Ne zaman çok eleştiri alan bir kişinin ifade özgürlüğünü savunursam fikirlerimi umursamaksızın beni de o düşünceye dahil ederler, tepki vermeme dahi izin vermezler. Elbette her ifade doğru olmayacaktır, ancak ifadelerin doğru olup olmadığını kararını biz vermemeliyiz. Doğru olup olmadığının ifade özgürlüğüyle bir alakası olmaması da bu tartışma içerinde önemli bir eleman. Eğer doğru olan sadece doğru kabul edilenleri ağzımıza almak ise, benimle beraber yanlış olmayı tercih edecek bir grup insan daha bulabileceğimden eminim. Çünkü eğer herkes aynı fikre sahip olsaydı, insanlığa gerek kalmaz, sadece koyunlar gibi sürü halinde birbirini kovalayan iki bacaklı birer canlı olmak dışında bir özelliğimiz kalmazdı. İnsanı insan yapan şey fikirleridir, bu fikirlere saygı duyulmalı ve onları ifade etme özgürlüğü herkese ait olmalıdır. Voltaire’ in de söylediği gibi, “Kendin için düşün ve bırak diğerleride kendileri için düşünsün”.İfade etmek hayatımızı bir arada tutan sayılı şeylerden birdir. Hayatımızda bu kadar önemli yere sahip olan ifade özgürlüğümüzü herhangi bir sebeple sınırlamak bir insana verilebilecek en zalimce cezalardan birisidir. Hayattan tek dileğim herkesin söylemek istedikleri şeyi, söylemek istedikleri zamanda söyleme hakkına sahip olmasıdır.Berk DemirkanKaynakça:Vaneigem, Raoul. Dokunulmaz Olan Hiç Bir Şey Yoktur, Her Şey Söylenebilir: İfade Özgürlüğü Üzerine Düşünceler. Çev. İrem Selin Nacar. İstanbul: Dost Kitabevi, 2018.MOR BAYKUŞLARIN İZİNDE Mor baykuşların şehrinde karşılandım, sofraya davet edildim ve yemeklerine eşlik ettim. Bilgelik mayhoşluğuyla raks ettik, şarkılar söyledik hep bir ağızdan. Boş balonlara ateş ettik ve en iyi nişancılarımıza ödüller verdik. Sonrasında kitaplar okundu, söyleşiler yapıldı. En güzel şiirleri haykırdı aç beyinlerin suskun dudakları. Bazen beğeniler yağdı, bazen yapıcı eleştiriler serildi sunucunun önüne. Sahnedeki eleştirilere, nasıl önlerindeki beğenileri tekmeleye tekmeleye koştuklarını gördüm. Her birini ağızlarıyla parçaladılar aç aslanlar gibi. Lime lime edip tek bir parça kalmayana kadar yediler hepsini sahneden inmeden. Kan, açlık, vahşet hepsi bir sahneye sığdırılmıştı. Dehşet verici bir tiyatronun hayat bulmuş hali gibiydi. Vedalaşmalar yapıldı ve o görkemli kanatlar masmavi gökyüzüyle birleşti. Uçtular sonsuzluğa ve ötesine. Dünün, bugünün ve yarının ilerisine, en iyisine… Dünya ve biz küçük et parçaları kazananın önceden belli olduğu bir yarışta gibiyiz. Dünya hızla yenilenip değişirken biz, onu yakalamaya çalışan bir grup ördek yavrusu gibi kalıyoruz arkasında. Yakalayamadığımız ve geride kalan çok şey var, göremiyoruz aslında. Dünya ne zaman girdi bilgi çağına örneğin? Ne zaman taş ve sopaların yerini kitaplar ve kalemler aldı? Hangi hükümdar ilk defa gücüyle değil de bilgeliğiyle başa getirildi? Peki kim bu yeni dünyada bile hâlâ cehaletle savaşan? Nereden geldi bu temizlenmez bilgi kirliliği? Ne zaman fark edeceğiz aklın yerini ve önemini? Soruyorum, bir daha soruyorum ve tekrardan soruyorum. Sordukça rahatlıyorum, hafifliyorum… Korkuyla dolmuş bedenim. Kalbimin ve beynimin yakın bir yerlerde dertleştiğini duyar gibiyim. Çok şey birikmiş içimde ama dökemiyorum eteğimdeki taşları. Cehalet bir diktatör gibi dikilmiş baş ucumda. Sonuç bu olunca ben de Davut’a açtım kendimi. Söyledim dilime gelen her şeyi. Beş metre boyu, kıvırcık saçları ve o güçlü duruşuyla dinledi beni sabırla. Söylediklerimi anlıyor gibiydi. Çoğu fikrimi onaylarcasına kafasını öne arkaya salladı hafifçe. Sakinleştim, sustum ve bekledim cevap vermesini. Derin bir nefes aldı ve başladı tarihin tozlu yapraklarını karıştırmaya. O zamanların diktatörü Calut hakkında konuştuk ve karşılaştırmalar yaptık beraber. Calut’u, mor baykuşların boş balonlarına benzetme fikrimi ikimizi de mutlu etmiş gibiydi. Sohbet koyulaşınca elindeki taşı koydu önüme. Sağ yumruğunu sıktı ve taşın yanına getirdi usulca. Ben bu hareketin anlamını düşünürken, uzaklardan gelen güçlü, tok bir ses yankılandı Floransa sokaklarında. Eski dostumun geldiğini anladım hemen. Şüphe etmeden seslendim yoldaşıma: “Hoş geldin Michelangelo! Buradayız, sesime gel!” Canımdan çok sevdiğim arkadaşım geldi, oturdu yanımıza. Selamlaştık ve ardından hemen başladı anlatmaya. Neredeyse kusursuz bu altın oranı elde etmek için emek verdiği yıllardan bahsetti. Davut’un sağ elinin ve kafasının aslında bu altın oranı bozduğunu bir sır gibi fısıldadı kulağıma. Daha büyük yapmış bu vücut parçalarını bilerek. Ustalıkla oluşturmuş eserini ki, fark edememişim… Aklın, kaba kuvvet karşında daha güçlü olduğunu anlatmış altın oranı bozarak. Davut’u özel kılan şeyin bu olduğunu hissettim. Diğerlerinden farklı olmasının onu kudretli gösterdiğini dile getirdim. Mor baykuşlardaki en iyi nişancılardan bile daha iyi bir nişancıydı o. O, balonların en büyüğünü hedef almıştı ve patlatmayı da başarmıştı. Ödüllerin en büyüğünü onun hak ettiğine karar verdim. Mor tavşanlardan dinlediğim en güzel şiiri paylaştım onunla. Çok mutlu oldu bu hareketim karşında ve teşekkürlerini dile getirdi birkaç defa. Günün sonunda üç arkadaş olarak sarıldık birbirimize. Geleceğe baktık umutla ve çıkardık biz de kanatlarımızı. Yavaş yavaş yükseldik ve peşine takıldık mor baykuşların. Birbirimize söz verdik her daim onların izinden gideceğimize ve vedalaştık yeniden, bilgelik mayhoşluğu içerisinde… Onuralp AVCI Davut Heykeli: (Davut (Michelangelo), 2019) Kaynakça Davut (Michelangelo). (2019, Mayıs 13). Vikipedi'den alınmıştır: https://tr.wikipedia.org/wiki/Davut_(Michelangelo) Poyraz Teoman DEĞERSİZ KİBİRLER Hepimizin ortak noktası neydi? Hayatta kalmak için birkaç nefes oksijen, bir avuç çiğnenecek içi vitamin, mineral ve hatta protein, karbonhidrat barındıran besin ve bütün bir günü evin aynı kanepesinde kumanda tuşlarına tıklamak dışında hareketsiz geçirdiğimizde bile vücudumuzda dolanan o kırmızı sıvı gibi akışkan berrak bir başka sıvı haricinde, hepimizin ortak noktası… Evrimsel bir bakış açısının penceresinden bakacak olursak, aynı ortak atayı paylaşıyoruz. Hümanist bir evde insanlığın bütünlüğü belki amacımız ama hepimizin en temel debelenişi problemlerimizdi; kendi kişisel sorunlarımız ve bunlardan yakınmalarımız. Otostopçunun Galaksi Rehberi dünyanın galaksiler arası bir yol inşa edilecek olması üzerine yıkılarak başlar hikayesine. Dünyanın aslında ne kadar da önemsiz ve küçük olabileceğini okuyucunun yüzüne daha ilk paragraflardan vuruverir. “Galaksi’nin Batı Sarmal Kolu’nun bir ucunda, haritası bile çıkarılmamış ücra bir köşede, gözlerden uzak, küçük ve sarı bir güneş vardır. Bu güneşin yörüngesinde, kabaca yüz kırksekiz milyon kilometre uzağında, tamamıyla önemsiz ve mavi-yeşil renkli, küçük bir gezegen döner.” (Adams, 17 ) Peki şöyle durup bir düşündüğümüzde, dört saniyelik derin bir nefes alıp dört saniye içimizde tutup dört saniyede yavaşça tüm karbondioksitten kurtulduğumuzda kendimize ait bütün o basit sorunlarımızın bu önemsiz dünyanın içinde nasıl minicik olduğunu anlayabiliyor muyuz? Bunu anladığımızda gökyüzündeki milyonlarca yıldızın yanında bir karınca kadar bir pire kadar bile büyüklüğümüz olmadığını anlıyor ve korkuyoruz. Kendimizi başrol oyuncusu yaptığımız bir düzenin içinde, üzerimizde hissettiğimiz sahne ışığının aslında beşer metrelik aralıklarla dünyanın dört bir yanında kopyası bulunan sokak lambaları olduğunu fark ettiğimiz anlar bu anlar. İşte Dougles Adams’ın dünyası okunan her saniyeyle insanın aslında nasıl abartılmış bir kavram olduğunu asıl önemli olanın bütünlük olduğunu hissettiriyor okuyucuya. Hatta biraz daha ileri gidildiğinde kimi hesaplamalarda merkez olarak baz aldığımız güneş sisteminin bir not kağıdı büyüklüğündeki varlığını görmek bile mümkün oluyor. Kendi önemsizliğini düşünmek bir insan için oldukça büyük bir stres kaynağıdır. Beğendiği saati alamadığı için yakarışları bitmeyen bir kızın hayatı adaletsizlikle suçlayışı ya da romanlarda okuyup filmlerde karşılaştığımızda böyle şanssız hayatlar var mı gerçekten diye düşündüren hikayelerin evrenin bir diğer ucundan bakıldığında aralarında bir fark yok belki de. Tümevarım yapalım hadi; birinin maddelerin sığ sularında nefessiz kalışı o şehir içerisinde bile ne kadar belirsizdir. Hatta o semt bazında dahi mahallenin her gün yanından geçip gittiği leylak ağacı kadar siliktir kim bilir… Şehirden sonra coğrafi bölgeyi düşünelim, ülkeyi, kıtaları, dünyayı, güneş sistemini, galaksiyi… Dünyada yaşıyoruz çünkü ve galaksiler arası bir otoyol yapılacağı zaman yok edilmemesi için savaşmaya gerek duyacak kimse yoktur bu evrende. Üstelik aslında kim tarafından oluşturulduğunu bile bilmiyoruz bu yerkürenin. Tüyleri olmadığı için solucanları aşağılayıp, tuğladan evlerde yaşamadıkları için fareleri gelişmemiş buluyoruz. Oysa bunların hepsi bizim bilinç düzeyimizin elverdiği algılama ölçütleri değil mi? “Dünyalı, üzerinde yaşadığınız gezegen fareler tarafından ısmarlanmış, parası fareler tarafından ödenmişti ve fareler tarafından yönetiliyordu.” ( Adams, 108) Yürüttüğümüz tahminlerden bilimsel verilere ulaşıyoruz, belli çerçevelerdeki kalıplardan genel geçer yargılar kuruyoruz ve bizden önce söylenmiş ne varsa olduğu gibi sürdürüyoruz. Fareleri nasıl hor görüyorsak, kendi ırkımıza özellikleri belirli çarşaflar giydiriyoruz. Önyargılarımızın, sorgulamayışlarımızın, kibrimizin ve kendimiz dışındakilere körlüğümüzün zincirleriyle, tesadüfi hayatlar yaşıyoruz. Çoğu kez seçimlerimiz bile yaşam boyu birikmiş olayların dışa vurumuyken kendimize başarı, özgürlük ve kazanmak gibi kavramlar ekliyoruz. Oysa o an için doğru gelen yöne direksiyonu kırmaktan başka bir şey yaptığımız bir şey yok. Bazen sadece önümüzde kocaman bir düğme görüyoruz ve çok önemli bulduğumuz hayatı kendimizce “Evrenin Sonundaki Restoran”a yönlendiriyoruz. “Büyük olasılıkla basılacak en iyi düğme bu.” (Adams, 136) Kendimize fazlaca odaklanıp dünyayı unuttuğumuzu fark etmiyoruz ama yedi milyarlık nüfustan önce kendi çekirdek ailemizi bile unutuyoruz; içinde bulunduğumuz dünya bile galaksinin içinde bir kağıt çöpünden daha değerli olmayabilecekken hem de. KAYNAKÇA Adams, Dougles. Otostopçunun Galaksi Rehberi. İstanbul: Kabalcı, 2014. Alp Yıldırım MEKANİK İNSANLARIN HİKAYESİ: OTOMATİK PORTAKAL İnsan neden suç işler? Devletler gerçekten de suçları ıslah etme ihtiyacı duyar mı? Suç, devleti yönetenler için gerekli midir? Tek tip, başkaldırmayan, mekanik insanlardan biri olmak iyi biri olmak için yeterli mi? Eğer iyi olmanın tanımı bu ise iyi olmak gerçekten de bir erdem midir? Kötülüğü kendi iradesiyle seçen birisi, sırf öyle dayatıldığı için iyi olan insandan bazı açılardan üstün olabilir mi? Otomatik Portakal bu soruların tamamı ve aynı zamanda bu soruların ucu açık cevaplarıdır. Serbest bir konuda yazmaya karar verdiğimde ilk aklıma gelen şey Otomatik Portakal’ı yazmak olmuştu. Çünkü benim için fazlasıyla önemli bir film. Yukarıda yazdığım soruların hepsinin üzerine düşündürüyor. Sorular direk gözümüze sokula sokula sorulmuyor, fakat film bittiğinde hepsinin cevabını düşünmeye başladığınızı fark ediyorsunuz. Gerçekten de insan neden suç işler? Bunun cevabı gerçekten de düşündüğümüz kadar siyah beyaz mı, yoksa daha mı gri? Yani suç işleyen kişi bu suçu gerçekten kötü bir insan olduğu için mi işliyor, yoksa bunun altında daha farklı sebepler mi yatıyor? Bunlar Otomatik Portakal’ın bana sorgulattığı şeylerden sadece üçü. Bazı insanlar bu suçları gerçekten doğuştan kötü oldukları için işliyorlar fakat bu işin bir de farklı bir boyutu var, o da bazı insanların kötü biri olmayı sonradan seçmesi. Filmde de işlendiği gibi bazıları suç işlemeyi bilinçli olarak seçiyorlar, suç işlemek istiyorlar. Çünkü oluşturulmaya çalışılan tek tip insan modelinin, mekanik insanın bir parçası olmak istemiyorlar. Bazıları iyiliği seçmezler, öyle dayatıldığı için iyi olurlar. Bazıları da sırf dayatmalara karşı çıkmak için kötülüğü seçiyorlar ve ben bunda çok da eleştirilecek bir yön görmüyorum. Çünkü böyle suçluları yaratan da tek tip insan modelini yaratan sistemin ta kendisi. Sistem tek tip insan yaratmak üzerine olmasaydı yine kötü biri mi olmayı seçerlerdi bunu bilmiyoruz. Tartışılır. Yaptığım bu çıkarım bana başka soruların kapılarını açtı. Suç, yönetimi elinde bulunduranlar için gerekli bir şey mi? Devlet gerçekten de suçluları ıslah etmeye ihtiyaç duyuyor mu? Filmde bunun gerçekten çarpıcı bir örneği veriliyor. Bir siyasi parti başa gelmek için suçu azaltacak bir yöntem geliştiriyor ve bunu seçim propagandası yapıyor. Suçu azaltacak bu yöntemi kısaca şu şekilde tarif edebilirim. Tek tip insanlardan biri olmamak adına kendi iradesiyle kötülüğü seçmiş bir insanı alıp, ona sistematik bir baskı uyguluyorlar. Böylece onu düşünemeyen, hür iradesi yok olmuş, otomatik işleyen bir makine haline getiriyorlar. Bir mekanik insan. Adamı mekanik bir insan haline getirdikten sonraysa artık topluma zararlı olmayacağına karar verip dışarı salıyorlar. Devlet bunu yapmış olsa da suçluları ıslah etmeye gerçekten ihtiyacı var mı? Sanmıyorum. Bu sadece bir propaganda aracı olarak kullanılıyor, çünkü sistemi yönetenlerin aslında suça da ihtiyacı var. Şiddet de insanların doğasında var olan bir şey sonuçta. Tüm suçları ortadan kaldırıp bu suçları işleyenleri dayatmayla iyi tanımınıza uydurursanız, herkesi mekanik insan yapmaya kalkışırsanız bir gün o şiddet elbette sizi ve yönettiğiniz sistemi hedef alacaktır. O yüzden de gücü elinde bulunduranların suçla savaşma konusunda tamamen samimi olduklarını düşünmüyorum. Bu dediğim, filmin sonunda da oldukça çarpıcı bir biçimde ortaya çıkıyor. Bir bakan gelip, dediğimi desteklercesine mekanik bir insana çevirdiği başkahramanımızı tekrar suça teşvik etmeye çalışıyor. Gelelim yazımın başlığı da olan mekanik adam konusuna. Aslında tüm yazıda alt metin olarak bu konuyu işledim zaten. O yüzden ayrıca tekrar açıklamayacağım. İyi olmanın dayatıldığı, kötü olmanınsa bir seçim olduğu bu senaryoda ne yapacağımı söyleyeceğim sadece. Sanırım kötü adam olurdum, çünkü hür vicdanı alınmış ama zararsız bir koyun olacağıma kendi seçimimle kötü olmayı tercih ederdim. Çünkü erdem olan iyi olmayı seçmektir, öyle dayatıldığı için iyi olmak değil. Peki bu tarz dayatmaları kendi hayatlarımızda hangi şekillerde görüyoruz? Tek tip insan yetiştirme olayına en çok eğitim alanında şahit oluyoruz. Farklı farklı yetenekleri olan insanları ezberci bir sistemle yetiştiriyoruz, hepsini aynı sınava sokuyoruz ve başarılı olmalarını bekliyoruz. Halbuki yapılması gereken öğrencilerin tek tip bir sisteme adapte olmalarını beklemek değil, yeteneklerine göre alacakları eğitimleri çeşitlendirmek ve potansiyellerine ulaşmalarına yardımcı olmak. Bu sayede tek tip insan yetiştirmekten kurtulmuş oluruz. Bu film hakkında yapılabilecek çok fazla yorum var, herkesinki farklı olurdu. Benimki de bu şekilde oldu. Filmden çıkarımını yaptığım soruları elimden geldiğince kendi görüşlerimle cevaplandırmaya çalıştım. Sözlerime filmin uyarlandığı kitaptan yapılmış güzel bir alıntı ile nokta koyuyorum. "İyi bir insan olmak çok da hoş olmayabilir küçük 6655321. İyi bir insan olmak korkunç olabilir. Bunu sana söylerken, kulağa ne kadar çelişkili geldiğini biliyorum. Bu mesele yüzünden gecelerce gözüme uyku girmeyeceğini biliyorum. Tanrı ne ister? Tanrı iyilik mi ister yoksa iyi olma seçeneğini mi? Kötülüğü seçen bir insan, kendisine iyilik dayatılmış bir insandan bazı açılardan daha üstün olabilir mi? Bunlar derin ve zor sorular, küçük 6655321." (84) Kaynakça: Burgess, Anthony. Otomatik Portakal. İstanbul: Türkiye İş Bankası, 2007 Beril Sena İZPAYİ BEN OLABİLMEYE KARŞIDIR BUGÜN Popülarite çılgınlığının bize kazandırdığı (Belki de dayattığı demek daha yerinde olacaktır.) en büyük olgu: Başkalarınca kabul edilmek, her hareketimizde ulaşılması gereken bir varış noktası olarak kendine yer bulmalıdır! Bu yolla eski ve yıpranmış normlardan kendini kurtarmanın dayanılmaz hafifliği olarak kendini bize servis eden akım her ne kadar şeker kaplı bir elma olarak algılansa da bize söylemediği çok büyük bir sırrı vardır. Bu elma zehirlidir sevgili şeker severler! Bize kabul edilmenin koşulunun yıpranmış ve köhne kalıplardan kurtulmak olduğunu ısrarla söyleyen bu tatlı mı tatlı yol arkadaşımız(!) bu kalıplardan kurtulmanın yeterli olmadığını, bizleri tabiri caizse allayıp pullayacak başka koşulların bulunduğunu bildirmek yerine sinsice fısıldayarak bilinçaltımıza sokar. Peki ya nedir bu süper gizli koşul? Bana bu gizin kapılarını bir bahar akşamı açan Marius von Mayenburg’un düşündürücü oyunu Çirkin olmuştu. Sanırım bunu en amiyane tabiriyle aynı tornadan çıkmışa dönmek şeklinde açıklarsak hata etmiş olmayız. Şimdiki zamanın diktatörlerinin (sosyal medya, kültürsüzleştirme çabaları, değerleri yok etme eğilimi, beyinlerimizi çöplüğe dönüştürmek için oluşturulan vasıfsız eğitim, medya vb.) bize bağıra çağıra kabul ettirdiği “normal” kelimesi kapsamına insanları da alıyor artık. Normal olmayan her insan da dışlanmaktan, unutulmaktan, çürümekten ve sonunda ise yok olmaktan (yaşarken ölmekten) kendini kurtaramıyor. Oyunda kendine yer bulan bir replikte “Farklı olmayı istemekten vazgeç. Böylesi çok daha huzurlu…” dendiğinde kavramıştım bu korkunç tabloyu. Bizlere örnek gösterilen, benzememiz istenen yapay karakterlerimiz var. Bu kişiler eski zamanlarda zekasına imrenilen Sigmund Freud’a, yeteneğiyle hayran bırakan Leonardo Da Vinci’ye, cesaretiyle nam salan Spartakus’e, yaşama sevinciyle umut olan Frida Kahlo’ya, hayatını adamanın ne olduğunu ve daha sayısız şeyi de bize öğreten Mustafa Kemal Atatürk’e, gülerken güldüren Adile Naşit’e, zarafeti ve saygısıyla idol olan Zeki Müren’e ve onlar gibi daha nicesine hiç mi hiç benzemiyorlar. Bırakın benzemeyi bu insanların temsil edip kapsadığı hiçbir değere sahip değiller. Onlar yalnızca bize nasıl giyinmemiz gerektiğini, hangi markalardan alışveriş yaptığımız sürece sosyal medyada hatırı sayılır takipçi sayısına ulaşabileceğimizi, takipçi sayımızın bizi her yönden nasıl tanımlayabileceğini, hangi kelimelerin “cool” hangilerinin “banal” olduğunu, çok okumanın değil çok gezmenin tabii ki de yadsınamayacak kadar büyük bir önemi olduğunu dayatıyorlar. Onlar kendi hayatlarını teşhir ederek bizimkilerin de öyle olması gerektiğini vurguluyorlar. Kendilerine özgürlük alanı yaratmış gibi görünerek bizlerin de özgürlük alanını, özel hayatını, benliğini işgal ediyorlar. Peki buradaki çelişkiyi görebiliyor musunuz? Az önce isimlerini tek tek zikredebildiğim ve hafızamıza kazınmış olan o insanlar farklılıklarıyla değerlenmiş ve hatırlanabilir olmuşken, bize bir hediye paketinde sunulan “tıpkısının aynısı olma” lüksünü temsil eden diğerlerinin isimleri neden zikredilemiyor? Çünkü onlar zaten bir güruh ve hepsi aynı odaya çıkan farklı kapılar gibiler sadece. Onların teker teker, özel birer ada sahip olma şansları yok. Şimdi ünün onlara kazandırdığı artıları yaşasalar da bundan çok değil 10-20 yıl sonra hiçbirinin esamesi okunmayacak. Çünkü kabullenenler ve uyum sağlayanlar değil daima karşı çıkanlar ve farklılık sunanlar hatırlanacaktır. Çünkü kalabalığın sesi yalnızca bir gürültüdür fakat sonsuza kadar yankılanacak olan ses bireysel olanın sesidir. İşte bu noktada bir sürü ikiz kardeşi varmışçasına yaşamaktan azap duymayan, kendini güvenli sınırları içinde koruyan, sınırların aşılmak için konduğunu kavrayamayan devrin mukimleri yenilmeye muhtaç olduklarını da kavrayamayacaklardır. Kim ki kendine çizilen sınırları dıştan dolanma yürekliliğini ve becerisini göstermişse ayakta kalacak ve sonsuzlaşacaktır. Tam da bu prensipte popülarite oyuncağının elimizde kırıldığını görebiliriz. Çünkü onun söylediğinin aksine farklı olan, dayatılana boyun eğmeyen, yok olmak yerine bitişi olmayan bir yolda yürümekle mükafatlandırılır. Hayat, kumsala bıraktığımız ayak izlerini dalgaların alıp götürmesi gibidir. Öyle kırılgan ve dengesiz bir temel üzerine oturtulmuştur. Bu yüzden de hayatın üstünde durup iz bırakabilmek işi müthiş bir emek ve dikkat ister. Sanırım siz de hak vereceksinizdir ki gerekli olan bu şartları kapsayan, herkes gibi olmaktan daha fazlasıdır. Eğer dalgalarla başa çıkmak istiyorsak kendimizi, salt beni keşfetmeliyiz. Hiçbir materyal olmaksızın, yanıltıcı ışık illüzyonları olmaksızın “ben” demek ne demektir bunu irdelemeliyiz. Elbette bu kolay değildir fakat kalıcı bir güzele sahip olmak ne zaman kolay olmuştur ki? Kendimizi biraz zorlamayı denemeliyiz. Derinlerimizde sakladığımız ve henüz bizim bile bilmediğimiz o cevheri parlatabilmek adına, onu bazen kendimize bazen de dünyaya gösterebilmek için… Bu kumsalda canavarlar, gülümsemesini kaybetmekten eza duymayan yüzler, köstek olmakla övünecek riyakârlar ve bolca korku olabilir. Ama korku cesaretin olmadığını göstermez. Aksine o işe kalkışabilecek ve herkese karşı durabilecek kadar cesaretli olup olmadığını düşünme cesaretinde olduğunu gösterir. Ve sonunda bu cesaret herkese kuralları yıkmanın sanıldığı gibi kötü bir şey olmadığını gösterecektir. Bu yolun sonu seni bir zamanlar ötekileştirip yok olmanı aç kurtlar gibi bekleyenler için de bir dönüşüm sürecine çıkar. Şimdi onlar sana özenip senin gibi olmaya çalışacaklardır. Tıpkı Çirkin’deki karakter kendine yeni bir yüz edindiğinde ve sonrasında sokakta aynı yüzleri defalarca kez görmeye başladığında olduğu gibi. Bu kapsamda farklılığı gerçek anlamda elde etmek bazen onun yok oluşudur. Peki ya sen herkes sana benzediğinde bundan mutlu mu olacaksın yoksa yeni bir yol bulup tekrar fark edilmeye hazır mısın? KAYNAKÇA Çirkin. Marius von Mayenburg. Yön. İbrahim Selim. Oy. Ali Yoğurtçuoğlu. DasDas Sahne. İstanbul. 4 Nisan 2018. Tiyatro Beril Sena İzpayi MUTLULUĞU BULAMAYANLARA Bu hayatta hepimizin bir amacı var: hayattan beklediklerimiz. Kimisi para ister; istediği her şeyi elde etmek ve böylece mutlu olmak. Kimisinin dileği prestijli bir işe sahip olmak ve insanlardan saygı görmektir; onlara göre mutluluk böyle yakalanır ancak. Bazıları herkesin gözdesi olmak, herkes tarafından tanınmak ve sevilmek ister. Zaten sevilmeyi kim sevmez! Herkesin başka bir amacı olsa da, ortak bir amaç vardır aslında; mutluluk. Bu bir tek kelime üzerine kurar herkes hayatını. Ama bakmayın bu sonu gelmeyen para, şöhret, prestij isteklerine. Ağızlarında gerçekten bir tek bu dilek: “Mutlu olmak istiyorum.” Peki mutluluğu isteyen herkes buluyor mu? Ya kaçıyorsa mutluluk bizden? Ya biz onu deli gibi arıyorsak ama o bizimle saklambaç oynayacak kadar haylazsa? İnsanlar hep bir şeyler istiyor mutluluk adına. Peki kaçı peşinden gidiyor mutluluğun? “Ben seni bulmak için her şeyi denerim” diyerek mutluluğun oyununa meydan okuyan kaç kişi var? Büyük çoğunluk mutluluğu istemenin yettiğini, beklediklerinin onlara koşup geleceğini sanıyor. Bu tabii benim fikrim, eminim herkesin bir teorisi vardır bu konuda da. Ama sanıyorum Paulo Coelho bana katılıyor olacak ki, “Piedra Irmağı’nın Kıyısında Oturdum Ağladım” adlı kitabında “İnsan tehlikeye atılmayı bilmeli. Yaşamın mucizesini ancak, beklemediğimiz şeyler olup bittiğinde gerçekten anlıyoruz.” (25) diyor. Yazarın yaşamın mucizesi tamlamasını kullanması o kadar isabetli olmuş ki; benim dikkat çekmek istediğim noktayı iki kelimeyle özetliyor aslında. Yaşam o kadar mucizevi ki, doğru noktalara bakarak mutluluğu yakalayabiliriz. Bu da mutluluğun minik bir bilmecesi zaten. Mutluluk bize diyor ki, “hayat çok güzel ama sen yaşamayı unutuyorsun. Aslında yaşamaya bir başlasan beni bulacaksın, ben burada seni bekliyorum.” Peki ya nasıl yaşayacağız? Ne demek yaşamayı bilmiyorsun, kalbimiz atıyor ya! Öyle değil işte o iş. Kalbin atmayı zaten biliyor. Önemli olan senin onun ritmini nasıl değiştirdiğin. Sana mutluluğu getireceğini sandığın o küçük takıntıların içinde kaybolup, sıkışıp kalıyorsun sen ve kalbin tekdüze atıyor, sen de yaşıyorum sanıyorsun işte. Halbuki gözünün önünde seni bekleyenleri görsen, her gün aynı hırsların peşinde koşup hayatın sana sunduğu mucizeleri görmezden gelmesen… Paulo Coelho aynı kitabında “Tanrı güneşi her gün yeniden doğdurarak, bizi mutsuz kılan her şeyi değiştirmemiz için zaman tanıyor bize.” (25) diyor. İşte, tam olarak yazarın anlattığını kast ediyorum. Bıraksak her gün aynı hataları yapmayı ve mutluluk bir tek bize uğramıyor diye hayıflanmayı. Etrafımızdaki güzellikleri görmeye başlasak. Hep bizden daha iyi durumdaki insanlara bakıp hayıflanmak yerine daha kötü durumdakileri görüp şükredebilsek. Madem bir isteğimiz var o da mutlu olmak, artık aç gözlülük yapmasak? Tabii unutmamak gerekir ki, mutluluk gibi acı da hayatın bir gerçeği. Hep mutlu olmak, acıyla hiç karşılaşmamak eşyanın tabiatına aykırı. İnsanların acıyla karşılaştıklarında ne yaptıkları da önemli. Bana göre, insanların acı karşısında verdikleri tepkiler mutluluğa giden yollarında önemli bir yer tutar. Acıdan kaçanlar var, yokmuş gibi davrananlar. Bir de acılarının üzerine gidip atlatmaya çalışanlar, göğüs gerenler var. Aslında en üzücü durumdakiler acılarının arkasına saklanıp, hep hatalarında acılarını, dertlerini bahane olarak kullananlar. Söylediğim gibi acı hayatın bir gerçeği ama bir noktada silkinip ayağa kalkmayı becermek gerek. Ben acıyı atlatmak için güçlü durmayı savunurum hep. Diğer türlü acıyı atlatamadığımız gibi mutluluğun da ancak hayalini kurarız. Hayatta her şey mümkün, hiç beklemediğimiz anlarda çok büyük üzüntülerle karşılaşabiliriz. Ama dünyanın sonu değil sonuçta. Yaşadığımız sürece umut var. “Ölümden öte köy yok” derler ya hep, işte tam olarak öyle. Yaşadığımız sürece dertlerimiz gelir geçer, yaşadığımız sürece mutluluğu arayabiliriz. Ve mutluluğu bulmak gerçekten imkânsız değil; etrafımızda olup bitenlere, sahip olduklarımıza şöyle bir kafamızı çevirmemiz bile yeter. Paulo Coelho da bu kitabında mutluluğu arayan iki genç insanı anlatıyor. Mutluluğun çok uzaklarda olduğunu sanıyor olsak da, bir gün ansızın bulabileceğimizi gösteriyor. Kitabın sonunda beni buna ikna eden cümle "Piedra Irmağı'nın kıyısında oturdum ve gülümsedim." (207) oldu. Bence kitabı özetleyen cümle bu. Mutluluğun yakınımızda olduğunu haber veriyor. Çok basit bir cümle olmasına rağmen, insanın içini ısıtıyor. Belki de zaten bu kadar basit olduğu için samimi. Oturdum ve gülümsedim. Yani mutluluk uzaklarda değil aslında. Bir de gülümsemeyi deneyin! Büşra BAYKAL KAYNAKÇA Coelho, Paulo, Piedra Irmağı’nın Kıyısında Oturdum Ağladım, Can Yayınları, İstanbul,2013. Etel Devidas 21400555 Yıldızlar ve Kalpler Arası Yıldızlarası filmi geçtiğimiz hafta gösterime girdi ve oldukça ses getirdi. Tüm zamanların en iyi bilim kurgu filmleri olan 2001: Bir Uzay Destanı ve Yerçekimi filmlerine meydan okudu. Konu olarak da bir o kadar ilginç; yakın gelecekte, dünyamızın kaynakları tükenmekte ve şiddetli toz fırtınaları özellikle gelecek nesillerin sağlığını tehlikeye atmakta. Eski bir astronot olan Cooper kendisini NASA’nın bir görevinde, diğer astronotlarla insanlığın son uzay gemisini bir solucan deliğinden geçirip alternatif gezegenler ararken bulmakta. Filmi izlerken, ilk yarının son derece sıkıcı olduğunu ve geri kalan bir buçuk saati nasıl geçireceğimi düşündüm. Fakat ikinci yarı beni ve tahminen tüm izleyiciyi öyle bir içine aldı ki zamanın ne kadar çabuk geçtiğini fark edemedim. Filmin başları taşrada geçmekte, izleyiciye günün şartlarını üstüne basa basa anlatmakta. Ekin yetiştirmek öyle önemli ki, bir astronot bile işini bırakıp ailesini geçindirmek için tarlada çalışmak zorunda. Her şey aşırı dramatize edilmiş ve pek fazla bir olay gerçekleşmemekte. Ama filmin başının sonuyla oldukça bağlantılı olduğunu düşünürsek, o etkileyici son için mükemmel bir altyapı oluşturmuş. Filmde fark ettiğim dört ana hedef var: Görüntüler, gerçekçilik, sesler ve verilmek istenen mesaj. Görüntüler gerçekten muhteşem, teknolojinin sınırları oldukça zorlanmış ve tüm o sahnelerin stüdyolarda, yeşil bir perde önünde çekildiğini düşünmek benim için tamamen hayal kırıklığı. Filmin son 40 dakikasında öyle bir beşinci boyut şekillendirilmiş ki, insanın aklı hayali duruyor. Ben filmin son bir saatini bir elim açık ağzımda, bir elimse kalbimde izledim; yani baya etkilendim. Benim beşinci boyutu sözcüklerle anlatmam mümkün bile değilken, yönetmen Christopher Nolan eşsiz bir illüstrasyonla filmi bitirmiş. Diğer önem verilen bir öğeyse gerçekçilik. Film, genel olarak konuşursak tüm bilim kurguların aksine fazla gerçekçi. Nolan senaryo danışmanını bir kuantum fizikçisi seçerek istediği hedefe ulaşmış. Uzayda sesler yok, bilimsel metotlara uygun ama yine de epik bir eser Yıldızlararası. Görüntüler evet iddialı, ama asla bir şov değil. Yaşanan aksilikler sırasındaki kaos ortamı izleyiciyi gerçekten geriyor, sanki biz de oradaymışız gibi. Benim filmde en yersiz bulduğum şey ise müzikler. Evet Hans Zimmer’ın müzikleri kesinlikle eşsiz ve olayları dramatize etmede oldukça baskın bir rolde, fakat tüm gerçekçilikle bir kontrast içinde. Fazla gürültülü ve epik müzikler izleyicinin ilgisini dağıtıp, ucuz bilim kurgu hissini veriyor. Verilmek istenen mesaja gelirsek, görecelik kavramını aşabilen, yer ve zaman farkı tanımayan tek şeyin sevgi olduğunu vurguluyor birçok sahne. Cooper ile kızı Murphy arasındaki galaksi tanımayan bağ insanı gerçekten şoka uğratıyor. Cooper ve ekibi için iki olası plan var; ya yeni bir gezegen bulup dünyada yaşayan tüm insanları buraya götürmenin bir yolunu bulmak, ya da denekler ve yumurtalar sayesinde bu yeni gezegende yepyeni bir nesil oluşturmak. Cooper’ın en çok istediği şey kızını ve tüm insanlığı kurtarmak fakat film boyunca bu durum pek olası gözükmüyor ve biz de kendimizi sorguluyoruz; acaba sevdiklerimiz mi daha önemli yoksa geleceğimiz mi diye. Her şey beklenmedik bir şekilde gelişiyor ve Cooper’ın Murphy’yi kurtarmasını beklerken aslında Murphy, Cooper’ı ve tüm insanlığı kurtarıyor. Bilim kurgu olmasına rağmen kesinlikle çok duygusal bir film Yıldızlararası. Kesinlikle herkese tavsiye ettiğim ve etkisinden uzun bir süre çıkamadığım bir film oldu bu. Bilim kurgudan nefret eden bana bile bu kadar sevdirdi kendini. Benim en büyük zaaflarımdan biri güzelliktir, bir şehri saatlerce dolaşıp bir tabloyu dakikalarca izleyebilirim ve Yıldızlararası da kesinlikle zaaflarımdan biri oldu. GÜMÜŞ 1 DİLARA GÜMÜŞ 21301922 SEVGİDEN GELEN CESARET Birbirlerini delicesine seven insanların güçlü aşkını konu alan Ferzan Özpetek’in Sen Benim Hayatımsın adlı kitabını isminin dikkatimi çekmesiyle okumaya başladım ve beni konusuyla çok etkilediğini söyleyebilirim. Hayatın karşımıza çıkardığı engelleri yıkmak için içimizde hissettiğimiz bir güç olmalı ve en güçlü duygu olan aşk da bu engelleri yıkmaya yeterlidir. Bu eserde de anlatılan çiftler aşklarıyla tüm engelleri geride bırakmanın ama birbirlerini hiç bırakmamanın değerini anlatıyor. Hayat her insanın karşısına birçok engel çıkarır. Bu engeller kimi zaman bir şeylerin değerini anlamamız için verdiğimiz uğraştır, kimi zaman da bizim sınavımızdır. Ancak zorlukların üstesinden gelebilmek ve karşılaşılan engelleri aşabilmek her insanın harcı değildir. Kendinde bu gücü en fazla bulabilen insanlara bir bakın. Bu insanlar kalplerini sevgiyle doldurmuş, bunun üzerini de aşkla süslemiş kimselerdir. Onlar her zaman cesurdur. Karşılarına çıkan engelin ne kadar zor olduğu onlar için hiç önemli değildir, hepsinin üstesinden gelecek güce de sahiptirler. Cesurdurlar hem de fazlasıyla. Bazı insanların aptallık olarak gördüğü şeyleri bile yapacak cesaretleri vardır ve bütün bunlar gözlerinden anlaşılabilen aşklarından gelir. Canlıları sevmek ve bir insana âşık olmak belki de insanın kalbini en çok kullandığı zamandır. Çünkü aşk akıl işi değildir. İnsanın aklı emin adımlarla ilerlemek isterken tehlikelerin ve risklerin içine girebilme cesaretini kalp verir. Ancak bu cesaret olmasa zaten karşımıza çıkan engelleri aşmak ve bizi yıpratan zorlukları atlatmak pek mümkün olmazdı. İnsanoğlu aslında zayıf varlıklardır. Duygusaldır. Bir şeye inanmaya, güvenmeye, bir şeylerden güç almaya, birilerinin desteğine ihtiyaç duyar. En güzel desteği ise sevdiği insan verir. Sevmek insanı insan yapan en temel şeylerden biridir ve bu kalbin bir gereksinimidir. Nasıl ki insan ciğerlerini temiz hava ile, midesini yemek ile, beynini bilgi ile doldurursa kalbini de sevgi ile doldurur. Peki, engel tanımadığı söylenilen bu güçlü duygu aşk tam olarak nedir? Aslında hayatı renklendiren tam olarak da budur. İnsan âşık olunca, sevmeyi tadınca mutluluğun ne demek olduğunu anlar. Sevincin de en gerçeğini yaşar GÜMÜŞ 2 hüznün de. Sevdiğiyle birlikteyken ondan neşelisi yoktur ve sevdiğinin yüzü asıkken ondan daha üzgünü yoktur. Âşık olmuş insanın gözlerinde ȃdeta bir perde vardır ve sevdiği insanın ne kadar kusuru varsa hiçbirini göremez. Onun için en etkili bakış, en sevimli gülümseme ve en güzel koku sevdiğine ait olandır. Özlemek acı verir ama seven bir insan için özlemek bile güzeldir. İnsan sevdiğinden hiç sıkılmaz ki. Bir ömür yan yana olsalar da sevdiğini yine sever yine koklar durur. Her görüşü ilk görüşü gibidir. Sanki yerinden fırlayacakmış gibi atar kalbi. Sevdiğinin her hareketi öyle güzel gelir ki oturup saatlerce onu izleyebilirsin. Onun yanındayken sanki zaman durur ya da sen öyle istersin. Tüm dünyayı karşına alabilirsin ve tüm zorluklar aşılabilir gözükür. Hâlbuki hayat bu, kolay olmaz. Ancak öyle çok seversin ki hayata tozpembe bakarsın. Sevdiğinle ayrılman için çok neden çıkabilir karşına ama kalpleri birbirine bağlanmış iki insanı kim ya da hangi olay birbirinden koparabilir ki? Bedenleri ayrılsa kalpleri sevmeyi bırakır mı? Kalp görmeden de sever ve sevenlerin kalbi ȃdeta birbiri için atar. Birbirlerini delicesine seven iki insanı ne engelleyebilir ki? Engel tanımaz olan sevgidir, insanlar da sevgiden beslenir. Aşkın acizlik ve güçsüzlük belirtisi olduğu söylense de sevmeyi, âşık olmayı tatmamış bir insanla karşılaşırsanız anlarsınız ki aslında şu hayatta en güçsüz insanlar onlardır. HAYALLER VE HAYATLAR Yıl 2012, sıcak bir temmuz ortası… Heyecanlıyım çünkü ailem ve arkadaşlarımla Fransa turundayız. Şu çok ünlü, tarihi güzellikleriyle göz kamaştıran, dillerden düşmeyen Paris’i geziyoruz. Ancak bu muhteşem şehirde dikkatimi dağıtan, beni bütün o güzelliklerden uzaklaştıran, bir yandan da anlatılamaz şekilde onlara bağlayan şeyler var: Hayallerim. Zafer Takı’nın yanından geçerken, her seferinde kendimi olmak istediğim yerde buluyorum ama yanımda sevdiğim başka birçok kişinin de yer almasını diliyorum (İtiraf etmeliyim ki bu kişiler o sıralar çok sevdiğim dizilerden ya da kitaplardan karakterler, hayranı olduğum ünlüler olabilir). Bu isteklerim tabii ki hayallerimde de peşimi bırakmıyor. Zafer Takı’nın ihtişamını izlerken, bir yandan da hayallerim gerçekleşse olabilecekleri aklımdan geçiriyorum. Sacré-Cœur Bazilikası’ndan, Ressamlar Tepesi’ne doğru ilerlerken odamda bir tablosu asılı olan bu muazzam yere gelebildiğim için ne kadar şanslı olduğumu düşünüyorum. Aynı yerde videosu çekilen, çok sevdiğim bir şarkıyı dinleyerek büyülenmiş bir şekilde etrafıma bakıyorum. Bir anda bisikletiyle hızlıca önümden geçen yabancının peşine takılıp onunla inanılmaz bir maceraya atılıyorum. Belki de dünyayı kurtaracaktık, ama o hayale mekânın büyüsüne kapılınca devam edemiyorum. İlerleyen saatlerde Şanzelize’de yürürken sokak dansçıları ilgimi çekiyor. Dizginlenemez hayal gücü, beni o dansçıların arasına itiyor. Herkesi hayran bırakan ve şaşırtan muhteşem dans yeteneğimi sergiliyorum. Aslında olabilecek bir şey bu ama o hayali gerçekleştirmeye belli ki cesaret edememişim. Ertesi gün Eyfel Kulesi’ne çıktığımda, hayallerimi bir kenara bırakıp manzaranın ve anın tadını çıkarıyorum. Yanımda değer verdiğim insanlar var, önemli bir olanağı yakalamışız ve mutluyuz. O an düşünüyorum ki belki de olabileceğin en iyisi bu. Bazen hayatım, hayallerimle paralel ilerlemiyor diye üzüldüğüm de oluyor. Daha sonra Louvre Müzesi’ne gittiğimizde ise çevremden tamamen kopuyorum çünkü artık en sevdiğim şeylerden ikisiyle etrafım kuşatılmış durumda: Sanat ve tarih. Çocukluğumdan beri ilgim olan Yunan ve Mısır mitolojisini bana anlatan tablolar ve tarihi eserler arasındayım. Rembrandt’ın gerçekçi tablolarından, DaVinci’nin Mona Lisa’sına; Mısır’dan gelen bir lahitten Artemis’in heykeline baş döndürürcesine ortalıkta dolanıyorum. Buna şahit olan insanların bana bakıp “Sanırım bütün müzeyi görmek için büyük bir koşuşturmaya girmiş.” dediğinden şüphem yok ama onların farkında olmadığı bir şeyi de biliyorum: O an için ben orada değilim. Çoğu zaman büyük bir ilgi duyduğum Antik Yunan’da ya da Antik Mısır’dayım. Belki de sevdiğim bir ressamın yanında oturup, o tablosunu boyarken aklından geçenleri dinliyorum. Nereye gidersem gideyim, hayallerim de peşimden geliyor, bazen gittiğim yerleri onlar seçiyor. Günlük hayatın monotonluğundan bu kadar uzaktayken bile hayal kuruyorum. Bu monotonluktan kaçamayanlar ise hayallerine daha da fazla sığınıyor. Çünkü istediğimiz her şeyi yapabileceğimiz, her yere gidebileceğimiz, bütün sınırlarımızı aşabileceğimiz tek yer hayal dünyamız. Belki de en derin sevgiyi, en büyük mutluluğu hayallerimizde hissediyoruz. Hayatımızın bize sunmadığı güzellikleri hayallerimizde kendi kendimize veriyoruz. Ama bunun ne anlamı var? Elbette hayal kurmaya, düşler dünyasında gezinmeye ihtiyacımız var. Çünkü bizlere gerçek hayatın içerisinde anlık da olsa nefes alma, mutlu olma kapılarını aralar düş dünyamız. Peki, hangisi daha iyidir? Hayallerimizde kendimize yarattığımız biraz sahte ama samimi, güvenli ve mutlu ortam mı yoksa gerçek hayatın karşımıza çıkarabileceği tonlarca durum (tehlike, mutluluk, üzüntü, sevgi…) mu? Hayallerimiz her ne kadar güzel, parlak ve güvenli olsa da onlara bir yere kadar izin vermeliyiz. Çünkü gerçek hayat, bizlere düş dünyamızı bırakıp gözlerimizi açtığımız zaman hayal kurmadığımıza değecek anlar da verebilir. Acısıyla tatlısıyla insan yaşadığı anın içinde olmalı, hayatın onu götürdüğü, götürebileceği yerlere doğru cesurca adım atmalıdır. Bazen hayallerimize kendimizi o kadar kaptırıyoruz ki gerçekliğin bize verebileceği şeyleri içine bakmadığımız bir hediye paketi gibi çöpe atıyoruz. Her gün farkında olmasak da birbirini etkileyen milyonlarca önemsiz şey bizleri ertesi güne hazırlıyor. Çoğu kez üzerinde düşünmeden yaptığımız şeyler aslında geleceğimizi şekillendiriyor. Hayallerimizde her şey dilediğimiz anda elimizde, gerçek hayat ise sürprizlerle ve hayallerimizin bize veremeyeceği renklerle, tatlarla, melodilerle dolu. Belki de hayallerimizin gerçek olmamasına kırılıyor, üzülüyor, kendimizi onlara her an daha da fazla adıyoruz. Ama hayallerimizi bırakmayı göze aldığımızda hayatın değerini ve büyüsünü anlıyor, hissediyoruz. Hayallerimiz gerçek hayatla aramızda bir engel midir? Evet, ama aynı zamanda bize güç verirler. İngiliz oyuncu William Russell “Büyük işler, büyük hayaller kurma özelliği olan insanlarca başarılmıştır” der. Şöyle bir düşünelim, günlük yaşantımız içinde normal süreç işlerken kaç kez hayallere dalarız. Belki farkında bile olmayız ama o kadar çok ki bu tür anlar… Peki, bu hayallerimizin ne kadarı gerçekleşir, ne kadarı hayal olarak kalır? Cevabı bizim yüreğimizde… Eğer güçlü bir yüreğe sahipse insan hayallerinin peşinde koşar. Aksi takdirde deyim ne kadar doğru olur bilemem ama bence sadece yerinde sayar. Çünkü hayal kurma geleceğe yöneliktir, bizi daha iyi bir yaşamı kurgulamaya güdüler. Daha dün gibi üniversite hayalim… Onu gerçeğe dönüştürmek için çaba göstermeseydim elbette sonuç çok daha farklı olacaktı. Üniversite hayalim, üstelikte istediğim yer ve bölüm olarak gerçekleşti. Ama hayallerim bitmedi. Şimdi çok daha farklı, çok daha büyük hayalleri gerçekleştirme yolundayım. Anladım ki hayat, düş kurmayı bırakıp hayallerimizi gerçekleştirmeye çalıştığımız noktada başlar. SEVİN, UĞRAŞIN, UNUTMAYIN!Sevgi… Bu öyle bir kelimedir ki, öyle farklı kapılar açan bir sözcüktür ki kimilerine umudu, kimilerine nefreti hatta kimilerine de huzuru anımsatır. Her insanoğlunun en tanıdık olduğu kelimedir sevgi. Yalnız kaldığımız anlarda, sanki kapkaranlık bir odada hapsolmuş gibi hissettiğimizde ve umutlanacak bir durum bulmak zorunda hissettiğimizde ilk durağımızdır sevgi. Bazen de tam tersi durumlarla karşılaşma olasılığı vardır; bazı zamanlar sevgiden boğuluruz, birisinin bize gösterdiği aşırı ilgi ve alaka bizi yıpratır, artık o sevgi hissini istememeye başlarız. İşte sevgi böyle bir kavramdır; yaratılıştan beri ona hem ihtiyacımız vardır hem de bazen uzak durmak hissi gelir. Fakat bu muhteşem kavram; gelişen ve çağdaş dünyada ne yazık ki kaybolmaya yüz tutmuş ve sanki ıssız bir köyün hiç kullanılmayan kütüphanesindeki tozdan gözükmeyen kitaplar gibi görünmemeye başlamıştır. Evet; sevgi kavramı artık bu dünyadaki görünmez pelerinini giymiş ve insanoğlundaki o inanılmaz ve ağır etkisini yavaş yavaş hafifletmeye başlamıştır. İnsanlar sevmeyi unutmaya başlamıştır; birbirlerine acı vermeye, arkalarından her türlü konuyu konuşmaya ve sanki yarış pistindelermiş gibi birbirleriyle rekabet içine girmeye başlamışlardır. Bu doğru, biz sevmeyi unuttuk; sevgi nedir, nasıl olur, kimler arasında olur, ne hissedilir bunların hepsini unuttuk. Bu kavramların hepsi artık eskide kaldı, belki de kelime dağarcığından da çıkar kim bilir… İşte aydın yazar Ahmet Cemal Biz Sevmeyi Ne Zaman Unuttuk? adlı eserinde bu acınası durumu irdeliyor, kimilerini suçluyor ve sebeplerini araştırıyor. Suçlu olan ise dünya, insanoğlunun esrarengiz davranışları ve katil teknoloji kavramı. Herkes, tüm insanoğlu sevgiye açtır çünkü o bize yaratılıştan itibaren verilen bir gereksinimdir; bir su, bir yemek veya tuvalet ihtiyacı gibidir. Onsuz yaşamımıza devam edemeyiz, rahat düşünemeyiz, mutlu olamayız ve intihara teşebbüse dahi yol açan bunalımlar yaşarız. Sevgi, bizim cehennem gibi hayatımızı cennete dönüştüren bir anahtar gibidir. Bunlara rağmen, bu altın anahtarı neden görmezden geliyoruz, neden sevmeyi yok sayıyoruz? Biz sevmeyi ne zaman, hangi koşulda ve hangi amaçla unuttuk? Bu soruları çağdaş ve sevmenin unutulmaya yüz tuttuğu dünyada cevaplamak belki de deveye hendek atlatmak kadar zordur. Belki de bunun temel sebebi insanoğlunun dünyevi sıkıntılarıdır. Gençlerin okul stresi, büyüklerin iş sıkıntıları ve ekonomik buhranları, kadınların erkekçe baskın bir dünyada zulme uğramaları; gerektiği sevgiyi ve konumu asla kazanamamaları… Hepsi de bu gittikçe azalan sevgisizlik kavramının başıdır. Günlük uğraşlarla ilgilendikçe insanlar birbirleriyle ilgilenmeyi, vakit geçirmeyi hatta birbirlerinin sorunlarını dinlemeyi unuttular; sevmeyi unutmaya adeta kucak açarak ona bir annenin kızına sarıldığı gibi tutkuyla sarıldılar. Birbirleriyle sanki bir at koşusundaymış gibi yarıştırılan çocuklar okullarda sevginin ne olduğunu öğrenemediler; onlar matematiğin, fiziğin ve kimyanın işlevini öğrendiler. Onlara sevgi dersi veya sevginin kurallarını öğreten bir ilim bile verilmedi. Sadece güzel meslek umutlarıyla çıkılan uzun ve belirsiz yolda, hızlıca gelip geçen gençlik yıllarını formüllerle ve sayılarla harcadılar. Sevgi ilimi hiç öğretilmedi, unutuldu, raflara bile kaldırılmadan söküp atıldı. Ya erkeklerin baskın karakter olarak algılandığı bir dünyada yaşayan emektar kadınlar? Belki de dünya için birçok kişiden daha fazla emek veren ve fedakârlık yapan fakat bunun karşılığını kocasından ağır bir dayak yiyerek alan kadınlar sevgiyi nasıl anlasın, nasıl kalbine sevgi hissini yüklesin. Biz Sevmeyi Ne Zaman Unuttuk adlı romanda da anlatıldığı gibi unutulan bir şeyi tekrar hatırlamak için bu insanlar nasıl mücadele etsin! Ezilen, insan olarak görülmeyen ve erkeklerin gerektiği ilgiyi göstermediği bayanlarımız, sevmeyi bir hayal ve umut olarak görüyorlardır belki de kim bilir… Bunların hepsini tetikleyen baş sebep ise insanlığı darmaduman eden, aramızdaki tüm iletişimi sona erdiren katil teknoloji kavramıdır. Birbirleriyle daha güzel fotoğraf atmak için yarışan insanlar, biraz daha fazla beğeni almak için her türlü fedakârlığı yapan sosyal medya bağımlıları ve insanlar arasındaki hatta en küçük yapıtaşı olan ailedeki tüm iletişimi bitiren sosyal medya siteleri… Bunların hepsi teknolojinin bize getirdiği yıpratıcı ve içimizdeki sevgiyi bitirici sonuçlar. Hal böyle olunca da soruyor insan: Biz ne zaman sevmeyi unuttuk? Sevmek… Bu kavram söylendiğinde bile insanda bir duygu patlaması yaşanıyor; kimisi gülüyor, kimisi duymak bile istemiyor kimisi de bir daha denilmesini istiyor. Sevgi, yaratılıştan beri belki de bir su kadar değil fakat inanılmaz derecede önemli olan bir ihtiyaçtır, olması gereken bir unsurdur. Fakat ne yazık ki, son günlerde sevginin ve sevmenin adını bile duyamıyoruz; sanki yasaklanmış ve kanunla belirlenmiş bir kavram gibi uzaktan uzaktan gerçekleştirmeye çalışıyoruz. Katil teknoloji kavramı, iş ve okul gibi yoğun uğraşlar ve asla hak ettiği yeri alamayan kadınlar bu sevme yoksunluğunu apaçık gözler önüne seriyor. Artık insanlar birbirlerini sevmiyor, her şeyi menfaat için gerçekleştiriyorlar. Her durumda bir amaç-sonuç uğraşı var ve bunların hiçbirinde sevmek nedir-sevilmek nedir ikilemini göstermiyorlar. Herkesin sevilmeye ihtiyacı var ve bu engelleri yıkıp daha mutlu bir gelecek ve daha verimli bir hayat için kazma kürek alıp çalışmalıyız, bir şeyler ortaya koymalıyız. Aksi takdirde ise zaten yarı halde gömülmüş olan sevmek kavramını sonsuzluğa uğurlamak zorunda kalacağız. Sevmeyi unutmuş olabiliriz ama şu iyi hatırlanmalıdır ki unutulmuş şey asla sonsuza kadar gitmiş değildir, geri hatırlandığında ve eyleme dönüştürüldüğünde kökleriyle birlikte eskisinden daha güçlü hale gelecektir. ŞÜKRÜ EMRE ERTOPKaynakça: http://www.yesiltopuklar.com/wp-content/uploads/2014/08/Sevgi-Nedir-A%C5%9Fk-Sevgi-midir-1.jpg Burak Diker Düşler Ülkesi: Amsterdam Geçtiğimiz yarıyıl tatilinde ilk defa yurtdışına gitme, bu ülke topraklarından başka bir medeniyete başka bir hayata adım atma fırsatı elde ettim. Önce Milano’ya daha sonra ise Amsterdam’a gittim. Neden Milano değil de Amsterdam için bir şeyler yazma isteğim oluştu? Bu sorunun benim için tek bir cevabı var: Nasıl biz erkekler her gördüğümüz kadına güzel şeyler söyleme veya şiirler yazma ihtiyacı hissetmiyorsak sadece kalbimizin en derinine dokunmayı başarmış birine söylüyorsak veya yazıyorsak, Amsterdam da hem kalbime hem de ruhuma dokunmayı başarmış bir şehir oldu. Şaşırıyorum kendime, yaşadığım derin duyguları ifade edebilmek için kelimeleri ve cümleleri tercih ettiğim birkaç kadın olmuştu ama bir şehir nasıl olur da insanı bu kadar etkileyebilir? Bir sevgilinin sarılışındaki huzuru orada olduğunuz süre boyunca nasıl hissedebilirsiniz? İzmir’den Milano’ya gittiğimde düzeniyle, yaşam tarzıyla, mimarisiyle hatta yolda attığım her adımda bir Avrupa ülkesinde ve Türkiye’den daha gelişmiş bir yerde olduğumu fark edebiliyordum. Orada şunu görüyorsunuz, sadece Türkiye’den gelişmiş bir yer ama hâlâ aynı Dünya’ya aitsiniz. Bu kadar! Hâlbuki Amsterdam öyle mi? Ayak bastığım ilk andan itibaren şehrin benim duygularıma dokunuşunu yavaş yavaş hissetmeye başlamıştım ama tam olarak bunun ne olduğu hakkında bir fikrim yoktu. Amsterdam’ın başkent olduğunu oraya gitmeden önce yaptığım kısa araştırmalardan biliyordum. Fakat sizin için başkent kavramı Ankara gibi bir yeri ifade ediyorsa Amsterdam’a gittiğinizde epey şaşırıyorsunuz. İlk kez gece yarısı tanışmıştım Amsterdam sokaklarıyla. Mimarisi baştan aşağı büyülüyor sizi. Bir insana loş sokaklar ve sokak lambaları bu kadar tatlı gelebilir mi diye düşünüyorsunuz. Hatta dahası kendinizi gelişmiş bir Avrupa kentine değil de bir masal diyarına ayak basmış gibi hissediyorsunuz. Necip Fazıl misali şehrin sokaklarına, kaldırımlarına şiirler yazasınız geliyor. O gece Amsterdam’da kaldığım yere gelip başımı yastığa koyduğumda, size de bahsettiğim, yavaş yavaş hissetmeye başladığım ama tam olarak ne olduğunu anlayamadığım duygularımı artık tek cümleyle ifade edebiliyordum: Tanımadığınız bir insana ilk görüşte âşık olabileceğiniz gibi bir şehre de âşık olabilirsiniz. Bisikletlerin bu şehri bana düşler ülkesi gibi hissettirmesinin rolünün büyük olduğunu düşünüyorum. Bisiklet, aslında Amsterdam’ı anlatırken en çok kaçınmak istediğim kelimelerden biri. Herkes bu şekilde anlatıyor, biliyor ve artık bu kelimenin şehri basitleştirdiğini düşünüyorum. Buna rağmen yine de bana hissettirdiklerini anlatmadan geçemeyeceğim. Oraya gittiğim ilk gece elimde valizimle Amsterdam sokaklarının güzelliğine bakarken sevgilisini metrodan bisikletle almaya gelmiş birini bisiklet yolunda biraz bekletmiştim. Bunun için özür dilediğimde bana gülerek “Amsterdam’a hoş geldin.” demişti. İşte o an orada bisikletle araç trafiğinin bir farkı olmadığını anladım. Öyle bir yer düşünün ki bir arabanızın olup olmamasının hiçbir önemi yok. Çünkü üniversiteye giden genç kızlar, işine giden kadınlar, bisikletin üzerindeki bebek koltuğu ile çocuğunu bir yerlere götüren anne babalarla dolu bu şehirde herkes bisiklet kullanıyor. Diğer insanlar gibi hava yağmurlu olduğunda bile kaldığım yerden şehir merkezine bisikletle gidip geliyordum ve bu çok keyifli bir şeydi, özgürce bisiklet sürmeyi özlediğimi fark ettim. Bence bu olayı bu kadar keyifli bir hale getiren şey ise şehrin her yerinde bisiklet yolu olması ve bisikletleri de tam anlamıyla trafiğin içine sokmuş olmalarıdır. Aynı arabaların kullandığı trafik lambaları gibi bisikletlerin de lambaları var ve orada yaşayan her insan bu kurallara sıkı bir şekilde uyuyor. En güzeli de kuralların olmadığı yerlerde