karşı koymak imkânsız. Geçen her saniye ömrümüzden kopan bir sayfa gibi. Evet, maalesef zaman gaddar, ama bir o kadar da cömert. Bizlere Uğurlu 3 hayallerimizi gerçekleştirmek için bir fırsat sunuyor ve geri saymaya başlıyor. Şimdi ya zamanın değerini bilerek her anı doyasıya yaşarız ya da çaresiz bir şekilde zamanın akıp gidişini izleriz. Seçim bizim! Batuhan Seke ŞEREFSİZLİĞİN GÜCÜ Genellikle kaybedecek bir şeyi olmaz yüzsüzlerin. Kendi insanlığına ait son ve aslında en önemli kozlarından bir tanesini çoktan kaybetmiş olduğundan, bir şeyler kaybetmek, yüzsüzü rahatsız etmez bir hal alır. Kaybetmeye başladığı zaman, başlarda biraz üzüntü biraz burukluk sarar o insanı. Kaybetmenin sayısı ve kaybedilen şeylerin değeri arttığı sürece, üzüntü ve burukluk şiddetlenir, daha ileri seviyelerde ise yerini başkalarını çekememeye, yüzsüzlüğe ve şerefsizliğe bırakır. Her bir kaybetme seviyesi atlandığında, kaybedenin erişmesi gereken belli bir şerefsizlik ve çirkeflik seviyesi vardır. Aynı dövüş sanatlarında dövüşçünün kendisini geliştirdikçe daha üst seviyelere yükselmesine benzer. Öğrenmeye yeni başlamış beyaz kuşak bir karateci genellikle fazla bir şey bilmez. Dövüş esnasında kendi fiziksel gücünü, önceden sahip olabileceği atletikliği kullanmaktan başka bir şey gelmez elinden. Tekniği ve tecrübesi yoktur. Ne beklemesi gerektiğini önceden bilemez. Karşısına çıkan bir durumda ne yapması gerektiği ile ilgili bir fikri olmaz. Öte yandan siyah kuşak bir karate uzmanının bilgisi ve tekniği vardır. Zorluğu ve etkisi çok yüksek teknikleri bilir, anlar ve zorlamadan pratiğe dökebilir. Çoğu durum karşısında ne yapacağını önceden bilir. Düşünmeden, otomatik olarak harekete geçen refleksleri oluşmuştur. Repertuarı zengin ve cephanesi doludur. Fiziksel olarak kendinden üstün bir yeniyetmeyi, ustalığını kullanarak alt edebilir. Ancak bu seviyeye gelmek için de vaktinde çok dayak yemiştir. Kendisine atılan sopaların her birinden bir motivasyon sahibi olup feyz almış, onlardan ders çıkarmıştır. İşte kaybede kaybede şerefsiz olmak da buna benzer. Bu alanda ise motivasyon kaynağı kaybetmek, hak ettiğinden çok daha fazlasına sahip olmanın hayalini kurmak ve diğer enayiler emeklerinin karşılığını beklerken, o dahiyane köylü kurnazlığıyla yüksek düzey şerefsizlik sayesinde hayalini kurduğu şeyi elde etmektir. Ardından da buna pratik zeka demektir. Yeniyetme bir kaybeden genel olarak henüz savunmasız olur. Kaybetmeyi kabullenememiş, olanları ve olacakları önceden görememiş, kendisinin gerçek boyuyla yüzleşememiş bir şekilde yeni yediği dayağın yaralarını sarmaktan başka bir şey gelmez elinden. Henüz yalan söylemeyi, insanları tongaya düşürmeyi, dolap çevirmeyi bilemez. Repertuarı zayıftır ve cephanesi boştur. Bu alanın motivasyon kaynakları ise bu noktada o insanı geliştirmeye başlar. Orta düzey bir şerefsiz olma onuruna erişmiş birisinin artık kendi geliştirdiği özel teknikleri oluşmaya başlamıştır. Her kaybedilenin ardından sızlanıp söylenmek, sinir krizleri geçirmek, hayatta tek kaybedenin kendisi olduğuna ölümüne inanmak ve etrafındaki insanları buna ikna etmeye çalışmak, diğer insanlara rahatsızlık vermek amacıyla maksimum çaba sarfetmek ve hatta kendisinin kaybetmesinin suçlusu olarak başkalarını göstermek rutin halini alarak alışkanlık olur. Olabildiğince fazla miktarda manipülatif davranarak ve diğer insanları kullanarak hayatta kalmak artık ödün verilemez prensipler halini almıştır. Yapılan ikiyüzlülüklerden, etrafındaki insanların arkalarından çevrilen işlerden ve söylenilen yalanlardan kesinlikle utanılmaz. Bunlar gurur ve motivasyon kaynağıdır, akıl dolu oyunlarının ulaştığı seviyenin göstergesidir. Utanç ve yüz kızarması gibi durumlar bir şerefsiz için zayıflık belirtileridir ve yapılan eylemlerin arkasında duramamanın somut belgesidir. Utanmayı tamamen aklından silerek tam bir pişkin olmak üzere kişi kendini pişirir. Yüksek seviye bir şerefsiz olmak sadece en başarılı şekilde utanmayanların erişebileceği bir seviyedir. Bu seviye de artık kesinlikle her şey mübahtır. Çevredeki bütün insanlara kazık atılmıştır, herkes onun ne halt olduğunu ya bilir ya duyarak ya da ilk etkileşimde öğrenir. Artık asla kaybetmez çünkü kaybedecek herhangi bir şey kalmamıştır elinde. Daha ne kaybedeceksin? Hiçbir münakaşadan kaçmana gerek yoktur çünkü bir şey kaybetmene imkan yok. Ve gerçek bir şerefsiz işte gücünü burdan alır. Herhangi bir işte çalışmadığından dolayı yiyecek yemek Batuhan Seke almaya parası yokken 2000 dolara dövme yaptıran birisinin, sokaklarda koli kartonu üstünde uyurken dilendiği parayla kenevir alanın açlığa sövmesi ve bunun haksızlık olduğunu beyan etmesi bu yüzdendir. İşe alkollü giden, üstün manipülasyon teknikleriyle tatlı görünen barista kızın, işten kovulması bu yüzden haksızlıktır. Zahire ve Ayhan’ın basıldıktan sonra yorganı atarak mevzuyu hiç gizlemeyişi, üstüne yüzsüz bir şekilde kahkaha atması, Ayhan’ın Zahire’nin içinden çıkmaya tenezzül bile etmemesi bu yüzden güçlü katar. Şerefsizlik gücünü bu şekilde kazanır. BİREY, AMAÇ ve ÖZNELLİK “Öznellik Nedir?” adlı eserin kendisiyle ilgilenmeden önce yazarı olan Sartre hakkında ufak bir araştırma yaptım ve Nobel Edebiyat Ödülünü reddettiğini öğrendim. Yaptığı açıklamada sorunun akademiyle veya ödülle ilgili olmadığından, amacının aşağılayıcı bir tutum sergilemek olmadığından bahsediyor. Kabul etmemesinin asıl sebebi böyle bir ödülün kabulünün kişisel hedeflerini ve bir yazar olarak rolünü belli bir kuruma göre yönlendirmesi, şekillendirmesi anlamına geldiğiymiş. Bana kalırsa gerçek başarı, eylemlerini söylediklerinle tutarlı hale getirebilmektir, bu yüzden bunu öğrenmek beni gerçekten etkiledi. Belki de bu tutum yazdığı kitaplardan daha elle tutulur ve daha etkilidir. Eseri olan “Öznellik Nedir?” de biraz bununla ilgili sanırım. Yazar kitabında, tahmin edebileceğiniz üzere, tek başına ifade edildiğinde pek bir yüzeysel kalan “öznellikten” bahsediyor. Aslında insanların öznel yargılarda bulunamadığından, yaptığımız seçimlerin bize ait olmadığından ve muhtemel seçenekleri göz önünde bulundururken bunların ayırdını başkalarının doğru veya yanlış anlayışına göre yaptığımızı yani öznel bir tutum sergileyemediğimizi anlatıyor. Her fırsatta doğal seçilimi ortaya attığımın farkındayım fakat gerçek şu ki canlıyla ilgili olarak ele aldığımız her şey, merkezinde evrim sürecini, doğal seçilimi ve bunların katkısını içerir. Bilimsel açıdan yaklaşacak olursak en temel içgüdülerimizin oluşumu evrim sürecinde meydana gelmiştir. Bu kısa açıklamadan sonra şunu söylemeliyim ki aynı coğrafyada yaşayan ve aynı toplumun parçası olan insanların ortak doğrularla ve etik anlayışıyla hareket ediyor olması sosyolojik ve evrimsel olarak beklenmedik veya aksinin her zaman mümkün olduğu bir durum değil. Fakat homo sapiens olarak yaklaşık iki yüz bin yıldır varolduğumuzu düşünürsek, evrimin kalıtsallaştırdığı unsurları biraz da olsa törpüleyebilmeliyiz. Anlaşılması gereken ilk şey bir toplumun içinde ve bu toplumun kurallarıyla yaşadığımız, bir sürünün içinde ve sürünün her davranışını taklit ederek yaşadığımız değil. Güvenli bir yol olduğu için taklit etmek, her yönüyle aynılaşmak, iradeden ve mantıktan uzaklaşmaktır. Aslında insanın en temel yapıtaşından uzaklaşmasıdır, zaten bir hayvan olan insanın daha da hayvanlaşmasıdır. Bunun tam zıttını düşünelim bir de, öznelliğin genelde anarşizmle, çıkıntılık veya aykırılıkla karıştırılması. Bunun işe yaramaz, komik ve ironik bir tutum olduğunun göstergesi şu: aykırı olmaya çalışırken aynılaşan, basmakalıplaşıp yozlaşan insanlarla her gün karşılaşıyor olmamız. Bu yanlış anlaşılmaya ve iki farklı uca değindikten sonra onları kendi mağaralarında başbaşa bırakıp “topluluktan” bahsetmek istiyorum. İnsan bir topluluk içinde olduğunun farkında olmalı, çünkü toplumu oluşturan bireydir. Toplumun ve toplumun parçası olduğunun farkında olmak bireysel farkındalığa giden bir yoldur. Ayrıca bir topluluk içerisinde olmak bireye “öznel” olabilmek için çabalama fırsatını tanır. Bu çabalama süreci aslında sadece düşünmek ve idrak etmekle ilgilidir. Bebekken ve çocukken yarı bilinçli ve içgüdüsel olarak yaptığımız “idrak etmek için çabalamak” eyleminin devamının sağlayabileceğimiz bir ortam sunar bize. Toplumun yapısının ve kurallarının farkındalığı ise kalıcılığının sağlanması gereken “dengeyi” öğretir. Ne zaman sığ olup ne zaman normların dışına çıkılabileceğini anlamamızı sağlayan şey bu denge ve topluma karşı olan farkındalıktır. Öznelliğin devamı sadece ve sadece dengeli bir tutum ve idrak yeteneği ile mümkündür. Aşırı uçlara sürüklenmenin önlenmesinin ve yaşamın asıl amacı olan faydalı olabilmenin ilk gerekçesidir kanaatimce. Faydalı olmak ise üretmektir, üretmek için de kendi yolumuzu çizebilmemiz gerekir, çizebilmek içinse öznellik gerekir. Aslında bahsettiğim tanımlar ve noktalar benim algı çerçevem içerisinde doğrusal bir çizgide değil, bir düzlemde birbirlerine bağlı halde duruyorlar. Bu yüzden birey olabilmek insanın ulaşması gereken ilk hedeftir, üretmesi ve türünü, yani insanı, insan olarak devam ettirebilmesi için tek yoldur. Murathan Arıkan Gizlice 1 Erol Gizlice 21000824 TURK 101- Sec. 34 Ahmet Özer 10 Kasım 2014 ŞANS NEDİR? Geçtiğimiz yaz arkadaşlarımla Çıralı‟ya çok güzel bir bungalov eve gitmiştik. Her yer yemyeşildi. Geceleri sadece ağustos böceklerinin sesini duyuyorduk. Öyle sessiz sakin ve dinlendirici bir yerdi ki meditasyon, masaj veya yoga yapsam bu rahatlığa erişemezdim... Geceleri arkadaşlarımla otelin terasında oturup, hayal bile edilemeyecek kadar ışıltılı parlayan yıldızların altında hayatımın en güzel anını yaşıyordum. Arkadan gelen kısık sesli müzik eşliğinde biralarımızı almış muhabbet ediyorduk. Sonra konu konuyu açtı ve arkadaşım bana “Senin için şans nedir?” diye sordu... O anda aklıma Oliver Sacks tarafından kaleme alınan “Müzikofili (Müzik ve Beyin Öyküleri)” kitabı aklıma geldi.Kitapta bir araya getirilen vakaların ortak noktası, kişilerin geçirdikleri hastalık veya kazalar sonrasında müziğe karşı geliştirdikleri hassasiyetleri. Bir sabah uyanıp da zihninde hiç susmayan bir melodi duyan kadından, yıldırım çarpmasından sonra piyano çalmaya karşı tutkulu bir ilgi geliştiren doktora kadar ilginç vakaların anlatıldığı kitap kesinlikle beynin gizemli dünyasına karşı insanda merak uyandırıyor. İnsana çok şey kattığını düşündüğüm kitapta arka kapağında da kısaca bahsedildiği üzere,nörolojik hasarlar ve bunlarla baş etme süreçlerinin kişilere yeni "algı kapıları" ile özgül ve sıradışı deneyimlerin önünü açabileceği anlatılmış. Nörolog-yazar Oliver Sacks'ın meslek hayatında karşılaştığı olaylardan yola çıkarak kaleme aldığı kitapta kahramanların, başlarına geleceklerden haberi yok. Birçoğu oldukça sağlıklı insanlar; ama bir müddet sonra, örneğin kimi sessiz bir odaya girdiğinde inceden inceye çalan bir keman sesi işittiğini söylüyor, kimi uyandığında bir müzisyen gibi yaşamaya Gizlice 2 başlıyor… “Musallat Olan Müzik”, “Müzik Yatkınlığının Geniş Yelpazesi”, “Bellek, Hareket ve Müzik”, “Duygu, Kimlik ve Müzik” ana başlıklarıyla dört bölümden oluşan Kitapta “Bellek, Hareket ve Müzik” bölümündeki Ravel‟in, en tatlı melodilerini rüyalarında bestelediğini ve Handel, Mozart, Chopin, Brahms ve Paul McCartney‟in gibi büyük üstadların da bestelerini aynı şekilde müzikal rüyalarından yaptıklarını öğrenmek her ne kadar oldukça ilginç gelse de beni kitapta en çok etkileyen hikâye Tony Cicoria‟nın hikâyesi... New York‟ta yaşayan Tony Cicoria 42 yaşında kendi halinde bir ortopedisttir. Bir gün telefon kabininde yağmurdan korunmaya çalışırken kendine yıldırım çarpar . Hiç şüphesiz bunun onun için çok büyük bir talihsizlik olduğunu düşünür -Hangimiz düşünmezdik ki-. Talihsiz kahramanımız yerde yatarken büyük ihtimalle bundan sonra hayatının bir tekerlekli sandalyede geçeceğini düşünür. Ardından kalbi durur. Ancak bi mucize gibi hayata zorda olsa döndürülür... Cicoria‟nın yüzü yanmış ve sol tarafı felç olmuştur... Kendisini hep halsiz hisseden, kelimeleri ve isimleri hatırlamakta güçlük çeken Cicoria bunun hiçbir insanın istemeyeceği bir hayat olduğunu düşünür. Ne var ki Tony Cicoria birkaç hafta içinde toparlanmayı başarır ve hastaneden taburcu olur. Kahramanımıza artık yepyeni bir hayat kucak açmıştır. Artık beyninde çok farklı şeyler döndüğünü hissedebilmektedir, bu daha önce hiç tanımadığı bir dürtü gibi bir şeydir ve onu hiç rahat bırakmaz. Bir zaman sonra piyanoya heves edip, piyano çalmayı öğrenmeye karar veren Cicoria‟nın beyninde öyle güçlü notalar uçuşmaktadır ki piyanoyu çok hızlı öğrenir ve üçüncü ayın sonunda hem piyano çalabilen hem de müzik besteleyebilen bir duruma gelmiştir. Artık bambaşka bir insandır Cicoria. Kendisini çok mutlu ve yepyeni hissetmektedir. Sanırım Tony Cicoria “yeniden doğmak” deyiminin en doğru ve en güzel örneği. Peki onun nasıl böyle bir hayatı oluvermişti? Bilime göre, Dr. Tony Cicoria nörolojideki en şiddetli Gizlice 3 müzikofili örneği… İlk başta gazeteler Cicoria‟yı “Talihsiz Cerrah” diye yazarken, şimdi dünyanın en talihli adamlarından biri oluvermişti. İşte Çıralıda o akşam arkadaşım bana “Senin için şans nedir?” diye sorduğunda onlara bu hikâyeyi anlattım. Cicoria‟nın hikâyesini duyunca hepsi ne kadar şanslı olduğundan bahsedip imrenmişti.. Birçoğumuz şuan yaşadığımız hayattan şikâyet ediyoruz, „Şu yaşımıza dönsek‟, „şimdi bir şans daha verseler‟ gibi cümleler sarfediyoruz her fırsatta. Bambaşka bir hayata gözlerini açmak her ne kadar güzel görünse de Cicoria‟nin o hayata erişebilmesi ölümle yaşam arasındaki ince çizgide zorlu bir bekleyişten sağ çıkmasıyla mümkün olmuştu. “Bence şans, ikinci bir hayata ihtiyaç duymadan yaşayabilmek. Geriye dönüp baktığında sahip olduğum hayatı ne güzel yaşamışım deyip mutlu olabilmek” diye cevapladım sorusunu. Güldük, biralarımızdan birer yudum aldık. Güzel bir yaz akşamıydı.. Kelime Üretimi ve Dil Hakkında “Dil, insanlar arasında anlaşmayı sağlayan tabiî bir vasıta, kendisine mahsus kanunları olan ve ancak bu kanunlar çerçevesinde gelişen canlı bir varlık, temeli bilinmeyen zamanlarda atılmış bir gizli antlaşmalar sistemi, seslerden örülmüş içtimaî bir müessesedir.” (Ergin 3) demiş Muharrem Ergin, dili tanımlamak için. Dil kavramını hakkıyla ifade etmekte başarılı olan bu tanımlamayı “İnsanların iletişim kurmak için oluşturdukları kurallar bütünü.” şeklinde sadeleştirebiliriz. Fakat bu sadeleştirmeyi yaparken dilin en önemli özelliklerinden biri olan değişebilme ve gelişebilme yeteneğini göz ardı etmemeliyiz. Ayakta kalmaya çalışan diğer yapılar, kurumlar ve sistemler gibi dil de sürekli olarak kendini güncelleyen bir oluşumdur. Özellikle teknolojinin hızla ilerlediği, gelişmelerin, icatların durmak bilmediği bir çağda dil, hepimizin gözleri önünde ve tartışmalarımıza kulak asmadan değişiyor, gelişiyor.Dilin değişimi, uzun yıllardır insanlık için tartışma konusu olmuştur. Bu konu pek çok farklı yönden ele alınsa da bana göre değişim hakkında tartışılması gereken asıl şey insanlık olarak bu değişimi oluruna bırakmanın mı yoksa müdahale etmenin mi daha doğru olduğudur. Burada müdahaleden kastettiğim şey yeni kelimelerin zamanla oluşmalarını beklemeden yapay bir şekilde üretilmesidir. George Orwell kelime üretimi hakkında “Zira şu anda somut kelimeler üretiyoruz. Uçaklar ve bisikletler icat edilmiştir, biz de onlar için kelimeler icat ederiz ki bu da son derece doğaldır.” (Orwell 46) sözlerini sarf ederek günümüzden yaklaşık olarak 80 yıl önce bu konuya parmak basmıştır. Evet, insanlık olarak yeni şeyler üretip bunlara isimler bulmamız kadar doğal bir şey olamaz fakat asıl sıkıntı yaratacak durum somut kavramlardan çok soyut kavramlara isim bulabilmektir. Tüm doğallığıyla dilimizde bulunan kelimelerin bile yetersiz kaldığı anlar için kelime üretme işine kalkmak ciddi bir zorluk olacaktır. İnsanlığın ilk oluşumlarından beri içinde olan hisler için kullandığımız kelimeler, bu hislerin karmaşıklığı ve aslında diğer insanlarla aynı şeyleri hissettiğimizden asla emin olamayacağımız gerçeği karşısında çok basit kaçıyorlar. Bunca zamandır gelişme fırsatı olan kavramların bile dilde edindiği yer tatmin edici bir seviyede değilken yeni oluşan kavramların doğal yollarla dile giriş yapmasını ummak özellikle de içinde bulunduğumuz bu değişim çağında pek mantıklı değildir. Bu konuda ise Orwell’ın bir önerisi var: “Aradığımız şey, bugün Shakespeare araştırmalarına kendilerini adayacak insanların gösterdiği ciddiyetle kelime türetme işine kendilerini adayacak birkaç bin sıradan ama yetenekli insandır. Bu koşullar sağlandığı takdirde dilde harikalar yaratabileceğimize inanıyorum” (Orwell 48). Daha sonra yakın aileleri ve arkadaş gruplarını örnek göstererek kelime üretiminin aslında mümkün olduğuna işaret etse de aslında Orwell da farkındadır ki işler göründüğü kadar kolay değildir.İşlevsel bir kelime ortaya konabilmesi için gerekenler bir sürü azimli insanın çalışmasından çok daha fazladır. Öncelikle kelime üretiminin bireylere ve topluma faydalı olacağına ve ülkenin gelişimine katkı sağlayacağına devleti inandırdığımız ve bütün bu işlemler için kaynak bulduğumuz varsayımı ile yola çıkalım. Şimdiden yeterince önemli bir problemi görmezden gelerek başlamamıza rağmen daha hesaba katmamız gereken pek çok şey vardır. Bu işte çalışan insanların öncelikle kelimelerle ifade edilebilmesinin gerekli görüldüğü bir kavramda karar kılması gerekir. Bu kavramın toplumda edindiği yer iyice anlaşılmalı ve buna göre bir tanım yapılmalıdır. Daha sonra bu kavramı en iyi şekilde ifade edebilecek harflerin bir araya getirilmesi için uzun süren gayretler gerekecektir. Tüm bu yapılanlardan sonra ortaya çıkan ürüne gerçekten kelime diyebilmemiz için toplumun bu ürünü tam anlamıyla benimseyebilmesi ve bu sözcüğün insanların kelime dağarcığında kendine yer bulması gerekir. İnsanlığın var oluşundan beri süregelen dilsel gelişim esnasında ortaya çıkmamış olan bir ürünün böylesi bir şekilde insanlara sunulması insanların da bunu kabul etmesi, daha önce alıntıladığım sözünden anlaşılabileceği üzere Orwell’ın gözünde mümkündü. Özellikle 80 yıl öncesine kıyasla günümüz şartlarını düşündüğümüzde ise bu durumun gerçekleşmesinin Orwell’ın zamanına kıyasla çok daha mümkün olduğu aşikârdır. Hızla gelişen teknoloji ve bunun sonucunda ortaya çıkan yenilikler sonucunda yeni kelimelere ihtiyaç duyuyoruz. Tüm bu gelişmeler sonucu insanlık daha önce tecrübe etmediği durumlarla karşılaşıp, dilde yer edinmeye henüz fırsat bulamamış hisler içinde buldu kendini. Her ne kadar somut şeylere isim vermede zorluk çekmesek de hislerimiz için fazlasıyla geride kaldık. Bu hislerin kelimeleştirilmesi eğer profesyonel insanlarca gerçekleştirilmezse diller tamamen ticari amaçlar için kirletilecek ve belki de kurtarılamayacakları bir bataklığa saplanacaklar. Kelime üretimi olarak teknolojinin taleplerine yetişebilmek ve dillerin zarar görmesini engellemek için Orwell’ın bahsettiği sistem yeterli değildir fakat kesinlikle geç kalınmadan uygulanması ve zamanla, tıpkı dil gibi, kendini toplumun ihtiyaçlarına göre geliştirmesi gereken bir başlangıç aşamasıdır. Oğuz Eren Saklı Kaynakça Ergin, Muharrem. Türk Dil Bilgisi, İstanbul: Bayrak Basım Yayın Dağıtım, 2000. Orwell, George. “Edebiyat Üzerine” . Çev. Yunus Çetin. İstanbul: Sel Yayıncılık, 2018. Büşra KOÇ Bir Gülümseme Bin Mutluluk Bu hayatta size en çok ne keyif veriyor? Bir dostunuzla oturup kahve içmek mi, sevgilinizle tatile çıkmak mı, yoksa tüm kalabalıktan sıyrılıp evde yalnız kalmak mı? Eminim herkesin bu soruya mutlaka bir cevabı vardır. Bana sorarsanız ben bu hayatta en çok başka insanları mutlu etmekten keyif alıyorum. Bir insanın gülümsemesini izlemek ve onu hissetmek bambaşka bir duygu veriyor bana. Gönüllü olmak, gönülden yardım etmek, sevgini paylaşmak ve bir kişinin hayatına dokunmak… Birisinin umutlarını canlandırmak, yüzündeki gülümsemenin sebebini olduğunu bilmek, bir insanın yapabileceği en güzel şey, hissedebileceği en güzel duyguymuş. Bunun en güzel örneğini dört yıldır hem gönüllüsü hem de koordinatörlerinden olduğum Bilkent Üniversitesi Toplumsal Duyarlılık Projeleri’nde (TDP) yaşıyorum. Size bu projede yaşadığım kısa bir anımdan bahsetmek istiyorum. Yıl 2014, Toplumsal Duyarlılık Projeleri kapsamında Gönüllü Eğitim Projesi okul koordinatörlüğünü yaparken Ankara’nın sosyoekonomik açıdan diğerlerine göre daha altta olan Altındağ ilçesinde Halim Şaşmaz Ortaokulu’na eğitime gidiyorduk her hafta. Ortaokul dört, beş, altı, yedi ve sekizinci sınıf öğrencilerine hafta sonları derslerine yardımcı olacak kurslar açıyorduk. Bunun yanı sıra sosyal etkinliklerimizi de eksik etmiyorduk. Tüm amacımız onların hayatlarında birer rol model olabilmekti. Ve bizim de öğrencim Derya ile yollarımız o okulda kesişti. Derya, sınıfındaki arkadaşlarına nazaran oldukça sessiz ve çekingen, derslerinde de başarısı pek parlak olmayan bir öğrenciydi. Sınıf arkadaşlarının alay konusu olması da Derya’nın hayata tedirgin bakışlarla bakmasına sebep olmuştu. Her ders çıkısına annesi gelir ve Derya ile ilgili endişelerinden bahsederdi bana. Bir gün ders anında arkadaşının ona bir söz söylemesi üzerine Derya’yla göz göze gelişimizle daha iyi anlamıştım onun içinde hissettiklerini. Bir bakışı yetti kelimelerle kendini anlatmasına. Ve o günden sonra Derya ile özel olarak ilgilenmeye başladım. Birlikte okul dışında da vakit geçirdik. Öğretmen öğrenci ilişkisinden çok abla kardeş bağı kurmaya başladık. Bire bir dersler yaptık. Şimdi güzel Derya’m liseye başladı, derslerinde de gayet başarılı ve hâlâ arada “hocam sesinizi duymayı özledim” diye arar, doğum günümü, öğretmenle gününü asla atlamaz, kutlar oldu. Bir insanın hayatına dokunmak, onda bıraktığınız etkiyi izlemek o kadar farklı ve özel hissettiriyor ki insanı. Sanırım ben duygularıma tam anlamıyla böyle durumlarda gerçek Büşra KOÇ anlamda karşılık bulabiliyorum. “Yaşadığımı hissediyorum” derler ya bazen, ben de yaşamıma anlam katıyorum aslında tam anlamıyla. Kabul etseniz de etmeseniz de birer birey olarak hepimizin bu topluma karşı sorumlulukları var. Bu dünyada yaşayan her canlı aldığı her nefesin hakkını vermeli. Kimileri yeni bir mont derdine düşerken, bir yerlerde kimi insanlar kışı nasıl geçireceklerini düşünüyorlar. Kimileri ders çalışmaktan şikâyet ederken, bu ülkede ne çocuklar var soru kitabı arıyorlar, yokluktan alamıyorlar. Daha nice örnekleri var saymakla bitmez belki ama ne olursa olsun bunda hepimizin de payı var. Şimdi sorabilirsiniz ki ben tek başıma nasıl tüm sorunların üstesinden geleceğim diye. Kelebek etkisi gibi düşünün. Sizin bir kişiye yapacağınız yardım ya da vereceğiniz sevgi ve de bir gülümseme onun mutluluğuna, onun mutluluğu da çevresine derken tahmin edemeyeceğimiz büyüklükte bir zincire sebep olacak belki de. Duyduğumuz ufak bir yardım haberi bile içimizi ısıtabiliyorken, yardımların bir parçası olmak sizi tarifsiz bir mutluluk saracak inanın. O yüzden siz siz olun elinizden geleni yüreğinizle yapın, bir insanı mutlu etmenin mükafatını da bir gülümseme ile fazlasıyla alırsınız. Gönüllü günlere olsun! Ahmet Kılıç Bir Bardak Çay Çoğuna göre hüsrandır kar. Soğuk insanları mutsuz eder ve evlerine hapseder içleri kaynasa bile. Yapılacak pek bir şey olmadığından da sıkıcı geçer birçok insana göre kış ayları, yaz aylarına nazaran. Buna rağmen, kendimi tam olarak bir kış aşığı olarak adlandırsam hata yapmış olmam sanırım. Yine günlerden bir gün, bir dans ritmiyle gökyüzünden aşağıya doğru süzülen ve onları rahatsız edecek herhangi bir rüzgar olmayan bir havada, kar tanelerini izliyor bir yandan da kahvemi yudumluyordum. Biranda aklıma ormanlar geldi. ‘Ne güzellerdir şimdi kayın ağaçları bembeyaz örtünün üstünde’ diye düşünüyordum kendi kendime. ‘Ne duruyorsun ki?’ dedi içimdeki ses birden. Bende durmadım. Hızla çantamı hazırlamaya koyuldum. Çadırımı, uyku tulumumu, matımı, su mataramı, kamp ocağımı, yemek setimi; meşe ağacından kendi ellerimle yaptığım bardağımı karların üzerine uzanıp bir çay içebilmek umuduyla koydum çantama. Şimdi her şey hazırdı. Sabaha yola çıkmak üzere, iyi geceler dileyip kendime, uykuya daldım. Otostopla yolculuk yapacağımdan, nereye gideceğime dair bir fikrim olmadan çıktım yola. Ama güzel bir ormana gitmek istememden ve ne zamandır aklımda olduğundan, Yenice Ormanları’nı seçtim kendime hayallerime ortak olması için ve Karabük’e doğru yola çıktım. Güzel ve hızlı bir yolculuğun ardından, teşekkür edip, anayolda ormana girmek üzere indim arabadan. 4 kilometre yürüyeceğim aklımdan geçmezdi doğrusu. Boylarıyla sanki birbirleriyle yarışıyor gibi gözüken kayın dostlarım sanki beni selamlamaya durmuşlardı girişten itibaren. Sanki hepsi benim geleceğimden haberdar, umutla bakıyorlardı yollara. Tek tek her birine dokunmak istiyordum, ki yapabildiğim kadarına yaptım yürüyüşüm boyunca. Sırtımda çantamla, karda yürümek biraz zor oluyordu elbette fakat öyle güzel bir atmosferdeydim ki hiç durmak istemedim. Kendime güzel bir kamp alanı buldum –çadır kurabileceğim bir düzlük tabi kive çantamdan küreğimi çıkarıp çadırımın boyu kadar temizledim karı. Karşıdaki şehvetle duran dağı, uyanıp çadırımın kapısını açtığımda görmek istememden dolayı, o şekilde konumlandırarak kurdum çadırımı. İçerden tekrar test ettim elbette doğru açıyla mı duruyor diye. Eşyalarımı yerleştirdim ve yemek yapabileceğim, ısınabileceğim, çay demleyip içebileceğim ve en önemlisi bakıp hayal kurabileceğim, çıtır çıtır yanan bir ateş yakmak için kuru odun bulmaya çıktım. Ateş bir kampın vazgeçilmezidir. Islandığınızda kuruyacağınız, yemek yapacağınız, ısınacağınız tek kaynak yakabileceğiniz ateştir. Eğer hayatta kalma mücadelesi veriyorsanız, ateşsiz bir hiçsiniz demektir. Kış aylarında ormanın gerçek sahibi dostlarımızın da yiyecek bulması zorlaşıyor elbette ve sizi görüp kafaları karışmaması için de ateş muazzam bir yoldaş oluyor. Evet ateş çok önemlidir fakat kışın kuru odun bulmak da bir o kadar zordur. Ayakta kalmış ama ölmüş ağaçları tespit edip kesmeniz gerekiyor. Her şeyi bir yana bırakalım, kurumuş ama ayakta duran ağacı tanıyacak bilgide olmayan insanların, ormanda kamp yapmaları doğru değildir. Tecrübelerimden yararlanarak kolay zamanda, işimi görecek kadar odun buldum ve çadırıma döndüm. Hava artık kararmıştı. Ateş yakıp, biraz ısınıp, hızlı bir yemek yapıp uyumaya karar verdim. Yarın tüm ormanı gezmek istiyordum. Sabah, şehirde olsam nefret edeceğim ama orada sesi bülbül gibi gelen bir karga dostumun haykırışlarıyla uyandım. O bile o kadar mutlu etti ki beni. Havada muhteşem bir orman ve kar kokusu vardı. Yavaşça, hiç acele etmeden, belki milimetrelerle açtım çadırımın kapısını. Karşımda tüm heybetiyle karlı bir dağ duruyor, eteklerindeki kayalıklardan aşağıya doğru şelale akıyor, ve eteklerindeki kayın ağaçları selamlıyordu beni. Bir süre hiç ses çıkarmadan, hareket etmeden izledim bu manzarayı. Bob Ross amcamın resimlerinin içindeydim sanki. Sanki şuraya da birazcık çalılık koymuştu kendisi. Kalkıp hazırlandım ve yürüyüş için yola koyuldum. Ormanda yürürken her attığınız adıma dikkat etmeli, her adımda daha fazla detay aramalısınız. Rastgele geçtiğiniz, önem vermediğiniz bir detay, tüm varoluşçu felsefecilere taş çıkaracak kadar anlam yüklüdür. Bir kayanın üzerinde duran dışkıya baktım uzun bir süre. Bir domuzun dışkısıydı bu. İçinde bir meyvenin çekirdekleri duruyordu. Nerede yedi bu meyveyi bilinmez ama bu çekirdekler toprağa karışacak, yağmur onu besleyecek, güneş ona ışık olacak ve orada yeni bir ağaç bitecek. O ağaç meyve verecek, bir domuz onu yiyip gidecek. Bu döngünün içinde olduğumu bilmek bana büyük huzur veriyor. Biliyorum ki ben bu döngünün bir sonucu-parçasıyım. Dönüş yolunun tam yanında bir kuşburnu ağacı gördüm. Birazcık yanıma alıp çadırıma döndüm. Geceme yaren olacak güzel bir ateş yaktım, yemeğimi yapıp yedim. Çantamın bir köşesinde hep hazır ettiğim çaydanlığımı çıkardım, içine su koyup kaynattım. Özenle topladığım kuş burunlarını içine atıp kaynamasını bekledim. Hiç üşütmeyen buz gibi bir soğuğun içindeydim. Üzerinde el emeğim olan, attığım her zımparanın izini gördüğüm bardağımı çıkarıp birazcık kuşburnu koydum. Kitabımı elime aldım, mis gibi kokan ormanda, kuş burnu tadıyla, meşe dostumun altında ilk sayfasını çevirdim. Ecenur Uyanık ÖZE DOĞRU Sessizlik. Mutlak sessizlik değil, insan ürünü olabilecek her türlü sesten arındırılmış bir sessizlik. Rüzgârın, etraftaki yüzlerce ağacın yapraklarını hafif hafif okşamasıyla; daldan dala zıplayan kayıtsız kırlangıcın narin kanatlarının hışırtısı birleşiyor. Belki kuzeye doğru bir yerlerde bir dere vardır, serin serin akan, özgürce kıvrılan, kendi ritminde var olup giden küçük bir dere. Bu sakin karmaşanın ortasında bir yabancı var, aslında hem buraya ait hem de hiç değil; etrafını saran sakinliğe yabancı, huzura yabancı, kendisine yabancı. Korkuyor, arzu ediyor, bekliyor, sabırsızlanıyor, arıyor, bulamıyor. Ait olduğu yer insanların dünyası hiç değil, fakat doğayla tekrar bütünleşemeyecek kadar da geç kalmış, ataları tarafından yüzüstü bırakılmış. Ait olmak diye bir şey gerçekten var mı ki? İnsan bir bütün olmak için illa bir yerlere, bir şeylere ait mi olmak zorunda? “Ait olamama duygusu bir tat bırakıyor ağzımda. Tatlımsı. Acımsı.” (Ambjørnsen 228). Genellikle tatlımsı, ama bazen de o kadar acı ki ruhu yakıyor. Kendi türünden kaçan bir insan, doğanın cömert kollarına bırakmış kendini. Yürüyor, yürüyor, yürüyor. Açlıktan midesi küçülene kadar, kendi adını unutana kadar yapayalnız yürüyor. Bu sonsuz yürüyüş devam ederken zaman zaman açıklarda bir yerlerde, İskandinav yaşam tarzının vazgeçilmezi olan dağ evlerine rastlıyor. Nazikçe giriyor içeri, dolapları karıştırıyor, karnını doyuruyor, temiz giysiler giyiyor, başını bir çatının altına sokma ihtiyacını gideriyor. Sonra sessizce, usulca, girdiği gibi çıkıyor evden. Sonsuz yürüyüşüne devam ediyor. Yürürken düşünüyor, var oluyor, büyülüyor, küçülüyor, eksiliyor, birleşiyor. Onu var eden şey yalnızlığı, ondan besleniyor, onu düşlüyor, onu yaşıyor. “Düşünüyorum da ben yıllarca yalnızlığı beklemiş olan böyle cici bir küçük çocuktum. Nihayet yalnızlık geldi, tam da beklediğim gibiydi, büyük ve kıymetliydi, bunu kimselere söylemedim.” (Ambjørnsen 34). Ingvar Ambjørnsen’in Gece Gündüzü Düşlüyor romanı, bu yalnız kaçağın hikayesini anlatıyor. İhtiyacım olan her şeye sahibim, bir tek şey hariç: Kendi halime bırakılmak. Kendi düşüncelerim üzerinde düşünmeye fırsatımın olacağı, duygularımı anlamlandırma çabasında daireler çizip duracağım bir kendi haline bırakılma faslına ihtiyaç duyuyorum çoğu zaman. İnsan yalnız olmak için yaratılmadı belki de ama bazen öyle zamanlar olur ki kimseye tahammül edemez hale gelir, hatta kendine bile. Sadece uzaklaşmak ister, kaçmak, gitmek; yapay şeylerden, insanlardan, betonlardan. Ağaçlara doğru uzanan bir yol düşler; organik, serin, sessiz, hiçbir müdahaleye maruz kalmamış, kendiliğinden var olan şeylere doğru uzanan bir yol. Gece Gündüzü Düşlüyor, sayfalarının arasında bu yolu gösterdi bana. Yalnız kaçak Sune bitmeyen ormanların, heybetli dağların arasında sonsuz yürüyüşünü sürdürürken onun yanında bitiverdim ben de, elinden tuttum ve ben de yürüdüm onunla. İnsan neden kendi haline bırakılmak, yalnız kalmak, kendi türüne yabancılaşmak ister? Aslında hepsi bir hayatı anlamlandırmaya çalışma çabasından ibaret belki de. Etrafındakilerle ve başkalarıyla meşgul olmak, diğer insanların ne yaptığına, nasıl yaşadığına kafa yormaktansa kendi içine, özüne bakmayı öğrenebilmiş ve aslında kolektif yaşamın önce insanın kendisinden başladığını fark edebilmiş olanlar için hayat daha anlamlıdır kanımca. Ya da belki de daha az anlamlıdır desem daha doğru olur, çünkü hayat öyle büyük bir şeydir ki hakkında bir şeyler öğrendikçe, onu anlamlaştırdıkça aslında daha hakkında keşfedilmeyi bekleyen ne kadar fazla şey olduğunu fark ederiz. Giderek büyüyen bir şeydir hayat, evrendir, sonsuzdur. İçine bakmalıdır insan, kendi özünü yüceltmelidir ki hayatın özüne yakınlaşabilsin, kendini keşfetmelidir ki hayatı fark edebilsin, her şeyin nereden başlayıp nerede bittiğini görebilsin. Sune’nin de dediği gibi, “Ben kendi özümün içinde var olmayı ve orada ölmeyi seçen biriyim.” (Ambjørnsen 281). İnsanın kendi özüne ulaşabilmesinin en kolay yolu da doğaya dönmektir bu yüzden. Çünkü doğa özün ta kendisidir, her şeyin sebebi, her şeyin başlangıcıdır. İnsan kendi kendinin var ettiği şeylerde bir anlam, bir öz aramaya çalışmamalı çünkü insan ürünü olan hiçbir şey doğanın verdiği huzuru ve yoğunluğu veremez. Gece Gündüzü Düşlüyor, bana bu yalın ama yüce gerçeği kanıtladı. KAYNAKÇA Ambjørnsen, Ingvar. Gece Gündüzü Düşlüyor. Çev. Banu Gürsaler Syvertsen. İstanbul: Ayrıntı Yayınları, 2016. ZİHNİMDEKİ SÜPER BEN Ödevlerinizle boğuştuğunuz, sınavlara girdiğiniz, iş yerinizde dosyalarınızın arasında kaybolduğunuz ya da sadece hayatın koşuşturmasında boğulduğunuz bir haftadan sonra nasıl dinlendirirsiniz kendinizi, nasıl ödüllendirirsiniz? Beni hayatın normalliği ve banallığından uzaklaştırmasından mıdır bilmem bu soruya cevabım hep süper kahraman filmleri olmuştur. İçinde barındırdığı aksiyon sahnelerinden tutun aşk sahnelerine kadar her anı hayatıma farklı anlamlar katmıştır. Hatta belki de içimde kimselerin bilmediği bir zihin sarayı misali oluşturduğum hayal dünyam beni normal dünyanın bağladığından daha çok hayata bağlamıştır. Aslında her şey küçükken anaokulundansa ‘’anneanne okulunu’’ seçmemle başladı. Sabahları annemler işe giderken anneannemlere bırakırdı beni. Anneanneciğim uykulu ama kocaman gülümsemesiyle kapıda beni beklerdi. Sonra bana bir bardak süt verip uyumak üzere beni oturma odasına yatırırdı. Bense avını bekleyen bir avcı gibi onun tekrar uyumasını bekleyip hemen televizyona gider ve efsane çizgi film kanalı ‘Fox Kids’i açardım. Sabahın o erken saatlerinde ise arka arkaya bölümleriyle ‘’X-Men’’ i izlerdim. İşte her şey böyle başladı. Doktor X, Wolverine, Storm, Rouge, Gambit ve dizinin en ufak sahnesinden bile geçmiş her kahramanın benim kalbimde ayrı bir yeri vardır. (http://www.moviefancentral.com) 2000’li yıllara geldiğimizde serinin çizgi filmleri yayından kaldırıldı fakat yoğun istek üzerine efsane kadroyla film serisine dönüştü. Böylelikle de benimle babam için küçük çocukların dondurma yeme gününü beklemesi gibi yeni filmin çıkışını büyük bir sabırla bekleyip ilk seansına gitme ritüeline dönüştü. Toplumda hep bir genel kanı vardır. Bir kitap filme çevrildi mi bütün özelliğini kaybeder. Ben de şöyle diyorum: ‘’ Hayal gücünüzde oluşturduğunuz dünyayı bir filme ya da bir kitaba dönüştürdüğünüzde bütün yaratıcılığını ve spesifikliğini kaybeder.’’ Ben büyük bir X-men filmi hayranı olmama rağmen açıkça söyleyebilirim ki benim zihin sarayımdaki evrenimin verdiği tadı hiçbir yerde bulamam. Çok küçük yaşlarımdan beri hep uykuya hayal kurarak dalarım. Bazı günler var ki sadece kendi evrenime gidebilmek için gözlerimi kapattığım. Başrol benim tabi ki de. Her karakterden farklı özellikleri alarak kendimde birleştiririm. İlk ve en önemli gücüm tabi ki de zihin okuma ve yönlendirebilme! Hayatım boyunca hep insanların birbirlerine hakkında ne düşündüklerini ve başkalarının hayatına onların gözünden bakmak nasıl olurdu öğrenmek istemişimdir ama bunu eğer bir süper güç olarak değerlendireceksek zihin okumayı insanların gerçek kişiliklerinin ne olduğunu anlamak için istiyorum ki böylece onları yönlendirebileyim. Bazen dünya için bazen de sadece kendim için bir şeyler yaptırabilmek güzel olurdu itiraf etmeliyim. Bu hayalim bütün hayatımı etkiledi ve beni psikoloji okumaya itti. Bazı filmlerin hayatınızı nasıl değiştireceğini bilemezsiniz. İşte benim gibi bütün hayatınızı değiştirecek adımlar atmanızda bir itici kuvvet olabilir. Kim bilir? Bir diğeri ise 4 temel elementi kontrol edebilme. Biraz bencilce kabul ediyorum ama küçükken bunu sadece kışın da karpuz yiyebilmek için istemiştim… Şimdi ise bu tarz bir gücün insanı doğayla birleştireceğini ve tıpkı yogadaki gibi iç huzurunuzu dengelemekte büyük önem taşıyabileceğini düşünüyorum. Bir düşünün toprakta yürümek bile insanlara bu kadar iyi gelirken onu duyabilmek, hissedebilmek neler yapabilirdi? Ve herkes gibi ben de yenilmesi zor bir güç isterdim. Bence bu günlük hayatta yenildiklerimiz ve yenilmekten korktuğumuz için yapamadıklarımızdan kaynaklanan bir güç isteği. Bu isteğin hayatımdaki etkisine gelecek olursam dövüş sporlarına başlamam oldu ki şimdi anlıyorum da bu toplumumuzda her kız çocuğunun öğrenmesi gereken bir şeymiş. Son olarak da teleportasyon yeteneği isterdim. Kolayca kendini ve insanları bir yerden bir yere götürmek insan aklının alamayacağı kadar havalı bir şey. Henüz gerçek hayatta bu noktaya ulaşabilen ya da ulaşmaya yakın ne yazık ki hiçbir çalışma yok. Süper kahramanlık ben beyaz saçlı, kucağında torunuyla gezen bir anneanne olsam da hep içimde bir hayal olarak kalacak. Bir gün bu tarz genlerin bulunabileceğine ya da eklenebileceğine olan inancım oldukça az ya da en azından bunu görecek kadar uzun yaşayabileceğimi sanmıyorum. Ama bir gün bazılarımızın bu dünyanın düzeninden sıkılıp vücutlarına, yüreklerine zırhlarını giyip bizi kurtaracaklarına olan inancım hiç azalmayacak. Meltem Lübe Yaşaran Mert Sayar Section 67 21601435 "AYDIN"LIK EĞİTİM Yakın bir tarihte, telefonuma bir ileti düştü. İletiyi kitap okumaktan hayret ettiğim derecede zevk alan teyzem göndermişti ve acilen "Beyaz Zambaklar Ülkesinde" isimli yapıtı okumamı söylüyordu. Yapıtı okuyup, yapıt hakkındaki fikirlerimi teyzemle paylaşacaktım. Bu iletinin üzerine eser hakkında araştırma yapmaya koyuldum. Yapıtın Atatürk tarafından hayranlıkla okunduğunu , Atatürk'ün bu yapıtın müfredata konmasını istediğini, hatta ve hatta yapıtın bir zamanlar ülkemizde Kuran'dan sonra en çok basılan kitap olduğunu öğrenmemle birlikte uzun zamandır ulaşamadığım bir hızla kitabı bitirdim. Adeta büyüsüne kapılarak okuduğum yapıttan pek çok çıkarım yaptım. Toplumun bütün kesimlerinin seferber olarak yaptığı köklü reformların anlatıldığı yapıtta, benim dikkatimi en çok çeken faktörler eğitim ve toplumdaki aydınların rolleri oldu. Bu blog yazısında, özellikle geri kalmış veya gelişmekte olan ülkeler için eğitimin öneminden ve aydınların toplumu yönlendirebilme potansiyellerinden bahsetmek istiyorum. Şimdi, iki farklı toplum düşünelim. İlk toplum; işini olabilecek en iyi şekilde yapan, halkı yönlendirebilecek entelüktel birikime sahip, halk ile durmaksızın iletişim içerisinde olan, toplumun "beyin takımı" olarak nitelendirebileceğimiz aydınlara sahip olsun. İkinci toplum ise; siyasi otorite sahibi kimselerden başka kimsenin halk üzerinde etkisinin olmadığı bir toplum olsun. Sadece bu tabloya baktığınızda, hangi toplumun daha gelişmiş olabileceği üzerine bir varsayım yapabilir misiniz? Sanıyorum aydın kesimin hayatımızdaki rolü, zannettiğimizden çok daha fazla... Açıkçası, toplumun aydın kesiminin aynı toplumun geleceğinde bu kadar hayati bir rol oynayabileceği aklıma gelmezdi. Eğitim seviyesi yüksek olan toplumların, gelişmişlik seviyesinin de yüksek olması sanıyorum kimseyi şaşırtmayacaktır. Benim "Beyaz Zambaklar Ülkesinde" isimli yapıtta en çok etkilendiğim kısım, tabandan başlayarak toplumun bütün kesimlerine yayılan seferberlik hareketi oldu. Büyük bir eğitim reformu geçiren Finlandiya, güçsüz ve ufak bir sömürge ülkesiyken dünyada refah düzeyi en yüksek olan ülkelerden biri olur. Bir ağaç türü hayal edelim. Bu ağaç, ekildiği toprağa verilebilecek en değerli gübreden bile daha yararlı olduğu gibi, piyasada olağanüstü derecede rağbet gören meyveler versin. Fakat bu ağacın yetişmesi uzun bir zamana mal olacak olsun. Eğitim olgusunu bu ağaç ile ilişkilendirebiliriz. Belki kısa vadede gözle görülür değişiklikler yaratamayacak fakat uzun vadede toplumu, tıpkı Finlandiya'da olduğu gibi dünyanın parmakla gösterilen toplumlarından biri haline getirecek. Bu sebeple, bu ağacı dikmekte en ufak bir tereddüt dahi etmemeliyiz. Finlandiya gibi kusursuz, temelli bir eğitim sistemine sahip olması durumunda, Türkiye'yi de çok parlak bir geleceğin beklediğini düşünüyorum . Zaten Türkiye'de bu esere duyulan olağanüstü rağbet, umutları yeşertecek nitelikte. Maalesef yıllardır köklü bir eğitim sistemi oturtamadan yenisine geçiyoruz. Okullarımızda verilen eğitim, öğrencilere sorgulama, eleştirel bakabilme veya çözüm odaklı düşünme kabiliyeti kazandırmak yerine ezberletme üzerine kurulu. Eğitim sistemimizi başarılı bir altyapı üzerine kuramadığımız takdirde de, şu anda zaten çok iç acıcı olmayan durumumuzun gelecekte daha da acıklı hale geleceğini söyleyebiliriz. Ancak eğitim sistemimizin temelinden daha büyük bir sıkıntı var. Çocukların, özellikle eğitim çağındaki kız çocuklarının okula gönderilmemesi. Ne yazık ki yirmi birinci yüzyılda olmamıza rağmen toplumumuzun önde gelen sorunlarından biri de kız çocuklarının eğitimden mahrum bırakılması. Bu sorunun çözümü için insanların bilinçlenmesini beklemek yerine, pratikte kolaylık sağlayacak yöntemlere başvurulmalı. Siirt'te kızlarını okula gönderen babalara ilin valisi tarafından altın hediye edilmesi, Trabzon'da kızlarının eğitim almasını sağlayan ailelere kümes hayvanları hediye edilmesi gibi örnekler halkı eğitime teşvik ettiği gibi, toplumun bilinçlenmesini de sağlamakta. Tabii ki bu köklü değişim, yalnızca valilerin, belediye başkanlarının emekleriyle yapılacak bir değişim değil. Bu durumda devreye "aydın" olarak nitelendirdiğimiz kesim girmeli. Bence eğitimli kesime düşen şey; eğitimsiz kesimi hor görmek, ülkenin içinde bulunduğu halden öbür kesimleri sorumlu tutmak yerine tıpkı Fin halkının yaptığı gibi kol kola girerek, omuz omuza vererek köklü bir değişim hareketi başlatmak. Bu bağlamda, toplumdaki aydın kesimin toplum üzerindeki etkisi oldukça önemli. Yapıtta da , yapılan reformlarda toplumdaki aydınların etkisine ve önemine dikkat çekilmiş. Bir toplum, kendisine rol model olabilecek, kendisine yol gösterebilecek , halkın arasına rahatlıkla karışabilecek ve kendisini etkili bir şekilde ifade edecek omurgalı ve ilkeli aydınlara sahip olduğunda, bu toplumun gerek sosyal, gerekse kültürel düzeyde yol kat etmemesi düşünülemez. Kitapta dikkatimi çeken bir başka etken ise, yapıtın geçtiği dönemde toplumda hiçbir kutuplaşma olmaması. Toplumun bütün kesimlerinin birbirine kenetlenerek olağanüstü bir kalkınmaya öncülük etmesi. Açıkçası bu durum uzun zamanlardan beri hayalini kurduğum bir durum. Bu şartlarda bu hayali daha uzun seneler kuracağım gibi gözüküyor. Eğitim konusu çok daha kapsamlı ve üzerine çok daha uzun yazılar yazılabilecek konu. Ben bu yazıda, eğitimli ve eğitimsiz kitlelerin bir işbirliği içerisinde ülkenin geleceğini inşa etmeleri ihtimali üzerine fikirlerimi yazdım. Bana göre, bir toplumun kalkınabilmesi için en önemli etken eğitimdir. Eğitimsiz kitlelerin de desteğine ihtiyaç duyulacak olan bu süreçte, bu kitleleri bilinçlendiren ve toplumla içli dışlı olabilen, aynı zamanda bakış açılarına doğrudan etkisi olan aydın isimlere ihtiyaç var. Aydınlık, refah seviyesinin yüksek olduğu bir ülkede buluşmak dileğiyle. Kaynakça : Petrov, Grigory.Beyaz Zambaklar Ülkesinde.2009, Koridor Yayıncılık. Beril Erdin İsimlendirmiş Hisler ve Hissizlik Merhaba, bu yazımda Stefan Zweig'ın Olağan Üstü Bir Gece kitabında tartıştığı, hayatı duygularla, hissederek yaşama kavramına değinmek istiyorum. Öncelikle kitapta Zweig, aslında hayatında bir heyecan olmadan yaşasa da bunun farkında olup bundan rahatsızlık duymayan bir karaktere yer vermiş. Karakter günlük yaşamında yaşadığı neredeyse her şey içerisinde bu hissizliğini anlatıyor. Buna karşı olan tavrı oldukça dikkatimi çekti ve beni hisler, duygular üzerine yazmaya teşvik etti. Başlarken sormak istediğim ilk şey, acaba duygular gerçekten adlandırılabilir mi? Bu soru sıkça kafamı kurcalıyor. Farklı iki kişi aynı şey için aynı şeyleri hissettiklerini düşünüp bunu bir isimle sınırlandırıp dile getirebilirler lakin isim aynı olsa da hissedilenler, kişide uyanan hisler tıpkı parmak izlerimiz gibi, aynı olmayacaktır hiçbir zaman. Peki o zaman nereden çıkmış ki bu isimler, hem olmasalar kendimizi nasıl ifade edecek, nasıl açıklayacağız? Tabii ki isimsiz işin içinden çıkamayız ama varlarken de kendimizi kısıtlıyoruz sanki, daha çok hissederken dışa vurduğumuzda, kelimeler tarif edemiyor hem fark etmeden kendi içimizde de kısıtlanıyoruz. Sanki demek istediğimiz hiçbir zaman dediğimizle aynı olamayacakmış gibi. Diyelim ki hisleri kabullendik, ikinci bir mesele ise, hayatımızda mutlu olmak diye bir algı vardır, bazıları için hedef gibi bir duygu. Mutluluk ya da böyle benzer duygular, insanlar yaşamda bunlardan hep olsun, eksik olmasın isterler. Bir yakının ölürse üzülürsün, bir şey kazanırsan sevinirsin, konuşma yapacaksan heyecanlısındır gibi tanımlar sıradan ve herkes için aynıdır. Peki bir kimse duygusuz da yaşayamaz mı, hatta belki bir paradoks olacak ama, insan duyguları yok sayarak, onlarsız yaşarsa aslında gerçek mutluluğa ulaşmaz mı? Buradan yine isim vermek konusuna çıkıyorum, örneğin mutluluğa birçok şey neden olabilir, beklendik ya da beklenmedik şeyler. Hatta bazen üzülünce bile bu üzüntü bazılarına mutluluk getirebilir. Sanılanın aksine bence, hüzün mutluluğun karşıtı değildir, bazen mutluluk yokken hüzün de yoktur, kitaptaki gibi bir kabullenme varken oluşacak durum gibi hiçbir hissi önemle yaşamamak ve sonucunda bundan üzüntü de duyamamak. Yine de hissizliğin her zaman karakterdeki gibi bir boşluk yaratacağını düşünmüyorum. Aksine mantıklı yaşamayı, çoğu olaydan daha az etkilenmeyi beraberinde getireceği kanaatindeyim. Denemekten çekinmemeyi ve yılma payını aza indirecek, kafamıza takılan onca şeyi görmezden gelip hayatımızın kalanını etkilemelerine izin vermeyecek kısacası kendi kendimiz önüne taş koymamamıza çıkar yol olacak bir koridor olarak görüyorum hissizce yaklaşmayı hayata. Bizi birer robota dönüştüreceği kanısına katılmıyorum çünkü nedensizce yapılan eylemlerin gerçekten var olduğuna inanıyorum. Bir çocuğa oyuncak verirken sonrasında çocuğun yüzündeki gülümsemenin beni mutlu edeceği düşüncesinden çok sadece o çocuğa oyuncağı verdikten sonra içimde oluşan duygunun bir isme ihtiyaç duymadığı ama bende bir anlam ifade ettiği düşüncesi daha mantıklı geliyor. Yani bu yapacağım işleri yapmamı engellemek yerine sadece ne için yaptığımı ve sonrasında ne düşüneceğimi değiştiriyor. Varmak istediğim nokta aslında yanlış olarak görülen, kelime anlamı olarak bile insana kötü bir şey gibi çağırım yapan hissizlikten kastın direkt olarak hiçbir şey hissetmemek değil, ki bu imkânlı bir şey mi emin değilim, hissedilenleri adlandırmamak ve üzerine kafa yormamak olduğunu hatta ve hatta kitapta da bu haliyle verildiğini düşünüyorum. Ayrıca hissizleşmenin insanda sadece, genelde edebî metinlerde olduğu gibi, bir sürü acı verici, üzücü olaylar yaşanması sonucu ortaya çıkacağı düşüncesine de katılmıyorum. Benim tanımladığım hissizlik kavramını daha güzel adlandırmak, açıklamak istersem; hissizlik kelimesi yerine sanırım hisleri isimlendirmeden ve onları hayatının merkezine koymadan, rastgele yaşamak demem daha doğru olabilir. Bu yönüyle yaşanan hissizliğin hayata daha mantıklı bir bakış açısı ve çoğu alanda bir rahatlama yaratacağını düşünüyorum. SABAHIN İLK IŞIKLARI Varoluş; geçmişten günümüze esir tuttuğu sırlarla hayatın değişen parçalarını gölgeleyen bir ağaç gibi. Dallanıp budaklandıkça değişen soyut bir olgu ki bize bizi hatırlatan her şeyi ortak bir çatı altında topluyor; yeryüzü. Kök salan her şeyin bir gün kök saldığı yerde çürüyeceğini hatırladıkça değişmezlere olan inancımızı sorguluyoruz içten içe. Neye güvenebilirdik ki? Yüzerken suyun üstünde altımızdaki buzul parçası, anlayabiliyor muyuz eriyip gittiğini? Ben çok değiştim. Hepimizin düşleri değişmedi mi sanki zamanla? Bazen vardıkça, bazen düşündükçe değişti rotamız. Sevinçlerime tanıklık eden şeyler mutlaka üzüntülerime de tanıklık etmiştir; elde edilmiş zaferlerin hep hayalde kalan yeni mutluluklarda son bulduğu gibi. Yetinmek ve açgözlülük arasındaki ince çizgi ve de bu çizgide yürürken insanı dengede tutan hep acılardır. Hani bir sabah uyandığında güneş hala doğmamıştır ya, içini ısıtamaz daha gün ışığı; o an hatırlıyorum işte günlerin getirdiğini. Hatıralar geçmişte kaldıysa da güneş yeniden doğacak, sessizce fark ettirecek kendini. Ben yine sıcak kahvemi yudumlayacak, güneşin beni ısıtmasını bekleyeceğim. Çünkü gün batımında vedalaşsak da, o hep oradaydı, beni bana anlatmak için. Biliyordum ki geri geleceğini tekrardan kayaların arasından gözümü alan kızıl parıltısıyla, sadece bir anlığına unutmuşum. Peki, ne değişti? Sormayın bana. Çünkü size yine aynı yalanı söyleyeceğim. “Hiç.”. Mutlak olan kaderde mutlak olmayan bazı şeyler vardır. Bir pusula düşünün. Hayatınız boyunca takip ettiğiniz patikada size hep o yol gösterdi. Peki, ne zaman göğe bakıp göreceksiniz güneşin doğudan doğmadığını? Belki de gölgenizi göreceksiniz doğuda ilk önce. Başınızı ya öne eğecek, ya da en yukarı kaldıracaksınız düşeceğinizi anlamak için. Ben de unutuyorum bazen göz ucuyla yeri kontrol etmeyi. Hani bugün kaldırım taşına takıldım ya, düşüyordum, gördünüz. O taş yarın da orda olacak ve ben yine karşıya bakacağım. Çünkü artık biliyorum. “Atlı adamlar suları geçerken O dağ hep olacak diyordu şair O dağ koruyacak kendini.” demiş Bejan Matur (22). Geçici bir mutlaklık olacak ve yol gösterecek. Neyin değişip değişmediğini onun sayesinde algılayacağız. Bizi hem düşüren, hem de ayakta tutan olacak o, bir kilometre taşı belki de. Ya bana düşen? Gözüm yolda, yola devam edeceğim. Bir İspanyol şarkısı. Adını doğru telaffuz edemiyorum. İspanyolca bilgim yok denecek kadar az, fakat anlıyorum ne anlam ifade ettiğini. Hüzünle birlikte bir umut hissettirir İspanyol şarkıları, tınılarda bulursunuz kendinizi ve anlamazsınız nasıl eşlik ettiğinizi. Neyin hüznüdür bu? Diyorum ki ben, yaşanacak olan değil yaşanmış olan hüzünlendirir ancak. Ne zaman durup soluk alacak dakikalarla baş başa kalsam bir terazinin iki kefesine yerleştiririm geçmiş ve geleceği. Evet, yaşanmışlığın hüznü ve geleceğin umutlarından bahsediyorum. Bir dengedir ki bu alışıldık yaşantımıza bile ilham verir bazen, bizi bir adım daha atmak için teşvik eder sanki. Geçmişten ders çıkarmak ve geleceğe bakmak… Belki bir gün benliğimiz hariç her şeyi unutacağız ve kaygılarla yaşamaya son vereceğiz değil mi? Değiştiğimizi anlayabildiğimiz tek gün ve herkes gibi ben de o günü bekliyorum. Gecenin son ışıkları da kapanırken düşüncelere dalıyorum. İnsanoğlunun doğayı anlayabilme ihtiyacını sorguluyor, doğanın bizi izliyor olabileceğini düşünüyorum. Değişiyor dünya, fakat biz daha hızlı değişiyoruz. Doğanın dili olsa da konuşsa; bize yolumuzu ve yurdumuzu anlatsa. Biliyorum benim gibi siz de değiştiğinizi inkâr ederdiniz. Güneş yeniden doğacak ve kim bilir, belki sorgulayacak bizi yarın sabah. Ben yine kahvemi yudumluyor ve bekliyor olacağım. Ta ki o ilk ışıklar gözükene kadar… Cem Yılgın REFERANS Matur, Bejan. Son Dağ. n.p.: İstanbul : Everest Yayınları, 2015., 2015. BILKENT UNIVERSITY's Catalog. Web. 4 Oct. 2016 Yeryüzünden Ruh Karalamaları zavallıyım, hüviyetimi basarım zavallıyım. Gören gözlerle ihtişam ve büyüyü öyle betimlemek isterdim ki… Ve hayır, gözler değil dil kördür çoğu zaman. hezeyanı elzem kılar bu dilemma ve hezeyanı paylaşacak bir gölge, bir düş elzem midir ? Ya da kör diliyle insan doğaya mı borçlu kalmalı hep. bu ikilemden beni sıyıracak çıkar yol arıyorum elbet fakat bu sırada nacizane yaşamımı sürdürülebilir kılışımın formülü yaşadıklarımın söz gelimi canına okumamdandır. Bin bir şekle sokup da yine bin bir ayrı göze hitap edecek nitelikte ambalajlara büründürüyorum onları, hiç zaman kaybetmeden canlarına okuyorum, bin bir parçaya ayrılmasın diye yaşantı. hem sonra yaşantının kendi bütününden kocaman bir ağı vardır, herkes göremez. kim dokunursa dokunsun ağ kendi kendini yutar. ki güzelliğine kapılan insan yapar bu hatayı oysa ağ ile yaşamak ve onun güzelliğine saygı duymak gerekir insan ağ ile salınmalıdır çünkü kendisi şekillendirilmeyi kabul etmeyecek kadar onurludur. ağ bir kere bozulmaya yüz tutsun, insanı sonsuzluğun kapısından mahrum bırakır, yok olma korkusundan mahrum. sonra çaresizlikle donup kalırsın ne söylesen tekerrürden ibaret ne yapsan ancak ayak izleriyle donatılmış yollarda sınırlandırılmışsın. işte bundandır insan İKİ kere hayal etmeyi öğrenemez. 'Dünya, bildiğimiz bir şey değildir.’(syf.121 Köpekler İçin Gece Masalı)Bu defa bir kedinin hikayesini düşüneceğim bu sefer tıpkı kitap gibi ben de yeryüzünden ‘kediyi' düşüneceğim. Kendini tanrılardan kutsal saydıracak kadar insan sarrafı bir kedinin hikayesini düşüneceğim. Çünkü kimilerince yeryüzünce erişilebilecek en büyük kıdemdir Tanrı olmak. Hem kedilerin gözünden güçsüzlük sembolü olan bir damla yaşın dahi aktığını gören olmuş mudur hiç ? Demek ki kediler çok iyi anlar ve kullanır yeryüzü nimetlerini çünkü yeteneklerin en kutsalı dilenmektir -kimi varlıkların sırf ben merkezciliğinden yüzleri kızarır- ya da bizim tekirlerin parlak sarı fularları Tanrının ışığını insanlığa yansıttığından kutsaldır kedi. Dünyada tek bir mutlak gerçek yoktur muhakkak zaten kedi de yeraltını ve uçsuz bucaksız denizlerin dünyasını bilemez. Dünyayı kimse tanımaz, dünya herkesi tanır, dünya herkese her şeyi tanıtır. İnsana bir kere hayal etmenin yolunu, kediye tüylerini nasıl parlak tutması gerektiğini dünya tanıtır. demek ki insan 2 defa dünyaya karşı boynu bükük kalır birincisi, dilinin kör oluşu, onu anlatamayışından diğeri doğanın ona karşı olan platonik aşkına asla karşılık gösteremeyeceğinden.İnsan varoluşsal günahlarının farkında gerçeğin peşine mi düşmelidir bu noktada ya da okkalı şiirler okuyup şiirselliğini sürdürebilmek için şarapların dünyasına mı ait olmalıdır? Ah keşke ben bir kedi olsaydım ve sahibim için değil de bir parça iyi kızarmış but hatırına her gün tüylerimi fırçalasaydım, ne Tanrıya ne de kendime borçlu, günahkar hissetmeden kendimi, ah keşke ben bir kedi olsaydım. ‘Köpekler yağmuru korkunç haber sayarlardı.' (syf.61 Köpekler İçin Gece Müziği)ilk dinlerin gökyüzünden kendine tapınacak bir tanrı çıkarma huyundan köpeklerde de varsa şayet köpeklerin yağmuru korkunç haberden bildiği kadar biliyorum cevapsız kalma korkusunu. Oysa insanlık bana hep tınıları takip et becerirsin dedi sonra ya bizleri sağır ya da tınıları hadım etti. her şeyin bir efsanesi doğdu, gözlerin alışkın olmadığı Tanrıya ait gözüken renkler büyüdü birdenbire. çocuklar ağladı anneler dayanamaz kimse de dayanamadı. Sonrası kan gölü dediler. Göle sığındık, dinerdi ya her şey. hep sonradan peygamberler indi bizler başı sandık oysa hikayelerin. tüm bunlar kafamın içinde dalga dalga yayılıp bir başka veriye dönüşmeden ya da bir başka insana ulaşmadan önce benim kitaba cevabım: Evet, insanın içi sıklıkla düşünceden bunalır.Cemre Beyza Yağız İki Kere İki Eşittir Gözyaşı Birkaç gün önce rüyamda kendimi dokuz yaşında ve bir ilkokul öğretmenim tarafından çarpım tablosu sorgusuna çekilirken gördüm. Öğretmenim ben soruları cevaplayamadıkça kaşlarını çatıyor, o soruları tekrarladıkça da gözümden yaşlar boşalıyordu. Uyandığımda ister istemez bir süre tavana bakarak ilkokul yıllarımı düşündüm. Küçükken çarpım tablosunu öğrenmekte gerçekten de çok zorlanmıştım. Öğretmenimiz bizi her gün sorguya çeker, hata yaptığımızda da ailemize durumun vahim olduğu konusunda bir not yollardı. Bu notların en sık yollandığı ailelerden biri de benimkiydi ne yazık ki. Düştüğüm durumdan endişelenmiş olan annem, bir çocuğun çoktan uykuya dalmış olması gereken saatlerde bana canla başla çarpım tablosunu ezberletmeye çalırdı. Ben yanlış cevaplar verdikçe ağlamaya başlardım. Annem kendini oldukça çaresiz hissetmesinden olsa gerek, ister istemez sinirlenirdi. Böylece öğretmenimin yolladığı notların ardı arkası kesilmedi ve annem sahip olduğum zekanın pek de iç açıcı bir düzeyde olmadığına bir süreliğine ikna oldu. Peki sorun gerçekten zekamda mıydı yoksa beni öğrenmekten alıkoyan gizli bir sebep mi vardı? İkinci dönemde öğretmenimizin değişmesiyle çarpım tablosu konusunda kendimi aştım. Annemin benim için oluşturduğu eğlenceli öğrenme teknikleri işe yaradı yaramasına ancak başarımın arkasındaki asıl sebep bu değildi. Çarpım tablosunu uzun bir süre boyunca öğrenememiştim çünkü yanlış cevaplar verirsem öğretmenimin beni arkadaşlarımın önünde aşağılayacağını ve bana bağıracağını biliyordum. Hata yaptıkça iki gözüm iki çeşme ağlamamın sebebi de tam olarak buydu. Öğretmenimiz gidince gelen yeni öğretmenimizin sabrı ve şefkati sayesinde çarpım tablosu meselesi kendiliğinden çözülüverdi. Böylece zekamda bir problem olmadığı kanıtlanmış oldu. Yine de yaşadığım travma bilinçaltıma öyle bir iz bıraktı ki bugün hâlâ bu konu hakkında kabuslar görmeye ve ürpererek uyanmaya devam ediyorum. Yaşadığım bu olayda suçlanması gerekenler eğitim sistemi veya karşılaştığım öğretmen profili olarak görülebilir. Ancak bana kalırsa sorun, bu iki farklı etmenin birbirlerine olan etkisinden kaynaklanıyordu. Öğretmenimin buradaki hatası, zaten sıkıntıları olan eğitim sistemine kendisini fazlasıyla kaptırması ve öğrencilerini incinebilir küçük çocuklar olarak değil çözülmesi gereken problemler olarak görmesiydi. Eğitim sistemi ve bazı öğretmenler, çocuklarda bu şekilde derin yaralar bırakıp var olan potansiyelleri yerle bir edebiliyor. Ancak bu durumu kontrol eden bir diğer etmen de ebeveynler. Ben en azından bu konuda kimilerine göre daha şanslıydım. Kısa bir süreliğine bana olan ümidini yitirmiş olsa da annem bu süreçte benim en büyük destekçimdi. Peki dünyanın bir ucunda, hem ebeveyn hem de öğretmen korkusuyla içindeki potansiyeli çıkaramayan küçük çocuklara ne demeli? Okula gitmemek için karnının ağrıdığına dair yalan söyleyen bir çocuğu tembel ve “Bundan adam olmaz!” diye nitelendirmektense o çocuğu okuldan uzaklaştıran sebepleri araştırmaktan neden kaçınıyoruz? Her gün eğitim sisteminin çocuklarımıza olan etkilerini kötülesek de kendi çocuklarımızı baskılamaya devam ettikçe eğitim sistemini eleştirmek kimseyi kahraman yapmayacak. Okulda karşılaştığım farklı bir problem ise bazen bazı öğretmenlerimin arkadaşlarımın ilgi duydukları, özendikleri şeyleri hiç düşünmeden küçümsemesi ve bu şekilde onların heveslerini kırmasıydı. Truffaut’nun otobiyografik filmi 400 Darbe’deki bir sahne bu durumu çok güzel anlatıyor. Öğretmeni tarafından haylaz olarak görülen Antoine, bir gün ödevi için Balzac’ın bir kitabını okumaya başlıyor. Okudukları onu öylesine etkiliyor ki Balzac’ı kafasında kutsallaştırıyor ve kitaptaki bazı kesitleri değiştirmeden ödevine aktarıyor. Ödevini inceleyen öğretmeni, Balzac’a olan ilgisini ve ona yaptığı saygı duruşunu görmezden gelerek Antoine’ı eser hırsızı olmakla suçluyor. Öğretmen bu yolla çocuğa başkasının cümlelerini kopyalamanın yanlış olduğunu değil, sadece okulun çocukların hevesini kıran bir yer olduğunu gösteriyor. Filmin yönetmeni Truffaut da zamanında bu düşünceye kapılmış olmalı ki on dört yaşındayken okulu bırakmış. Sinema ve kitaplarla kendisini eğitmiş. Yıllar sonra bir yönetmen olup okula bakış açısını 400 Darbe filmiyle işte böyle anlatmış. Bu durum okulun ve eğitim sisteminin bireylerde yarattığı etkilerin evrensel olduğunu bizlere gösteriyor. İnsanlar kendi yanlışlarının farkına varmadıkça eğitim sistemi çocuklarda travmalara sebep olmaya devam edecek. Küçük bir çocuğun hayalleri ve hevesleriyle oynamak, onun gelecekte ortaya çıkabilecek potansiyelini yerle bir etmek demek. Eğitimin iki kere ikiden ibaret olduğuna inandığımız sürece çocukları kaybetmeye ve bu potansiyelleri altüst etmeye devam edeceğiz. Okulu bırakmak elbette çözüm değil. Ancak eğitim sisteminin, öğretmenlerin ve ebeveynlerin çocuklara olan bakış açısı değişmedikçe okulu bırakan çocukların sayısı azalmayacak. Bizler bir şeyleri değiştirmek için kendimizi değiştirmekten kaçındığımız sürece de yerimizde saymaya ve eğitim sistemini eleştirmeye devam edeceğiz. KAYNAKÇA Truffaut, François. 400 Darbe. Les Films du Carrosse, 1959. Film.Nuray Beyza YANIKOĞLU AYNA SÖYLE BANA Hani bazen kimsenin sizi bilmediği bir yere gitmek istersiniz ya… Ġşte son zamanlarda böyle hissediyorum ben de. Ġster tanınmamak arzusu deyin, ister bıkkınlık hâli deyin. Ancak şunu kabul edin ki bazen kalabalığın içinde yalnız kalmak aslında çok yakınlarda aradığımız bir ihtiyaç son zamanlarda. En azından benim için… Kendinle baş başa kalmak… Kendinin farkına varmak… Kendine şans vermek… Kendi kendinin aynası olmak… Kendin, kendin, kendin! Ne kadar çok kullandım bu kelimeyi değil mi? Peki neden sizce? Belki benim bencil ve sadece kendini düşünen, önemseyen biri olduğumu düşünüyorsunuzdur okuduğunuzda ama maalesef sizi haklı çıkaracak bu tür bir nedenim yok. Aksine bu kelimeyi tekrar tekrar kullanmamın nedeni son zamanlarda çevremdeki insanların “kendilerine” ne kadar az vakit ayırdıklarını fark edip bu kelimeyi sizlere yeniden hatırlatmak istemem. Hatırlamaya var mısınız? Ne dersiniz, kendinizle baş başa kalabilecek kadar cesaretli misiniz? Evet, ne diyorduk? Kendin… Son zamanlarda kendisi için ama sadece kendisi için bir şey yapan var mı aranızda? Mesela kendisini dinlemeye vakit ayıran, kendi kendiyle sohbet eden veya kendine kendi gözlerinden bakmayı deneyen? Olmadığına dair mırıldanmalarınızı duyar gibiyim sanki çünkü ben de sizin gibi kendimi karşıma alıp onunla yüzleşmek için hiç çaba harcamadım. Oysaki insanın arada bazen nefeslenmesi, kalabalığa biraz mola vermesi, kendi dünyasına yönelmesi gerekiyor. En önemlisi de kendisine hesap verebilmesi gerekiyor. Gerçeklerini, yalanlarını, doğrularını, yanlışlarını dürüstçe ve cesurca kendine itiraf edebilmesi ve bunları kendi aynasından görmek için kendisine şans verebilmesi gerekiyor. Söylemesi kolay diyeceksiniz belki ancak söylemesi de yapması da oldukça zor, biliyorum. Kendine karşı dürüst olabilmek… Ne kadar basit ve kolay geliyor kulağa değil mi uzaktan? Lakin kişinin en büyük zorluğu kendisiyle hesaplaşabilmesiymiş bu hayatta. Kimseye değil de kendine hesap verebilmek ne kadar büyük bir külfetmiş. Sözcüklerin konuşulamadan boğazda düğümlenmesi, kaçacak bir yerin olmadığı fark edilince çaresizliğin boy göstermesi ne kadar da yorucuymuş. Kendi çerçevenden kendine bakabilmeye çalışırken aslında hiç tanımadığın biriyle karşılaşma korkusu ne kadar ürkütücüymüş. Benim mesela son zamanlarda hiç tanımadığım bir Beyza’nın varlığını hissettiğim an bunu reddetmeye yönelişim o kadar sancılıydı ki her gün bunun ağırlığıyla başlıyordum güne. Ama işte bizler bu noktada –her ne kadar ben bulamasam da- yine her zaman olduğu gibi sığınacak farklı bir kapı buluyoruz. Ġnsanoğlu işte, istemediği her olaydan istediği her şekilde o kadar kurnazca Nuray Beyza YANIKOĞLU sıyrılabiliyor ki… Ne yapıyoruz peki? Kendimize anlatmayıp başka birine anlatıyoruz gerçeklerimizi, yalanlarımızı, doğrularımızı, yanlışlarımızı. Ve bunu yaparken de bir usta edasıyla ince eleyip sık dokuyarak seçiyoruz karşımızdakini. Bizi hiç tanımamasına, bilmemesine, eleştirecek kadar yakın olmamasına özen gösteriyoruz. Bizi “olumsuz” yargılarla değerlendiremeyecek kadar hayatımızın içinde olmamasına dikkat ediyoruz. O nedenle kimi zaman gerçek sırlar en çıplak haliyle en yakınla, bir dostla, bir arkadaşla hatta kişinin kendisiyle bile değil de bir yabancıyla paylaşılıyor. Kim bilir belki de o sırlar gerçeğiyle, doğrusuyla, yanlışıyla, yalanıyla ama en yalın haliyle bir başkasına anlatılıyor. “Bazı gerçekler yalnızca bir yabancıya söylenebilir.” dercesine… Bir yabancının yanında muhakkak ki kendimizle baş başa kaldığımızdan daha rahat oluyoruz. Neden mi? Çünkü onlar, bizim onlara anlattığımız kadar bir ayna olabiliyorlar bize. Ve onlara gerçekler anlatılsa dahi bizler, kendimize kendi gözlerimizden daha az çekindiğimiz –aslında hiç bilmediğimiz- bir aynadan bakmayı tercih ediyoruz. O ayna da gerçekleri bilse dahi Pamuk Prenses’teki üvey annenin aynası misali bizlere katlanabileceğimiz kadarını gösteriyor, söylüyor. Ben mesela ne zaman mutsuz olsam ve bu gerçeğimi kimseye söylemek istemesem hemen kaçamak gülümsemelerime başvururum, insanlara mutlu olduğum yanılgısını yansıtırım çünkü mutsuzluğumu görmek o an kaldırabileceğim bir durum olmaz genelde. Ġşte insanlar kendilerinden kaçıp yabancı ruhlara sığınarak korkularını her defasında yine ve yeniden bastırmaya çalışıyor, bunun için fırsat kolluyor. Kendi aynası olmaktan aciz bir şekilde… Aynalar, hayatımızın her anında dönüp bakarak kendimizi hatırlamaya çalıştığımız gözler aslında. Her ne kadar bazen o gözleri bir yabancıya emanet etmekten çekinmesek de ilerleyebilmek, yola devam edebilmek ve en önemlisi de kendimize hesap verebilmek için o gözlerin varlığına ihtiyacımız var. Ġnsanın en doğru aynası kendisidir normalde. Ancak yoğunlukta kendimize zaman ayırmadığımız için “gerçeklerimizi” tüm detaylarıyla görmeye vakit bulamadığımızdan mıdır yoksa kendimizi oldukça önemsediğimiz için “gerçeklerimizi” tüm çıplaklığıyla görmekten korktuğumuzdan mıdır bilinmez en gerçek “gerçeklerimizi” anlattığımız aynalar hiç bilinmezler. Yoksa gerçekleri en kısa yoldan ve en tereddütsüz şekilde nasıl gün yüzüne çıkarabilirdik ki? Gün yüzüne çıkan gerçeklerle birlikte bizler aslında terk ediyoruz kendimizi. Hem de kendimize en çok ihtiyaç duyduğumuz anda… Hiç vakit ayırmadan, üzerinde durmadan, kritik bile yapmadan hayatımızı, kendimizi koyduğumuz trene uzaktan bakmakla yetiniyoruz. Kendimizle baş başa kalmak en büyük korkumuz oluveriyor ve biz mutlaka yanımızda, görünmeyen ama gerçek kendimizden bizi koruyacak birilerini istiyoruz. Daha da fazlası seçiyoruz. Bizi bizim izin verdiğimiz kadar tanıdığını bile bile onlarda teselli bulmakla Nuray Beyza YANIKOĞLU kandırıyoruz kendimizi. Ancak unutmayalım ki bizden sadece bir tane var ve maalesef bizi bizden başka tam anlamıyla tanıyan biri de yok. O nedenle gerçeklerimizi yansımalardan aramaktan vazgeçmeliyiz. Çünkü yansımalar, bize ihtiyacımız olanı değil de istediğimizi vermekten başka bir işe yaramıyor. Belki çok acımasız bir eleştiri yapıyorum ancak ben kendimden biliyorum: Kendimin aynası olmak son zamanlarda vazgeçtiğimden beri olayları hep kendi kurgumdan izliyorum kendimi kandırdığımı bilerek üstelik. Sümeyra Üstün Deliyiz! Görülenin ötesi var. Onun ötesinde de hisler. Dile getirilemeyen binlerce iç kemiren düşünceler. Ama belki de hiç fark yoktur aramızda… O, normal olarak adlandırılan insanlardan farklı bir zihne sahip. Hayatı birçoğumuzdan farklı algılayışı, farklı yansıması ve kendini ifade edemeyişi, ona ‘deli’ isminden kaçmasına izin vermedi. Sokakta topun peşinde koşuşturan çocuklar, balkonlarından sokağı izleyen apartman sakinleri, mahallede dedikodu yapmayı vazife bilen teyzeler ve her gün işinin başında, ekmek parasının peşinde olan esnaflar ona hep meraklı gözlerle bakmıştır. Ama bu merak hoş bir merak değil, utanç verici bir meraktı. Onu görmekten hoşnut olmayan gözler onu en son damlasına kadar süzerdi. Muhataba almayıp, “deli bu” diyip geçerlerdi. Kendi kendine “neden bana böyle bakıyorlar?” derdi. Bir türlü anlam veremezdi. Onun dünyası sıradan insanlara göre farklıydı, ama o bunun farkında değildi. Tıpkı ikizi olan birine “ikiz olmak nasıl?” sorusu gibi, ikizinin olması onun için en doğal şey ve diğer türlüsünü bilmiyor. Aynı şekilde ‘delinin’ hayatı da öyleydi, herkes onun gibiymiş gibi düşünüyordu çünkü başka bir şey tanımamıştı. Sanılanın aksine, her şeyin farkında ve duyguları yoğun yaşayan bir insandı. Onun beyni muazzam bir yapıya sahipti. Etrafı sanki farklı bir boyutta algılıyordu. Ya yaşadığı ağır bir travma ona bu cezayı çektiriyordu ya da yaratılış gereği böyleydi. Aklı halka göre yitikti. Zaten halk her zaman birçok kanaate varmıştır. Ama o her şeyin farkındaydı. Yalnıza vücudunu ve beynini aynı anda kontrol edememesi ona kendini ifade edebilme sıkıntısı çektiriyordu. Komünikasyon çağımızın en önemli faktörlerden biri, fakat anlaşabilmek, anlayabilmek için aynı dil şart değil. Empati ve kalp yeterlidir. Belki de şefkat o aradaki bariyeri kaldırabilecekti. Nilgün Sonkan Gündüz’ün Mahallenin Delisi adlı eserini okuduktan sonra bakış açılarımızı ara sıra tazelememiz gerektiğini hatırladım ve bunun üzerine delinin bakış açısından düşünmeye çalıştım. Alternatif bakış açıları her zaman için bizim yararımıza olacaktır, eminim. Fakat hisleri tamamıyla anlamamız mümkün olmadığı gibi sadece bir anlamaya çalışma girişimidir. Bizler, pencerenin dış tarafından izleyen birer seyirciyiz yalnızca. O, gün içerisinde aşması gereken birçok engellerle karşılaşıyordu. Kim bilir sokağa çıktığı zaman neler hissediyordu. Pardon, o bir deliydi, önemi yok değil mi… Biz ki, bir bakıştan bile rahatsız olan insanlarız, peki ya tüm bakışlar bizim üzerimizde olsaydı? Yabancı, meraklı gözler baştan aşağı bizi süzseydi ne derdik, ne hissederdik? Bir de böyle baksak bu duruma, ha? Ne gözlerimizi dikelim, ne de görmezden gelelim. Sokaktaki herhangi biri gibi davransak? Onun ruhsal bozukluğu dünyanın en kötü durumuydu sanki. Öyle bir dert edinmişiz ki kendimize, ne zaman görsek parmağımızla onu işaret edip ‘işte deli’ diyoruz. Deli sensin! Deli biziz! O değil… Birini bu şekilde rencide etmeye cüret etmek için aklımızı yitirmiş olmamız lazım! Deli olan biziz… Evet, sıkıntı onda değil, bizde. Kendimiz gibi olmayan birine ya acıyoruz ya da üstten bakıyoruz. Peki ya neden? Neden farklılıkları zenginlik sayıp, birbirimize tiksintiyle bakmaktan vazgeçmiyoruz? Neden sürekli bir yarış içerisinde buluyoruz kendimizi? O kadar korkuyoruz ki farklı olmaktan, farklıysak bile dile getirmiyoruz, psikolojik anlamda desteğe ihtiyacımız olduğu vakit de ‘deli doktoruna gidiyor’ denilmesinden korkuyoruz. Fakat bizden farklı olanlara yine ve yine yabancı gözüyle bakıyoruz. Yaratılışlarımız farklı, fakat her birimizin zihni ve vücudu mükemmel bir biçimde tasarlanmıştır fikrimce. Eğer hâlâ kötü gözlerle bakacaklarsa, varsın uzaklaşsınlar, deliyiz! Sonkan Gündüz, Nilgün. Mahallenin Delisi. İletişim Yayınları, 2017. Hukuk ve Ahlak Çatışması Kardeşim büyük bir süper kahraman filmleri fanatiğidir, vizyona girecek olan filmleri aylar öncesinden tüm detaylarına kadar bilir. Yeni filmleri izlemek için sinemaya gitmeyi beklemenin yanında, daha önceden izlediği filmleri de tekrardan izlemekten alıkoymaz kendini. Geçen gün “Batman: Kara Şövalye’yi izleyeceğim tekrar, gelmek ister misin?” diye sorduğunda, ne yalan söyleyeyim, odamda vakit öldürmek dışında yaptığım bir şey yoktu. Filmi yıllar önce izlemiştim zaten, o yüzden çok da istekli değildim teklifi kabul etmeye, ama o anda yapacak daha iyi bir işim olmadığından kendimi kardeşimin yanında buldum. Diğer süper kahraman filmlerinden az kalır bir yönü yok Batman’in. Klasik bir kötü adamın şehri ele geçirme çabasının ve süper kahramanın bu plana engel olarak günü kurtarmasının hikayesi. Aksiyon sahneleri de oldukça etkileyici, tempoyu hiç düşürmeyerek seyircinin dikkatini ayakta tutmayı başarıyor. Filmi ilk izlediğimde de filmin barındırdığı aksiyonu, Batman’in sosyopat olan Joker’i yenmesini çok sevmiştim, ama çocukluk işte, filmin sadece bunlardan ibaret olduğu zannetmiştim. Oysaki film, basit bir çizgi roman uyarlaması olmasının ötesinde, felsefi olarak incelenebilecek bir esermiş, bunu ancak ikinci izleyişimde anladım. Batman şehri kurtarmayı başarıyor, fakat bu uğurda hukuk kavramını göz ardı ediyor. Kimin suçlu kimin suçsuz olduğuna kendisi karar veriyor, suçlu bulduklarını kendine has yöntemlerle cezalandırıyor, polisi hiçe sayıyor, hatta insanların telefonlarını birer sonar aracı olarak kullanıyor. Bütün bu yaptıkları hukuka aykırı, özellikle de sonuncusu her insanın kanunlarca koruma altına alınmış olan özel hayatın gizliliği maddesini ihlal edecek seviyede. Bütün bunlara rağmen, belki de polisin hiçbir zaman yakalayamayacağı suçluları yargılıyor. Bu noktada aklıma çok önemli bir soru geldi, ahlak hukukun üstünde midir? Hukuk, en basit haliyle her vatandaşın uymakla yükümlü olduğu yazılı kurallar bütünü olarak karşımıza çıkıyor. Öyle ki, her birey davranışlarının hukuki bir yaptırımı olacağının bilinciyle hareket eder. Buna karşılık olarak ahlak da toplumda yazılı olmayan ama yine de herkes tarafından bilinen davranışlar bütünüyse, ahlak ve hukuk karşı karşıya geldiğinde hangisini seçmek gerekir? Sonuçta insan davranışları da ahlaki olarak doğru veya yanlış olarak kategorize edilir ve ahlaken yanlış bir eylemde bulunduğumuz zaman, belki hukukta olduğu gibi somut bir yaptırımla karşılaşmayız ama toplumun diğer fertleri tarafından hor görülürüz. Filmi izledikten sonra yaşadığım dilema da buydu, Batman’in yaptıklarının hukuken yanlış olmasına rağmen ahlaken doğru bir sonuca ulaşması beni düşünmeye sevk etti. Ulaşılan amacın meşruluğu, kullanılan aracı haklı kılar mıydı? İnsanların belirlediği kurallar, yine insanların belirlediği başka kurallara uymak pahasına ihlal edilebilir miydi, edilirse ne dereceye kadar kabul edilebilirdi? Filmi izlemeyi bitirdikten sonra işte bu sorularla baş başa kalmıştım. Bu sorulara yanıt bulabilmek için gerçek hayatta da bu tür ikilemlerin olup olmadığını sorgulamaya başladım. Bu durumun en somut örneğinin de terör olaylarının önceden engellenebilmesi için vatandaşlarının telefonlarının dinlenip dinlenmemesi tartışması olduğunu gördüm. Nitekim Edward Snowden, Amerikan hükümetinin telefonlardaki kişisel bilgileri data olarak muhafaza ettiğini ifşa edince tüm dünyayı yerinden sarstı. Özellikle 11 Eylül’ü ve o tarihten sonra da dünya genelinde artan terör olaylarını göz önünde bulundurursak, telefonların dinlenmesi eylemi aklanabilir. Evet, bu durum özel hayatın gizliliği ilkesinin ihlali olur, ancak eğer bu sayede binlerce insanın hayatı kurtulacaksa, bu ahlaki olarak doğru bir davranış olmaz mı? Doğmamış bebeklerin, okula gidecek olan çocukların, ilk aşklarını yaşayacak olan gençlerin, dünyanın ilerlemesine katkı sağlayacak bilim insanlarının, işlerinde terfi alabilmek için çabalayacak yetişkinlerin hayatları bu sayede kurtulamaz mı? Bir canın kurtulması uğruna özel hayattan feragat edilemez mi? Kulağa çok adil bir anlaşma gibi gelse de, uluslararası antlaşmalarla da garanti edilmiş bir temel hakkın korunabilmesi için başka bir temel hakkın çiğnenmesi hukuken suç sayılabilecek nitelikte bir eylem. Üstelik terör eylemlerinin bu yolla engelleneceğinin garantisi de yok. Bu sebepten ötürü birçok masum insanın haksız yere suçlanarak daha fazla hak ihlaline yol açılması da olasılıklar arasında. Şahsi fikrim her türlü insan hakkına, mahremiyet de dahil olmak üzere, saygı duyulması yönünde, ancak tüm dünyanın dehşet içinde yaşamasına neden olan terör faaliyetlerinin de durdurulma ihtimali aklımı çelmeye devam ediyor. Inception gibi insanı fazlasıyla düşündüren filmlerin arkasındaki isim olan Christopher Nolan’dan sıradan bir aksiyon filmi beklemekle nasıl büyük bir yanılgıya düştüğümü göstermiş oldu Batman: Kara Şövalye. Günümüzde yaşadığımız birçok olaya farklı bir perspektiften bakmamı sağladı bu film, bu nedenle de iyi ki kardeşimin teklifini kabul etmişim diyorum. Her ne kadar üzerinde kafa yorduğum sorulara net cevaplar veremese de, Batman çok kritik bir unsuru fark etmemi sağladı: Hukukun her zaman tek ve doğru seçenek olmayabileceği ve ahlakın insanların yaşamında ne kadar önemli bir yere sahip olduğu. ÇAĞLA ERGÜL Kaynakça: Nolan, Christopher. The Dark Knight. 2008. Warner Bros. Film. Betül Kocaman GİZEMLİ HAYATLAR Hayatımıza çeşitli sanat eserleriyle ve