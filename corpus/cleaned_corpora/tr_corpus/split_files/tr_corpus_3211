ile ilgili söylemek istediğim ilk şey sakın onu çizgi roman olduğu için yargılamayın ve çocuklar için diye etiketlemeyin. Çünkü bu seri düşündüğünüz aksine çocuklara okutulmaması gereken bir seridir. Okuyacağınız zaman ise yanınıza bir de mitoloji sözlüğü alın ve yeni şeyler öğrenmeye hazır olun. H. Merve Arslan Serhat Gürgenyatağı ANILARIN ÇENGELİNDE KENDİN OLMAK Yıllarca konuşulagelmiştir hep: Birey olmak nedir, hangi özelliklerini yitirmen artık kendin olmadığın anlamına gelir; anılar ve hafızan mıdır seni sen yapan, yoksa fiziksel varlığın mıdır? Burhan Sönmez’in Labirent adlı kitabını okuduğumda aklımda beliren sorular da bunlara paralel nitelikte. Kitap, Boratin isimli müzisyenin başarısız intihar girişiminden sonra hafızasını kaybetmesi, anılarını, benliğini, arkadaşlarını sorgulaması etrafında dönüyor. Zaman zaman kendimden soyutlanmış hissettiğim olur. Aynaya bakarım ve bu kişinin neden ben olduğunu, bu suratın ve vücudun düşüncemi ve karakterimi yansıtıp yansıtmadığını sorgularım. Çok kısa sürmekle birlikte, anlık gelen vücudundan soyutlanma hissi kadar rahatsız edici bir şey yoktur. İşte o zaman insan düşüncelerine ve entelektüel varlığına yoğunlaşmak zorunda hisseder kendini. Zira aksi takdirde yok olmanın acımasız ve soğuk nefesi ensesinde belirir. Bu, insanın en büyük düşmanıdır: yok olmak. Yok olma düşüncesinden çekinen insanlar kendi benliklerini ve kişiliklerini tanımlamaya çalışırlar. Kimisi fiziksel varlığının, vücudunun, ölümsüz olmasını ister; bu tarz bilimsel araştırmalara ve teknolojilere yönelir bir umutla. Kimisi ise ölümsüzlüğü anıları saklamakta arar çünkü bu insanlara göre kişiyi başka insanlardan ayıran şey entelektüel birikimi ve yaşanmışlıklarıdır. Bu nedenle insanı ölümsüz yapmak için anılarını saklamak yeterlidir. Bir düşünce deneyi yapalım. İki tek yumurta ikizi düşünün. Doğdukları andan itibaren aynı çevresel şartlarda yetiştirildiklerini ve aynı fiziksel özelliklere sahip olduklarını varsayarsak, bu iki bireyi birbirinden ayıran şey nedir? Cevap çoğuna göre basit: bilişsel yetenekleri ve hayat tecrübeleri. Bence de kişiyi o kişi yapan şey anılarından başka bir şey değildir. Boratin’i ele alalım. Başarısız bir intihar denemesinin ardından neden intihar etmek istediğinizi dâhi hatırlamıyorsunuz; arkadaşlarınızı, ailenizi tanımıyorsunuz fakat bunlardan en önemlisi kendinizi tanımıyorsunuz. Eskiden nasıl bir insan olduğunuzu, nelerden hoşlanıp hoşlanmadığınızı, hayat hakkındaki düşüncelerinizi bilmiyorsunuz. İnsanın yaşamında büyük bir yer kaplayan hayatı anlama, kendini anlama, varlığını sorgulama gibi düşünsel ve felsefi kavramları kafanızda tekrar oturtmanız gerekiyor. İşte bu noktada sorulması gereken soru şu: Boratin hâlâ Boratin mi? Boratin bir müzisyen. Müzik icra etmenin yanında ayrıca bestesini de yapıyor. Hafızasını kaybettikten sonra ise kendi yaptığı besteyi dâhi beğenmeyen bir insana dönüşüyor. Hâlbuki zamanında kendisi yazmış, o kadar hoşuna gitmiş ki başka insanlara da bu eseri sunmak istemiş. Şu anda kendisi bile dinlemek istemiyor. Peki şu anda bu müziği beğenmeyen kim? İntihar teşebbüsü öncesi Boratin mi yoksa şu anki Boratin mi? İkisi farklı kişiler mi? Şu anda kendimi ele alıyorum. Hayat hakkında kanılarım, belli görüşlerim var. Yaşamın olağan akışında doğal olarak fikirlerim değişebilir ancak temel prensiplerimden asla ödün vermem, çizgimi bozmak istemem. Dün kara dediğime bugün ak demem, diyemem. Oturmuş düşüncelerim ve duygularım var. İnsanlar beni bu yüzden ben olarak biliyor. Örneğin bir arkadaşımla telefondan yazıştığım zaman benimle yazıştığını biliyor, bundan şüphe duymuyor. Benim anılarım var. Çocukken anneme duyduğum sevgi, kardeşimle oynadığım oyunlar, ettiğim kavgalar, babamdan yediğim azarlar var. Bu anıların üzerimde bıraktığı kalıcı etkiler var. İşte bütün bunlar olmasa ben ne olurum ki? Yürüyen bir et yığını... Öte yandan, hiçbir anım olmazsa yeni bir ben yaratabilirim. Kim bilir belki eskisinden daha iyi bir ben olurum, belki de eskisinden kötü bir ben olurum. Kendimin yenilenmiş bir sürümü mü yoksa tamamen farklı bir insan mı olacağımı kimse bilemez. Fakat bildiğim tek bir şey var, o da asla hafızamı kaybetmeden önceki ben olmam. Bu yüzden siz siz olun, anılarınızı kaybetmeyin, onlara sahip çıkın ve unutmayın: Biz ancak kendi hatıralarımızda yaşadığımız kadar hayattayız. Kaynakça: Sönmez, Burhan. Labirent. İstanbul: İletişim Yayınları, 2018. İsim & Soy isim: Durukal Diker ID No: 21201299 Hayatlarımız Sadece Bize mi Ait? 1850 yılında Pasifik Okyanusu’dan evine dönmek isteyen avukat Adam Ewing ile kaçak bir kölenin dostluğu... 1930’lu yıllarda yeteneklerini kanıtlamak isteyen bir bestkâr olan Frobisher’ın eline geçen Ewing’in yarım kalan günlüğü... Rey isimli muhalif siyahi bir kadın gazetecinin Reagan dönemindeki hayatı Frobisher’ın sevgilisi ile olan paylaşımları... Alacaklılarından canını kurtarmak için mücadele veren yayınevi sahibi Cavendish... Yakın geleceğin yeni Seul’un de kendisini var eden sisteme isyan etmesine neden olan Cavendish’in hayat hikayesinden etkilenen klon garson Sonmi... 23. Yüzyılda medeniyet çökmüş olduğu için ilkel kabilelerle bir arada yaşamaya çalışan Zachry döneminde dinleştirilmiş olan Sonmi’nin öğretileri... Film bu altı hikayenin üzerine kurulu. Oyuncular hikayelerde farklı karakterleri canlandırıyorlar, bazen karşı cinsten karakterleri canlandırıyor bazen de hiç bir rol almıyorlar hikayelerde. Bence bu çok güzel bir sunum olmuş film için çünkü bu sayede oyuncuları silikleştirip hikayenin önünce geçmesini engellemişler. Birçok filmde bu olur. Hikaye, kurgu, sunum ne kadar iyi olsa da bazen oyuncular o kadar önüne geçer ki filmin, film sırf o oyuncu oynadığı için izlenir. Ama “Bulut Atlası” buna izin vermemiş. İyi ki de vermemiş çünkü bu güzel konu başka şekilde akılda kalmazdı. Filmin amacı bize şu soruyu sordurmak, “Hayatlarımızın kontrolü sadece bize mi ait, yoksa diğer insanların seçimleri de bizim hayatımızı etkiliyor mu ?”. Filmin bize verdiği cevap, “Evet”. Filmde çok farklı zamanlarda, birbirleriyle hiçbir bağı olmayan insanlar, yapmış oldukları seçimlerle birbirlerinin ve diğer insanların hayatlarını etkiliyorlar. Bu etkiyi filmi izlerken çok açık ve net bir şekilde görebiliyoruz. Bu etkiyi bir örnekle netleştirmek istiyorum. Örneğin, okuduğum üniversitede hazırlık programını geçebilme imkanım varken ben okuyup yabancı dilimi pekiştirmek istedim, ve bu program boyunca tanıştığım insanların bazıları çok yakın arkadaşlarım oldular. Birbirimizle olan paylaşımlarımız hayatlarımızı biz farkında olmasak da etkiledi ve bu etki onların benimle bağı olmayan çevrelerini de etkiledi. Bu etki çok büyük olmak zorunda değil, bazen bir kelime kullanımı bile bir etkidir. Eğer ben hazırlık programını okumamış olsaydım, bu insanlarla hiç tanışmayacaktım. Şu an devam eden bu etki başlamayacaktı ve onların hayatları şu an olduğundan farklı bir şekilde ilerleyecekti. Ama ben başka insanlarla tanışıp bu yaratmış olduğum etkiyi o çevrede yaratacaktım. Aynı şekilde onlar da beni ve benim çevremi etkilemekteler. Yani demek istediğim benim yapmış olduğum bir seçim sadece beni değil birçok kişiyi etkiledi. Film de tam bu noktanın üzerine çekilmiş. Umarım filmde işlenen etkiyi güzel bir şekilde anlatabilmişimdir. Filmin temeli bene makro felsefeye dayanıyor. Anlatılan etki, tıpkı reankarnasyon gibi farklı hayatlarda yine ruh eşlerine aşık olmaları be benzeri olaylar bana makro felsefeyi çağrıştırdı.Bu işlenilen etki biraz karmaşık ve üzerine düşünülmesi gereken bir konu olduğu için film ilk izlenişte anlaşılmayabilir. Ancak internet’te oluşturulmuş, filmi anlamayı kolaylaştıran rehberler ile ikinci izlemeden sonra filmin daha anlaşılır olacağına inanıyorum. Asıl soruya dönecek olursak eğer. Bence yapmış olduğumuz her seçim dünyadaki her insanın üzerinde bir etki yapıyor. Bu etki direkt olarak yayılmıyor, ben bir arkadaşımı etkiliyorum, o bir başkasını, derken bu etki bütün dünyaya yayılıyor. İşte bu etki yüzünden bence “kader” olgusu sorgulanmalı. Benim seçimim kaderse ve benim seçimim bir başkasını etkiliyorsa bu etkiye maruz kalmak o kişinin kaderi midir? Yoksa ben seçimimi kendim yaptığım için ve yaratmış olduğum etkiden sorumlu olduğum için, herkes başkalarının ve kendilerinin kaderini değiştirebilir mi ? Ya da kader diye bir olgu aslında yok mudur? Filmi izledikten sonra kafamızda oluşan sorular bunlara benzer. Ben içinden çıkamadım bu döngünün, umarım siz çıkabilirsiniz... MEHMET SAMİ OKKA 21301607 NEŞE ÇETİNER TURK 101-58 BİR OYUNDAN ÇOK DAHA FAZLASI Aslında hepimizin az çok bildiği, yüzyıllardır oynanan bir oyundur satranç. İki kişinin hamlelerini uçsuz bucaksız bir şekilde sıraladığı bu dev organizasyon oyunlar arasında çok ayrı bir yere sahiptir. İnsanoğlunun yaradılışında olan fikir üretme eylemi bizi diğer canlılardan ayıran en büyük özelliktir. Bir olayın üzerinde saatlerce düşünmek, geçmişteki eylemlerden ders çıkararak yeni hamleler yapmamıza yarayan bu özelliğimiz belki de en çok satranç adlı bu oyunda vücut buluyor. Altmış dört kareden oluşan bir tahta üzerinde oynanan bu oyunda adeta bir düelloda karşılıklı kozlarını paylaşan iki silahşor misali bir kazanan belirlemeye çalışırlar. Yaşadığımız şu hayatla ne kadar da çok ortak noktası var aslında bu oyunun. Aldığımız kararlar satrançta yaptığımız hamleler gibi geri dönüşü olmayan bir yola girmektir. Bu kararların sonucunda kimi zaman kazanan biz oluruz, kimi zaman kazanan rakip yani hayat olur. Kaybettiğimiz taşlar ise bizden kaybolan yıllar misali bir daha geri dönüşü olmayan bir olaydır. Satranç tahtasından birer birer eksilen bu taşlar, bizim de ömrümüzden birer birer eksilen, birçoğumuzun doğum günü adında kutladığı aslında vuslata bir adım daha yaklaşmaktır. Şah mat olayı ise herkesin bir gün karışılacağı o mutlak sondur. Yeni bir oyuna geçişin bir basamağı olan bir olaydır şah mat. Başka hangi oyun hayatı bu denli gerçekçi yansıtabilirdi ki. Satranç oyununu bu denli güzel anlamamda yazar Stefan Zweig’in katkısı cidden çok fazla oldu. Kitabında kullandığı sade ve bir o kadar dilden kaynaklanıyor olsa gerek bir solukta okunup bitecek bir kitap sunmuş bizlere. Dr. B.’nin karakter betimlemesi ve yaşadığı karmaşık olayların çok akıcı bir dille aktarılması da bir diğer önemli unsur oldu. Satrancın aslında basit bir oyundan çok daha fazlası olduğunu anlamamı sağlayan bu kitap sadece okunmasını tavsiye edilebilecek bir yapıt değil aynı zamanda hayatın da ne gibi anlam derinliklerine sahip olduğunu anlamak isteyenlerin (satrançtaki ifadesiyle hamlelerin gerçekleşmeden nasıl sonuçlar doğuracağının mantığını çözmemizi sağladığı için) kesinlikle okuması gereken bir kitap. Ama hayat satranç kadar kolay değil, satrancın karelerini sayabilirsiniz, taşlar bellidir ve hangi hamleyi yapabileceği kesindir ancak hayatta hiçbir şey sabit değil veya sonucu önceden tahmin edilebilecek bir yapıda değil. Hayatı da bu kadar karmaşık yapan şey işte bu bilinmezlik. Hayatın mantıksız bir şey olduğunu söylediğim anlaşılmasın benim demek istediğim sadece küçük sürprizlere açık olmak gerektiğidir. En azından Dr. B. kadar hayatı tekdüze yaşamaktan sıyrılabilmeli insan. İnsan her istediğini gerçekleştirebilir mi, hayat her istediğini verir mi insana, her şey piyonu iki kare ilerletmek kadar kolay mı, at her zaman l harfi mi çizer hayatta? Hayat basit bir satranç tahtası değil biz de ne gibi hamleler yapabileceği belli olan piyonlar değiliz. Bazen sadece yaşamalı insan mantığını araştırmadan, basit hatalara gülüp geçmeyi bilmeli, her şeyin sorgulanamadığını kabul edebilmeli yoksa hayat içinden çıkılamaz bir hal alır. Ne yazık ki Dr. B. İçin de böyle olmuştu. İnsanlığın görebileceği en zeki satranççılarından olan Dr. B. hayatın mantığını satranç kadar kolay çözülebileceğine inandığı için insan boyunu aşacak mücadelelerin içinde buluverdi kendisini. Ama sonsuz karmaşıklık karşısında daha fazla dayanamadığı için yenildiğini kabullenmek zorunda kaldı .İnanmak başarmanın yarısıdır derler ya hani, Dr.B. tamda burayı atladı aslında. En başından beri inanmıyordu rakibini yeneceğine. Hayattaki zorlukları da yenmemizde en büyük yardımcımız olan inancımızdır aslında. Şah demeye inanmak mat etmenin yarı oluyor bu oyunda da. Roman güzel bir sonla bitmese de, okunduktan sonra insanda hafif bir boşlukta kalma duygusu hissettirse de okunması gereken bir kitap ve hayatın anlaşılamayacağını anlayabilmek için okunabilecek müthiş bir eser. Hilal ALTAY 21502370 YİNE Mİ BU DÜNYA Varoluşumuzun bilince olduğumuz sürece ölümünde pek uzak olmadığının farkındayızdır umarım. Değil miyiz? Daha fazla yaşamak için gösterilen onca çaba gösteriyor ki hepimiz ölümün hemen yanımızda olduğunu biliyor ve hatta ondan kaçmaya çalışıyoruz. Yaşlanma karşıtı kremler olsun, botoks olsun çeşitli ameliyatlar olsun 1 hatta daha ileri gidip genç kızların kanıyla yapılan banyo yahut birden fazla organ nakilleriyle insanlar ölümü yenmek için olağanüstü bir çaba sarf ediyorlar. Düşündükçe tarihin bu açıdan ne kadar ileri giden deneylere ev sahipliği yaptığını görebiliriz. En basitiyle Frankenstein… Geri döndürülmeye çalışılmış ama sonunun iyi mi yoksa kötü mü bittiği bilinemeyen bu ve bunun gibi onlarca deney. Çabaların sonuç verip vermeyeceği bir muamma ama velev ki ölümü yenemedik yahut yendikleri döneme denk gelemedik, öldüğümüzde ne olacağı konusunu düşündük mü peki? Buraya benzer mi? yok olur muyuz? Nelerle karşılaşacağız? Bu ve bunun gibi onlarca soru daha… Bu kitapta öldüğümüzde bu hayata fazlasıyla benzer bir hayatla karşılaşacağımız ele alınmış. Bu yüzden bu konuya, öldüğümüzde şimdikiyle birebir bir hayatla yüzleşeceğimizi düşünelim. Her şey ama her şeyin aynı olduğu başka bir boyut… İnsan doğasının tamamıyla korunduğu, bütün sahtekârlığını, oyunlarını, acılarını, dedikodunun yeryüzünden aşağıya doğru çekildiği bir dünya… Aynı suyun yavaşça toprağın derinliklerine çekildiği gibi bizde aşağıya çekilmişiz. Daha tecrübeli bir başlangıç yapardık değil mi? Nasıl olsa burada da yukardakinin aynısıyla karşılaştık. Belki daha farklı yönlere giden bir patikayı izleyeceğiz ama yine de insan yine aynı insan. Duygularıyla düşünceleriyle, karakterleriyle, hareketleriyle tamamen aynı… Ne kadar farklı davranmaya çalışsa da yaşadığı tecrübeler çokta değişmeyecek. Hayal kırıkları, sırttan alınan bıçak dertleri ve dahası… Korkunç insan benliği daha derinlerde ve daha ürkütücü... Bir daha ölme ihtimalinin olmadığı bir dünyayı hayal etsenize, ne korku ne suçluluk bir engel teşkil etmeyecek yapacaklarınız karşısında. Duyguların ağır basmayacağını zannediyorum, ama buda bir nevi işkence aslında; milyonlarca insanla kapana kısılmak gibi. Bence bu hayatın aynısını öldüğümüzde yaşasaydık bu bir nevi cehennem olurdu. Hayal etmek her ne kadar zor olsa da insanoğlunun bu dünyada yapamadıklarını öbür tarafta yapmak isteyeceğinden şüphe edemiyorum açıkçası. Kocaman bir duygu karmaşası ve karman çorman bir düzensizlik düzeni… Düzensizlik düzeni aslında kısıtlanmış ama tamamen yok edilememiş insani duyguların oluşturduğu bir durum aslında… Duygularının önünde bir engel kalmaması; vicdan yahut bir cezalandırma sistemine karşı korkunun eksikliği insan doğasının en derin hissiyatlarını ortaya çıkarıyor ve ne yapacakları karşısında kendileri dengelerini büyük ihtimal kaçıracaklar. Prof. Dr. Bengi Semercinin de dediği gibi herkesin içinde anti sosyal dürtüler vardır başkalarından yararlanmaya hatta birilerinin kötülüğünü istemek gibi. Bunları sınırlandıramadığınızda düzeni büyük bir düzensizlikle sağlamaya mecbur kalırsınız. Şuan ki dünyanın aynısını öldüğümde tekrarlamak ister miydim istemezdim herhâlde. Ölüp kurtulacağımı sandığım bu dünyayı başka bir âleme geçiş yeri olarak düşünmek tek tesellim. Günahlarımın ya da sevaplarımın bir anlam ifade etmesi birçoğumuzu bu dünyaya bağlayan yegâne şey… İnsani duyguların bir noktadan sonra ruhumuzdan sıyrılması gerektiğini düşünüyorum şahsen. Hep düşlediğimiz, hayal ettiğimiz diğer dünyayı burayla aynı görmek kırıcı olurdu aslında. Bir de aynı insanlarla karşılaştığınızı düşünsenize. Hayatımızdan çıkarmak istemediklerimizin ufak bir kesim olduğunu düşünürsek, geri kalanını tekrar görmek mutluluktansa acı verici olabilir. Buraya benzeyen bir hayatla karşılaşmayacağımızı umarak ve eğer karşılaşırsak ta birbirimize en vahşi dürtülerimizle yaklaşmayacağımız umarak hepimize sabır, umut ve inanç diliyorum. Kaynakça 1-Bu fotoğraf https://www.shutterstock.com/image-vector/earth-icon-vector-trendy-flat-style-743543977?src=fCfZyQcCdmqkaktyvmc-bw-1-39 ’den alıntılanmıştır. Bir Yılın Son Günleri… Side İnaç / 24.11.2014 “…Biterken yılın son günleri Biliyoruz takvimler belirlemez değişimin mevsimlerini Gençlik ikindilerini Kargınmış bir çocuktuk büyüdüğümüzden beri...” 2015’e yaklaştığımız günlerde, yeni yıl temasını hemen hemen her yerde görmeye başladık. Yanıp sönerek yepyeni bir başlangıcın yaklaştığını haber veren renkli ışıklarla, kocaman dallarından umut yükselen çam ağaçlarıyla ve kar kokulu hediye paketleriyle taptaze bir yıla gün sayarken son günlerini geçirdiğimiz bu yıla da veda ediyoruz. Her sene yeryüzündeki tempolu hayat yarışında ortak olan tek şey yeni bir yılın, yeni bir başlangıcın heyecanı. Bu heyecan, insanların tempolu ve tek düze hayatlarında derin bir nefes almalarını sağlayan bir kaçamak belki de… İnsanlar kendilerini motive eden, bir umut ışığı yükselten ne varsa ona tutunmak isterler; içimizde olan bir şeylere inanma dürtüsüdür buna neden olan. Her şeyin daha iyi olacağına, her geçen gün daha mutlu olacağımıza inanmak isteriz. İşte böyle zamanlarda da yeni başlangıçlar en büyük motive kaynağımızdır. “…Bir yıl daha bitiyor Düşlerim, tasalarım, yarım kalmış onca şey Her yıl biraz daha kısalıyor bir öncekinden Bana mı öyle geliyor Yoksa daha mı hızlı ilerliyor zaman İnsan yaşlanırken?” Her yeni bir başlangıç aynı zamanda bir şeylerin bittiğini de gösterir. Bu bitişle birlikte geriye dönüp yaşadıklarımızı gözden geçiririz. O an aklımız başımıza gelir sanki. Kırdığımız, mutlu ettiğimiz dostlarımız, kazandığımız tecrübeler ya da bir daha geri gelemeyecek kayıplarımız… Bu düşüncelerin hepsi böyle başlangıçlara veya sonlara yaklaşırken daha da şiddetlenir beynimizde. İşte bir yılın son günleri, getirdiği umudun yanında kayıplarımızı da hatırlatır bizlere. “…Kırdım mı incittim mi birilerini? Kimleri kazandım, yitirdiklerim kimler. Kendimi yeniledim mi yazdıklarımda?” Bütün geçmişimizle hesaplaşıp öyle başlamak lazım yeni bir sayfaya… Anılarımızla barışıp, kendimizi her ne yaşamış olsak da affedip adımımızı ancak öyle ileriye atalım. Eğer geçmişimizden izleri yanımızda taşımaya devam edersek bedenen nerede olursak olalım ruhumuzu geçmişimize hapsetmiş oluruz. İşte bu yüzden bizim yeni bir başlangıç yapabilmek için en çok ihtiyacımız olan şey aslında kendimizle hesaplaşmalarımızı bitirebilmemiz. “…Yeniden düşünmeliyim Dostluklarımı, ilişkilerimi Dağınık yatağım, mutsuz yatağım Çoğalttım mı eksiklerimi? Gözlerim çocukluk fotoğraflarında mı kaldı Bir Yılın Son Günleri… Side İnaç / 24.11.2014 Yitirdim mi yoksa masumiyetimi? Borçlarımı ödedim mi? Doğru seçtim mi soruların fiillerini?” Her sene bu zamanlarda sıkça çevremizden güzel dilekler duyarız. Huzurlu, başarılı, mutlu yıllar geçirmemizi dilerler. Bu klâsik dileklerin gerçekleşmesini kim istemez ki? Bunların yanı sıra benim bu sene bütün insanlar için farklı dileklerim var. Bundan yıllar önce Murathan Mungan’ın dizelere döktüğü düşüncelerimi şimdi ben dileklerime sığdırıyorum. Umuyorum ki yeni bir yılla insanlar, bütün hesaplaşmalarını sonlandırıp önlerine bakabilirler, tüm başarılarının, kayıplarının, sonu gelmeyen zorlukların farkında olup kendilerine inanmayı sürdürürler ve belki de en önemlisi anılarına, geçmişlerine takılı kalıp hayatlarını ertelemeye devam etmezler. Elbette biliyorum ki yeni bir yıl bizi yepyeni bir insan yapamaz, baştan sona geçmişimizle birlikte bizleri değiştiremez ancak en azından kapatmamız gereken hesaplarla bizi karşı karşıya getirir. Bir ayna tutup geçen on iki aya uzun uzun bakmamızı, sevinçlerimizi, üzüntülerimizi, pişmanlıklarımızı ve ‘iyi ki’lerimizi görmemizi sağlar. “…Hâlâ sevebiliyor muyum insanları? Ovmalı gümüşleri, bakırlarımı; cila geçmeli ahşaplarıma Ovmalı umutları Saklı tutmalı gelecek inancını, yarınları eksik etmemeli ağzımızdan…” Tüm hesaplaşmalarımıza, çatışmalarımıza rağmen o bir yılın defterini kapatınca bize bembeyaz, ışık dolu, umut dolu sayfa açar yeni bir yıl. Yeni yıla yaklaşan günlerde tek alışkanlığım; Murathan Mungan’ın bu şiirini açıp düşünerek, sindirerek, kendimle hesaplaşarak okumak. İlginç olanı da bu şiirin etkisinin bende her sene tamamen farklı olmasıdır. Her geçen sene olgunlaştığım kadar Murathan Mungan’ın düşüncelerinin derinliklerindeyim. Yaşanan yıllara en vurucu noktayı koyan bu şiir, yaşamımın yirminci yılına da veda etmemi sağladı. Frida’nın Acısı Gördüklerimizin kısıtlı çizebileceklerimizin sonsuz olduğunu idrak eden herkes resim sanatının büyülü dünyasına adımını atmış, hiç olmazsa bir kafasını uzatıp bakmıştır eminim. Ben ise gören gözlere sunulan bu açık daveti erken yaşlarımda memnuniyetle kabul etmiştim. Kendimi yeterince iyi ifade edebilirsem fikirlerim yitip gitmeden, duygularım unutulmadan çizimlerimde kalıcılığa ulaşacaktı. Yine de gören gözlere sahip olmak yetmiyordu. Üzerinde çalışmak gerekiyordu ki bu da dünyanın karmaşasından huzura açılan bir çıkış kapısıydı. Bana huzur veren insanların belirsizliği fakat resim sanatının netliğiydi. Çünkü duygular sabit kalmıyor, bundandır insanlar da hep değişiyordu. İnsanların bu değişkenliği beni üzüyordu bazen. Anlayamıyordum. Bu yüzden arkadaş edinmek için sanat ile insanları karşılaştırdım çocukluk yıllarımda. Resim daima sabitti elbet, hep olduğu gibiydi. Mertti benim gözümde bir nevi. Resmin doğrusu ve aslı hep kendisi idi. Gerçeküstü, çirkin, kusurlu olsa da fark etmiyordu. Çünkü resmin görüntüsünün ya da hissettirdiği duygunun bir ideal hâli yoktu. Öte yandan insan değişkendi. Hep bir ideal hâli vardı insanın, farklı olan ise tuhaftı çoğuna göre. O çok beğenilen mükemmelliğe ulaşmaya çabalıyordu herkes. Hâlbuki kendine uydurmaya çalıştıkları birkaç saçma oran, duygularıysa güvenilmezdi bana göre. Sonuç olarak arkadaş tercihimi uzun süre sanat yönünde kullandım. İnsan ilişkileri ya da hayat çetrefilli bir hâl aldığında sanat önceleri sırtımı yaslayabileceğim bir duvar sonrasında etrafımı saran bir koza oldu. Sanatı kaçmak için değil de anlamak için kullanmayı başladığımda kozama bir kapı çizdim. Artık gören gözlerimi kullanmayı hak etmiştim. Şimdilerde ise sanat yardımına eskisi kadar ihtiyacım olmayan bir dost benim için. Onunla çok vakit geçiremiyorum. Yine de ara ara bazı tabloları incelerken selam vermeyi ihmal etmiyorum. Sonrası kendiliğinden geliyor zaten. Her dostun yaptığı gibi ben de onu anlamak için elimden geleni yapıyorum. Bir tabloyu anlamak için iyice yaklaşmak fırça darbelerinin nereden geçtiğini hayal etmek gerekir. Ressamın en son hangi tonda neden karar kıldığını o zaman hissedersin belki. Detayları yeterince ve doğru şekilde incelersen sen yaklaştıkça kulağına fısıldar bazı tablolar. Bunu Frida Kahlo’nun The Broken Column eserini incelerken de yaşadım. Ben tablodaki fısıltılara kulak verdikçe esere yönelttiğim romantik bakış ve zihnimde sıraladığım muazzam methiyeler silinip yok oldu birer birer. O an tehdit edildiğimi anladım. Bedenim olduğu yere mıhlandı adeta. Zihnimse olan biteni anlamak için bir yol arıyordu. Bana hayrı olmayan beyin fonksiyonlarımı terk edip Frida’nın zihnine bir pencere açmak istedim. Merakımı daha da kırbaçlayan bu ufak an biraz daha yakından bakmam için beni cesaretlendirmişti. Yavaş yavaş tablonun boya katmanları ile örtülmüş totaliter tarafı açığa çıkmaya başladı. Çoğu insanın da benzer bir taktiği makyaj yaparak uyguladığını düşündüm. Fakat bu tablodaki ruh, surata uygulanan ucuz bir oran taklidinden çok ötedeydi. Boya saklamak için değil korumak içindi. Tablonun muhafaza ettikleri unutulmamalıydı çünkü. Hafif bir tebessümle kıvrılan dudaklarım tablonun huzurunda olduğunu unutmuştu. Büyük bir şehvetle fısıldayan tablonun haşin ama içten içe yaralı sesi başımı kaldırmamı emretti sanki. Fırçalarda can bulmuş ölümsüzlükle nitelenen insan figürüne zombi gözüyle bakmak için kaldırdım kafamı. Ta ki gözlerim yıllar sonra bile aynı acıyla ağlayan o gözlere ulaşana dek. Ölüme heveslendiren, seni sevmek içinse ölmeni bekleyen nekrofilik bir bakıştı karşımdaki. Ölmek isteyen fakat ölmesine izin verilmeyen sonsuz acıyı gözümü kırpana dek iliklerimde hissettim. Kısa bir an sonra bakışların üzerimdeki etkisi yumuşadı. Bir adım geri çekilme cesaretini gösterince farkına yeni vardığım dünyanın hâlâ orada olup olmadığını inceleme gereği duydum. Her şeyin fazlasıyla orada olduğunu görmek hem rahatlatıcı hem korkutucuydu. Eski dostuma veda edip çalkalanan duygularıma daldım. Duygularımız yaşadığımızı hissettirmek adına hayatımızda bulunuyor ve şüphesiz ben dâhil herkesi farklı şekillerde etkiliyor. Duygular bazı tablolarda da barınabiliyor ve yeterince dikkatli bakarsak o yaşayan tablolar da bizi etkileyebiliyor. The Broken Column tablosu bana her bakışımda hâlâ acı verebiliyor mesela. Yine de Frida’nın acısı gibi bu tablonun hikâyesi de henüz bitmiyor. Resim sanatı hakkında sevdiğim şey bu. Biraz acımasızca olabilir ama Frida hiç değişmeyecek. Görüntüsü, kanayan acısını yansıtışı hep aynı olacak. Değişen ben olacağım. Hep farklı göreceğim bu tabloyu. Çünkü bahsettiğim üzere insanlara güven olmaz. Fikirler, bakışlar, hisler sürekli değişir. Benimkiler de değişecek. Sonraki bakışımda tekrar canımı yakacak belki de. Peki, bu sefer neresi sızlayacak: Gözlerim mi, beynim mi yoksa kalbim mi? Kaynakça Kahlo, Frida. The Broken Column. 1944. Yağlıboya. Museo Dolores Olmedo. Xochimilco, Mexico City. Sena Er21502112Kaygan Zaman“bir daha gelmiyor amabir kez burada olanonun için şu anki gökyüzününardındaki gökyüzünü yakalıyorum” (23)Hatırlamak, unutmak demek. Zaman, yaşamın ayaklarımızın altından kayması demek. Nebinlerce yıl önce ne şimdi, bir şeye bir andan daha uzun süre sahip olamadık. Dün yüzümüze vuranışık, sevgilinin öpücüğü, gözyaşlarımız, korkularımız, arkadaşlarımız, kitabımız her şey kaybolduve onları geri almanın hiçbir yolu yok. Her an yok olup, yeniden var oluyoruz çünkü; her şeysürekli bir değişim içinde. Geçmişi hatırlamanın ön koşulu geçmişe sahip olmamak, hatırlamakhatırlayamamak demek aynı zamanda. Yanlış, hatalı ve eksik anılarımız. Bazen çok mutluhissettiğimde o anı korumak isterim. Gökyüzüne bakarım gülümsemeyle, parlak yapraklarabakarım. Ama bu anları korumanın hiçbir yolu yok, sadece ana odaklanıp o anı dolu dolu yaşamaklazım. Çünkü biz o anki güzel açık mavi gökyüzünü korumaya çalışırken, ardındaki gökyüzüneçoktan varıyoruz.Geçmiş, kumun üzerindeki bir el izi gibi. Varlığının ipuçları var sadece. Unuttuk kendigeçmişimizi. Unuttuk dedemizin dedesinin geçmişini. Unuttuk bu toprakta bin yıl önce yaşayaninsanların küçük yaşantılarını. Unuttuk anlattıklarını. “Niye unuttuk?” diye demiyorum bunları.Unutmaya mecburuz. Sahip olduklarımız da var tabii. O anların izleri. Biraz yanıltıcı, biraz eksik.Ölümsüzlüğe arkamızda bir şeyler bırakarak ulaşabiliriz, derler. Doğru mu acaba? Ünlü bir insanolsan da, iki bin yıl sonra hayatın konuşulsa da, hayatın hakkında yazılmış yüzlerce kitap olsa da,arkanda eserlerini bıraksan da; bunların hiçbir anlamı yok çünkü ölüsün, ulaşılmaz, dokunulmazsın.Ne gün içindeki küçük tasalarını hatırlayacağız, ne kurduğun o masum hayalleri. Yansımanınyansıması gibiyiz; izin kalsa da dokunamam, gördüğüm sen değilsin, sadece senin serabın. “Var mıyız, yok muyuz?” soruları acı verici olabilse de, aslında çok da önemli değil.Yapabileceğimiz bir şey yok çünkü. Buruk bir gerçek. O zaman ne farkeder ki. Bence yapmamızgereken sadece geçiciliğimizin farkına varmak. Depresif bir düşünce olarak değil ama rahatlatıcı birdüşünce olarak. Geleceği çok dert etmeden, geçmiş hakkında tasalanmadan yaşamalı biraz.Elimizdeki tek şey şu an çünkü. Ne geleceğimiz ne geçmişimiz var. Zaman, gelecek, geçmişzihnimizin ürünü. Küçük şeylere tasalanıyoruz ama tüm bunların yakında anlamı kalmayacak.Başkalarının hakkımızda ne düşündüğüne takıyoruz, hatalarımızdan dolayı çok pişman oluyoruz,boş yere kendimize dert yaratıp üzülüyoruz. Üzülmeyelim demiyorum aslında. Üzülelim amazamanımızı boşa harcamayalım, boş yere zaman kaybetmiyelim. Bazı üzücü anlar da insanınhayatını şekillendirebiliyor, insana birçok şey kazandırabiliyor. Üzücü anlar da güzel olabiliyorbence. “gözlerime dolan ışık öyle canlı kılıyor ki kanımı başka her şeyi unutuyorum.” (23)Şairin dediği gibi bazen küçük anlar var, yaşıyor olduğumuzu fark edebildiğimiz. Işık mıdüzgün geliyor, uyandığımızda yatak saçımız çok mu güzel duruyor, sabah aldığımız simit bu seferçok mu iyi pişmiş, gökyüzü daha mı mavi, güneş daha mı güzel parlıyor, ya da yağmurun camdakişıpırdaması çok mu rahatlatıcı, kurumuş sarı yapraklara bastığımızdaki hışırtı çok mu güzel, bugünkıyafetimiz çok mu yakıştı, kediler çok mu sırnaştı, çiçekler bugün daha mı güzel kokuyor? SebebiSena Er21502112bilinmez bazen, sadece yaşadığımızı hissederiz ve yaşadığımız için memnun oluruz. Bu hiskahkahalara boğulmaya benzemez. Anın hakkını vere vere yaşamaya çalıştığımız zamanlarda olur.Hayatı anlamlı kılan anlar bunlar. Bazen hayatın karmaşasını unutup hayatın kendisine kulakvermeliyiz.Kaynakça Tafdrup, Pia. "Gelen Her Şey." Bulunduğun Yerde – Seçme Şiirler. Çev. Murat Alpar. İstanbul: Yapı Kredi Yayınları, 2016. 23. Baskı. Unutulan Ezgiler Klasik müzik deyince aklınıza ilk ne geliyor? Büyük ihtimalle uzun, sıkıcı, sadece yaşlıların dinlediği bir tür diyorsunuz içinizden. Ön yargılı yaklaşıyorsunuz oysaki. Klasik müzik; insanı, tabiatı, sevgiyi, nefreti bu kadar etkili anlatabilen tek tür bana göre. Klasik müziğin adındaki "klasik" tabiri belki de insanların üzerinde "eski" algısı oluşturuyor. Bu yüzden de az tercih ediliyor olabilir ama unutmamak gerekir ki şimdi pabucu dama atılmış olmasına rağmen zamanında bütün dünyayı saran bir türdü bu müzik. O zamanlar besteciler yazdıkları operaları krallarına göstermek için yarışırken şimdi klasik müzik tek tük yerde çalınan, sanki entelektüel bir zümreye hitap eden bir müzik türüymüş algısı oluşmuş bir durumda. Dolayısıyla birbirinden eşsiz parçalar birer birer unutuluyor. İki hafta önce gittiğim bir konserde müziği dinlerken bir yandan da müzisyenleri ve dinleyen insanları gözlemledim. Çalan insanlara baktım önce. Kemanlar, perküsyon ve diğer bütün enstrümanlar uyum içinde harmoniyi oluşturuyorlardı. Hepsi çalarken sanki bambaşka biriydiler. Müziğin akışına göre yüz ifadeleri de değişiyordu. Parçada kornolar gürlerken onların da yüz ifadeleri ciddileşiyor, flütün baş rol oynadığı sakin kısımlarda onlar da sakinleşiyordu. Provalar sırasında kim bilir kaç kez çalmışlardı aynı parçaları fakat yine ilk defa çalıyormuş gibi heyecanlıydılar. Sanki kağıtta yazılan notalar bizim anlamamız için yüzlerinde tercüme oluyordu. Sonra etrafımda bu büyüleyici harmoniyi dinleyen diğer insanlara baktım. Onların da benim hissettiklerimin ve müzisyenlerin hissettiklerinin aynısını hissettiklerini gördüm. Günlük hayatın streslerini bilet kontrolünden önce dışarıda bırakmış, içeride kendini sadece müziğe teslim etmiş yüzlerce kişiydik sadece. Belki bizden yüzlerce yıl önce yaşamış bu bestecilerin neler hissederek bu müzikleri yazdıklarına şahit oluyorduk ki müziğin müzik olmasını gerektiren şey de bu bence. Bir şeyler ifade etmesi, hissettirmesi... Ne yazık ki çoğu insan böyle düşünmüyor ki arabadaki , telefondaki radyolarda "bu haftanın en iyisi listeleri" hep pop şarkılar ile dolu. Bu pop şarkılar bir şey hissettirmiyor bende. Vakit geçirmek için yazılmış algısı oluşturuyor sadece. Bana göre klasik müzik görmesi gereken ilgiyi görmüyor. Gittiğim konserde boş koltuklar görüp haberlerde Bodrum gece kulüplerinde sahne alan sözde müzisyenlerin giriş için yüz elli lira aldıklarını duymaya tahammül edemiyorum. Bir yandan müzik zevklerinin tartışılmaması gerektiğini de düşünüyorum ama insanların klasik müzik yerine neden pop türüne ilgi duyduğunu anlayamıyorum. Basit bir ritim üzerine yazılmış saçma sapan sözlerden ibaret müziklerle gittiğim her alışveriş merkezinde, dükkanda; yazın kumsalda karşılaşıyorum. Dinlerken farklı şarkıya geçtiğini anlayamıyorum bile. Çünkü hepsi birbirine benziyor. Daha da kötüsü bu sanatçıların(!) emek vermeden para kazanmaları. Müzik endüstrisi tamamen para üzerine kurulu bir hal almış durumda. Kelimeleri, ezgiyi doğru dürüst düşünmeden periyotlar halinde albüm çıkarıyorlar. İçlerinden gelerek değil de sanki her yıl çıkarmaları zorunluymuş gibi. Sonuç olarak da akılda kalıcı olmayan sadece sonraki 3 aya hitap eden parçalar ortaya çıkıyor. Belki hala güzel klasik parçalar besteleniyordur ama gerek pop şarkıların baskınlığı gerek yeni klasik parça sayısının az olması keşfedilmelerini zorlaştırıyor. Üç- dört yıl önce "popüler" olan şarkıların ezgilerini hatırlamıyoruz bile ama Beethoven'ın iki yüz yıl önce bestelediği beşinci senfonisinin çoğu insanın farkında olmamasına rağmen aklında. Keşke kullan-at müzikler daha fazla olmasa. Keşke daha çok insan benim gibi klasik müzikteki cevheri görse. Eğer başka insanlar da klasik müziğin güzelliğini göremezse bu türün popüler olduğu son dönem olan bin dokuz yüzlü yılların başına tanıklık etmiş son nesil de gittikten sonra geriye dinleyen kim kalacak merakla bekliyorum. Berk Tınaz / 21601655 Ruhlar ölmez, sadece beden değiştirir Geçmişe fazla takılan insanlar vardır, bir de ileriye dönük yaşayan insanlar. Bense çoğunlukla kendimi geçmişte yaşarken bulurum, an akar giderken ben eskiden yaptığım hataları, aldığım yanlış kararları, onların sonuçlarını ve aksi gerçekleşseydi olabilecek muhtemel sonuçları düşünürüm. Düşündükçe daha da karmaşık bir hâl alır, hiçbir şeye varamadığım gibi de, anı yaşamaktan da mâhrum kalırım, tıpkı Marcel gibi. Oysa, bazı insanlar güneş gibidir, âdeta etrafa ışık saçar, ne kadar pozitif bir insan diye düşünürüz onlar hakkında. Onların içsel denizinde pesimist düşüncelere, güzel mi güzel balıkları görmelerine engel olan bulantılara yer yoktur. En kötü olayların ardında bile bir pozitiflik görebilirler. Aslına bakarsanız, dünyada saf kötülük yoktur, her olay kendi içinde hem iyi hem de kötüdür, bu bizim olaya hangi açıdan baktığımıza bağlıdır. Anılara saplanıp kalmanın kötülüğüne değinmişken, anılarla yüzleşmenin önemine de değinmeden geçmek istemiyorum. Bazen gerçeklerle yüzleşmek bize zor ve ağır gelebilir, ama bu korkuyla yaşamaktansa onunla yüzleşip olaylara farklı açılardan bakmayı öğrenmemiz ruhsal sağlığımız için iyi olacaktır. Korku o kadar tehlikelidir ki, bir şeyden korktuğumuz zaman onunla yüzleşecek cesareti kendimizde bir türlü bulamayız. Aslında korktuğumuz şey, olayın veya durumun kendisi değil, zihnimizdeki abartılar ve gerçeklikten uzak düşüncelerdir. Aşı sırası ona geldiğinde koşarak kaçan, aşı olmamak için ortalığı ayağa kaldıran ama iğneden sonra da acıyıp acımadığı sorulduğunda, düşündüğü kadar acımadığını fark eden bir çocuğu düşünün. Bu hikaye her ne kadar basit olsa da, hayatta bazen bir cesaret atılıp sonradan ''İyi ki cesaret etmişim.'' diyebileceğimiz sınırsız olaydan sadece bir tanesi. Aslına bakarsanız, bilmediğimiz bir şeyden korkmamız oldukça normaldir, bilinmeyen insana korku verir. Ama asıl önemli olan, bunun normal olduğuna kanâat getirip yolumuza devam etmek, korkunun bizi içine hapsetmesine engel olabilmektir. Sırf korktuğum için hayatta birçok şeyi deneyimlemeden öldüğümü düşünüyorum. O belki de çok tanışmak istediğim ama çekindiğim için tanışamadığım insan ya da ailemin onaylamadığı ama hayallerimi süsleyen meslek... O insanla tanıştığımı ve hatta belki de çok iyi arkadaş olduğumu ya da sırf ekonomik kaygıdan dolayı seçtiğim bölümü bırakıp hayalimdeki bölüme yöneldiğimi düşünüyorum. En sonunda, beni yapmak istediklerimden alıkoyan korkuya baskın geldiğimde gerçekten de kendimle ne kadar da gurur duyacağımı hayal ederek cesaretleniyorum. Korkulardan kaçmak ne kadar kötüyse, korkuların farkında olmamak bir o kadar iyidir. Ölüm diye bir kavram olduğunun elbette ki farkındaydım ancak onu gerçekten kavradığımda tam olarak 20 yaşındaydım. 2 sene önce, arkadaşım babasını kanserden kaybettiğinde onun üzülmesini tabii ki anlayabiliyordum ama içimde onun adına herhangi bir hüzün hissedememiştim, bunun için kendimi suçlu hissediyordum. 2 sene geçti, arkadaşımla iletişimimiz nedensizce koptu. Bütün bu olayların üstüne perde çekmişken, 9 yıldır benimle olan canımın içi köpeğim hastalandı, hastalığının derecesini anlamamış olacağım ki hastalığının ilk evresinde ona şarkılar söyledim, beraber dans bile ettik, ben mutluydum ve benim enerjim ona da yansıyordu. Okuldan dolayı Ankara’ya taşındığımdan uzun bir zaman sonra onu görebildim, tekrar kavuştuğumuz için de çok mutlu hissediyordum. O da sevildiğini hissediyordu, beni görünce mutlu oluyordu, işte bu karşılıksız bir sevgiydi. Daha önce birinin sadece varlığından dolayı mutluluk duyduğumu hatırlamıyorum. Daha sonra, onu kaybettiğimde ciddi bir şok yaşadım, ama belki de onun hastalığının derecesini kavrayamamamın bir bakıma iyi olduğunu düşündüm, çünkü köpeğim bana çok düşkündü ve üzüldüğümü hissederse o hasta hâliyle bile benim için üzülebilecek kadar hassas bir hayvandı. Kim bilir belki de bana kızmıştı, acaba onu yeterince ciddiye almadığımı düşünmüş müydü? Ancak hayat, hayıflanmak veya keşke demek için çok kısaydı ve bir gideni geri getirmeye kimsenin gücü yetmezdi. Bu yüzden, böyle düşüncelerin aklımı kurcalamasına izin vermeyip bana köpeğimden geriye kalan güzel anıları düşünmeye daldım. Proust, ‘’Kaybettiğimiz kişilerin ruhlarının daha ilkel bir varlığın, bir hayvanın, bitkinin veya cansız nesnenin içinde tutsak olduğu yolundaki Kelt inancını çok makul bulurum.” der. Bu yüzdendir ki, geçmişimizi hatırlayamayız ancak gelecekte yaşayacağımız bir olayın içinde geçmişten izler bulmamız mümkündür eğer ki tesadüflere inanmıyorsak. Misal, babaannem ben daha çocukken vefat etti. Çiçekleri çok severdi, büyükbabam da o çok seviyor diye bir gün eve kocaman bir buket monalyayla gelmişti, babaannem çok mutlu olmuştu. Yıllar sonra, hiç beklemediğim bir anda burnuma manolya kokusu geldiğinde o günü tekrar yaşadım, demek ki kokuların hafızaları o kadar güçlüymüş ki biz anılarımızı unuttuk sansak da, bir koku bizi yıllar öncesine götürebiliyormuş. Acaba, manolya kokusunu babaannemle özleştirdiğim için mi direkt o aklıma gelmişti yoksa gerçekten Proust’un dediği gibi yaşamımızdan gelip geçen her insanın ruhu, cansız bir varlıkta can mı buluyordu? Bolzli, C. Ossard, C. (Yapımcı), Chomet, S. (Senarist), Chomet, S. (Yönetmen). 2013. Atilla Marcel [Film]. Eurowide Film Production, Pathé Production. Proust, M. (2006) Swannların Tarafı-Kayıp Zamanın İzinde.İstanbul:Yapı Kredi. Benim Hala Umudum Var 15 Aralık, 2014 | Merve Özcan Umutlarımızı kaybettiğimiz zamanlar vardır hayatta. Kendimizi güçsüz ve çaresiz hissettiğimiz anlar. Bu gibi durumlarda mücadele isteğimiz ve yaşama olan bağlılığımızın azaldığını görürüz. Hayat bir mücadeleyse, umutlarımız bu mücadeledeki en güçlü silahımız, esin kaynağımızdır. Yeri geldiğinde onlara sarılır ve yaşama asılırız var gücümüzle. Mahzar Alanson ve Cem Yılmaz’ın başrolünde oynadığı Herşey Çok Güzel Olacak filmi de, bir yaşama sarılma, olumsuzluklara karşı mücadele etme filmidir. Hayallerini gerçekleştirmek için yanlış da olsa bazı kararlar veren Altan, bize bu mücadeleyi ironik bir biçimde anlatmaktadır. Ağabeyi Nuri ile aralarındaki sürtüşme, fakat içten içe birbirlerine duydukları sonsuz bağlılığı çok güzel bir biçimde ele almıştır film. Hayata karşı sergilemiş olduğu “Hallederiz”, “Yaparız” duruşu, Altan’ı çevresine karşı güvensiz biri gibi yansıtıyor olsa da, filmin sonuna gelindiğinde Altan karakterine hak vermiyor değiliz. Onun yeri geldiğinde eşiyle, yeri geldiğinde ağabeyi ve babasıyla ters düştüğü bazı noktalarda, umutlarına ve geçmişe nasıl sarıldığını görmekteyiz. Klasik bir “Hayırsız kardeş” rolü üstlenen Cem Yılmaz (Altan), kendisinin ve ağabeyi Mazhar Alanson (Nuri)’un düşlerini gerçekleştirmek ve her zaman yaşamak istedikleri hayatı sunabilmek adına, kötü işlere bulaşır ve ağabeyi ile kendini bir mücadelenin içine sürükler. Bu esnada başlarına gelen durumlar karşısında yeri geldiğinde duygusal, yeri geldiğindeyse tanıdık ama anlam veremediğimiz başka hisler yaşarız. Film boyunca ağabey ve kardeş ilişkilerinde yaşanılabilecek bir takım olayları görebilmemiz de mümkündür. Bizlerin “Ben onun ağabeğiyim ister döverim, ister severim.” şeklindeki tanımlamamıza uyacak davranışlar sergilenir. Nuri ve Altan’ın babalarıyla olan ilişkileri de dikkat çeken bir başka noktadır. Babalarını çok seven, ama yeteri kadar ilgi gösteremeyen, zamanında babalarının bütün güvenini kaybeden iki insandırlar. Aralarında çıkar ilişkisinden başka bir şeyin olmadığını fark ederiz. Biz bunu bu şekilde biliyorken de, filmde, Altan, Nuri ve babaları Ceval (Selim Naşit Özcan)’de aynı fotoğrafın evlerinin bir köşesinde hep varolduğunu anladığımızda gözlerimizin dolduğunu fark ederiz. Hayatın insanları başka yerlere sürüklese de, içlerinde bir yerlerde anlamı ve izi olan herkesin yeri olduğunu bir kez daha hatırlarız. Bütün o kavga ve tartışmalara rağmen içlerinde birbirlerine olan bağlılığı fark edebilmekteyiz. Filmde her ne kadar yanlış işler yapıyor gibi dursa da, Altan karakterine hiç kızmadığımızı görürüz. Bu da içimizde bir şeyleri başabildiğini görme isteği yüzündendir. Filmin yönetmeni Ömer Vargı da bu serüveni bize yeri geldiğinde eğlenceli, yeri geldiğinde de dugusal bir biçimde harmanlayarak anlatmayı çok güzel becermiştir. Ağabeyi Nuri, Altan’ın her ne kadar yaptığı haraket ve davranışları tasvip etmese de, farkında olmadan onunla aynı yolda olduğunu görmekteyiz. Aslında yaşlarına rağmen içlerinde kalan küçük çocuğu, yaramazlık dugusunu hiç kaybetmemiştirler. Filmin sonlarına doğru, işlerin yoluna gireceğini düşünürken, çeşitli yollarla elde ettikleri paranın yanmasından sonra, İstanbul’a dönen iki kardeş bazı acı gerçeklerle yüzleşir. Bu olumsuzluklar karşısında Nuri-Altan ikilisinin “kayışları” bir anda kopar. Tam da böylesine kötü bir noktada, Altan’ın başından geçen bu olayları anlattığını, sonrasında ağabey ve kardeşin aralarından su sızmadığını görürüz. Birlikte girdikleri bazı tatsız olaylar ve sonuçları, bu ikilinin birbirlerine olan bağını kuvvetlendirdiğini anlamaktayız. Babalarının da kaybıyla, yaşadıklarından almış oldukları derslerle, artık daha çok destek olmaktadırlar kendilerine. Hayatlarına kaldıkları yerden devam eden ikilinin, umutlarının, hayallerinin peşinde koşmaktan vazgeçmediğini görmekteyiz. Birbirlerini ihmal eden iki kardeşin sonrasında omuz omuza yürüyüşlerine şahit olmamız da, izleyiciler olarak bize buruk bir mutluluk yaşatmaktadır. Ekranın başında geçirmiş olduğumuz vaktin sonunda ise, “Benim hala umudum var” diyebilmenin önemini bir kez daha kavrarız. Betül Özlem Yılmaz YAŞAMAK VE YAŞAMAMAK Yalnızlık, benim fikrime göre, bir insanı hem ruhsal hem de bedensel olarak en ağır şekilde etkileyen, yalnız olmasa bile kişinin kendi görüşüne göre değişen bir histir. Yalnızlık insanın yaşama sevincini ve duygularını da etkiler ve yalnız olan yani başkalarıyla hissettiklerini paylaşamayan bir insan arafta gibidir aslında. Olağanüstü Bir Gece öyküsünde ise zengin ve burjuva kesiminden olan bir adam ilk defa lüks yaşantısından çıkarak ve suç işleyerek ne kadar duygusuzlaştığını fark eder ve yaşama sevincinin, paylaşmanın ve diğer insanları mutlu etmenin muhteşem hazzını yaşar. Yaşam zaten duygulardan ibaret değil midir? Duygular, hissetmek olmadan yaşamak kavramı anlam bulmaz. Yalnızlık hissini de ancak duygularımız doğrultusunda hareket ederek ve insanlarla paylaşmanın ve empati kurmanın verdiği o muazzam hisle yok edebiliriz; başka bir ifadeyle yaşamımızı renklendirmek bizim elimizdedir. "Bir kez kendini bulmuş olan kişinin bu yeryüzünde yitirecek bir şeyi yoktur artık. Ve bir kez kendi içindeki insanı anlamış olan bütün insanları anlar" (Zweig, 69). İnsanın kendini bulması ve ancak bu şekilde yaşamın zevkini ve empati kurmanın mümkün olduğunu özetleyen öykünün son satırlarıydı bunlar. Beni en çok etkileyen kısım kişinin yaşadıklarından ziyade sonradan yaptığı çıkarımlar ve bu sebeple bakış açısının değişmesi oldu. Her ne kadar o bahsedilen olağanüstü gecede kötü şeyler yaşansa da yaptığı çıkarımlarla hayatına anlam katması onun hayatındaki dönüm noktasıydı aslında. Zaten yaşadığımız kötü deneyimlerle bilinçleniriz ve geçmişe dönüp baktığımızda o kötü hatıranın yerini bilinçlenme ve çıkarımlarımız ne kadar bize olumlu olarak yansıdıysa o anıyı o kadar olağanüstü olarak nitelendiririz. Yaşama duyulan sevinç de bu öyküde görüldüğü üzere insanların önce kendini anlaması ve kendi benliğini bulması ile mümkündür ve böylelikle o kişi bütün insanları anlama kapasitesine erişebilir. Duygularımız bize hayatımız boyunca yön verir ve duygularımız bize neyin doğru neyin yanlış olduğunu hissederek öğretir. Hissetmeyi de öyküde de olduğu gibi bir olayın etkisi ile arttırabilir ve çıkarımlar doğrultusunda yaşama olan bağlılığımızı güçlendirebiliriz. O yüzden ben bu öyküdeki karakteri bir suç işlediği için suçlamadım; yaptığı tabii ki hataydı ama bunun farkında olduğunda hayatının yönünü tamamen değiştirdi. Bu olayın benzerini hayatımızın her köşesinde görebiliriz; bir iş görüşmesinde haksızlık yaptığında ya da sana yapıldığında, bir başarı elde ettiğinde yanında duran dostlarının sayısı azaldığında gibi olaylarda da insan aynı bu öyküdeki gibi bilinçlenir. Bilinçlenmek ve hayatımızda doğru yolu bulmak da duygularımızın bir ifade biçimidir. Yaşama bağlılığımızı duygularımızla yönetebiliriz ve güçlendirebiliriz. Ben hayatın olasılıklarının sonsuz olduğunu düşünüyorum ve bir gecede hayatımızın değişebileceğinin mümkün olduğunu da bu kitaptan sonra net bir şekilde anladım. Olağanüstü olasılıklarla dolu bu dünyada yaşamak ve yaşamamak arasındaki ince belirsiz çizgi arasında kalmak kadar da kötüsü yoktur. Hayatın olasılıkları bize farklı kapılar açar; biz kararlarımız doğrultusunda bizi mutlu ya da mutsuz eden seçimler yaparız. Hayatımızın her an değişebileceği o dönüm noktası ise hiç beklemediğimiz anda görünmez bir kapı gibi gelir; insana bir seçim gibi değil de bir fırsat ya da şans gibi gözükür. Dönüm noktası bir kişi de olabilir; sıkıntılı günlerin ardından huzuru onda bulursunuz. Bir sevindirici olay da ani bir şekilde sizi şaşırtıp mutlu eder hatta belki de bu olay sayesinde şehir ya da ülke değiştirip hayatınızı bile değiştirebilirsiniz. Dediğim gibi hayat olasılıklarla dolu bizi sarmalayan çember gibidir; anlık kararlar da bazen beklenmedik sonuçlar verebilir. Yalnızlık bana göre göreceli bir kavram çünkü duygularımızı kaybetmeden yaşama bağlı bir şekilde yaşarsak ve her anımızı güzel değerlendirirsek bütün insanlarla anlaşabiliriz. Yaşama bağlı olan bir insan kendi benliğini bulmuş insandır ve bu doğrultuda hareket ettiği sürece hayattaki hiçbir şey ona zulüm gelmez aksine zorluklar onu daha da kamçılar. Yaşama sevincimiz bizi biz yapan bir unsurdur ve yalnızlık duygusuyla savaşmak için en temel yol duygularımızın peşinden gitmek ve hayatın her zaman insanın karşısına yeni sürprizler çıkardığının bilincinde olarak hareket etmektir. Öykü: Zweig, Stefan, Olağanüstü Bir Gece, 1922 Resim: Gogh, Van, Yıldızlı Gece, 1889 Müge Uğuz Bozuk Plak Herhangi biri olmak... Siz de birçok insan gibi sokakta öylesine yürüyen kalabalığa karışıp giden insanlardan mısınız? Sınıfta ismi bilinmeyen, okulda fark edilmeyen, gülümsemekten ve selamlaşmaktan uzak insanlar... "Ben karışmam, ilgilenmem sadece işimi yaparım." diyerek hayatı seyredenlerden misiniz? Eğer bunları tümüyle yaşıyorsanız siz de herhangi birisiniz diyebilirim. Hiç kimsenin hayatında iyi ya da kötü bir iz bırakmadan hayatına devam etmeye çalışan o "yuvarlanıp gidiyoruz"culardan. Peki biz neden böyleyiz ve bunu değiştirmek için neler yapabiliriz? Yüzyıllardır insanın temel amacı yaşamına devam edebilmek, hayatta kalabilmekti. Kimileri hayatını gerçekten dolu dolu yaşarken kimileri de sadece bu dünyadan geçip gitmiş bir sayı olmaktan öteye geçemedi. Tarihten hatırladığımız, örnek aldığımız ve yaşamından onlarca yıl sonra bile ismi anılan tüm insanların hep bir şeyleri sorgulayıp değiştirdiğini hatırlatmak isterim. Elbette çevremizde, toplumda veya dünyada fark yaratmanın, söylenilenin dışına çıkarak değişimin zor olduğunu ben de farkındayım. Herhangi biri olmaktan çıkıp "o kişi" olabilmeyi başaran çok az insan var fakat o kişiler de hayatlarının bir döneminde sadece herhangi biriydi. Şimdiye kadar sıradan ve görünmez bir yaşam sürdürdürmemiz iz bırakma şansımızı kaybettiğimiz anlamına gelmez. Başka bir deyişle, şu anda sistemin içinde olduğu gibi yaşamaya devam etmemiz bir gün bu değişimi bizlerin yapamayacağı anlamına gelmez. Doğduğumuzdan beri konuşmayı, yemek yemeyi hatta ayakkabı bağlamayı hep ailemizden, çevremizden öğrendik. Okumayı yazmayı, oturmayı kalkmayı, her şeyi... Su içmekten yemek yapmaya, banyo yapmaktan temizlik yapmaya, arkadaş edinmekten kavga etmeye kadar her şeyi birilerini izleyerek, gözlemleyerek ve tekrar ederek öğrendik. Hayatımızda yıllar boyunca hep birilerini dinledik, birilerini örnek alıp tekrar ettik. Bu durumun günümüz için kaçınılmaz bir hayatta kalma ve öğrenme şekli olduğunu söyleyebiliriz. Peki ya hayatımız boyunca böyle olmaya devam edersek ne olacak? Tek başımıza hayatımızı iyi yaşayamazsak ve başkalarının hayatına hiçbir şey katamazsak var olmamız anlamsızlaşabilir. Sorgulamadan, itiraz etmeden yaşamak dış dünyamızda kolaya kaçmak iç dünyada zor olanla yüzleşmektir aslında. Haldun Taner'in Gözlerimi Kaparım Vazifemi Yaparım eserindeki Vicdani karakterinin hayatı boyunca sindirilmesini, hiçbir şey elde edememesini ve en sonunda hayata tutunamamasını ele alırsak bu sorunun hayatımızda ne kadar önemli olduğunu anlayabiliriz. Evde aile ne derse onu tekrar ederiz, okulda hoca ne söylememizi isterse onu söyleriz. Gazetede ne yazılması gerekirse onu yazarız, haberlerde ne söylenmesi gerekirse onu söyleriz. Vicdani de korktu, tekrar etti, yolundan sapmaktan korktu ve yeni yollar aramadı, yolunu kestiler sesini çıkarmadı. Bozuk bir plak gibi hayatında hep aynı şeyleri tekrar ederek sindirildi, ezildi. Birtakım korkulardan arınalım ve sesimizi duyuralım, var olduğumuzu hissettirelim, duygularımızı düşüncelerimizi öne sürelim. Susturmaya, düzeni devam ettirmek isteyenlere izin vermeyelim. Milyonlarca insanın mutsuz olduğu bu acımasız dünyaya ayak uydurmak, tüm olanlara sessiz kalıp göz yummak bizim de suçumuz sayılır. Dünyada benim gibi olup bitenleri gören üzülen ve bir şeyleri değiştirmek isteyen yüzlerce kişi var hatta belki siz de onlardan birisiniz. Sizin de vicdanınızın sızladığı, gözünüzü kapatamadığınız olaylar mutlaka vardır. O zaman şu andan itibaren başlayarak adım atalım ve bir şeyleri değiştirmeye başlayalım. Önce kendimizden, çevremizden başlayarak umarım tüm dünyaya etki edebiliriz. Belki de o kelebek biz olabiliriz, kim bilir? "Bozuk plak olmayın. Bozuk plak olmayın. Bozuk plak olmayın. Bozuk plak olmayın..." Kaynakça: Gözlerimi Kaparım Vazifemi Yaparım. Haldun Taner. Yön. Ali Düşenkalkar. Küçük Tiyatro Sahnesi. Ankara. 23 Nisan 2016. Gösteri. Naz Deniz Atik Kadın-Erkek Eşitliği: Daha Varmadık mı? Ortalama bir insan “eşit haklar” üzerine ne zaman düşünmeye başlar bilmiyorum. Ama ben iki hukukçunun tek çocuğu olarak mümkün mertebe erken başladım bu konu üzerine kafa yormaya, bundan eminim. “Eşitlik” dendiğinde ne anlaşılması gerektiği, bu ulvi şeyin bir ütopya olup olmadığı akşam yemeklerimizde sohbet konusu olmaya ne zaman başladı hatırlamıyorum bile. Ancak şunu çok net hatırlıyorum ki ne zaman şu “eşitlik” denen şeyden bahsetmeye başlasak “kadın” denen şeyden de bahsetmemiz kaçınılmazdı. Her kadın için böyle midir bilemem, ama benim “eşitlik” ile -ve dolayısıyla “eşitsizlik” ile- tanışmam toplumsal cinsiyetler arasındaki eşitsizlik ekseninde gerçekleşti. Yani gerçek çok genç yaşta yüzüme soğuk su gibi çarptı: Hayata bir sıfır yenik başlamıştım, çünkü kadın doğmuştum. İnsan, bir kere böyle bir şeyin farkına varıp günlük yaşamın belli başlı aşamalarında da örneklerini görmeye başladı mı bu mesele peşini hiç bırakmıyor sanırım. Ne yaparsan yap, nereye gidersen git, bir şekilde kendini konuyla alakalı bir şeyler yaparken buluyorsun. Hâl böyle olunca Suffragette filminin gösterime gireceği tarihi öğrenip de filme gitmemem söz konusu bile değildi. Nitekim öyle de yaptım, soluğu bir sinema salonunda aldım. Kadınların oy kullanma hakkını elde etmek için verdiği mücadele söz konusu olunca, insan o salonu göğsünde kazanılmış bir mücadelenin verdiği gururla terk etmeyi bekliyor. İlginçtir, ben öyle hissetmedim. Çünkü benim durduğum yerden bakınca bu kazanılmış bir mücadele değildi, hâlâ verilen bir mücadeleydi. Belki de bu yüzden ben o salonu biraz yorgun, biraz da bıkkın terk ettim; kaydedilen aşamanın ne kadar zor kaydedildiğinin farkında ve alınan yolun bu kadar az, daha gidilecek yolun bu kadar uzun olmasından şikâyetçi. Alınan yol az, çünkü bugün hâlâ seçme ve seçilme hakkını elde etmek için mücadele eden kadınlar var dünyada ve bu hakka sahip olanlar için bile mecliste eşit temsil, sandıkta eşit katılım sadece bir rüya. Gidilecek yol uzun, çünkü biliyorum ki yarın bir iş başvurusunda bulunsam; potansiyel işverenim, benim de -daha fazla değilse bile- en az onun kadar kalifiye olduğumu bildiği halde işi erkek bir adaya vermeyi tercih edecek. Üstelik içinde yaşadığım toplum da kendilerine yüzyıllardır dayatılan “kadının yeri, evidir” zihniyetine sahip çıkacak, bu duruma sesini çıkarmayacak. Sesini çıkaranlar, tanımında “eşitlik” mücadelesi yer aldığı halde “erkek düşmanlığı” olarak algılanan feminizm hareketine ait ilan edilecekler. Korkunç olan ise “feminist”, bir hakaret, bir aşağılama olacak onların dudaklarında. Daha doğdukları günden kendilerine giydirilen zıbının rengi geleceklerine, hayatlarına karar vermesin isteyen kadınlar yaftalanacak, dışlanacaklar. Sözün özü hayat, bu kadınlar için, bundan bir asır önce süfrajet hareketine katılan bir kadın için olduğundan pek de farklı olmayacak. İşte tam da bu yüzden, eşit hak ve eşit imkânlar için verilen mücadelenin nispeten uzun tarihi ve bu ağır aksak ilerleyişi, bazen bana “eşitlik” denen şeyin belki de bir ütopya olduğunu düşündürüyor. Ama biliyorum ki böyle zamanlarda kafamın içindeki ses bana ait değil, konuşan ümitsizlik. Zira bir ilerleme ne kadar yavaş olursa olsun bir ilerlemedir ve bir değişim ne kadar yavaş gelişirse gelişsin hiçbir zaman topyekûn bir vazgeçişi hak etmez. Ben ise zaman zaman duyduğum bıkkınlığa geçit verip vazgeçecek son insan olmalıyım. Çünkü ben bir gün kadın olmamın, profesyonel hayatım için Ankaralı olmam ya da kahverengi gözlü olmamdan daha fazlasını ifade etmediği bir sabaha uyanmak istiyorum. Olur da politikaya atılırsam, bir kadın olmam seçmeni balık burcu olmamdan daha fazla ilgilendirmesin istiyorum. Çünkü bir gün bir kızım olursa bir saniye için bile dünyadaki varlık nedeninin çocuk yapmak ve evi çekip çevirmek olduğu fikrine kapılmasın istiyorum. Çünkü oğlum öyle bir toplumda yetişsin ki mühendislik okuyan kadının garip karşılandığı bir dünyayı aklı dahi almasın istiyorum. Bu çok uzun bir yol, farkındayım. Ama emin olduğum bir şey varsa o da, ne kadar uzun olursa olsun, bu yolun gidilmeye değer olduğu. KAYNAKÇA Suffragette. Yön. Sarah Gavron. Focus Features, 2015. Film. Berika Özcan TURK102-67 EFENDİ AHLAKI José Saramago, benim incelemek istediğim son romanı olan Kabil'de insanlığın başlangıç noktasına, Adem ile Havva'ya geri dönüyor. Hepimizin çok iyi bildiği cennetten kovulma hikâyesini, gerçek olarak addettiğimiz o hikâyeyi Tanrı'nın ilk eserlerine (Adem ile Havva'ya) yaptığı aralıklı ziyaretlerle anlatışı bizi durdurup bildiklerimizi sorgulatıyor. Saramago'nun dinlere ve onların kutsal kitaplarında anlattıkları kutsal hadiselere felsefi ve ironik bakış açısı, okuyucuyu derin düşüncelere sevk ederken bana da bize anlatılan çoğu şeyi sorgusuz sualsiz, şüphe duymadan kabul etmeye ne kadar meyilli olduğumuzu fark ettirdi. Yazarın eserinin büyük yankı uyandırışının sebebi de kuvvetle muhtemel bundandır; inancı üzerine hiç düşünmemiş ve anlatılagelen masallarla yaşamaya alışmış olanları kökten sarsması. Öte yandan, kitaba adını veren kardeş katili Kabil'in çoğumuzun aksine mecbur bırakıldığı durumu sorgulaması, Efendi'nin (Tanrı'nın) hareketlerini, davranışlarını ve düşüncelerini çözümlemeye çalışması, zamansızlık ve mekânsızlık içindeki gezintileri, romanı düşündürücü, mistik ve okunası kılan bazı detaylardan sadece birkaçı. Gördüğü rüya üzerine kendine hâkim olamayarak cennetin ortasındaki ağacın tatlı meyvesinin tadına hem kendi baktı Havva, hem de tatması için Adem'e götürdü meyveyi. Berika Özcan TURK102-67 Böylelikle Efendi'nin cennet bahçesindeki sonlarını hazırlamış oldu, artık onları her açıdan daha az rahat ve daha zor bir yaşam bekliyordu ki emre itaatsizliklerinin cezasını çekebilsinler. Olayın ana kahramanı Adem ile Havva'nın oğlu, tarihteki çeşitli olaylar arasında sıçrayışlar yaşayan Kabil, kardeşi Habil'i öldürerek ömrü boyunca sürecek bir lanete maruz kalır; Kabil artık geleceği olmayan bir gezgindir çünkü Tanrı'ya göre kardeşini öldürerek günahların en büyüğünü işlemiştir. Kabil ise Habil'i öldürmesinde Tanrı'nın da kendisi kadar suçlu olduğunu düşünür; Efendi'ye neredeyse kafa tutacak kadar da cesur olan bu genç adam, kendisini evinden, ailesinden uzak yolculuklar içerisinde bulur. Kabil'in Efendi'yle olan diyaloglarında inancını sorgulaması, Tanrı'nın niyetlerini anlamlandırmaya çalışması ve bunu başaramaması, yarattıklarını sınamasında herhangi bir amaç bulamaması, Tanrı'nın onun zihninde ölüden başka bir şey olmamasına sebep olmuştur. Kabil, aslında Tanrı'yı öldüremediği için kardeşini öldürmüştür. Zihinsel ve vicdani sorguları onu, sonsuz bir sürgüne mahkûm etmiştir. Zamansızlık ve mekânsızlık içinde Kabil, gittiği ilk yerde kendini öldürdüğü kardeşinin adıyla tanıtır çünkü o geçmişini unutmayı değil, işlediği suçla ve vicdan azabıyla yaşamayı yeğ tutmuştur. Yolculuğu süresince zaman içinde bir mekândan öbürüne sıçramalar yaşarken kendi içindeki Tanrı ve inanç sorgusunu da diri tutmuştur. Bu süre zarfında Lilith'le, dünya üzerindeki en güzel ve kudretli kadınla tanışmış, ona âşık olmuştur. Lilith'in kocası Nuh tarafından öldürülmeye çalışılınca yine yollara düşmüş, kendini farklı bir zamanda başka bir yerde bulmuştur. Bu sefer Kabil, Efendi'nin emri üzerine oğlunu kurban etmek üzere olan bir adamla, İbrahim'le, karşılaşır. Kendisi bir katil olarak bu durumu sorgular, yine Tanrı'nın emirlerinde bir amaç ve niyet bulmaya çalışır. Bir insanın Tanrı'ya itaati yüzünden özbeöz oğlundan nasıl vazgeçebileceğini düşünür, Kabil'e göre bu ancak korkudan gözü kararmışların yapabileceği bir şeydir. Gerçekten de hangi inanç ya da hangi Tanrı, sırf ona olan bağlılığını kanıtlaması için, bir kulunu böyle bir şeyle sınayabilir? Tanrı'nın bu emrindeki gaye nedir, Berika Özcan TURK102-67 ona olan bağlılığımızı ve sonsuz kudretini kabullendiğimizi görmeye bu kadar mı ihtiyacı vardır? Tanrı kesinlikle iyi olamaz Kabil'e göre, çünkü Kabil, onun eylemlerinde iyiliğe dair herhangi bir şey bulamaz. Keza, Tanrı'nın erkekler arası eşcinsel eylemlerin tehlikeli boyutlara ulaşması üzerine Sodom ve Gomora'da yalnızca erkekleri değil, hem erkekleri, hem kadınları, hem de henüz cinsel bir eğilimleri dahi olmayan masum çocukları yok etmeyi seçmesi de onun eylemlerinin bir manasızlığıdır Kabil'e göre. İçinde taşıdığı bir katil olduğu gerçeğini ve vicdan azabını hiçbir zaman unutamaz Kabil, aksine o histir onu ayakta tutan; çünkü varlığı bu sayede anlamlanır ona göre, sorgularına kaynak olan şeydir o his. Sürgün edildiği yerlerde birçok savaşla, katliamla karşılaşır ve sürekli sorgular, insanların Efendi'ye olan sonsuz itaatlerinin sebebi nedir ve Tanrı neden sırf gücünü kanıtlamak için masumiyeti de katletmeye bu kadar meraklıdır? Roman boyunca Kabil, Tanrı'yla girdiği diyaloglarda bu sorulara cevap bulmaya çalışıyor; zamansızlık ve mekânsızlık arasında gidip gelerek, insanın evrendeki yerine ve varlığına bir anlam vermeyi deneyerek. Kabil'i bir insanı öldüren ilk insan olarak tanırız hepimiz, oysa Saramago, bu katili bize çok farklı yönleriyle tanıtıyor ve dini açıdan kutsal bildiğimiz hikâyelere değişik bir bakış açısı getiriyor. Beraberinde çok soru sorduran, gerçek ve kurmacayı aynı potada eriten harika bir eser. Muhammet Raşit Ayvenli ÖLÜM VE KORKUSU Her insan korkar bir şeylerden. Hiçbir şeyden korkmuyorum diyen ya kendini kandırıyordur ya da korkmayı bilmeyecek kadar aptaldır bence. Küçük çocuklar örümcekten korkar mesela, küçük bir bal arısından hatta geceleri kendi gölgesinden bile korkar. Biraz daha büyüyenler bu korkuları aşarlar çünkü korkmasını gerektirecek bir şey olmadığını anlar. Ama onların da korkacak farklı şeyleri vardır; annelerin terlikleri, babalarının sözleri… Ne kadar büyürsek büyüyelim yine de korkacak bir şeyler buluruz; işsiz kalma korkusu, kaza yapma korkusu… Şimdi ben size herkesin korktuğu- korkmuyorum diyenler vardır- ve korkması gereken bir şey söylüyorum. Ölüm… Kimine göre yeni bir Dünya’nın başlangıcı olan, kimine göre bir hiçlikten ibaret, kaçılması, kurtulması, saklanılması imkânsız bir gerçek. Belki de Dünya’daki en gerçek şey. Herkes doğduğundan itibaren ölüme doğru bir yolculuk yapar aslında bunun farkında olmasa da. Bazen beklediğimizden erken gelir bu ölüm, bazen umduğumuzdan geç bile gelebilir. Ama şurası kesin, gelmediği olmuyor. Dünyanın en sağlıklı adamı da olsan, dünyanın en güvenli yerinde de olsan seni bir şekilde buluyor. Ve insanoğlu bu kaçınılmaz olaydan hiçbir şeyden korkmadığı kadar korkuyor. Peki, biz bu ölümden neden korkuyoruz hiç düşündünüz mü? Elbette korkmak için çok sebebimiz var. Her şeyden önce sevdiğimiz her şeyi arkamızda bırakıyoruz. Annemizi mesela, bizi bu yaşadığımız dünyada en çok seven insanı, her zaman yanımızda olan ve bizi bu dünyaya getiren annemizi bırakıyoruz arkamızda sonra annemiz kadar sevdiğimiz babamızı, birlikte sopa yediğimiz kardeşlerimiz bırakıyoruz arkamızda tabii ki korkacağız. Arkadaşlarımızı, akrabalarımızı ve hayatı bırakıp gidiyoruz. Düşünün ki dönüşü olan sıradan yolculuklarda bile bir daha göremeyeceğimiz hissi ağır gelir bize, ağlarız bazen. Ya bir de geri dönülemez olan yolculuğu düşünün. Tabii ki de korkmak için sayısız sebepler var. Ve bunca arkada bıraktığımız şey varken, gideceğimiz yerin meçhul olması korkutur bizi. Belki dehşet verici korkuların bir sınırı olmadığı için çok korkuyoruz bilinmezden belki de bu Dünya’da içimize dolan kötülüğün karşımıza dikilecek olmasından korkuyoruz, bilmiyorum. Ama korkuyoruz. Ve bu bilinmezlik, bu şüphe insanı o kadar korkutuyor ki en hayalperest olanımız bile hayal kurmakta zorlanır ölümden sonrası olunca mesele. Evet, bazılarımız ölümden sonra cennet gibi çok daha güzel yerlere gideceğini, Dünya’da kavuşamayacakları şeylere kavuşacağını düşünüyor olabilir hatta bunları düşünürken mutlu da olabilir. Fakat ölüm hissettirdi mi kendini bu mutluluktan eser kalmaz. Bunu beni her zaman ölümün korkulacak bir şey olmadığını söyleyen dedemin ölümle pençeleştiği gün yüzünde ve dilinde görmüştüm. Ne yüzü gülümsüyordu ne de ağzındaki dualarının sonu vardı. Korku filmini andırıyordu ama ne filmdi yaşanan ne de anımsama. Gerçeğin ta kendisi, ölümün en gerçek halini dedeme bakarak hissedebiliyordum. Acaba herkesin düşündüğü gibi tüm hayatı gözünün önünden mi geçiyordu yoksa ölümün dehşeti tüm vücudunu sarmış mıydı bilmiyorum. Bildiğim ve anladığım tek şey, ölüm korkusunun yüzünden gülümseme eksik olmayan dedemi düşürdüğü o korkunç haldi. Ölümden korkmamızın sebebi olarak iki şey söyledim ama bence ölümden korkmamızın en büyük nedeni umutsuzluk. Nasıl umutsuzluk derseniz, korktuğumuz ne varsa hayatımızda üstesinden gelebileceğimize dair umut besleriz içimizde fark etmesek de öyle değil mi? Tedavisi olmayan hastalık deseler, tedavisi bulunur diye umut ederiz, iflas etmekten beş parasız kalmaktan korksak, bir yerden yardım geleceğini ümit ederiz. Ama ölüm öyle mi? Çaresi ya da yardım alabileceğimiz biri var mı? En basitinden şöyle sorayım: öldükten sonra bu Dünya’da dirileceğini ümit eden var mı? İşte bu yüzden en büyük korku ölüm korkusudur. Ne bir daha sevgilinin elini tutabileceksin, ne bir daha annenin kucağına yatabileceksin ne de babanla muhabbet edebileceksin. Sevdiğin hiçbir şeyi bir daha tadamayacak olmanın ümitsizliği, ölümü insanın en büyük korkusu yapar. Mustafa Orhun ÖZSOY DUYGULARIN MANTIĞI YENDİĞİ AN Bu filmde beni en çok etkileyen şey başrolde gördüğümüz Anakin’in duygusal sebeplerle hareket ederek kendi topluluğunda kabul edilen doğruların dışına çıkması oldu. Bilinen doğruları elinin tersiyle kendinden uzaklaştırdı, düşmanlar edindi, dostlarını karşısına aldı. Belki de benim göze alabileceğimden çok daha fazlasını sevdikleri için yaptı. Duygusal sebeplerden en önemlisi tabiki aşk. Yıllar önce gördüğü anda âşık olduğu kız için emeklerinden, doğrularından, hayallerinden vazgeçip bambaşka biri olabildi Anakin. Çok sevmek ya da kült filmlerde bize anlatılan sevginin bu durumda konuşulamayacağı bir şey gördüm. Kendi dünyandan bildiklerinden vazgeçmene sebep olacak bir şey, bir duygu belki de herkesin aradığı o şey. Anakin’in duygusal sebeplerinden bir diğeri ise anne özlemiydi. Yıllar önce ıssız bir gezegende köle olarak bırakmak zorunda kaldığı annesinin yanına dönüp onu o yaşamdan kurtarmak istemesi de onu kabul edilen doğruların dışına iten bir neden oldu. İçinde bulunduğu bu duygusal değişimleri ve istekleri, bulunduğu topluma hiç uymadı ama bu durum ona engel olmadı. Bende yarattığı etki ise acaba toplumda kabul edilen doğruların hayatımızı etkileyecek kadar benimsememizin doğru olup olmadığını düşünmek oldu. Bence büyük bir yanılsamanın içindeyiz. Doğrular kimin doğruları, kötü olarak gördüğümüz şeyler kim tarafından kötü ilan edildi? Kendi duygularımızın, sevgimizin önüne bu doğruları koymamıza neden olan neydi? Gereklilikler yüzünden mi bu hale geldik, yoksa sesi çıkabilen ve toplumda söz sahibi olabilmeyi başarmış insanların bize zamanla kabul ettirdikleri şeylerin peşinden mi bu hale geldik? Anakin, sevdikleri için bu tür algılarla ya da başka sebeplerle oluşan kendi toplumunun çevresinin onu zorunda bıraktığı doğrulardan vazgeçti. Annesi ve sevdiği kadını kurtarmak ve en nihayetinde onlara kavuşmak için. Peki şimdi onu suçlayabilir miyim diye düşünüyorum. Nasıl suçlayabilirim? Sevdiklerimiz için her şeyi yapmayı göze almıyorsak gerçekten sevmiş oluyor muyuz? Sevdikleri için toplumun doğrularını yıkmış birini nasıl suçlayabilirsiniz? Mustafa Orhun ÖZSOY Anakin’i ikilemde bırakan bu düşünceleri derinlemesine düşündüm. Peki; sevgi, aşk, aile, bağlılık dışında düşüncelerle yapılmış olsa, doğrular bencil düşüncelerle yıkılsa suçlu olan kişi daha mı suçlu olur? Yine duygularla hareket edilip kararlar veriliyor ama sevgi, aşk yani daha saf kabul edilen duyguların dışında hareket edilince o eski sempatim kalmıyor. Bu doğruları başka bir deyişle toplumun yazılı olmayan kurallarını böylece bencil şekilde yıkan birine sadece sinirlenebiliyorum. Oysa ki Anakin’i kendi yerime koyabilmiştim, onunla empati kurup onun gibi düşünmeye çalışmıştım. Adeta onu haklı çıkarmak için sebepler aradım ve onun bir yerde haklı olduğuna kendimi ikna ettim. Peki aynı suçları işleyen, kuralları yıkan ve kötü kabul edilen davranışları sergileyen bu iki tarafın bir tanesine bu kadar yakınken diğerine nasıl bu kadar uzak kalabiliyorum. Bu benim duygusal bir insan olduğumun bir göstergesi mi yoksa sadece insan olabildiğimin mi? Bunun cevabını nasıl vereceğimi bilmiyorum; ancak duyguların çeşitleri, yapılan davranışların amaçları ya da ne uğruna yapıldıkları, bu olay döngüsünde dinleyen taraf olarak empati kurmamı ya da yakınlığımı etkiliyor. Yani verdiğim kararlar benim açımdan da bir duygusal döngünün içine giriyor. Peki böyle olması taraflar için adil mi? Bu konuları düşünürken fark ettim ki duygularda ne adalet ne de denge var. Toplum düşüncesi doğru ya da yanlış denmeyecek kadar dengesiz. Bir durumda tüm yapılan olay döngüsünü içten hissederken bir başka durumda toplum suçluyu linç etmeye çalışabilir. Anakin, bu yolculuğunda hangimize göre suçlu hangimize göre haklı ya da hissettiklerinin nedenlerini günlerce ara vermeden tartışabiliriz. Ancak toplumca kabul edilen duygular her zaman olay döngüsünü etkileyecek ve her birey için her olaya farklı yorumlar getirecek. Kaynakça LUCAS George (yön.), Yıldız Savaşları Bölüm Üç Sith’in İntikamı ( Star Wars: Episode 3-Revenge Of The Sith), Lucasfilm (yap.), ABD 2005. Oğuz Dindar 21501749 Jose Saramago, Körlük. Körlerin Diyarında Bir süredir kendimi kör olduğuma inandırmaya çalışıyorum. Neden mi ? Bir kaç örnekle açıklamaya çalışayım durumu : Herkesin evlerine çekildiği yağmurlu bir ikindinin ıslak çehresini, o an televizyonda beliren tanıdık bir yüze tercih etmiyorum artık. Alımlı ve sakin bir bedenin yanımdan geçip gittikten sonra bende bıraktığı iz, bir reklam ilanıyla çoğu zaman bölünüyor. Meydanlarda, yüksek seslerle etraflarına ördükleri çitlerin ardında yalanlarına devam eden insanlara, şahit olduğum onlarca haksızlığa rağmen baş kaldıramıyorum. Algılıyorum, ama tüm bunları canlılık belirtisi gösteren hareketlere dönüştüremiyorum. O halde sahip olduğum gözler, acizliğimi bana sürekli hatırlatan bir çift yarıktan başka ne anlama geliyor olabilir ? Gözlerim şu an gözlerinizde parlıyor. Pürüzsüz cildinizin, kıpkırmızı dudaklarınızın altında yatan fikirlere nüfuz edemiyorum. Konuşmuştuk bunları, bakmanın görmeye yetmediği yerdeyim. Saramago'nun "Körlük " ülkesine adım atıyorum, bir anlık da olsa farkına varıyorum,gözlerim diğer tüm kaybettiğim şeylerle birlikte bana geri kazandırılsa bile bilincim fiziksel dünyanın tüm ağırlığı altında zedelenmiş. Gelin görmeyen kardeşlerim, tazelenemesek de hastalığımızı birlikte kavrayalım Hayatın, diğer insanların ve karşımıza çıkan fırsatların şekillendirdiği bir bilinci aşamayan görüntülerden ibaret gözlerimizin bize sunduğu her şey. Ekonomik durumları, din olgusunu, aidiyet duygusunu ve daha bir çok durumu yeterince eşelemeden, bize dayatılan bir biçimde kabul ediyoruz. O halde Saramago'nun karakterlerinden ne farkımız kalıyor ki ? Alın, ben hür irademle gözlerimi çıkarıp koyuyorum masaya. Çünkü artık alışkanlık haline gelen ön yargılarımı ve korkularımı yerinden oynatamıyorum. Geçmişte kitleleri peşinden koşturan fikirlere, insanlara ve tüm olaylara hayretle bakıyorum, gözlerin işlevini yitirmediği dönemlere şaşırıyorum. Oysa şu an kişisel çıkarlarımı, bir körün bir körden kaptığı umursamazlığı alt edip de savunabileceğim, onaylayabileceğim tek bir fikir yahut insan yokmuş gibi geliyor bana. Popüler kültürün, gazete ile birlikte verilen kitap eklerinin yardımıyla muhakkak siz de bahsettiğim kitaptan haberdar olacak ve bir fırsat bulup okuyacaksınız. O an gelince herkesin kör olduğu bir toplumun, içinde yaşadığımız ve her gün bambaşka gözlerle buluştuğumuz dünyamızdan hiçbir farkı olmadığını göreceksiniz. Bilincimiz, dünya nimetlerini karşılıksız bir biçimde kendi malımız gibi kullanmaya ve yükselecek her daim başka bir basamak olduğuna öylesine şartlanmış durumdaki, gördüklerimiz sadece kendi yalanlarına inanmaya devam eden insancıkların kızarmayı unutmuş yüzleri olacak. Karamsarlığımı, kendimden yola çıkarak sizlere de iliştirdiğim bu laneti de bağışlayın lütfen. Yeşerebilecek tek umudum, bir kadının ellerinde. Sizler de görüyorsunuz onu. Gazetelerde, söyleşilerde unuttuğumuz ve bakmaktan çekindiğimiz köşelerden bahsediyor. Bir nevi körlerin dünyasında gözü gören tek insan konumuna geliyor benim için. Tıpkı romanda, doktorun karsının tüm körlerin yardımına koştuğu gibi bahsetmekten zevk aldığım bu kadın da içinde bir şeyleri değiştirebileceğinin o kıpır kıpır arzusunu duyuyor. Yara bere içinde bir insanlık miras aldık ve o yaraların kimden dolayı bedenimizde bulunduğunu unutarak, unutturarak bir sonraki nesle aktarıyoruz. Böylesine bir akımı durduracak güçte mi o kadın, inanın bilmiyorum. Korktuğum tek şey, nasıl ki romanda doktorun karısı körlerin tüm acımasızlıklarına ve pisliklerine şahit olduysa, umudumu ayakta tutan kadının da tüm bu düzene gören gözleriyle tanık olmasıdır. Elbette bir gün, büyü bozulacak ve maalesef ki o an geldiğinde geçmiş bir anıt gibi yanı başımızda dikiliyor olacak. O kadının yüzünde hayal kırıklığına çağrıştıran bir ifade görme fikri beni çıldırtıyor. Körlerin dünyasında gören tek bir göz kral olur. Evet doğrudur ama beni endişelendiren asıl şey körlerin aleminde görebilecekken gözlerini yumanların da var olması. Sizlere de bir yerden tanıdık geliyor, değil mi ? HAYATIN SĠZĠ NEREYE GÖTÜRECEĞĠ HĠÇ BELLĠ OLMAZ. HELE KĠ “TEMMUZ’DA”… “Temmuz’da” (Im juli.) Türk-Alman yönetmen Fatih Akın’ın ikinci uzun metraj filmi. Filmin türü için bir yol filmi denebilir ancak “Temmuz’da” kesinlikle bundan daha fazlası. Tüm yaşantısı işi olan stajyer öğretmen Daniel Bannier ( Moritz Bleibtreu ) bir gün Juli ( Christiane Paul ) ile tanışır ve Juli’nin ona bir yüzük satmasıyla genç öğretmenimizin hayatı bir anda altüst olur. Çünkü bu esrarengiz Maya yüzüğü kendinden beklenen mucizeyi gerçekleştirmiş ve Daniel’i bir sürü garip tesadüfler zincirinin sonunda Melek’le ( Ġdil Üner) tanıştırmıştır. Hani hep derler ya “Varılacak yer çok da önemli değildir aslında, önemli olan yolda kimlerle ve nelerle karşılaştığındır.” diye, “Temmuz’da” biraz da bunun filmi aslında. Biraz yol, biraz macera, biraz tesadüf, biraz büyü ve çokça aşk. Filmde olağanüstü denebilecek olaylar ve “bu kadarı da olmaz” dedirten tesadüfler (tıpkı “Yaşamın Kıyısında” da olduğu gibi) hâkim ancak zaten filmin de “böyle şeyler gerçek hayatta da olur” gibi bir iddiası yok. Herkesin sahip olmak istediği ama çok az kişinin kavuşabildiği, masalsı bir aşkın öyküsü. Filmde Juli karakterinin beni çok etkilediğini ve biraz da kıskandırdığını itiraf etmeliyim. Otostopla uzun bir yolculuğa çıkma fikri bana her zaman cazip gelmiş ama hiçbir zaman da bu kadar maceraperest olamamış ve çoğunlukla korkmuşumdur. (Ve hâlâ da az sayıdaki otostop tecrübelerim Ankara’da bir üniversite kampüsünden diğerine yapılanlarla sınırlıdır.) Oysa Juli yol kenarında o yazki planlarına karar verecek arabayı beklerken kendinden çok emin ve korkusuz görünüyordu. Aslında hayatının kontrolünü bir yabancının ellerine bırakmıştı ama buna rağmen yüzünde tıpkı Janis Joplin’in de söylediği gibi “kaybedecek hiçbir şeyi kalmayan insanlara has bir özgürlük”