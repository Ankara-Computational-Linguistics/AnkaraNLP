yaptığı iddia edilen işaretler, kaçırıldıkları söylenen uçaklar, gemiler ve insanlar... Daha milyonlarcası belki. Fakat benim bu olayları seçme sebebim üçünün de bilinmezlikle yani uzayla ilgili olması çünkü okuduğum kitapta da olaylar orada, uzayın ortasında parlayan Ay'da gerçekleşiyor. Üstelik biraz önceki olaylar gibi sadece söylenti ya da paranoya olmadıkları belli olmayan şeyler hakkında değil. Gözlerimizle görebildiğimiz fakat bizim için hala bir gizem olan Ay ile ilgili. Aslında yaşam, tüm bu bilinmezlikleri çıkarttığımızda da bir o kadar değişik ve anlaşılmaz bir yer. Beni bu düşünceye okuduğum Ay'da 172 saat romanı ulaştırdı belki ama eğer sizde kafanızı kaldırıp gökyüzüne bakarsanız yaşadığımız yerin o kadar da sıradan olmadığını anlarsınız. Hemen hemen her gün hakkında hiçbir şey bilmediğimiz ama varlığına kesinlikle emin olduğumuz nesnelerin ışıklarını görüyoruz, sonsuz karanlıkta nerede olduğumuzu anlamaya çalışıyoruz. Ay, ne kadar başlı başına bir merak unsuru olsa da insanlar, onu da hikayeleriyle süslemekten geri kalmamışlardır. Neden Ay'da yapılan çalışmalar birden sonlandırılmıştır ve Ay'a ziyaretler durdurulmuştur? Ay ile ilgili bu duruma sadece söylenti diyemeyiz çünkü bir dönem ona olan yoğun ilginin bugün olmadığı açıktır. Bilim adamları onun hakkında yeterince bilgiye sahip olduklarını mı düşünüyorlar yoksa zamanında orada kötü olaylar mı yaşanmıştı? İşte bu kitapta tam olarak ikinci olasılığın, yazarın hayal gücüyle zenginleştirilmesi sonucu ortaya çıkmıştır. Ay'a yolculuk için seçilen üç genç ve orada yaşananlar... Hepimizin bildiği gibi biz Dünyalılar, Ay'ın sadece bir yüzünü görebiliyoruz. Ne kadar iyi bir teleskopunuz olsa da oraya gitmeden asla onun hakkında yarısından fazlasını bilemezsiniz. Bu durum bana kitaptaki olay örgüsüyle de birleşince Ay'ın bizden sakladığı ikinci bir yüzü, belki de tehlikeli bir yüzü,olabileceğini düşündürdü. Hatta belki de ziyaretçilerinin de karanlık taraflarını ortaya çıkarmak gibi bir huyu vardır, kim bilir? Biraz önce ortaya çıkarmak dedim fark ettiyseniz, sizce neden? Çünkü hepimiz içimizde öyle bir taraf olduğunu biliyoruz. Arkadaşlarınızı, akrabalarınızı düşünün. Onları ne kadar iyi tanıyorsunuz? Benim düşünceme göre, birisini ancak onun istediği kadar tanıyabilirsiniz. Senin bu yönünü bilmiyordum, aslında hiç böyle yapmazdın ya da hiç tanıyamamışım seni bunca zamandır; sözlerini ya birilerine karşı kullanmışsınızdır ya da size karşı söylenmiştir. Böyle birisi olmak için sürprizlerle dolu olmanıza gerek yok, sadece kendiniz gibi davranırsanız da yaşanır böyle anlar. İşte bu zamanlar, diğer yarınızın ortaya çıktığı anlardır,göstermediğiniz. Ay’ın da belki biz dünyalılara karşı tek tarafını gösterme nedeni budur, bizim birbirimize davrandığımız gibi davranıyordur o da. Bildiğimiz şey şu ki Ay orada durdukça onunla ilgili hikayeler bitecek gibi durmuyor ama ne kadar masum dursa da bu onun bizden gizlediği diğer bir tarafı olduğu gerçeğini değiştirmiyor.Tıpkı bizim gibi, her gün gördüğümüz masum, sıradan insanlar gibi. Sahi ne çok benziyoruz biz Ay ile. EZGİ BİLİK KAYNAKÇA Harstad, Johan. Ay'da 172 Saat.İstanbul: İthaki Yayınları, 2015. Baskı. 07 Eylül 2014 Önyargının Mavilisi Önyargıya karşı yazılmış piyasadaki en iyi kitap şüphesiz. Baktığımız zaman kişisel gelişim kitapları genel olarak ne yap neyi yapma veya küçük öğüt verici hikâyelerden oluşur ama Erdal Demirkıran her ne kadar kişisel gelişim uzmanı olsa da, bu kitabında anlatmak istediklerini çok güzel bir hikâyenin içine sığdırmış ve roman tadında anlatmış. Dil olarak çok sade olan kitap, özellikle betimlemelerle ön plana çıkıyor. Ben de yazarken betimlemelere çok önem verdiğimden kitabı okumak benim için daha çok zevkli hale geldi. Kitapta 3B kuralları adını verdiği bir uygulama başlatan Demirkıran yine zekâsını harika kullanmış. Peki, nedir bu 3B? 3B okumayı kolaylaştıran ve cümleleri canlandıran bir uygulama. Diyaloglarda kullanılan bu uygulamada eğer ki cümle koyu siyah yazılmışsa baskın, gri harflerle yazılmışsa fısıltı, sıkı aralıklarla yazılmışsa hızlı bir konuşma, geniş aralıklarla yazılmışsa yavaş bir konuşma olduğu anlamına geliyor. Hatta bazen cümleler koyudan açık harflere ya da açıktan koyu harflere doğru gidebiliyor. Okuyucuyu yönlendirip kitaba canlılık katmış ayrıca kelime tasarrufu yapıp okuru sıkmayacak bir uygulama olmuş. Örneğin; “Ben aslında seni seviyorum. demişti Ahmet sanki kendisiyle konuşuyor gibi hafif bir sesle. “ demek yerine gri harflerle yazdığımızda aslında Ahmet’in içinden söylediğini anlıyor ve okuyuşumuzu da ona göre önceden şekillendiriyoruz. Hem okuma anında kitaba daha çok adapte ediyor hem de kelime tasarrufu yapıp az kelime ile daha çok şey anlatıyor. Dedik ki kitap önyargıyı hedef alıyor. Peki, nasıl? Öncelikle kitabın basımını ters yapmışlar. Yanlış okumadınız bildiğiniz ters basım. Kapak ters basılmış yani. Bunun amacı ilk önyargı tersti olması. Çünkü kitabı okurken birçok insan gelip “Niye ters tutuyorsun ki kitabı?” diye soruyor ve ilk önyargı testinden kalıyorlar. Bana da birçok arkadaşım “Yeni bir tarz mı deniyorsun? Düz tutsana şu kitabı.” demişti. Peki, başka neler var? Samsak kitapta ki bir karakterin adı ve bir bölümde adı küçük harflerle başlıyor. Daha okurken içimden dedim ki “Orijinal kitap aldım şu olaya bak basım hatası var.” Fakat Demirkıran cümlenin devamında öyle bir yapıştırıyor ki nasıl önyargılı olduğumu anlatamam. Diyor ki “ Öylesine boş bir adamdı ki yazarken baş harfini küçük yazası geliyor insanın.”(s.47) Bu cümleyi okuduktan sonra bir gülümsedim ve arkama yaslandım. Tek dediğim şey “Adam bu işi biliyor.” oldu. İkinci fark ettiğim şey ise önyargının ne kadar kısa bir süre içinde oluştuğuydu. Daha cümle bitmeden ben yargımı yapmış ve basımın hatalı olduğunu düşünmüştüm bile. Ayrıca kitabın kapağına bakacak olursanız “Parayı Bulduğum An Alayını” yazdıktan sonra “Hafifçe Kazıyınız” ibaresi bulunuyor. Doğal olarak yine aklıma kitabın ismi “Parayı Bulduğum An Alayını Kazıyacağım” şeklinde geldi. Kitabın gerçek isminin “Parayı Bulduğum An Alayını Maviye Boyayacağım” olmasıyla Demirkıran yine önyargılı düşüncelerime güzel bir merhaba dedi. İçeriği de elbette tamamen önyargıya karşı kitabın. Rhontana adındaki dünyalar zengini beyefendinin babasından ona kalan “Param olsaydı alayını maviye boyardım.” sözünün doğrultusunda herkesi maviye boyamaya kararlı olan Rhontana bu işi insanların önyargısını kullanarak yapıyor ve ilginçtir başarıyor da. Koca dünyada ona karşı gelen tek isim Nolson ise hikâyenin sonunda önyargısına yenilmeyip kendi iradesiyle ayakta kalan ve mavi olmayan iki insandan biridir. Kitabın içeriğini daha çok anlatmak istesem de kitabın büyüsünü kaçırmamak ve sizlerin de alıp okumasını istememden dolayı anlatamıyorum. Erdal Demirkıran’ın tarzını seviyorum ve onun birçok kitabını okudum. Her zaman anlatmak istediklerini en ince detayına kadar anlatıyor ve gerçekten de onu senin beynine yerleştiriyor. Bu kitabında ele aldığı önyargı gerçekten bütün insanlığı ele geçirmiş ki bence kanserden daha büyük bir hastalık. Sadece şu kitabı okurken her ne kadar basit şeyler gibi görülse de yaptığım önyargıların gözüme sokularak gösterilmesi bile bana çok şey öğretti. Örneğin; sorgulamayı öğrendim. Birisi bana karşı bir hata yaptığında direk ona saldırmaktansa önce ona neden bunu yaptığını sormayı öğrendim. Her kuşun uçmadığını, her köpeğin sadık ve her kedinin nankör olmadığını öğrendim. Şimdi siz de alın elinize bu kitabı herkese göstere göstere tersten okuyun ve gülümseyin size önyargıyla bakan bütün gözlere. Ölüm, yaşam ve mutluluk Yaşamı ve ölümü anlatan bir hikâyedir bu. Bütün bunların arasında kendi varlığını, yaşamını sorgulayan ve bir gün ölmesi gerektiğini farkında olan küçük Doug'un yaz tatilinin hikâyesi. Daha önce yaşamanın ve ölümün nasıl bir şey olduğunu hiç düşünmemiştir Doug; ancak artık farkındadır ve yaşadığını bilmek içinde garip bir mutluluğa yol açar. Doug'un sevdiği insanların ölümü ona yaşamanın önemini ve mutluluğunu göstermiş ancak bir o kadar da korkutmuştur. Ölen insanlar mutlu ölmüştür. Bunun sebebi ise yaşadıkları hayatın her anını mutlu ve istedikleri gibi yaşamaları olmuştur. Hayatı doya doya yaşamışlardır. Her hayatın sonunda ölüm vardır. Varoluşun iki ucudur ölüm ve yaşam. İkisinin arasında ise net bir çizgi vardır. Doug bir gün bu çizginin bir tarafından öbürüne geçmesi gerektiğini bilir. Ancak 12 yaşındaki bir çocuk için bunu kabul etmek o kadar da kolay değildir. Yaşamanın verdiği mutluluğu yeni fark etmişken. Aslında çoğumuz yaşadığımızı farkında olmadan yaşarız. Hayatımız belli bir rutinde ilerler. Kimimiz okula kimimiz işe koştururuz. Ardından ödevler, çocuklar, ev işleri derken yaşamın güzelliklerinden habersiz geçiririz günlerimiz. Bu dünyada ortalama 70 yıl kadar geçirir bir insan. Ancak her saniyesini dolu dolu yaşamak varken biz genelde bunun son 10 senesini değerlendirmeye çalışırız. İnsan yaşlanınca ve çevresindeki insanları teker teker kaybetmeye başlayınca farkına varır bu hayatı dolu dolu yaşamadığını. Ama iş işten geçmiştir tabii artık. Ne yaşanacak hayat ne de yaşayacak enerji kalmıştır. Doug küçük bir çocuk olmasına rağmen bunu benimsemiştir. Bu farkındalığı ise yine ölüm beraberinde getirmiştir çünkü biz ölüm olmadan yaşamanın güzelliğini fark edemiyoruz. Anılar hepimiz için önemlidir. Çoğu zaman yaşadığımız güzel zamanlar hafızamızdan silinip gider. Fotoğraflar kalır, yazılar kalır. Belki de günlük tutmak iyi bir fikirdir ya da bir fotoğraf albümü edinmek. En güzeli de çocukluk anılarıdır. Küçükken umursamayız onları. Ancak büyüdüğümüzde kalan fotoğraflar bizi mutlu eder. Belki de tutulmuş günlükleri okumak, ya da eski mektupların üstünden geçmek. Aslında hepsi hayatımızdaki küçük mutluluklardır. Bu kitapta da mutluluklardan, çocukluk anılarından bahsedilir. Koskoca bir yazı anlatır kitap ve bir çocuğun gözünden. Bir çocuğun geçirdiği yaz ne kadar doluysa bir kitap da o kadar dolu dolu ve heyecanlıdır. Bu kitabı yazarken Bradbury çocukluk anılarından esinlenerek yazmıştır. Küçüklüğünden hatırladığı duygular olaylar bu kitabında canlanır tekrardan. Bir çocuğun mutluluğunu anlatır kitapta. Mutlu olmadığını iddia eden insanları anlamıyorum. Mutlu olmak için o kadar çok sebap varken. Mutluluğu derinlerde aramaya gerek yok. Çünkü mutluluk senin görmek istediğin yerdedir. İnsan mutlu olmak istedikten sonra hayatındaki küçük şeylerle de mutlu olabilir. Doug mutluluğu arayarak bulmaya karar vermiştir. Ve bu arayışların sonunda fark ettiği şey aslında mutluluğu yaşadığıdır. Yaşıyor olmanın verdiği his onu mutlu etmektedir. Ölümü düşünmeden, doya doya, hayatının her saniyesini değerlendirerek yaşamak onu mutlu etmektedir. Doug’un arkadaşı Tom ise o an hayatın tadını çıkarır. Asla mutluluğu aramaz ve çevresindeki olaylara bir o kadar da duyarsızdır. Kitap bize mutluluğu görmeyi anlatır. Farkındalığı öğretir. Anıların ve hayatın önemini vurgulayan bir kitap işte bu. Bütün bunların arasında mutluluğu arayan 12 yaşındaki bir çocuğun hikâyesi. Mutluluğu ararken ölümle tanışan ve mutluluğun aslında yaşamın kendisi olduğunu fark eden bir çocuğun. Zaten Ray Bradbury'nin birçok hikâyesi bize hayatı sorgulatır. Yaşadıklarımıza farklı bir bakış açısı kazandırır. Tesadüf mü bilmiyorum ama okuduğum Ray Bradbury hikâyelerinin çoğu bir çocuğun gözünden yazılmış oluyor. Çocukların gözünden bakmak bize olayın daha net daha tarafsız ve saf taraflarını gösterir. Kendi kafamızda komplikeleştirdiğimiz olayın aslında ne kadar basit olduğunu görürüz. S.Atakan Mekiş BABAMIN RUHU HER AN YANIMDA Ne zaman elime kalemi alıp yazmaya başlasam, okuyacak bir kitap arasam ya da film seyredecek olsam hep ölüm temasını tercih ediyorum. Bir şekilde algıda seçicilik yapıp gördüğüm her şeyi ölümle bağdaştırıyorum. Hayatıma bu kadar çok giren ve beni gerçekten etkileyen bu olgunun, beni niye bu kadar meşgul ettiğini düşününce, üç yıl önce, genç yaşta kaybettiğim babamın ölümünü hâlâ kabullenememiş olmamdan kaynaklandığını anladım. Sevdiğin birini sonsuza kadar kaybetmek, onu bir daha görememek, insanın hayatını etkisi altına alan inanılmaz bir sarsıntıymış. Bu sarsıntı halkalar halinde çevreme yayılıp bir süre sonra korkuya dönüştü. Sevdiklerimi; annemi, anneannemi, babaannemi, dayımı, halamı kaybetme korkusu kendi ölümümü düşünmekten daha ağır gelmeye başladı. Korkunun ecele bir faydası olmadığını bildiğim halde bu korku tüm benliğimi sarıyor. Bir kaç yıl önce, üvey kız kardeşimin de böyle bir korkusu olduğunu öğrendim, annemden. O da annesini altı yaşında kaybetmiş. Altı yaşından beri, erkenden öleceğinden korkuyor. Ne söylerlerse söylesinler, hangi doktora götürürlerse götürsünler aklındaki düşüncelerden, korkularından kurtulamıyor. Onlu yaşlarından beri de kalp krizinden ya da beyin kanamasından öleceğini düşünüp hayatı hem kendine hem de çevresindekilere zindan ediyor. Annem onu kalp hastalıkları uzmanına ve beyin cerrahına götürüp taramalarını yaptırmasına rağmen, kardeşim doktorlara inanmıyor. Onların yalan söylediğini düşünüyor. Sonunda sıkıntısını psikiyatri uzmanı, ilaç vererek çözdü. Kardeşim, ilacı kullanmaya başladıktan sonra annesini daha çok hatırlamaya ve ölümüyle ilgili daha çok şey konuşmaya başladı. Korkusu azalmıştı ama ölümle ilgili merakı çoğalmıştı. Annem, yılmadan onunla konuşuyor ve biraz olsun bu yangınını, özlemini azaltmaya çalışıyor. Bense kimseyle bu konuları konuşmak istemiyorum. Kendimi rahatlattığım, ölümü çözmeye çalıştığım ve babamı yanımda hissederek mutlu olduğum tek an yazdığım zamanlar. Yazarak düşünmek ve yazarak hafiflemek iyi geliyor. Babamın ruhu her an yanımda ve beni tüm tehlikelerden koruyor, diye düşünüyorum. Bunun böyle olduğu, sevdiklerimizin öldükten sonra bile bizi koruduğu bir şehir efsanesi gibi dilden dile dolaşır. Çoğu insan buna inanır, inanmak ister. Bense bunu yaşadım. Sakın gülmeyin, dalga da geçmeyin. Bu tip konulardan tedirgin olanlar varsa, lütfen anlatacaklarımdan dolayı korkmasın. Babamın öldüğü günün gecesi, annem ve anneannem, dayımda kalmıştık. O gece uyur uyanık, annem yakaza hâli diyor, bir durumdayken babam yanıma geldi ve yatağımın köşesinde durup bana gülümsedi. Galiba, hoşça kal demeye gelmişti. Onunla orada, o anda kısa bir süre de olsa birlikte olmak inanılmaz bir mutluluktu. Ama bir süre sonra, galiba uyanır gibi oldum, anlaşılmaz bir korku sardı içimi. Sanki babam yatağın köşesinde durmuş beni izlemeye devam ediyordu. Çok korktum. Hemen yerimden kalkıp salona, annem ve anneannemin yanına gittim ve anneannemin koynuna girip ona sarılarak yattım. Titriyordum. Anneannem elinden geldiğince rahatlattı beni. Annem de uyanıp bize katıldı. Sabaha kadar onlarla konuşup bu erkenden gelen ölümü anlamaya çalıştım. O gece öyle bir korku yaşamama rağmen Hayalet1 filmindeki Sam’in ruhu gibi babamın da sürekli yanımda olduğunu duyumsuyor ve buna tutunarak mutlu oluyorum. O gün yaşadığım deneyim benim için çok değerliydi. Ama zaman, bazı acılara ilaç olamıyor. Bu aralar babamın yokluğuyla mücadele edemiyorum. 1 Hayalet, Yön. Jerry Zucker (1990); Paramount Pictures, 2011, DVD Duyduğuma göre, bu aralar kız kardeşim de benim gibiymiş. Hem kardeşimi hem de kendimi rahatlatmak için, babam öldüğünde yaşadıklarımı kardeşime de anlattım. Annesinin her zaman yanında olduğunu düşünüp mutlu olmasını istedim. Biraz olsun bunu başardım. Biz iki kardeş, kan bağımız olmasa da yaşadıklarımızın benzerliği nedeniyle can bağı kurmuştuk aramızda. Bu bağ birbirimizi anlamamıza yardımcı oluyor. Acımız biraz olsun hafifliyor olmasına rağmen tek başımıza kaldığımızda yitip gidenlerin özlemi burnumuzu sızlatıyor. Bunu, halen yanımızda olan sevdiklerimize sıkı sıkıya sarılarak, onlara olan sevgimizi göstererek aşmaya çalışıyoruz. Kaynakça: Hayalet. Yön. Jerry Zucker. 1990. Paramount Pictures, 2011. DVD ÖZSARAÇ,1 Merve Özsaraç 21301754 SECTION 020 BAŞAK BERNA CORDAN 30.10.2014 İLKBAHARDAN SONRA GELEN KIŞ İnsanız ya, illa her şeyi genelleyeceğiz. Safız, o kadar safız ki, inanıyoruz. Neymiş hayatta iyi varsa kötü de var.’Bekleyelim’miş. Her karanlık aydınlığa çıkarmış. Koca bir YALAN.Bir tarafta yaşanmış gençliğinin acılarıyla FrauRosalie, bir tarafından gençliğinin meyveleri çocukları. Nasıl bir duygudur dul olmak? Hayat, dediğin adam yok olduğunda kolay mıdır yaşamak? Artık ‘hayat’, o adamın izlerini taşıyan her şey haline mi gelir? Anna ve Eduard olmasaydı neler olurdu diye düşündürten kadın Rosalie. Aldanmak ve aldatmanın ayrıldığı o ince çizgide,bu öyküyü bir kadın olarak okumanın derinliği… Hani hep derler ya, kadın karnına koca bir dünya sığdırdı, siz onu bir dünyaya sığdıramadınız. Çok doğru! Kadın denilen yaratılışın ürünü, o kadar gizemli ve özel ki, ona çiçek derken bile bunu net bir şekilde açıklayabiliyoruz bütün perdelere rağmen. Hâlen bazılarınız bu açıklığa rağmen kadınlar anlaşılmaz diyebiliyor, kendi aptallıklarını göremediklerinden. Çiçek su ister, toprağı değişsin ister onunla konuşmanı ister. Suyu her gün, toprak değişimini haftada bir, konuşmanı da yeterli sıklıkta ister. Şimdi benzerlikleri görebiliyor musunuz? Kadınınla konuş, onu o kadar güzel besle ki, senin bahçene bir bakan bir daha baksın. Onu soldurup sonra yeni çiçeklere dadanmak daha mı kolay? Yoksa bu aptalca hareketi kendine yakıştırmayı tercih etmek mi daha kolay olan? İşte Rosalie… O kadar aciz durumda olmasına rağmen geçmişinden güzel anılarını yanına biriktiren, ayakta durmaya çalışan kadın. Şimdi suyunu çocuklarından alıp kendini diri tutmak için savaşıyordu. Hayat ÖZSARAÇ,2 böyle insanlar için çok zor olmalı. Rol yapmak, role kendini öylesine kaptırıp kendini unutmak… Fakat hayat mucizeler yaşattırabiliyor insana. Kötü şeyler başımıza gelince kaçış noktamız olan ‘kader’ i, bazen iyi şeyler için de anımsattırıyor bu hayat. Bazen yoldan geçen birini çarptırıyor, bazen kütüphanede kitap okurken göz göze getirtiyor, bazen de oğlunuzun İngilizce öğretmenini sunuyor. Bir bakıyorsunuz birinin ‘sadece sulayarak’ söndürdüğü ateşi, biri kibritiyle yeniden alevlendiriyor tıpkı Ken gibi. Rosalie, ateşi yakıp yakmamakta kendini kontrol etmeye çalıştıysa da olmamıştı işte. Ateş sadece kendi içinde yanıyor gibi hissetse de, herkes her şeyin farkındaydı. Çocukları ne yapmalıydı diye o kadar çok düşündürttü ki Rosalie bana, onların mutlu olması için bunca verdiği ödünden sonra kendi mutluluğu için koyver gitsin dedim içimden.Yanlış ya da doğru. Çok mu önemli? Kırışıklıklarının sebebi biraz olsun gülmekten olmalıydı artık. Hak ediyordu bunu. Olmaması gereken bir şekilde, kızının düşüncelerine bu kadar çok önem veren bir anne… Neredeyse kızı anneydi, kendisi çocuk. Elbette insan, ucunu göremediği bir yolda rehbere ihtiyaç duyar.Ama bu rehber yol gösterir,yolu çizmez.Kontrol etmez.Kızım istemiyor diye olmamalı mıydı bu ilişki?Oğlum ne yapar diye olmamalı mıydı?Ne bencilce! Her şeye rağmen kalbini kilitlemeye çabalayıp,Ken’le olan sevgisini evlat sevgisine dönüştürmeye bile çalışan bu kadın için ne denilebilirdi? Susmak gerekirdi. Sonucunda kalp yine akla galip gelecekti her zamanki gibi. Şaşırtmadı. İşte bir gün, ilkbaharının üstünden geçen uzun süreyle yazı beklerken, kışı oldu. Mutluluğunu yaşamasına ramak kala veda etti hayata. Demek ki neymiş? İnanmayacakmışız. Bu hayat öyle bir hayat ki, kışken yazı, yazken kışı yaşattırır insana. Sonra neden ‘Aldanan Kadın’ değil de ‘Aldatan Erkek’ yazılmaz diye düşündürtür… Aldanmak suçmuş gibi. Kaynakça Aldanan Kadın / Thomas Mann ÖZSARAÇ,3 Aras Ünlüce 21802103 GERÇEĞİ KABULLENİŞ Hiç yaşadığınız her şeyin sahte olduğunu düşündünüz mü? Veya tüm bunların bir yanılgı olduğunu? Dövüş Kulübü filmini ilk izlediğimde aklımda bu sorular yer edinmişti, sanki bir devrim yaşamıştım ve kendimi aydınlanmış hissediyordum. Bir kere izlemekle kalmadım, defalarca seyrettim ve her seferinde farklı sorular ürettim, farklı bakış açıları kazandım. Bu eser; kendi hayatımdaki sahtelikleri, aslında gerçek olmayan şeylere fazla bağlandığımı, yalanların doğruların üstüne çıktığı gerçeğini sorgulamama sebep oldu. Hayatımızda tutunduğumuz şeylerin gerçekliğini sorgulamak zorunda kalmak herkes için zorlu bir deneyim olsa gerek. Aslında sevdiğimiz, inandığımız şeylerin gerçekten bizim tercihimiz değil fakat başkalarının dayatması olduğunu kavramak, modern hayat diye inandırıldığımız dünyanın tamamen bir kandırmacadan ibaret olduğunu bilmek.. Filmin ana karakteri de bu yollardan geçiyor, biz de bu vasıtayla şahit oluyoruz tüm bu yanılgıya. Sadece sahteliğe değil, insanın kendini özgür hissetmesine de değiniyor. Reklamlar yüzünden özgürlüğünü ve karakterini kaybetmiş bir nesil. Önemli sorunlarla ilgilenmek yerine iç çamaşırının üzerinde kimin isminin yazdığıyla ilgilenen bir nesil, benzin pompalayan, masa temizleyen, herhangi bir buhran veya büyük savaş yaşamayan, hüznü kendi hayatları olan bir nesil. Kalbinin derinliklerinde bir his kırıntısı bulmaktan çok uzaklaşmıştı karakterimiz, tatminsizdi. Bu tatminsizliğini evindeki mutfak eşyalarıyla kapatmaya çalışan, kendi hayatını bu eşyalardan ibaret sanan zavallı bir insandı. Ta ki Tyler Durden gelene kadar. Ana karakterin kendi yarattığı bu hayali figür, onda olmayan ve sahip olmak istediği her şeye sahipti. Tyler Durden, özgürdü. Evindeki mutfak eşyaları umurunda değildi, bir apartman dairesinde yaşamıyordu, sabahları beyaz yaka giyip önemsenmediği yerlere gidip para kazanmak uğruna küçük düşmüyordu. Tyler Durden bize gerçekten yaşamanın nasıl bir şey olduğunu hatırlattı. “Önce teslim olmalısın. her şeyden önce korkmayı bırakıp, bir gün öleceğini kabullenmelisin. Sadece her şeyi kaybettikten sonra özgür kalabiliriz.” Her şeyi kontrol etmeye çalışmaktan vazgeçmemizi söyledi, dibi görmemizi öğütledi. Tatminsizlikle saldırıp sahip olduğumuz eşyaların sonunda bize sahip olduğunu söyledi ve filme de ismini veren Fight Club ismi altında bir topluluk kuruldu; amaçları sadece gelip kavga etmek olan bir grup adam. Hissetmek isteyen; bu reklam dünyasında herhangi bir yer edinemeyen, yine bu reklamlar yüzünden büyüyünce rock yıldızı olacağına inandırılan ve artık bunların bir saçmalıktan ibaret olduğunu kavrayan bir grup sinirli adam. Bu televizyon ve reklam dünyasının bu nesil üzerindeki etkisi çok büyüktü, az önce de bahsettiğim gibi herhangi bir savaş veya buhran yaşamayan bu insanlar, televizyonla büyüdüler. Reklamlar izlediler, gerçekleşmeyecek hayallere inandırıldılar. Bu etki; tatminsizliğin, hissizliğin yarattığı o büyük boşluk ve o boşluğu kapatmak için -veya kapatıyormuş gibi hissetmek için- yapılan hareketler çok acınasıydı. Tyler Durden hepsinin suratına gerçeği çarpıyordu. “Sizler işiniz değilsiniz, sizler paranız kadar değilsiniz, bindiğiniz araba değilsiniz, kredi kartlarınızın limiti değilsiniz. Sizler iç çamaşırı değilsiniz. Sizler dünyanın dans edip, şarkı söyleyen pisliklersiniz. ‘’ Kapitalizmin ve reklam dünyasının üzerimizde yarattığı bu inanılmaz etkiyi bu filmi izleyerek anladım. Olmayacağımız şeylere inandırılıyoruz, gereksiz şeylere anlam yüklüyoruz, istediğimiz için değil, bize böyle yapılması söylendiği için. Bizim ne hissettiğimizin önemi yok, hatta bir şey hissedip hissetmememizin de önemi yok. Sadece, bu dünyayı döndüren çarkın içinde olmak zorundaymışız gibi davranıldı, öyle inandırıldı. Gerçekten hissetmeyi unuttuk. Dünyayı böylesine ele geçiren bir düzene karşı nasıl ayakta kalırız bilmiyorum ama belki de ayakta kalmamıza gerek yoktur. Tüm umudumuzu kaybetmenin özgürlük olacağını söylemişti Tyler, belki de haklıdır. KAYNAKÇA Palahniuk, Chuck. Fight Club. 1999. Fox 2000 Pictures. Film. Sena Gümüş 21602454 SIYRIL RUTİNLERİNDEN Aslında ne kadar da monotonlaşıyor bir süre sonra hayat, farkında olmadan bir deryaya kapılmış gidiyoruz, hep rutin işlemler ve hareketler. Mesela ben çoğu sabah zorla uyanıyorum, reflüden dolayı rahatsız hissetmiyorsam kendimi veya zamanım varsa kahvaltı yapıyorum ya omlet ya da yulaf, süt ve meyve yiyorum, daha sonra hızlıca üstümü giyinip, okul için eşyalarımı hazırlayıp atlıyorum arabaya, hızlıca arabayı park edip, derse koşuşturuyorum. Okulda da rutin eylemler, derse gir, dersten çık, kütüphane, öğle yemeği, arkadaşlarla bir iki sohbet. Daha sonra okul çıkışı bazen kulüp etkinlilerine katılıyorum ki bu son zamanlarda rutin hayatımı renklendiren tek eylemim oluyor. Bunlar da bittikten sonra tekrar aynı yollardan eve dönüyorum. Akşamları da pek farklı geçmiyor, tabi ki ailecek yenen bir akşam yemeği sonrasında meyve veya çay beni mutlu hissettiriyor, fakat bu durum da gayet rutin artık. Anlattıklarımdan lütfen memnuniyetsiz olduğuma dair bir kanıya ulaşmayın, burada belirtmek istediğim şey hayatımın, sadece benim de değil çoğumuzun hayatının çok rutinleşmiş olması. Peki neden? Neden hayatımız monoton bir şekilde ilerliyor? Neden hayatımızı renklendirmiyoruz veya bundan kaçıyoruz? Bence bu sorunun ilk cevabı ki bu cevap aynı zamanda benim de bu soruya yönelteceğim cevap, yeterli vaktin olmaması. Hayatımız gerçekten fazlasıyla yoğun geçmekte. Bir anneyi düşünelim mesela, çalışan bir anneyi. Yalnızca kendi sorumluluklarıyla yükümlü değil, yalnızca kendi iş hayatıyla ve bireysel sorumluluklarıyla ilgilenmiyor, aynı zamanda ev işlerinin ona yüklediği sorumluluklar mevcut, küçük kız çocuğunun bakımı, ödevleri kısaca çocuğunun da sorumluluklarını yükleniyor. Ya da bir babayı hayal edin, ailesinin daha iyi şartlar altında yaşatmak için daima yoğun bir iş temposuna sahip. Bir üniversite öğrencisi olmak da artık pek kolay değil, fazlasıyla zor ve yoğun bir hal alabiliyor. İşte gördüğünüz gibi çoğumuz yoğun ve yüksek tempolu bir hayata sahibiz ve eğer hareketlerimiz de rutinleşmiş olmasa asla bu hayata ayak uyduramayacağımızı düşünüyoruz. Yani aslında bir korku da söz konusu. Rutin hareketlerimizin dışarısına çıktığımızda eski hayatımıza, her ne kadar sıkıcı olduğunu hissetsek de en azından tüm sorumluluklarımızı yerine getirdiğimiz ve belirli bir düzene sahip olan hayatımıza tekrar geri dönememe korkusu içindeyiz aynı zamanda. Bir sebep daha var aslında, biz farkında değiliz ki monoton bir hayat sürdürdüğümüzün, bir deryaya kapıldık gidiyoruz, geri dönüp bakmıyoruz ki ya da belki de bakamıyoruz, zamanımız yok. Yani içinde bulunduğumuz hayatın farkında değiliz. İçinde bulunduğumuz fazlasıyla monotonlaşmış olan hayatımızın farkına ise bazen bir arkadaşımızın yoğun ısrarı üzerine akşam dokuz ila on gibi bir tatlı yemeye yahut bir kahve içmeye çıktığımızda ve o akşamdan fazlasıyla haz aldığımızda varıyoruz. Ya da hafta içi, iş çıkışı koştura koştura geri kalan işlerimizi tamamlaya eve giderken annemizin teklifi üzerine onunla beraber bir yemek yediğimizde aldığımız zevkle farkına varıyoruz. Kendi içimizden ‘Ben kendimi o kadar alıştırmışım ki rutinlerle dolu bir hayata, hayatımda farklı bir açı kalmamış eğlenebileceğim ya da bana kendimi mutlu hissettirecek! Neden kendime bunu yapıyorum ki?’ diyoruz. Aslında hayatımızı renklendirmek istersek küçük dokunuşlar yeterli, on veya on beş dakika mis gibi sonbahar havasında yapacağımız bir yürüyüş, vizyonda olan, beğendiğimiz bir oyuncunun ilgi çekici filmine bir bilet, bir gitar dinletisi, yeni bir roman, bunlar asla tamamıyla düzenimizi alt üst edecek şeyler değil, bunlar sadece monoton hayatımızı bir miktar da olsa renklendirecek, rutin eylemlerimizden sıyrılıp bizi mutlu hissettirecek olan şeyler. KAYNAKÇA Zweig, S. (2015). Olağanüstü Bir Gece. (İ. İgan, Çev.) İstanbul: Türkiye İş Bankası Kültür Yayınları. DÜŞÜNCELER VE AYRILIKLAR Fikir ayrılıkları; aile içinde fikir ayrılıkları, arkadaşlar arasında fikir ayrılıkları; dini fikir ayrılıkları, siyasi fikir ayrılıkları… Herkesin kendine göre mutlaka bir fikri vardır bu hayatta. Bazısı ailesel alışkanlıklarla kazanılan, bazısı hayatındaki olumlu, olumsuz gelişmelerle benimsenen, kimisi topluma, iktidara tepki olarak edinilen, kimisi ise gerçekten önce bilgi edinip akıl süzgecinden geçirip tanıdığın, anladığın, benimsediğin fikirler. Yeni yeni birey olan bir insanın fikir edinmesi ise tamamen aile yapısına, geldiği kültüre, çevresindeki insanların anlayış ve hoşgörü seviyesine bağlıdır. Fikirlerin uyuşmadığı noktada ise fikir ayrılıkları devreye girmektedir; aile içi fikir ayrılıkları ki bence en zor baş edilebilir olan ve toplumsal, kendi çevren içindeki fikir ayrılıkları. Elif Şafak’ın son kitabı Havva’nın Üç Kızı ise tamamen fikir ayrılıklarını temel alarak kurulmuş bir kitap. Peri’nin önce ailesi içindeki tamamen zıt iki fikir arasında hapsolması, kimliğini kaybetmesi ve üniversite yıllarında en yakın iki arkadaşının arasında, ters fikirlerin tam ortasında kalması… Aile ve çevre arasındaki en büyük fark seçim hakkı bana sorarsanız. Benim bakış açımla çevreni seçme özgürlüğün sınırlı da olsa her daim elinde olan bir şans ama aileni seçmen için sana şans verilmiyor. Ben yaşadığım çevrede bir şekilde kendine yer açan, fikirlerini ayrımlara rağmen benimseyebilen, saygı çerçevesinde eleştiriye sonuna kadar açık bir insanım. Peki ya konu aileye geçince? Şanslıyım, birbirine her şeyden önce saygı ile bağlı bir aile de olduğum için, dini ya da siyasi her türlü farklılıkla yan yana, beraber -sadece çekirdek aile değil geniş aile olarak da- yaşayabildiğim için. Aile içi fikir ayrılıkları bence iki kategoridedir; biri anlayışa diğeri ise tepkiye dayalı olarak. Eğer hayatta kendi kararlarını alabilme özgürlüğüne ya da yeterliliğine sahip bir aileden geliyorsan onlar senin önce her şeyi öğrenip kendi kararlarını vermeni ister, bu yönde destek olur, bunu öğretir. İşte bu ailelerde çıkar en çok fikir ayrılıkları da ve aslında bu ailelerdeki fikir ayrılıkları hiçbir zaman ailesel ilişkileri yıpratmayan, yormayan, zarar vermeyen; zenginleştiren, geliştiren ve hatta birbirine bağlayan ayrılıklarıdır. Asıl sorunsa tepki ile oluşan fikir ayrılıklarının gerçekleştiği ailelerdir; çünkü bu aileler yeterli hoşgörü, anlayış sahibi olan, bu şekilde eğitilmeyen ve eğitmeyen ailelerdir. Ayrıca bu yöntem ile bir fikri benimseyen bir insan hiçbir eleştiriye açık olmayan ve oldukça saldırgan tepkilerde bulunan insanlardır. Sadece ailenin hoşgörüsüzlüğü değil fikri benimseyenin hem kendine hem de fikirlerine olan güvensizliği de bağlantıları, kişileri yıpratır, o kişinin özgüvenini ve tahammülünü her geçen gün daha da yitirmesine neden olur. Peki ya çevresel fikir ayrılıkları? Toplum baskısı, dışlanma korkusu, ikna edilme çabaları… Yine iki kategoride incelemek en akla yatkın olanı sanırım; yine anlayışa ve tepkiye dayalı olarak. Aynı ailede olduğu gibi hoşgörü esasında fikir ayrılıkları daha yoğun ama çok daha etkisizken tepkiye dayalı olan fikir ayrılıkları kişi üzerinde daha fazla etkiye sahiptir. Bu etkiler çoğunlukla olumsuz etkilerdir ne yazık ki. Kişinin tepki olarak geliştirdiği fikirler her daim tepki almaya, eleştirilmeye ve hatta saygısızlığa mahkûmdur. İşte tam da bu kişinin toplumdan kendini soyutlamaya başlamasının nedenidir. Kuşkusuz ki fikirlerin oluşmasında toplumun da rolü yadsınamaz, aile kadar olmasa da ciddi bir rol oynar. Dolayısıyla yine fikir ayrılıkları da aile içi olduğu gibi oldukça etkindir insan üzerinde. Aile içi fikir ayrılıkları daha aktif seyrederken toplumsal düzeyde fikir ayrılıkları daha pasiftir; çünkü aile çok daha kompakt bir alandır, daha küçük çaplı ayrılıklar bile olsa genellikle kişi üzerinde daha çok izine rastlanabilir. Toplumsal düzeyde gerçekleşen ayrılıklarsa süreç içinde daha hareketli olsa da bıraktığı sonuç bakımından çok daha pasiftir. Söz konusu ayrılık aile ve ya toplum düzeyi gözetmeksizin kişinin reaksiyonları, tahammülü ve en önemlisi kendine olan güveni üzerinde geri dönülmez izlerin sahibidir. Bilinçli fikirler ve hoşgörüye dayalı tepkiler olumlu yönden geliştirirken fikirlerimizi, tepki esaslı ayrılıklar ve doğurduğu ayrılıklar bizi sonu olmayan bir kısır döngünün içine sokar ve sonunda bir arpa boyu bile yol alamadığımızı çoğu zaman fark etmez, inadın kurbanı olmuşuzdur. İzlenmesi Gereken Bir Film: “Fury” 11 Kasım, 2014 / Aysu Kaman / 21102163 /Türk102-19 Sinema tutkunu bir insan olarak, vizyona giren filmleri yakından takip ederim. Aksiyon türünün, sinema konusundaki en son tercihim olmasına rağmen, bu defa bir farklılık yapıp 2. Dünya Savaşı’nı konu alan ve 24 Ekim 2014 tarihinde vizyona giren Fury adlı filmi izledim. Filmden çıktığımda ise, bu tarz filmleri daha çok izlemem gerektiğine kanaat getirdim. Hayatım boyunca izlediğim en gerçekçi film olması sebebiyle psikolojik olarak derinden etkilendim. 2. Dünya Savaşı’nın son günlerini anlatan bu filmde, Amerikan ordusunun Almanya sınırları içinde Nazi birliklerine karşı verdiği mücadele anlatılmakta. Savaşın insanlar üzerindeki sarsıcı etkilerini ortaya koyan Fury filmi, diğer Hollywood filmlerinin aksine o kadar gerçekçi ve abartıdan uzak yapılmış ki insan kendini savaşın tam ortasında kalmış gibi hissediyor. Amerika’nın savaşı kazanmasına ramak kalmasına rağmen Almanya savaştan vazgeçmiyor ve Avrupa’yı derinden sarsan bu savaş yaşanırken baş kahramaların oluşturduğu beş kişilik ekibe, Norman adından bir genç katılıyor. Norman’ın ürkekliği ve masumluğu öylesine güzel işlenmiş ki bir düşman askerini öldürmektense komutanın kendisini öldürmesini istiyor. Kendimi 21-22 yaşlarında olan ve daha önce savaşla ilgili en ufak bir eğitim almayan Norman’ın yerine koymak çok da zor olmuyor. Binlerce insanın birbirini öldürmesine şahit olsam ve karşımdaki bir düşman askerini öldürmemi isteseler, ne yapardım diye düşünmekten alıkoyamıyorum kendimi. Müzikler ve Nazi birliklerinin yürürken çıkardığı sesler o kadar etkileyici ki; savaşın tanımını, ölüm korkusunu ve askerlerin yaşadığı psikolojiyi ancak bu filmle anlayabiliyor insan. Diğer yandan, yıllarca orduda komutanlık yapan Wardaddy var. Savaşta pek çok arkadaşını kaybettiği için Almanlara karşı öfke ve kin dolu. Filmin başlarında, insan, Wardaddy’nin acımasızlığına anlam veremeyerek onu yargılasa da filmin sonlarına doğru onun psikolojisine büründüğü için kendini onun yerine koyma imkânı da buluyor. Savaşta verilen kayıplara, insanların yanarak ya da parçalanarak feci şekilde can vermelerine öylesine alışmış ki; onun için artık bunlar su içmek, yemek yemek kadar olağan. Filmde 2. Dünya Savaşı’nın beş kişilik ekipte yaşattığı psikoloji incelenirken, Nazilere de değiniliyor. Kendilerini Hitler’e adamış SS subaylarının ülkeleri için savaşmak istemeyen Alman vatandaşlarını yollardaki direklere asmaları ve yaşları en fazla 12 olan ufacık çocukların bile Nazilerden korkarak savaşa katılmaları tüyler ürpertici. Filmin sonlarına doğru bu beş kişilik ekip yaklaşık 200 - 300 kişilik Nazi birliğinin ortasında kalıyor. Norman hariç tüm ekip, evleri olarak benimsedikleri Fury adlı tankın içinde can veriyor. Bu da filmi diğer ABD yapımı filmlerden ayıran ve filmi en gerçekçi kılan sahnesi. Kitaplarda okurken ya da tarih derslerini dinlerken kulağa çok basit gelen savaş kavramı, bu filmde dehşet verici bir biçimde ortaya konmuş. Bugüne kadar savaşın tanımını bildiğimi sanarken aslında bunu hiç derinlemesine düşünmediğimi farkediyorum. Fury sayesinde kendimi o kadar savaşın içinde hissettim ki insanların haklı acımasızlığını ve içinde bulundukları çaresizliğe ağladım. Film bitip koltuğumdan kalktığımda ise bacaklarım tutmuyordu. Filmin en unutulmayan sahnesi ise, Nazilerin kendini görmemesi için tankın altına sığınan Norman’ı bir Nazi erinin erinin görmesine rağmen, göz göze geldikleri halde, tebessüm ederek oradan ayrılmasıydı. Bu sahnede, ABD yapımı bu filmin bize bir mesaj gönderdiğini de düşündüm. O mesaj, “Tüm Almanlar, Nazi değildir; içinde merhamet duygusu barındıran Almanlar da vardır” mesajıdır. Fury, savaş psikolojisini gerçek anlamda hissetmek isteyen insanlar için mutlaka izlenmesi gereken bir filmdir. Kaynakça: http://icdn2.digitaltrends.com/image/fury-movie-screenshot-031-970x646-c.jpg?ver=2 http://imageserver.moviepilot.com/fury-interstellar-fury-foxcatcher-and-2014-s-other-most-anticipated-movies.jpeg?width=1366&height=768 İzel Beliz Taylan SADECE KADIN Antabus: alkolün esiri olmuş kişileri yani alkolik insanları, alkolden uzaklaştırmak, soğutmak hatta tiksindirmek için kullanılan; içeriğinde zehir bulunan ve kullanan ki-şilerde ağır yan etkiler oluşturan ilaç türü. Leyla Taşçı’nın alkolik eşi ve ona benze-yen nicelerinin tedavi yöntemi. Çoğu kadın tarafından alkolik kocalara gizlice verilir, hatta aynı dertten muzdarip eşler birbirine tavsiye edip kocalarını alkol bağımlılığından kendilerince ve çevrele-rinde çok dillenmeden kurtarmaya çalışır. Normalde hasta bilgisi dahilinde verilme-mesi gereken bu ilacı, çektiği cefaların en azından birinden “alkolik kocanın o ak-şamki şiddetinden” kurtulmak adına, ağır yan etkilerini önemsemeden eşlerine içiren çok fazla kadın vardır. Çok fazla kadın…kadınlar…Anne, eş, kardeş, kimi zaman sa-tılan mal, kimi zaman 2.sınıf vatandaş, belki de köle… Nasıl gördüğünüze göre deği-şir ama benim toplumumda tüm adları birden göğüsleyen insandır kadın. Dünyaya kız çocuğu olarak gelmekle başlar şanssızlığımız.Sonra büyürüz okumak isteriz. Cahil ana- babanın evladıysan okuyamazsın istemezler, zaten işe de yaramaz-sın, canın ne kadar ki. Fiziksel gücün yok, boğazdan başka derdin yok. Evlenmen ge-rekir. Senin adına evlenme denilen satım sözleşmesini imzalar taraflar. Bir taraf tanı-madığın kocan, diğer taraf baba bildiğin adam. Evleniveririz küçük yaşta kendimiz-den 30 yaş büyük bir adamla. Kendin için iyi bişey diye düşünürsün, baba bildiğin adam sana kötülük yapmaz sanırsın. İlk defa yanılgıyla tanışırız, satılmışsındır. Koca dayağı başlar sonra. Her yaptığın hareket göze batar, çocuk yaşta gelin olup evlendi-ğin yetmez, küçük yaşta anne olursun.Ya koca dayağıyla son bulur hayatın, ya dayak-tan bıkıp kaçarken yakalandığın silah kurşunuyla… Dünyaya kız çocuğu olarak gelmekle başlar şanssızlığımız. Köyden gelmiştir ailemiz, kocaman uçsuz bucaksız İstanbul denen keşmekeşe. Aile fakirdir, para lazım. Ailenin tüm üyeleri çalışmalı ki hayat devam etsin. Okuyup üniversiteye gitmek de neymiş kız kısmı okumaz hem. Gir bir işe çalış derler, gireriz işe bir atölyede. Gidip gelirken mahalle haytalarının laf atmalarına sesimizi çıkarmaz, susarız. Kendi suçu-muzmuş gibi anlatılır çünkü yıllarca, öyle öğretilir bize. Koruması gereken “namus” denen içi boş, anlamsız bir ilettir peşindeki. Asıl ahlaksızlığı kendinde barındıran, doğumuyla gelen suçumuz…Çalıştığımız yerde defalarda taciz uğrarız söylemeyiz kimselere, sonra namusunu korumadı derler çünkü. Yine susarız, kendi nefsine hakim olamayan canavarların susmasından güç alıp, tecavüz ettiklerinde de susarız. Ama bu sefer hiç konuşmamacasına,ebediyen. Dayanamaz çünkü yapılana kadın, kendi vücu-dunu koruyamadığına,karşı koyamadığına dayanamayıp kıyar canına. Belki de bu sapkınlığı yapanla aynı gökyüzüne bakmak istemez, belkide aynı havayı solumak. Dünyaya kız çocuğu olarak gelmekle başlar şanssızlığımız. Onu seven, iyi bir aile-si vardır kadının. Mutlu bir çocukluğu, sevdiği kardeşleri, huzurlu hayatı vardır. Oku demiştir babamız, mutlaka oku. “Oku ki iyi insan ol, hem ailene hem vatanına ya da hepsini boşver sadece insanlığa yararlı ol” demiştir. Çok çalışırız, üniversite kazanı-rız. Söz vermişiztir ailemize, tek yükümlülüğü çoğumuzun yapamadığı şeyi yapmak, iyi insan olmaktır. Üniversiteliyizdir artık, ilk sevdiğimizi de buradan bulur, üniversi-tede tanışırız. Başta her şey güzeldir, rüya gibi. Ama sonra değişmeye başlar hem sevdiğimiz, hem sevdiğimizin sevgisi. Babasının yapmadığı şeyleri yapar, söyleme-diği sözleri söyler. Dayanamaz ayrılırız, kendimize yakıştıramayız yapılan muamele-yi. Okul dönüşü evinde sevdiği karşılar onu ama bu sefer geri dönülmez şeyler yapar bize. Önce döver, “nasıl ayrılırsın benden” diye. Yetmez hıncını almasına, tekrar tek-rar tecavüz eder. Haketmişizdir çünkü, kimin güçlü olduğunu göstermelidir, kendisi-nin erkek olduğunu kanıtlaması gerekir. Yaptıkları yine de yetmez, belki şikayet ede-riz. Gerçi ceza filan almaz, ülkede yargı mı vardır da kadına şiddeti, tecavüzü ceza-landırsınlar. Ama yine de işini sağlama almak lazım, hem siniri de yeterince geçme-miştir erkeğin. Bıçaklar bizi 24 yerimizden. Atar cesedini eskimiş bir kıyafet parçası gibi çöplüğe. Hiç can bulmamışız, hiç var olmamışız gibi… Yok eder güzelim bir kadının hayallerini, umutlarını, sevinçlerini. Bir beden bırakır toprağa, hırpalanmış, gencecik. “Dünyaya kız çocuğu olarak gelmekle başlar şanssızlığımız.” Ne adaletsiz bir cümle… Var olan, iki eşit cins ama zulme maruz kalan hep aynı cins. Sözün devamı her geçen gün daha korkunç cümlelerle tamamlanıyor ülkemde. Her geçen gün daha fazla kadının ölümü çarpıyor gözüme. Ya haber bültenlerinde rastlayıp üzülüyorum, ya 3. sayfa haberlerinde. Mutlaka her güne bir tane ölüm sığdırıyoruz şu memlekette. İsimler ,yöntemler değişmiş ama acı hep aynı başrol. Verilen ceza yok, alınan önlem yok. Ses çıkartmak, itiraz etmek, kabullenmemek olması gereken. Fakat çoğu zaman susup, acıya alışmak seçilen. Alışmak yitip giden onca cana haksızlık, onca hayata saygısızlık. Daha kaç kurban verilmeli ölüme? Daha kaç kişi göç etmeli bu diyardan ölümle - erkeğin yaptığı anlaşmayla? Her geçen gün bir adım daha yaklaşıyoruz yok olmaya. Bu Kimin Maskesi? Yatağımdan kalktım ve odamdan çıktım. Kendimi bir anda tiyatro sahnesinde buldum. Yüzlerce insan beni izliyor. Hepsi de tanıdık yüzler. Arkadaşlarım, ailem, her sabah uğradığım büfenin sahibi, bir yere yetişmeye çalışırken çarptığım kadın... Hepsi kafalarını bana çevirmiş, pür dikkat beni izliyor. Gittikçe gerilmeye başlıyorum, alnımdan soğuk soğuk terler boşalıyor. E oynasana hadi diyorlar. Anlamamış gözlerle etrafa bakıyorum. Hep bir ağzından: ‘’Kendini, kendini oynasana.’’ diyorlar bana. Kendimi nasıl oynayayım diye düşünmeye başlıyorum. Nasıl bir şey kendini oynamak? Ben zaten kendim değil miyim? İnsan nasıl kendini oynar ki bir tiyatro sahnesinde? Aslında her sabah yataktan çıktıktan sonra, fark etmesek de bu durumu yaşıyoruz. Koskocaman bir tiyatro sahnesi olan dünyada oynayan bir diğer oyuncuyuz. Sürekli rol yaparak, farklı kişiliklere bürünerek yaşıyoruz. Mantıklı gelmedi mi? Çevrenizdeki insanlarla iletişiminizi düşünün. Patronunuzla, öğretmeninizle, en yakın arkadaşınızla, ebeveynlerinizle... Her birine farklı bir mizaçla, kişilikle, farklı bir kendinizle yaklaşıyorsunuz. İlginçtir ki, kişi sözcüğünün kökeni Latince ‘’persona’’ sözcüğünden gelir. Persona, aynı zamanda yüze takılan farklı maskeler anlamına da gelmektedir. Yani kişilik dediğimiz kavram, yüzümüze taktığımız farklı farklı maskelerden ibarettir. Bu maskeler, bulunduğumuz mekana ya da karşımızdaki insana göre çeşitlilik gösterir. Tabii ki bu maskelerimiz de kendimizin bir parçasıdır, bize aittir. Ancak bu maskeleri dışarıya sunarken onlara birtakım rötuşlar yapmadığımızı iddia edebilir miyiz? Toplum, ahlaki kaygılar, popülizm, çevremiz... Hepsi pranga vurur kendimize. Bu prangalar da maskelerimize yansır. Hangimiz sözcüklerini, hareketlerini, mimiklerini ve jestlerini, kısaca kendisini hiçbir süzgece maruz kalmadan karşı tarafa sunabilir? Hepimizin vardır içinde sakladığı, maskelerin arkasına gizlemek zorunda kaldığı, prangalara vurulmuş şeyler. Aksi nasıl mümkün olsun ki? Topluma tarafından kabul görme kaygımız başka bir şekilde tezahür edemez ki içimizde. Ya da doğumumuzdan itibaren başlayan ve bize dayatılan ahlak, gelenek, örf ve âdet gibi kavramlar da yontmaz mı bizi yavaş yavaş? Bu maskelerin hayatın bir gerekliliği olduğunu düşünebilirsiniz. Hatta olaya varoluşçu bir perspektiften yaklaşıp bu maskelerin insanın özünde olan değişimler sonucu ortaya çıkan kişilikler olduğunu ve oldukça doğal olduğunu da iddia edebilirsiniz. Ancak ben bu maskelerin artık yavaş yavaş kendi benliğimin yerine geçtiğine inanıyorum. Ağzımdan çıkan her sözcüğün yalan, yaptığım her hareketin yapmacık olduğunu hissediyorum. Sanki kafamda yarattığım, o an olması gereken bir Anıl imgesi var ve ben onu gerçekleştirmek için çabalıyorum. Böyle hissetmeye başlayınca sosyal hayat çekilmez oluyor, insan kendi kendine kalmak istiyor. Maskelerinden arınmış, Prangalarından kurtulmuş, salt kendi benliği ile... Ancak öyle özgür olabiliyor, istediği gibi davranabiliyor, yalanlarından kurtuluyor. Eh tabi, bir de çevremizin bize yükledikleri var. Olmam gereken, sürekli değişim gösteren Anıl’lar. Beynim adeta içinde Anıl dolu bir galaksi ve ben hangisinin gerçek olduğunu bilmiyorum. Olur da bir gün istedikleri Anıl olamazsam ise değiştiğim iddia ediliyor. Ben kendimin ne olduğunu bilmiyorum ki değişeyim. Olsa olsa yanlış maskeyi almışımdır. Başka ne olabilir ki? Üst üste binmiş maskelerden yüzü tanınamayan biz, yine her gün uyanıp kendimizi o sahnede bulacağız. Hatta toplumun, ahlakın, popülerliğin etkisiyle kendimize yeni maskeler de yaratacağız ve en sonunda yavaş yavaş benliğimizi unutacağız. Bir gün, kendi kendinizi sorgularken kim olduğunuzu düşünmeye başlayabilir, kendinizi tanımlamaya çalışabilirsiniz. Bunu beceremediğinizde ise ortada bir maske dağından başka bir şey olmadığını fark edeceksiniz. Maskelerden ibaret insanlar... O zaman yazıyı bitirdiğinize göre sizi tekrar sahneye alalım. Kaynakça Persona, Yön. Ingmar Begman, 1966, Svensk Filmindustri (SF), film Ahmet Anıl Tok HOOOOP Bir şarkı içinde, bir insan kendini ne kadar kaybedebilir? Hayatın getirdiği her şeyi unutup anın yaşattıklarıyla bu kadar nasıl yalnız kalabilir? Cevabı çok kolay, Leyla the Band Konseri , ama bu cevabın bu kadar kolay söylenmesi sizi yanıltmasın çünkü bu grubun yaptıkları hiç ama hiç kolay değil. Binlerce insanı aynı duygu alemine götürmek; herkesin sevdiğini, sevildiğini hatırlatmak kolay mıdır duyulduğu kadar? Öncelikle, her şey Leyla ile Mecnun dizisi ile başladı. Leyla ile Mecnun , Burak Aksak tarafından senaryosu yazılan, Onur Ünlü tarafından yönetmenliği yapılan ve başrollerinde Ali Atay, Serkan Keskin ve Osman Sonant’ın yer aldığı dizi. Bir dizi düşünün ki sizin gözlerinizi yaşartacak kadar etkili, güçlü, duygulu ama bir anda da ani bir espriyle bütün üzüntünüzü geçirecek bir dizi. Bu diziyi müzik grubundan bağımsız olarak düşünmemiz imkansız. Çünkü siz bu grubun şarkılarını dinlerken Leyla’yı da Mecnun’u da İsmail Abi’yi de yaşatıyorsunuz içinizde, gene bir efkar, gene bir hüzün. Bu dizide karakterlerle toplum arasında kurulan bağ oyuncuların samimiyetiyle daha da arttı ve halk bu dizinin bir parçası olmaya başladı. Benim hikayem de bu aslında, her bölüm beni öyle etkiledi ki benim için sıradan bir dizi olmaktan çıkmıştı. Hayatımın bir parçası oldu, ana karakter olan Mecnun yani ‘Ali Atay’ ile kendimde o kadar çok ortak yan bulmuştum ki inanılmaz derecede etkilenmiştim. Tek başıma sokakta dolaşırken İsmail Abi’nin ‘’Hoooop’’ diye bağırmasını beklediğim zamanlar bile oldu. Ben de hoooop demeye çok hazırdım oysa. Daha sonra dizinin içinde bulunan şarkılardan bazılarının Ali Atay tarafından söylendiğini fark ettim ondan bir süre sonra da Leyle The Band ekibi ilk konserini 2013 yılında verdi. Leyla ile Mecnun dizisi zaten bir diziden öteydi benim için, bu şarkıları da bir kere dinleyince bir daha asla dinlemekten kendimi alamayacağımı fark etmiştim. Aynı yıl içerisinde ben de ilk Leyla the Band konserime gittim. Açıkçası beklentilerim o kadar yüksek değildi bir dizi ekibi birkaç tane dizi müziği yaptı, ardından da böyle bir konser veriyorlar, ne kadar iyi olabilir ki! Cevabını o konserde aldım, işte bu kadar iyi olabilirler. Her şarkının içinde kendimi kaybediyordum. Ali Atay söylüyordu bildiklerime eşlik ediyordum. Bilmediklerimi de derinden hissediyordum, öğreniyordum, anlıyordum. Artık hepsini biliyorum, şu anda bunu yazarken dinlediğim şarkı mesela ‘’Eksik Bir Şey Mi Var?’’. Şarkıyı ne zaman dinlesem inanılmaz bir derecede sokaklara çıkıp dolaşmak istiyorum. Şu anda da aynı şekilde, arkadaşlarımla birlikte gezmek, oturup sohbet etmek, gidip bir çay içmek istiyorum. En çok da çay içmeyi istiyorum gerçekten. Sıcak bir çay özellikle arkadaşlarla içiliyorsa tadına doyulmaz. Leyla the Band işte böyle bir müzik grubu, çok samimi, sizin çay içesiniz geliyor. Bahsettiğim gibi bu dizinin ve dolayısıyla bu müzik grubunun kendilerinin bile tahmin edemeyeceği kadar ünlü olmasının sebebiydi bu ekipteki samimiyet. Yandaki resimde görüldüğü gibi Leyla the Band ekibi herhangi bir sokakta kaldırımlara oturmuşlar ve şarkılarını söylüyorlar. İşte bu davranışları bir müzik grubunun yapabileceği en mütevazi davranış olmalı, işte ben bu samimiyeti seviyorum ve bunun için Leyla the Band dinliyorum ve herkesin dinlemesini de yürekten tavsiye ediyorum. Ya hiç ‘’Leyla ile Mecnun’’ izlemeseydim veya hiç ‘’Leyla the Band’’ dinlemeseydim, acaba şu an düşündüğüm gibi mi düşünürdüm yoksa hayatımın her anında bu şarkıların bende uyandırdığı duyguları arar mıydım diye sık sık soruyorum kendime. Cevabım da her zaman, hayatımın çok farklı olacağı yönünde oluyor. Beni çok değiştirdi bu şarkılar, duygusallaştırdılar ama güçlendirdiler, hüzünlendirdiler ama çok da mutlu ettiler. Ongun Özel Görsellerin Kaynakları: http://www.sonbisey.com/wp-content/uploads/2015/03/tumblr_m8i1g1UgPs1r3bxi9o1_1280.jpg https://i.ytimg.com/vi/DhLoBYXtdCA/hqdefault.jpg HAYATA ÇEVRİLEN PEDALLAR Çocukluğumdan beri en çok istediğim şeylerden biri sporcu olmaktır. Babamın yanında Formula 1 izlerken başlamıştı hayranlığım, Michael Schumacher gibi olmak en büyük isteğimdi. Sonra 2006 Dünya Kupası geldi ve izlediğim en müthiş futbolcu olan Zidane turnuvaya damga vurdu. Türkiye`de yaşamanın da etkisiyle düzenli olarak futbol oynardım zaten; ama artık bir idolüm vardı: Zinedine Zidane. Büyüdükçe spor yapmak ve izlemek kadar işin arkaplanına da merak saldım, daha çok izlemeye ve okumaya başladım, muhtemelen artık sporcu olamayacağımı fark ettiğim için bunlara yöneldim. Tabii beklediğim oldu ve hayaller gerçekleşmedi, şu an bilgisayar mühendisliği okuyup Türkçe ödevi yapıyorum; ama merakım sebebiyle onlarca spora ilgi duydum; hâlâ da sporu çok seviyorum. Bisiklet ise heveslendiğim sporların sonuncusu. Sıcaktan dilim dışarıda oturduğum bir temmuz günü izleyecek bir şeyler ararken Fransa Bisiklet Turu`na denk geldim. Dediğim gibi, sıkılmıştım, izledim ve o günden sonra bisiklet en sevdiğim sporlardan biri oldu, izlemeye devam ettim ve aradığım sporu bulduğumu hissettim. Bu kadar ilgi duyunca konuyla ilgili kitap okumasam da olmazdı. İngiliz bisikletçi Charly Wegelius`un Domestik adlı otobiyografisi yazarın bisiklet kariyerine odaklanmış. Fazlasıyla kararlı bir biçimde kendini bu spora adayarak bisikletçi olabilen Wegelius`un öyküsü tam anlamıyla “azmin zaferi”. Wegelius bütün gücüyle bisikletçi olmak için uğraşan birisi, zaman kaybetmemek ve daha çok çalışabilmek için saçlarını kesecek kadar kararlı bir adam. Muhtemelen bu yazıyı okuyan birçoğunuz hayatında hiç bisiklet izlememiştir ve bisiklette başarıya ulaşmanın zorluğunu fark etmediğiniz için bu davranışın çok saçma olduğunu düşünüyorsunuz. Yine de şu önemli noktayı unutmayın: bisiklet bu sporu yapan , izleyen ve yorumlayan onlarca insana göre dünyanın en zor sporudur. Bisikleti birçok yönüyle hayata benzetebiliriz; inişler ve çıkışlarla doludur, bazen dümdüz bir yerde hiçliğin ortasında gidersin, bazen en tepeye tek başına, bazen de bir grupla çıkarsın, bazen de en tepeye çıkan sahtekârın tekidir; bisikletin en ünlü adamı Lance Armstrong gibi. Bazıları takımlarının lideri kazansın diye kendilerini feda ederken bazıları da o lider olur. En önemli benzerlik ise şudur: bisiklet en az hayat kadar zorludur. Yani bu sporda herkes kendi hayatından bir kesit bulabilir. Wegelius ise bu sporun pek önde olamayan adamlarından, orta sınıf bir bisikletçi. Profesyonel kariyerinde hiçbir büyük başarısı yok, onun görevi kazanma ihtimali olana yardım etmek. Ona bunun için para ödüyorlar; başkasının kazanması için tüm gücüyle pedal çevirsin diye. Kazanmak için değil kazandırmak için yarışıyor yani. Haliyle kendisi pek tanınmıyor. Ne de olsa herkes kazananı sever, onu tanır; medya kazananları gösterir, yenilene ise üç beş satır ayırılır. Tarih bile kazananları yazar en çok , iyi olanları değil. Örneğin Thomas Edison`un onlarca patentinin şirketteki çalışanlarının icadı olduğu söylenir, ama o patentleri bir şekilde alan Edison`dur ünlü olan. Wegelius gibilerin adı hiçbir zaman kazananlar arasında yer almaz, belki bir teşekkür bile fazla görülür ama onlar olmadan kimse kazanamaz. Wegelius benim gözümde çok değerli bir bisikletçi artık. Yarıştığı takımı çalışan bir mekanizmaya benzetecek olursam kendisi de bu mekanizmanın küçük ama olmazsa olmaz bir dişlisi diyebilirim. Kitabı başarının kupalarla ölçülmemesi gerektiğini öğretti bana. Kararlılığı ise beni kendine hayran bıraktı. Belki kariyeri boyunca pek dikkat çekmedi; ancak kitabı beni fazlasıyla değiştirdi. Wegelius küçük bir dişli olabilir, en azından önemsiz birinin hayatını etkiledi. Orhun ÇağlayanAyşe Bilgehan Başpınar MACBETH'İN CADILARI Hayatımıza gerçek anlamda şekil veren nedir? Biz ve bizim isteklerimiz mi, yoksa bizden bağımsız bir şekilde çevremizde olup biten olaylar mı? Bu sene içerisinde izlediğim William Shakespeare'in o meşhur "Macbeth" adlı oyunu beni pek çok kavram ve durum hakkında yeniden düşünmeye sevk etti. İşte bunlardan biri: Kaderimizi yazan gerçekten bizler miyiz? Zamanında sadece bir general olan, fakat mutlu mesut bir hayat süren Macbeth'i ele alalım örneğin. O uğursuz üç cadı doğru zamanda karşısına çıkmasaydı, dostunu arkasından bıçaklayabilecek, misafirini en savunmasız anı olan uykusunda öldürebilecek kadar vahşi bir canavara dönüşür müydü ana kahramanımız? Ona ana kahramanımız diyorum ama oyunun adına olan saygımdan, yoksa burada piyesin seyrini değiştiren, kendilerine adeta tanrısal bir güç bahşedilmiş cadılar başrolde gibi görünüyor. Macbeth'in cadıları gibi hayatımızı etkileyen o kadar çok parametre var ki... Bizler ise sadece o değişkenlerin, çevremizde dönüp duran olayların oynattığı kuklalardan ibaretiz. Hatta Macbeth de hayatın bir gölge oyunu olduğunu anlattığı sahnesiyle bunun farkında gibi. Tabii burada kahramanımızın anlatmak istediği cadıların ve Lady Macbeth'in kendi hayatı üzerindeki etkisi ama aslında söylediklerimiz aynı kapıya çıkıyor. Onlar da Macbeth'in hayatındaki parametrelerden başka bir şey değiller çünkü. Düşünün bir, hayatımızdaki küçücük olayların o kadar büyük etkileri var ki üzerimizde! Mesela o gün hasta olduğu için işe gitmeyen bir kişi, şu sıralar gündemden düşmeyen terör saldırılarından birine kurban gidebilirdi, hasta olmasaydı. Ya da kendimden örnek vermem gerekirse, basit bir ders programı değişikliğiyle bana fiziği çok sevdiren hocamla tanışmamış ve bugün mühendisliği tercih etmemiş olabilirdim. Gördüğünüz üzere, bir insanla tanışmam ya da küçücük bir program değişikliği benim gelecekteki mesleğimi etkilemiş oldu. Ne kadar da garip değil mi? Hayatındaki kelebek etkilerinin kocaman sonuçlarını düşününce ve iplerin bu küçük küçük olayların elinde olduğunu fark edince insan bir hoş oluyor doğrusu. Oyunun beni üzerinde düşünmeye sevk ettiği bir diğer kavram ise ahlak. Ahlak, hayatımızı etkileyen parametrelerden biri, her ne kadar oyunda olayların seyrini değiştirmeye yeterli gelememiş olsa da... Macbeth'in kan dökmesini engelleyemedi belki fakat en azından gözünü iktidar hırsı bürümüş ve krallık tacını giyebilmek için her türlü alçaklığı yapmaya hazır bir adamın bile gün ortasında hayaletler görecek kadar delirmesine neden oldu. Çabası yine de takdire şayan bir nitelikte yani. Ancak, hayatımızı şekillendiren en büyük faktörlerden biri olmasına rağmen üzerinde düşünme zahmetine girmediğimiz, çok da sorgulamadığımız bir kavram ahlak. Bir iyi ve kötü, doğru ve yanlış meselesi... Fakat nedir bu iyi ya da doğru, neye göredir, kime göredir, nereden çıkmıştır? İşte bu tam bir muamma. Ben neden Macbeth'i kınıyorum, onu bir canavar olarak görüyorum mesela? Hırsı, bencilliği ve de hainliği yüzünden; fakat bunları kötü yapan ne, ne bu iyinin, kötünün kökeni? Sanırım bu soruları cevaplandırmak için tarihin derinliklerine inmemiz gerekiyor, ta insanların hayatta kalma şanslarını artırmak için yeni yeni topluluklar oluşturmaya başladıkları devirlere... Bir canlının başka bir canlının çıkarlarını da gözetmesi, çıkarları gözetilen canlı için diğeriyle bir grup oluşturmayı çekici hâle getirir diye düşünüyorum. Bundan ötürü, topluluklar oluşturmak ve bu toplulukların devamlılığını sağlamak adına insanlarda iyi olma çabası zamanla içgüdüselleşmiş; toplulukları dağılma tehlikesine sokacak, uzlaşmazlıklara yol açacak davranışlar ise beyinlerimize kötü ya da yanlış damgasıyla kazınmış olabilir. Tabii ben aldığım eğitim ve ilgi duyduğum alanlar doğrultusunda önyargılı bir şekilde olaya sadece bilimsel bir açıdan yaklaşıyor olabilirim, ama nihayetinde bu sadece bir teori. Bir de "ahlakın pratik kazanç yanındaki konumu" konusu var. "Nereden çıktı şimdi bu?" diyeceksiniz belki. Ahlakın piyesle bağlantısı üzerinde düşünürken fark ettim ki, belirgin bir pratik kazanç elde ediyorsak bu kavramı kolayca ikinci plana atabiliyoruz. Mesela Macbeth bu taht savaşını kazanıp sonrasında ülkesinin yararını gözeten, iyi ve yetenekli bir kral olarak varlık gösterseydi, onca hainliğine ve döktüğü onca kana rağmen ona karşı takındığım tavır tamamen değişirdi. Onu iyi bir kral olduğu için haklı görürdüm muhtemelen. Zaten monarşinin hüküm sürdüğü pek çok coğrafi bölgede durum böyle değil mi? Bir padişah yahut bir kral rakip kardeşini öldürür, fakat iş yönetmeye geldiğinde işi eline yüzüne bulaştırırsa alacağı tek tepki yuhalama, tek unvan ise kardeş katili olur. Gel gelelim "Taht için, ülke için her şey mübahtır." anlayışıyla kardeş katlini yasallaştıran ll. Mehmet "Fatih" unvanıyla gönüllerimizdeki tahtına yerleşmiş bir hükümdar. Ancak ahlakın kendisinin de - tabii benim teorime göre - çıkar kökenli olduğunu düşünürsek kazanç durumunda ihmal edilmesi çok doğal bir durum değil de ne? Az evvel kendisinin de üzerimizde pek çok etkisinin olduğunu fark ettiğimiz pratik kazanç dâhil, hayatımızın akacağı yön üzerinde Macbeth'in cadıları gibi söz sahibi olan pek çok direksiyonun olduğu, varmak istediğim nokta. Ahlak ile pratik kazanç arasındaki ilişki örneğinde olduğu gibi bazı öncelik sıralarına göre hayatımıza yön veren bu direksiyonlar, kimi zaman benimsediğimiz ahlaki anlayışlar, kimi zaman "kader" olarak adlandırma ihtiyacı duyduğumuz, bizim etki alanımız dışında gelişen olay ve durumlar. Ancak, bu parametrelerden bahsetmekle ne ahlak çerçevemizden vazgeçeceğiz ne de bize "Heyhat!" dedirten çeşit çeşit olayların önünü alabileceğiz. Hayatlarımızda bir dönüm noktası yaratmak değil - bunu istesem de başaramam zaten - amacım, sadece hayatımızın neye göre şekillendiği konusunda biraz da olsa farkındalık yaratabilmek. Görsel Kaynakçası Haiku Deck.(t.y.).https://www.haikudeck.com/macbeth-presentation-business-presentation-xmoXACbjAB adresinden elde edildi. Macbeth.(t.y.). https://tr.wikipedia.org/wiki/Macbeth adresinden elde edildi. Nermin Özdemir Filtrelenmiş Dünya Özellikle de şu son birkaç yılda fark ettim ki giderek köreliyor insanlığımız. Kaybediyoruz kendimizi, kocaman bir hiç olmaya doğru sürükleniyoruz. Kalbimizden, vicdanımızdan, maneviyatımızdan bahsederek övünen bizler bütün değerlerimizi kaybediyoruz yavaş yavaş. En kötüsü de bu belki de, çünkü o yavaş yavaş kaybediş birer perde indirmiş hepimizin gözlerine. Görememişiz insanlığımızı soyunup birer adım geride bıraktığımızı. Görememişiz maneviyatımızdan verdiğimiz ödünlerin boyumuzu aştığını. Hele ki vicdan! Hangi vicdandan bahsediyoruz acaba hâlâ? Tek derdimiz sanal bir dünyadaki popülaritemiz olmuş, gerçek dünyayı da sanal dünyayla karıştırır ve hayatlarımızı yaşayamaz olmuşuz. İnsanlığımız eksildikçe bizler daha da çok eksilmişiz, haberimiz yok. Kimse bilmiyor kendini, kimse tanımıyor artık birbirini. En çok da Küçük İskender’in Rahibinden Satılık Kilise adlı kitabını okuduktan sonra kanaat getirdim buna ve üzerine yaşadığım bir deneyim de insanlığa olan inancımın yitirilmesinin tuzu biberi oldu… “Tabiata karışmış yanlış hicivdik.” (İskender, 56) diyor mesela Küçük İskender kitabında. Kısa, öz ve maalesef çok doğru! Hiciv başlığı altında yaptığımız ironiler, ağzımızdan veya klavyelerimizden çıkan yorumlar… Farkında mıyız? Tek yaptığımız konuşmak olmuş. Yanlışa hicivle cevap veriyoruz sadece, doğruyla değil! Lafımızı edip geçiyoruz bir sonraki “paylaşıma”… İnsanlar dünyanın bir ucunda açlıktan ölürken biz orada burada yediğimizi paylaşmakla, makarnamıza tavuğumuza doğru filtreyi seçmekle meşgulüz! Çok güzel bir yorumu var Küçük İskender’in, “Bizim de filtremiz var hayatın bir ucunda: Çekilen acılar, hüzünler, filtreden geçip öyle yer ediniyor hafızamızda. Dozajı, etkisi azalıyor. Azaltarak seviyor, azaltarak anıyoruz. Azaltarak düşünmekle geçiyor ömrümüz ve biz bu hayatı ıskalamaya ‘temkinli olmak ya da metanetini kaybetmemek’ gibi abuk subuk fiiller takıp keyfimizden ödün vermeme lüksümüzü kullanıyoruz.” (İskender, 80) diyor benim anlatmak istediklerimi mükemmel bir şekilde özetleyerek. Üzülüyorum bu duruma, gerçekten çok üzülüyorum. Öyle bir farkındalık ki bu hem canımı yakıyor hem sinirlendiriyor beni. Sözlerime başlarken beni daha da ateşleyen bir deneyimimden bahsetmiştim, tam da Küçük İskender’in kitabını okurken karşılaştığım bir olaydan… Televizyon açıktı, halka açık bir yerdeydim. Haberleri izliyordu insanlar, bense kitaba dalmıştım. Bir X kişisi çıktı televizyona, sosyal medyada ünlü olmuş, günde 10 fotoğraf paylaşabilmekten başka hiçbir vasfı olmayan bir tip. İyi bir insandır, akıllıdır, güzeldir, bunlara yorum getirmek bana düşmez, konu da bu değil zaten. Haber kendisinin ayda ne kadar kazandığı ile ilgiliydi. Mekanda bir uğultu hâlinde devam eden konuşma sesleri bu haber ile birlikte kocaman bir gürültüye dönüştü. Herkesin bu konu hakkında bir söyleyeceği vardı! Kimisi tepkisini gösterdi, sosyal medyalarına girip uzunca metinler paylaştılar. Kimisi X kişisinin yanında yer aldı ve yine sosyal medyadan ona destek mesajları attılar. Tam arkamdaki grup sırf bu kişiye destek olmak için İstanbul’a gidip çalıştığı yeri ziyaret etmekten bahsediyorlardı. Daha sonra haber değişti. Şimdiki haber bir yangınla alakalıydı. Bir ihmal sonucu hayatını yitiren kızlarla, kızlarımızla alakalıydı. Bakın kadın sıfatı bile alamamışlardı daha, kızlardı, küçücük, bizler yaşında, hayatı daha yaşayamamış, görememiş, önlerinde upuzun yolları olduğunu sanıp yolun başında tökezleyen gencecik insanlardı bunlar! Ortamdaki gürültü dindi bir anda. Kimsenin bir yorumu yoktu. Kimse bir eyleme geçmedi. Kimisi hâlâ X kişisini konuşuyordu. Üstüne bir de biri kanalı değiştirmeyi önerdi haber “fazla kasvetli” olduğu için… Bir elimdeki kitabın satırlarına baktım bir de o an içinde olduğum ortama, insanlara… Yazıklar olsun bize. Yazıklar olsun ki hâlâ daha insanlıktan, vicdandan söz edebiliyoruz. Yazıklar olsun ki hâlâ daha başımız dik yürüyebiliyoruz bu sokaklarda. İnsanlığımızı azaltmışız, benliklerimizi azaltmışız, azala azala çoğalmışız ve giderek değersizleştiriyoruz dünyayı. Fakat tabii ki bu olayın bana kattığı tek şey insanlıktan tiksinmem olmadı. Kocaman bir farkındalık kattı bana hem bu deneyimim hem de Küçük İskender’in keskin satırları. Başım dik yürüyemiyorum ben artık, ama susmuyorum da. Her gün kendime ya da yemeğime filtre seçmiyorum da açıp haberleri okuyorum. İhtiyaç sahiplerini araştırıyorum, elimden ne gelir diye düşünüyorum. Keşke herkes yaşasa aynı farkındalığı, keşke herkes süpürse kendi kapısının önünü, keşke yine güzel ve yaşanası bir yer yapsak dünyayı ve kaygıyla, utançla değil de yine umut ve heyecanla beklesek yarınlarımızı… Kaynakça: İskender, Küçük. Rahibinden Satılık Kilise. İstanbul: Sel Kitabevi. 2006. Yok Daha Neler! “Yok daha neler” insanların belki de şu sıralar en çok kullandığı, gerçekleşmesi çok zor olan olaylar için söylenen söz öbeği. Kimi insanlar sınavdan beklemediği bir notu aldığında söyler bu sözü, kimileri de çevresindeki insanların aldığı kararları duyunca. Bu bazen birinin meslek seçimi bazen bir evlilik kararı bazen de bir üniversite tercihi olabilir. Tabii tüm bu örnekler normal koşullarda yaşayan insanlar için geçerlidir. Yani gelişmiş ülkelerde yaşayan insanlar. Ancak gelişmiş ülkelerde yaşayan insanların „yok daha nelerleri‟ bu şekilde olabilir. Bir de madalyonun öteki yüzü var: Gelişmemiş veyahut gelişmekte olan ülkelerde yaşayan insanların durumu. Haftasonu okuduğum „Çin artık vatandaşlarını puanlandırıp ona göre hizmet verecek‟ haberinden sonra oturup bir hayli düşündüm bu konuyu ve yine ağzımdan o sözcükler çıktı, „yok daha neler‟. Daha sonra ise bu söz öbeğini en son ne zaman yakın çevrem için kullandığımı gözümün önüne getirdim. Aklıma sadece bir örnek geldi. Uzun yıllardır yaşadığı şehri bırakıp, tayinini isteyen Hüseyin Amca. Halbuki hayatımı ve direkt olarak beni etkileyen o kadar olay çok vardı ki şaşırdığım. Hiçbiri bizim inisiyatifimizde gerçekleşmiyordu ve biz sadece bakıyorduk. Ortada büyük bir adaletsizlik olduğu kesindi. Keza Çin‟deki vatandaşlar için de öyle. Bir sabah kalktığınızda ülkeniz sizi puanlandırmaya başlıyor üstelik bu puanlara göre size hizmet sunuyor! Yok daha neler dediğinizi duyar gibiyim. Maalesef öyle yok daha neler. Tüm bunları sessizce izledikten sonra diğer ülkelerde yaşayan insanları içten içe kıskandım. Toplumsal olaylarla yükselen adrenalin seviyesindense, yaptığım macera sporları sayesinde yükselen adrenalin seviyesini yeğlerdim veya hiçbir ilgim yokken şaşıracağım bir olaydansa kendi yaptığım bir tercihin sonucuna şaşırmak isterdim. Bahsettiğim gelişmiş ülkelerde yaşayan kişilerin bu hakları vardı. Bunu düşünürken aklıma çok ilginç bir ayrıntı geldi. Hiç yabancı bir ülkeden gelen birinin mimiklerini veya jestlerini incelediniz mi? Ne kadar da doğal ve vurgulu olduğunu fark etmeniz çok vaktinizi almayacaktır. Şaşırdıklarında veyahut mutlu olduklarında o ifadeyi yüzlerinde dolu dolu görebilirsiniz. Bunun sebebinin yaşadıkları şartlara bağlı olduğunu düşünüyorum. Çünkü kendilerine ait sevinçleri ve „yok daha nelerleri‟ var. Tabiri caizse ilk elden ulaşıyorlar şaşkınlığa ve sevince. Bir de bizler varız tabii. Şaşırdığında ne yapacağını bilemeyenler veya sevindiğine şaşıranlar... Bunun sebebinin ne olduğu çok açıktı. Bir taraf layıkıyla yaşamanın yollarını düşünürken diğer taraf hayat standartlarını nasıl yükselteceğini planlıyordu. Bir taraf puanlandırılırken diğer taraf puanlandırıyordu. Evet bu satırları insanlar okurken bile etkisinde olacağımız ve bizim elimizde olmadan gelişen olaylar olacak. Sonra yine aynı kelimeleri söyleyeceğiz „yok daha neler‟. Bir haber okuduktan sonra bu düşüncelere kapılacağım hiç aklıma gelmemişti. Zira oldukça etkilenmiştim. Bir yandan da çaresizlik duygusunun bedenimi kemirmeye başladığını hissediyordum. Tüm bu yaşananları sadece kaderin bir oyunu diyip rafa kaldıramazdım. Biraz daha fazla düşündüm üzerinde. Belki de tüm bu tablo diğer insanlara, sorgulamalarının bir armağanıydı. Kaderimiz demekse bizlerin koskoca bir yalanı. Gorki‟nin de dediği gibi; bazen yalan, insanın özünü gerçeklerden daha çok açığa vurur. Bizim özümüzdeki tembelliklerin ve sorgulama yetisinin yoksunluğu bu günleri yaşatıyordu bize. Her „yok daha neler‟ dedikten sonra birazcık düşünmediğimiz için bir sonraki şaşkınlığı bekliyorduk daha diğerinin etkisinden çıkmadan. Acaba ve neden kelimelerini kullanmamanın ceremesini çekiyorduk belli ki. Kafamdaki bu soruları dile getirdiğim yazıyı bir temenniyle tamamlamak istiyorum. Umarım tüm bu yaşanılanları geride bıraktığımız ve diğer ülkelerdeki insanlar gibi şaşırabileceğimiz günler gelir. Ve bir daha sebebi olmadığımız olaylar için ‘yok daha neler’ demeyiz. Muhammed Aykan Koçak Özen Ayşe ÖZBASA Babam İçin GATA yoğun bakımında bir ay süren mücadele sonrası babasını değil, neşesini kaybeden bir ailenin en küçük ferdi olarak kalmak… Büyük korkularımdan biriydi ebeveynlerimden birini sonsuzluğa erkenden uğurlamak. Bir süredir, bu gerçekle çok geç tanışan her insana imreniyorum. Çünkü büyük bir gerçek geldi, sertçe vurdu, düştüm, tutunacak yerim olmadan ayağa kalkmaya çalışıyorum. Biraz zaman alacağı kesin. Elini uzatıp kalkmama yardım etmesini beklemek için fazla büyüdüm. Ancak ona gitmek için bir evden ziyade mezarlığa gidecek olma fikri en az oradaki mermerler kadar sert geliyor her seferinde ve soğuk. Gecenin bir vakti gelen telefon neticesinde hastaneye gittiğimizde hiçbirimiz bu kadar ciddi bir şey beklememiştik. Babam şakalarıyla meşhurdu. Küçük bir çocuğu da, yaşlı bir adamı da güldürmeyi çok iyi bilirdi. Şaka olabilir miydi? Ama bilmem gerekirdi, babam böyle bir şaka yapmazdı. Bir gün boyu uykusuz kaldıktan sonra gerçekliğine inanmaya başladım. Böyle olmamalıydı. Tek bir nefesin bile ne denli önemli olduğunu anlamam için keşke reanimasyon ünitesine ihtiyacım kalmasaydı. Onun o güzel, yorgun yüzünü en son ben görmüştüm. Yarın yine benim gelmemi ister misin diye sormuştum, sonra da beni ablamdan daha çok seviyorsun değil mi demiştim. İkisine de kafa sallamıştı, hatta güçsüz düşen eliyle elimi bile sıkmıştı. Böyle güzel konuşmuştuk. İşin ağırlığından çoğunlukla ketum davranmayı seçen doktorlar ilk kez o gün olumlu konuşmuştu. O gece rüyama girip iyileşmeyeceğini söylemesinin sabahında rüyamın doğru çıkacağını kim tahmin edebilirdi? Böyle şeyleri yalnızca filmlerde olur sanırdım. Gerçekte de oluyormuş, epey çirkinmiş ve oluyormuş. Annemden öğrenmiştik gittiğini. Annem bize söyleyene kadar korumuştu metanetini. Sonra hep beraber kaybettik. Hastanenin yoğun bakım kısmında değildik bu sefer, ismini telaffuz etmenin bile ağır geldiği buz kesen yerdeydik. Buz kesen yerde benim sıcacık babamın ne işi olabilirdi? Annemle ablama göz kulak olmaya çalışan ben bir de üstüne böyle şeyler düşünüyordum. Akıl alır gibi değildi. Arkadaşlarıma haber verdim, onca zaman benim iyi hissetmemi sağlamak için babamın iyi olacağı düşüncesine öylesine yapışmışlardı ki, onlar bile bir süre kabullenememişti. Akraba, eş dost bir bir gelirken ben gücümü yitirdiğimi hissediyordum. Annemi hiç böyle görmemiştim, ablam hâlâ olayın gerçekliğini sorguluyordu. Güzel anılar anlatılıyordu, mezarlığa gitme vakti yaklaştıkça insanları daha az duymaya başlıyordum. Oraya vardığımızda yıkılmadım, çünkü tutmam gereken annem ve ablam vardı. Bölümümden, desteğini hiç esirgememiş hocam da oradaydı. Ne yaparsam yapayım kendimi sıkmamam gerektiğini tembihliyordu, arkadaşlarım diyecek bir şey bulamıyordu. İzlediğim filmlerden, en son anıma kadar görmek istemediğim tek görüntüydü benim için anlamı böylesine büyük bir insanın üzerine toprak atılma sahnesi, onu da gördüm. Artık her şey gerçekti. Geri dönülemezdi. Takvim , 1 Nisan 2016’yı gösteriyordu. O gün, birbirimize komik şakalar yapıp gülmemiz gerekmiyor muydu? Babamın en son şakası bu oldu. Bu kadar kötü bir şakayı nasıl yapabildi? Ona çok kızgınım. Doğduğumdan beri taşıdığım büyük bir parçayı bırakmak zorunda kalmıştım. Büyük bir parçayı bırakmıştım bırakmasına ama olması gerekenin aksine, her şey daha ağır hâle geldi. Şimdi bütün anılar film oluyor gözümün önünde. Rüyalarımda sesini duyamıyorum, ama sarılıyoruz bazen. Mutlu uyanıyorum. Aynı fotoğraflara bakıyorum, çünkü kalmadı başka seçeneğim. Her fotoğrafı ikişer kez kaydettim, farklı yerlere. Ya silinirse, neyim kalır diye. Zamanın uyuşturucu etkisini hissedene kadar, bir şeyler bu şekilde üzgün ilerleyecek benim için. Her zorluğu öğütleriyle aştığım, normalde mimik oynatmayacağım şakalarına bile sırf yüzündeki o ifade için güldüğüm, sırtımı ürkmeden yasladığım büyük gövdeli, her mevsimimin en renkli ağacını kaybettim. Ölüme en yakın olduğum an buydu. Bu fikirden uzaklaşmak adına, şimdilik, anılara tutunmak en iyisi. Bir şeyler yazmayı küçüklüğümden beri çok severim, insanı hafifleştirdiğini düşünürüm. Şimdi elimden gelen nadir şeylerden biri onu yazmak. Bulabildiğim her yere. Bu fırsatı nasıl kaçırabilirim? Defterimde, Fransa’daki arkadaşıma attığım kartpostalın içinde, şimdi de Türkçe ödevimde. Hiç umulmadık yerlerde onu bir şekilde anmaya devam etmem dileğimle, sayfalara sığamayacak kadar büyük özlemimle. HAKİKAT EN ÇOK HOŞUMUZA GİDEN YALANIN TA KENDİSİDİR Hiç bir hayale kapıldığınız oldu mu? Ya bir yalanın, sizi mutlu eden bir yalanın, peşinden koştuğunuz oldu mu? Bahse varım ki olmuştur. Yazar Eric-Emmanuel Schmitt’in kitabı da bu konu hakkında. 1 buçuk milyar nüfuslu bir ülke Çin. Dünyadan rastgele beş kişi seçseniz elbet biri Çinlidir. Gelişmiş Avrupa ülkelerini düşünün: Almanya, İngiltere… Yaşlı nüfusu o kadar artmıştır ki bu ülkelerde hükümet insanları çocuk yapmaya teşvik etmektedir. Şimdi de Çin’in metropollerini düşünün: Pekin, Şanghay… Tabiri caiz ise iğne atsan yere düşmez. Bu vaziyetin daha da kötüleşmesinin önüne geçmek amacıyla Çin’de 1979’dan bu yana uygulanan bir tek çocuk politikası var. Bu politikaya göre Çinli bir annenin birden fazla çocuk sahibi olması yasalar ile engellenmiştir aksi taktirde ise aile yüklü miktarda vergi ödemeye mahkum edilir. Eğer Çinli birine yine Çinli bir annenin on çocuğa sahip olduğunu söylerseniz size bir kahkaha patlatır. Bırakın onu, Çinli bir annenin iki çocuğa sahip olması bile olağan dışı kabul edilen bir durumdur. Nitekim Bayan Ming’in Ho, Da-Xia, Kun, Kong, Lie Mei, Wang, Ru, Zhou, Shuang ve Ting Ting adında tam on çocuğu vardır. Bayan Ming on çocuğunu da birbirinden ayırmaz her birinden bahsederken de gözlerinin içi parlardı. Bütün çocuklarının da birbirinden eşsiz bir o kadar da garip karakteristik özellikleri vardı. “Her çocuk annesi için eşsizdir ve anne çocuklarını onların kendilerini tanıdıklarından daha iyi tanır.” diyebilirsiniz pek tabi. Fakat ya bu on çocuk, hakikat değil de sadece hoşumuza giden yalanlar ise ve Bayan Ming bu yalanla yıllardır yaşadığından bu yalanlar, hoşumuza giden bu yalanlar, artık hakikat oldu ise işler o asıl o zaman ilginçleşmeye başlar. Bu hoşumuza giden yalanlara kendimizi bir şekilde inandırdık. Peki ya çevremizdeki insanları, yıllardır tanıdığınız işvereninizi ya da henüz yeni tanışmış olduğunuz bir yabancıyı bu yalanlara nasıl inandırırsınız. Elbette kendi yalanınızı, kendi hakikatiniz yaparak ve bu yalanı -veyahut hakikati- artık adına ne demeyi tercih ederseniz yaşamınızın bir parçası haline getirerek. Kitabımızda bu noktada Bayan Ming’in kızı Ting Ting (Bayan Ming’in yegane gerçek çocuğu) devreye giriyor. Ting Ting gerek kendi arkadaşlarının fotoğraflarını annesine kardeşlerinin (Bayan Ming’in çocuklarının) fotoğrafları olduğunu söyleyerek yolluyor