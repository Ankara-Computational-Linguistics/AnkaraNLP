varken onları da bu topraklarda aç bırakmayı anlayamıyordum, doğru bulmuyordum. Ülkenin imkanları göz önündeyken sınır kapılarının bir bir açılmasını anlamlandıramıyordum. Delilikti bu. Yağmurdan kaçarken belki doluya değil ama sağanak bir yağmura tutuluyorlardı. Üstelik neden Türkiye diye düşünüyordum. Avrupa'da refah düzeyi çok daha yüksek değil miydi? Avrupa bu insanları kabul etseydi olmaz mıydı? Kendi insanımız acından ölürken sınırdan girenlerin bazılarının onlardan daha iyi koşullarda olması dokunuyordu. Tepkiliydim, sinirliydim zaman zaman. Sonra Livaneli'nin Serenad'ındaki şu sözlerle karşı karşıya geldim: "Acı çekme ayrıcalığı diye bir şey olabilir mi?"(146). Sonra yıkılmaya başladı duvarlarım bir bir. "Kendi insanımızı" sorguladım önce. Benim insanım sadece bu sınırlarda yaşayanlar değildi: tüm dünyaydı. Nefes alan ve bir sonraki günü görmeyi hak edenlerdi, herkesti. Ne haddimeydi birinin acısını diğerinden önde görmek, birinin ihtiyacını, yaşama isteğini diğerden yüksekte görmek? Bu şekilde bir derecelendirme yapmak kimsenin harcı değildi. İnsanın insana üstünlüğü mümkün değildi. Livaneli'nin eserinde farklı ülkelerde doğdukları için dışlanan, hor görülen profesörleri tanıdıkça benliğimden utandım. Okumuş, öğrenmiş, bilen insana bile böyle bir tavır sergilenebiliyorsa, böyle acılar çekerken onlar göz ardı edilebiliyorsa kim bilir okumaya, eğitime fırsat bulamayan Suriyeli çocuklara neler olurdu. Ne memleketin önemliydi ne de ne kadar çok şey bildiğin. İnsanı insan olduğu için sevmek gerekirdi, aynı havayı soluduğun için. Doğduğun yer mi belirliyordu insanlığını? Seçemediğin, değiştiremediğin koşulların içine ağlayarak geldiğin gün, senin suçun muydu annenin güvenli rahmini terk etmek? Küçücük ayaklarıyla savaşın tozu, dumanı içine girmek kendi tercihi değildi hiçbir çocuğun, şansıydı belki de şanssızlığı. Hangi acı daha büyüktü? Kendi topraklarında bir sonraki gün için bir somun ekmek bulamamak mı yoksa dilini, halini bilmediğin topraklarda ne yapacağını bilememek mi? Sorulacak soru bu değildi, bu düpedüz acıları yarıştırmak olurdu. Oysa olduğu kadar, elden geldiği kadar yardım edilmeliydi insana. Türk mü, Kürt mü, Ermeni mi, Laz mı düşünmeden insanca yaşamalarını sağlamaya çalışmak gerekirdi. Bizler gruplara ayrılmak sonra da o gruplar halinde dövüşmek için yer arıyorduk. Buna tüm dünya yardım ediyordu çünkü bir topluğu bozguna uğratmanın en kolay yolu onları birbirinden önce ayırmak sonra da birbirine düşürmekti. Siyasal, dini tüm erkler insanları o, bu, şu diye ayırdı. Kimi günahkar oldu kimi anarşist. Böyle dışlananların sadece ufak bir kısmını oluşturan Suriyeliler de savaştan kaçıyordu. Evini barkını, eğitimini, anılarını bırakıp hiç bilmediği topraklara gelmek onlar ister miydi acaba? Serenad'da kimliğini saklayan Ermeni babaanne gibi kim bilir kaç Suriyeli, İranlı vardı bu ülkede hor görülmemek için doğduğu toprakları unutmaya çalışan. Onları benliklerini saklamaya dolaylı da olsa zorlamak büyük bir insanlık suçuydu. Kim olduğunu gizlemeye çalışmaktan daha acı ne olabilirdi ki? İnsanın değeri ne cebinde ne de kimlik belgesinde olmalıydı. İnsanın değeri gönlüyle aklından ibaretti. Livaneli "yabancı" olmanın, "yabancılaştırılmanın" motiflerini eserinde öyle içten işlemişti ki kelimeler sayfalardan dökülüp aklıma ve kalbime dokundu. Wagner ve diğer kimliğini gizlemeye çalışan bireyler, varlıklarını koca bir yokluk içinde saklamaya çalışan bu insanlar geçmişten günümüze değişmeyen bir hatamızı ortaya koydu. Bu hata aslında gelişimin ve ilerlemenin önündeki en büyük engeldi. Tıpkı o profesörlerin rahat bir ortamda kendileri olabildikleri sürece dünyaya katkı sağlayabilmeleri gibi biz de kendimiz olduğumuz sürece bir araya gelip dünyaya yarar sağlayabiliriz diye düşündüm. Yapbozun parçaları tek başınayken anlamsızdı, bir aradayken de muhteşem bir manzara oluşturuyordu. Bu yüzden herkesin ayırmaya çalıştığı insanlığı toplamayı vazife bildim kendime. Önyargılarımdan kurtulmaya odaklandım. İnsanı önce insan olduğu için sevmek gerekirdi, ben de sevdim. Kaynakça: Livaneli, Zülfü. Serenad. İstanbul: Doğan Kitap: 2011. Görkem Tüzel 21602845 TURK102-17 Merve Dilman 21300617 TURK102-059 VAN GOGH'U HİSSETMEK Vincent Van Gogh'u anlamak ve hayatını öğrenmek için kaç tane makale okudum ya da kaç tane belgesel izledim acaba hatırlamıyorum. Ancak şunu hatırlıyorum ki okuduğum ya da izlediğim hiçbir kaynak beni yeterince tatmin etmedi. Ne okuduğum yazıların içine girebildim ne de izlediğim belgesellerde aradığım Van Gogh'u bulabildim. Arayışım hep sürdü. Beni sarının en güzel tonlarıyla tanıştıran bu sıradışı ressam nasıl bir hayat sürmüştü ve neler hissetmişti? Cevapsız kalan sorularım çoktu. Ancak inanıyordum ki birgün mutlaka beni gerçekten Van Gogh'la tanıştıracak ve sorularıma cevap olacak o kaynağa ulaşabilecektim. Ulaştım da. Vincent'ten Sevgilerle, çekileceğini öğrendiğim günden beri heyecanla beklediğim bir animasyon filmi. Öyle bir film ki bu, sadece fragmanı izlediğimde bile Van Gogh'u hissedebileceğimi anlamıştım ve filme de bu beklentiyle gittim. Daha ilk sahnesiyle bile beni gerçek hayattan koparan film, beklentilerimin çok üzerineydi. İncelemeye asla doyamadığım ve her baktığımda bana bambaşka duygular yaşatan Van Gogh tablolarının hayat bulması, fırça darbelerinin ahenkle dans etmesi ve birbirinden farklı sarı tonlarının iç içe geçmesiyle artık bulunduğum yerde değildim. Van Gogh, o kendine has fırça darbeleriyle beni de tablolarına ortak etmişti adeta. Tek tek geçtim tabloların içinden. Elime bir mum aldım ve Gece Kahvesi'ne uğradım önce. Elimdeki mum sayesinde sarı rengin en cömert tonlarına büründüğünü gördüm. Hiç tereddüt etmeden içeri girdim ve oturup yüzlerce fırça darbesinden oluşan insan figürlerini izledim. O figürleri oluşturan fırça darbelerinin sadece renk ve şekil vermediğini aynı zamanda öfke, endişe, hüzün ve korkuyu da somutlaştırdığını anladım. Gece Kahvesi'nden çıktım ve Yıldızlı Gece'de yürümeye devam ettim. Bakışlarımı gökyüzüne çevirdiğimde yıldızların parlaklığı ve fırça izleri başımı döndürdü. Bu renkleri görebildiğim için mutluydum. Ancak bu mutluluğum çok sürmedi çünkü karşıya baktığımda Sarı Ev tüm gizemiyle beni bekliyordu. İçim korkuyla dolsa da eve doğru yürüdüm ve bağırış sesleri duymaya başladım. Yaklaştıkça bağırış sesleri de yükseliyordu. Daha ne olduğunu bile anlamadan kendimi evin içinde buldum ve arkadaşıyla kavga eden Van Gogh'u bir an sonra kesilen kulağının acısıyla kıvranırken gördüm. Gördüklerim karşısında dehşete düşerken hemen oradan çıkmak istedim ama o kadar karanlıktı ki evin içi kendimi zor dışarı atabildim. Gözlerimi her kapadığımda o sahne belirdi zihnimde. O acıyı ben de hissettim sanki ve anlamaya başladım acılar içindeki Van Gogh'u. Anlamaya başladım ama o kadar ağır geldi ki bu hisler bana oradan uzaklaşmayı seçtim. Biliyordum ki daha görmem gereken çok şey vardı. Bir trene atladım ve Auvers-sur-Oise'e gittim. Bu küçük kasabada pek çok insanla tanıştım. Her birinden farklı bir Vincent öğrendim. Öğrendiğim her bilgi beni hem şaşırttı hem de daha güçlü bir merak duygusunun içinde bıraktı. Daha da fazlasını öğrenmek istedim. Van Gogh bu kasabada neler yapmış neler hissetmiş herşeyi öğrenmek istedim. Tekrar yola koyuldum. Buğday tarlasına gittim ve manzarayı izlemeye başladım. Derken bir karga sürüsü geçti karşımdan. Daha sonra ayçiçeklerini gördüm, yine sarının çeşitli tonlarına bürünmüşlerdi. O an anladım ki Van Gogh buralarda huzur bulmaya çalışmış. Hatta biraz bulmuş da çünkü buralarda kullandığı renk tonları ve fırça geçişleri oldukça dingin bir etki bıraktı bende. Bu kasabanın Van Gogh'a iyi geldiğini düşünürken birden başka bir soru belirdi aklımda. Neden Van Gogh ölmeyi seçmişti? Neden yaşamayı seçmemişti? Bu soruların getirdiği merakla Doktor Gachet'in yanına gittim. Uzun uzun sohbet ettik ve dertleştik. Van Gogh'un iç dünyasındaki karamsarlığı daha iyi anladım ve artık yaşamak için bir neden bulamayışını da. Ancak yine de öğrendiklerim karşısında üzülmeden edemedim. Büyük bir hüzünle oradan ayrıldım. Artık sona geldiğimi hissetmiştim, bunun bilinciyle gözlerimi kapatıp açtım ve kendimi nihayet Vincent Van Gogh'u gerçekten hissetmiş olmanın mutluluğuyla alkışlarken buldum. Bu mutluluk içinde hüzün de barındıran bir mutluluktu tıpkı sarı ve tonları gibi. Bazen ışıl ışıl aydınlatan bazen de gün batımının hüznüne karışan bir sarı ama her zaman için Van Gogh sarısı. Zuhal FİDAN TURK-102 21301691 DAĞILIR VE SONRAYENİDEN DOĞARIZ BİR GÜN “Sen de benim kadar uzun yaşasaydın, zalimlikle yardımseverliğin aynı rengin iki tonu olduğunu anlardın.” Bu cümleyi, ruhuma fazlasıyla işleyen “Ve Dağlar Yankılandı” kitabından alıntıladım. Yazar Khaled Hosseini hikâye içinde hikâye tekniği kullanarak kitabın başında Peri ve Abdullah’ın babası Sabır’ın ağzından, Dev ile Eyüp Baba’nın ve Küçük Kayis’in masalını aktarıyor okuyucuya. Masaldaki mesaj bu üstte geçen Dev’in söylediği cümleyle özetlenmiş bana kalırsa. Yardımseverlik ve zalimlik arasında geçen başka coğrafyaların insanlarını, acıları,sevinçleri, acıyla yoğrulmuş sevinçleri ve bunlardan doğan parçalanmışlıkları okuyoruz. Zalimlik ve yardımseverlik zıt uçlara çekilmiş olsalar da bağlılar birbirlerine görünmeyen bağlarla sanki. Afganistan’dan Paris’e, Amerika’dan Yunanistan’a ve hatta Pakistan’a, mülteci kamplarına, parçalanmış ailelere, tercih edilmiş yalnızlıklara, arayışlara, eşitsizlik içindeki umut kıvılcımlarına, karanlığın bir türlü yutmayı başaramadığı tertemiz yüreklere uzanıp gidiyor hikâye. Buradan da anlaşılacağı üzere dünyanın farklı kısımlarına bölünmüş hayatlar, duygular, anılar aslında bir bütün oluşturuyorlar sonunda. Bu ayrı ayrı hikâyelerdeki, aynı zamanda yaşanmış ayrı hayatlardaki birbirine bağlılık şaşırtıyor okuyucuyu. Afganistan odağında geçen ve iki kardeşin ayrılığının etrafında su halkaları misali büyüyen bir roman. Şadbağ denilen küçücük bir köyde yaşayan Peri ve Abdullah’ın hayatlarının içindeki başka bir insan vasıtasıyla ayrılmalarına, annelerini kaybeden bu iki kardeş arasındaki sımsıkı bağların koparılışına tanık oluyoruz. Bir yanıyla zalimlik olarak görülen olayların öte yanıyla da göreceli olarak “iyi” sayılabilecek sonuçları doğurabildiğini farkediyorum. Başka bir açıdan da zalimliklerin arasında ve onları yok etmeye çalışarak yeşerip büyümeye çalışan güzel duyguları anlatıyor kitap. Kızacak, suçlu sayılacak kişiyi belirlemek öyle zor oluyor ki. Şartların getirdiklerinden ve zamanın o gün için sunduklarından yararlanılarak verilmiş kararlardan pişmanlık duymanın yersizliğini düşündürtüyor kitap. Bir yanıylaysa “Ya şöyle şöyle yapsaydı? Oradan hiç ayrılmasaydı? Onunla karşılaşamasaydı? “sorularını soruyorum. Ama Afganistan’da mülteci çocuklara yardım eden Doktor Markos’un annesi Odie’nin dediği gibi insan, yaşamın akışı içinde kararlar alırken, o anda öyle davranmasına sebep olan halleri kendisi bile kavrayamıyor. Yaşanmış, yıllanmış ve o olayın çok daha dışından bakabilecek zamana ulaşmış olduktan sonra belki, pişmanlık duyacağı ya da sevinip gururlanacağı işler yaptığını farkediyor. Odie Teyze “Markos, biliyor musun, insanların bu kadar geç kavraması çok tuhaf. İstedikleri şeylere göre yaşadıklarını düşünüyorlar. Yaşamlarına isteklerine göre yön verdiklerini. Oysa işin aslı, onları yönlendirenler, korktukları şeyler. İstemedikleri şeyler.” diyerek ulaşamadığımız, o gizli dehlizlerde uzanan dürtülerden bir örnek veriyor. İnsan öyle söyler, yapar, gider, susar ancak bu eylemlerin nedenleri ancak parçalar bütün oluşturduğunda daha anlaşılabilir hale gelir. Kardeşler parçalanabilir; anne veya baba çocuğunu terk edebilir; ülkeler bölünebilir; insanlar organlarını yitirirler; duygular arasında gelgitler yaşanır durur; sevgililer ayrılıp birleşebilirler. Tüm bunlar yaşanırken “Bir kalp buna nasıl dayansın?” denilebilecek acılar gelir yerleşir yaşama. O acıların ardından dönüşmüş, değişmiş insanlar belirir. Bu durum doğanın kendisinden gelir aslında. Parçaların dağılması, yaprakların dökülüp yeni baştan başka bir cana hayat olması gibi doğaldır insan yaşamındaki bu tarifi zor vaziyet. Kitaptan bu mesajı duyumsadığımı söyleyebilirim. Yazımın sonlarına doğru bu kadar çok yönlü bir hikâye örüp bize Peri ve Abdullah etrafında Afganistan’ı ve dünyanın başka köşelerinde dokunan hayatları anlatan yazarı ve çevirisiyle duyguları bize aktarmaya yarayan en doğru ifadeleri seçen çevirmeni takdir ettiğimi söylemeliyim. Teknik konularda eleştireceğim bir yan bulamam hikâyeye fazlasıyla odaklanmamdan kaynaklanıyor sanırım. Dünyanın bir yerinde yaşandığını hissetmemiz gereken hayatlarla ve okumaktan sevinç duyduğum bir eserle tanıştım. Herkese keyifli, sağlıklı okumalar... Görüp De Özendiğim Mutluluk neydi diye sorsam herkes kendince bir cevap verir. Herkesin kendince sebepleri, mutlulukları vardır. Peki bu cevaplardan hangisi gerçek mutluluğu tanımlar? Kimine göre küçük bir olay mutluluk yaratabilirken kimine göre de büyük bir olay gereklidir mutlu olmak için... Önemli olansa kendimizi nasıl iyi hissettiğimizdir. Ben de mutluluğu çok aradım. Mutlu olabilmek için çabaladım çoğu zaman. Küçük mutluluklar aradım ilk; yere düşen kar tanelerinde aradım, dalga sesinin sahile vurmasının verdiği huzurda aradım. Bulduğumu düşündüğüm zamanlarda da kaybettim hep. Çünkü öyle bir şeydi ki bu bir an varken diğer an yoktu. Bu kadar değerli olan bir şeyin bu denli değersizleşmesi nedendi? Herkes mutluluğu ararken kimsenin tam anlamıyla mutlu olamaması nedendi? Sordukça sorularım çoğaldı. İçinden iyice çıkılmaz bir hal aldı. Küçük mutlulukları bırakmam gerektiğini ilk o zaman anladım. Yağan karın tüm Ankara’yı kaplamasının getirdiği huzur mutlu etmiyordu artık beni. Dalga sesleri kulağıma en sevdiğim şarkıyı fısıldasa da fısıldamasa da mutlu değildim. Bu sıralarda Dianne Dengel’in mutluluk tablolarını görmem ise kafamda bir şeylerin uyanmasını sağladı. Dianne Dengel yoksul bir ailede yetiştiği için fırça ve tuval almayan ama içindeki sanat sevgisinden de bir türlü vazgeçemeyen bir çocuktu. Fırçası olmadığı için boyayı elleriyle sürüp bir kağıt yardımıyla dağıtarak resim yapıyordu. Bu zor şartlar altında çizdiği resimler ise olağanüstüydü. Mutluluğu farklı farklı karelerde o kadar güzel, o kadar içten resmetmişti ki… Bir masa etrafında toplanmış bir aile, önlerinde bir koçan mısır fakat yüzlerindeki, gözlerindeki gülümsemenin yarattığı etki, içten içe üzgün olsalar bile, oldukça canlı, içten ve samimiydi. Ete kemiğe bürünüp oturacaklardı sanki karşıma. Bu resimlerden birkaçını daha inceledikten sonra fark ettim ki belki de mutluluğu daha somut şeylerde aramam gerekiyordu. Çünkü aslında en önemlisi sevdiklerimin yanımda olmasıydı. Sıcak bir aile ortamının verdiği güven bile yeterliydi mutlu olabilmek için. Dışarıda binlerce aç çocuk varken ben sıcak evimde oturup istediğim her şeye sahip olabiliyordum sonuçta. Ben bile yediğim önde yemediğim arkamda mutlu olamıyorsam hiçbir şeye sahip olamayanlar ne yapacaktı? Ne yazık ki böyle düşünmeme rağmen bir türlü mutlu olamıyordum. Beni geride tutan bir şeyler varmış gibi hissettim hep. Belki de en mutlu olduğum anlar bile çok kısa sürdüğünden mutluluğu yakalamaya korkuyordum. Beni en çok yaralayan da bu belirsizlikti işte. İstediğim bir şeyler vardı ama ulaşacak gücüm hiç olmamıştı. Mutlu olduğumdan daha fazla üzülürsem ne yaparım diye düşünmekten kendimi alamıyordum. Bu mantığı o kadar benimsemiştim ki her hareketimden önce ilk bunu göz önünde bulunduruyordum. Şimdi düşünüyorum da sebebi bu korkum olabilir gerçekten. Cesaretim yok benim. Üniversite tercih kağıtları önüme ilk geldiğinde başka bir şehri, başka bir okulu seçmeye olmadığı gibi birçok şeye olmadığı için üzülmeye de cesaretim yok, bu yüzden mutluluktan kaçıyorum. Herkesin yana yakıla aradığı, bulunca zaman zaman “Peki ya bu mutluluk ne kadar sürecek?” diye korkarak sorduğu fakat çok üzülse bile yılmadan yıkılmadan hissetmek istediği bir duygudan kaçmamın başka bir açıklaması olabildiğini sanmıyorum çünkü. Cesaret ne kadar önemliymiş meğer başarmak için, elde edebilmek için, mutluluk için. Cesaretin varsa eğer her şeye sahip olabilirmişsin. Bir gün bu cesarete sahip olur muyum, olabilir miyim bilemiyorum. Ama umarım bir gün mutlu olmaktan bu kadar korkmam ve doyasıya yaşayabilirim resimlerden görüp de özendiğim bu harika duyguyu. KAYNAKÇA: http://www.puzzle-trade.com/msr-keyfi--dinner-time-1/ http://www.diannedengel.com/dianne_dengel_about.html Elif Özgür Bonomo İstihza Yapmış; Bendeniz İçinde Kendimi Bulmuşum Ya… Elime ilk aldığımda Can Bonomo’nun enfes şiir kitabını, sayfa altmış yedi karşıladı beni diğer bütün şiirler arasında. Başlığı İstihza Var idi. Hemen dedim açayım sözlüğü, bakayım ne demekmiş bu ‘istihza’. Sonra buldum anlamını, dedim ki “Aa alay demekmiş meğer istihza”. Ve teşekkür ettim Can Bonomo’ya Türkçe lügâtıma bir kelime daha kattığı için. Sonra okudum şiiri. Karşımda arkadaşım vardı. Dedim ki, aa ne enteresan. Eski sevgilime söylediğim şeyler bunlar. Dönüp dolaşıp ona anlatmak istediğim şeylerin ta kendisi. “Kırılmaktan korkarak kalp korunmaz sevgilim; ecelden korkarak kaçılmaz. Sen bir kendini sev, tamamla da tam olarak; sonra geliriz benim sana verdiğim değere, ilgiye. Ben seni zaten çok seviyorum. Ama bırak ben önce kendimi seveyim, kendimi kucaklayayım da; sana bir nehir olarak değil, okyanus olarak geleyim sevgilim…”. Hemen arkasından Mavi adlı şiir geldi elime. Sayfa altmış dokuz. Anlayamadım bir cümleyi, sordum kendi kendime.“ ‘Vazgeçilmezler biriktiriyorum vazgeçilip, bire yüz katıyorum şiir oluyor’, ne demektir sence? Nasıl oluyor ki vazgeçildikten sonra vazgeçilmez biriktirmek?” (Bonomo, 2018, 69). Sonra anladım tatlı kelime oyununu. Aa dedim, şimdiki zaman kullanmış olmasına kanma Elif. Biriktirmek demek geçmiş zaman demek; olmuş bitmiş, kenara konmuş demek. Kendimi buldum daha sonra bu cümlede. Düşündüm, benden de oldu çok vazgeçen diye. Hem de en vazgeçmeyeceğini düşündüğüm insanlardı belki de. Sahi, vazgeçmek ne demektir tam olarak? Buna da baktım sonra. Meğer Farsça kökenliymiş vazgeçmek. ‘Geri dönmek’ deyimine ithafen uyarlanmış Türkçeye meğer. Biriyle bir yola çıkmaktır esasen her ilişki değil mi? Sonra tekrar düşündüm. Dedim ki, sevgili Can, sana bir noktada katılmıyorum galiba; ben biriktirmiyorum maalesef vazgeçilmezlerimi! Bırakıyorum bir fener gibi, kayboluyorlar gökyüzünün içinde. Zaten benden geçildiyse, arkasından koşmanın ne alemi var değil mi? Biraz daha karıştırdım kitabı. Birkaç şiir daha okudum. Sayfaları kokladım. Sığ Biri çıktı karşıma sonra. İki kelime daha öğrendim. Sundurma ve muğlak. Enteresan dedim, her şiirde kendimden bir parça buluyorum. Ama şiir de böyle bir şey değil mi zaten? Sığ Biri bana hem kendimi, hem de yargıladığım diğer bütün insanları gösterdi galiba. Kafamız karışıkken ne kadar da sığ olabiliyoruz bazen; ne yaptığımızı bilmeden, oradan oraya savrulurken. Kendimizi olmadığımız bir insan gibi bulabiliyoruz bazen, kafamız karışıkken. “Ey gözü yaşlı muğlak orman” demiş altıncı satırda Bonomo (41). Kendisinden mi bahsetmiş? Bence ben bir gözü yaşlı muğlak orman olabilirim mesela. İçim bir orman kadar geniş, her yöne açılabilirim. Milyonlarca ağaç barındırırım içimde mesela. Taşlar takılsa da ayaklarıma, devam ederim yoluma. Gözlerim yaşlı olsa da… Yine de ‘muğlak’ olabilirim ben; anlaşılması güç, zor birisi olabilirim. Sağım solum belli olmaz; bir an koşarım, öteki an yığılıverebilirim dizlerimin üzerine. Yine de kaç kişi vardır beni sevebilecek her şeyimle? Sığ olduğum zamanlarda bile… Yine geri dönüyorum İstihza Var şiirine. En çok ondan etkilendim sanırım, bırakamadım bir türlü bahsini geçirmeyi sizlere. Alay değil midir bizleri en çok kızdıran ilişkilerde? “Sen benimle dalga mı geçiyorsun? Beni çocuk yerine mi koyuyorsun?” deriz sinirlendiğimizde. “Meğer alay etmişsin sen benimle bunca zamandır, o dediklerin beş para etmezmiş meğer sayın bayım!” demişizdir bir eski sevgilimize. Içimizde kırgınlıklar biriktirmiş, her kırgınlığımızı elinden tuttuğumuz gibi sürüklemişizdir yeni ilişkilerimize. Sonra da demişizdir, “Ben senden çok gördüm güzelim, kesmez beni bu nazlarının, tavırlarının cilvesi” diye. Kendimizi âlimmiş gibi atfetmiş; ben her şeyi gördüm geçirdim şovu sergilemişizdir karşımızdakine. “Sensiz yaşayamam diyeceksek eğer, en az bir defa ölmüş gerek” ve benzer bir anlatımla, “İçim yanıyor diyeceksek de eğer, en az bir defa yangınlar Elif Özgür Bonomo İstihza Yapmış; Bendeniz İçinde Kendimi Bulmuşum Ya… yutmuş olmak gerek” diyor sevgili şair Can Bey (67). Sahi, hangi birimiz sırtlanabiliriz ağırlığını bu dramatik sözlerimizin, bu ajitasyon dolu tiradlarımızın? Ama var ya bir bilge; duran, bekleyen, şükreden, sabreden o, bilge. Ölmeden ölen bazen, bir değil binlerce yangınlar yutan belki de. Hayatı süslü laflarda, yapmacık samimiyetlerde aramayan; koşan aydınlığın, bilginin, tecrübenin peşinde. Odur rejisörü bu monologlarımız, içsel yakarışlarımızın. Odur hamalı bu ağır kelimelerimizin, o sevda sözcüklerimizin. Peki nerededir o bilge? Hepimizin içinde. Bir uğraşsak aslında ulaşmaya ona, belki de hayat istihza bizlere… Referanslar Bonomo, C. Parya Koma. İstihza Var. 67. İthaki Yayınları, 2018. Bonomo, C. Parya Koma. Mavi. 69. İthaki Yayınları, 2018. Bonomo, C. Parya Koma. Sığ Biri. 41. İthaki Yayınları, 2018. Kırmızıyı Neden Sevmezler Ki? “Sanatsız kalmış bir milletin hayat damarlarından biri kopmuş demektir.” diyor Mustafa Kemal. Bu konuda toplum olarak en büyük kusurumuz, zannediyorum hayati önem taşıyan bu damara kendi kendimize zarar vermemiz. Özellikle Osmanlı’nın son devri ve Cumhuriyet döneminde yetişmiş birçok edebiyatçımız, gerek toplum gerekse siyasi idare tarafından damgalanmışlar ve ne yazık ki kendi devirlerinde anlaşılamamış, kabul görememişlerdir. Her ne kadar ayrı bir tartışma konusu olsa da bunun nedeninin kısaca söz konusu şair ve yazarların toplumdaki genel inanç ve kültüre aykırı duruşları olduğunu söyleyebiliriz. Burada Nazım Hikmet, çok tipik bir örnek olarak karşımıza çıkıyor. Komünistliği suç sayılmış, ateistliği şiddetle yadırganmış, avamca tabirle söyleyecek olursak “Allahsızlık”la itham edilmiş, hapsedilmiş, nihayetinde vatandaşlıktan çıkarılmış fakat Türk şiirinde yeni bir çığır açmış olmasına rağmen yazdıklarının evrensel boyutu hep göz ardı edilmiş bu zatın 835 Satır adlı şiir kitabını gelin beraber inceleyelim. Bir kere ideolojik farklılık veya zıtlıklardan dolayı bir yazarı okumamanın hiçbir makul yanı yok. Ben de hep yapageldiğim üzere kitabı elime almadan önce kendimi fikirlerimden soyutlayıp öyle okumaya koyuldum. Sonrasında sözünü ettiğim evrensel boyutun, eserin pek çok yerinde vurgulanan yüce ideal ve prensipler olduğunu tespit etmek zor olmadı. Mesela, Düşmesin bizimle yola : evinde ağlayanların göz yaşlarını boynunda ağır bir zincir gibi taşıyanlar! Bıraksın peşimizi kendi yüreğinin kabuğunda yaşayanlar! (Sayfa 10) mısralarını ilke edinmesini istemez mi herkes kendi yoldaşının? Ya da “Ölülerin başlarına basılarak kendisine doğru yükselinen güneş” (Sayfa 11) illa ideal komünist rejim olmak zorunda mıdır? Veya bir de kitabın benim için en çarpıcı dizelerine göz atalım: ― Kül olayım Kerem gibi yana yana. Ben yanmasam sen yanmasan biz yanmasak, nasıl çıkar karan- -lıklar aydın- -lığa.. (Sayfa 189) Buradaki gibi her insanın, uğrunda “Ateş düştüğü yeri değil, nereye düşerse düşsün önce beni yakar.” diyebilecek fedakârlığa sahip olduğu yüce fikir ve değerleri yok mudur? Yoksa da olmalı değil midir? Bütün bunları es geçip sırf dünya görüşündeki farklılıklardan ötürü bir kimsenin tabiri caizse çizilmesini ben şahsen kabul edemiyorum. Çünkü böyle yapmakla onu hiçliğe itmekle kalmıyor, aynı zamanda kendimizi de ondan istifade etmekten mahrum bırakmış oluyoruz. Niçin ona fikirlerinden dolayı düşman olup da heyecan dolu o mücadeleci satırları eriterek kendi kalıbımda dondurmayayım? Niçin bahsettiği insani değerlerle ruhumu olgunlaştırmayayım? Hem bu, meselenin sadece düşünsel yönü. Sanatsal açıdan baktığımızda, mevcut birikime geleceğin boyalarını çalarken şiirin ahenk unsurlarını büyük bir ustalıkla her bir sözcüğe, her bir harfe gizlemiş olan bu sıra dışı adamı okurken aldığım edebî zevkten niçin yoksun kalayım? Benden farklı düşünüyor diye mi? Öyleyse tüm muhataplarımı çıkarayım hayatımdan, kitaplığımı da boşaltayım. Üç beş kişiyle üç beş çeşit yazı arasında sıkışmış bir fikir ve sanat dairesinde ruhsuzca dolanayım. Sözü uzattığıma bile değmez doğrusu. Evet, değerlerden sonra biraz da esere tipik özelliklerini kazandıran ögelere değinecek olursak “kırmızı” kavramına önem verildiğini görüyoruz. Eserin sembolü de diyebiliriz aslında. Komünizm felsefesinden ilhamla kullanıldığı için şairin davasını aktarmasında onu daha gür sesli kılan bu kavram aynı zamanda eserdeki duygusal içeriğin derinliğini de artırıyor. Örneğin, Al atlarımız emperyalizmin göbeğini nallıyor. (Sayfa 21) dizesinde Kızıl Ordu’ya atıfta bulunan ideolojik renk, “Siyah gece, beyaz kar… Rüzgâr.. Rüzgâr!” Camlar kırıldı! Hastaların sapsarı alınları kıpkızıldı!.. Kıpkızıldı kan içinde! Bir an içinde : Gece kızıl, yer kızıl ev kızıl, fener kızıl kızıl, kızıl, kızıl!.. (Sayfa 34) mısralarında ağır bastığı hâliyle şairin betimlediği durumu daha bir sarsıcı, daha bir elemli şekle sokuyor ve kalbimi, sanki manzaraya tanık olmuşum gibi acıtıyor. Tek kavram üzerinde durmak çok anlamlı değil elbette. Şiirlerin biçimsel özellikleri de ayrı bir etkiye sahip. Eseri baştan sona devinerek okuduğumu söylesem abartmış olmam sanırım. Bunu tam anlamıyla yaşadığım yer ise Bahri Hazer şiiriydi. Çıkıyor kayık iniyor kayıkçıkıyor ka… iniyor ka… Çık… in… çık... (Sayfa 33) Bir kayığın batışı ancak bu kadar güzel anlatılabilir. Okurken gözüm satırlardan aşağı kaydıkça bir sağa bir sola sallandığım şiirin bu hazin finali, gördüğüm en vurucu sonlardan biriydi. Özetle; içerik ve üslup bakımından Peyami Safa’nın deyişiyle dünya edebiyatında kendine çok has bir nevin yaratıcısı olmasına, vurguladığı yüce değerlerin tüm insanlar için geçerliliğine, bu yüce değerlerin yürünen yolda gerekli olan manevi donanımın ta kendisi olmasına rağmen sanki kendi sistemleri, hedefe götüren onlarca kılavuzdan biri değilmiş gibi şairin varlığından dahi rahatsızlık duyanlar, sahi kırmızıyı neden sevmezler? Muhammed Ebubekir Celayir İÇTEN İÇE YANMAK Doğum günümde gölgede “yanarken”, 24 Ekim 2019 Dünyamız hiç olmadığı kadar acımasız şimdilerde. Caddelerde, binalarda, insanlarda hissedebiliyorum bu acımasızlığı. Hadi büyük resimdeki acımasızlıkların sebeplerini geçtim. Peki insanlar günlük hayatlarında nasıl bu kadar acımasız ve vurdumduymaz oldu diğer insanlara karşı? Kimsenin neredeyse birbirine ne günlük hayatlarında ne de çoğu kişinin aslında gününü geçirdiği sosyal medya üzerinde saygısı, acıması kalmadı. En çok da büyüklerimize üzülüyorum, hele o eski bayramları anan büyüklerimize... Değişimimize ve teknolojik gelişimimize tanık oluyorlar. Bir de gün geçtikçe teknolojiyle onla bunla geliştiğimizi söylüyoruz. Sadece bizim bulunduğumuz toplum değil, her toplum söylüyor. Birçok alanda ilerliyoruz, kalkınıyoruz gittikçe. Her alanda ilerledik dedim ya. Yetmedi, birbirimizle olan iletişimimizde de ilerledik... İlla birisiyle bir şey paylaşmak için yan yana olmamıza gerek kalmadı. Yeni dünyamızda arkadaşlıklar ve ilişkilerimizin boyutu değişti. Anlayışlarımız değişti. Ben küçükken bile MSN’den konuşur, oradan oyunlar oynardık çünkü yeni bir şeydi ve arkadaşlarımın suratını bir ekrandan görüp onlarla konuşmak heyecanlıydı. Keşke bu heyecana kapılmak yerine anne, babamın sözünü dinleyip daha çok sokakta topun peşinde koştursaymışım. Böyle başladı işte... Yenici olduk, her zaman yeniyi sevdik. Oyunlarımızı, heyecanımızı sanal aleme taşıdık. Sonra duygularımızı, ilişkilerimizi, kendimizi birkaç ucuz platforma taşıdık. Oradan yazdıklarımız, paylaştıklarımız hayatımızı belirler oldu. Birkaç tıklama uğruna birbirimizin kalbini kırdık. Sonunda dostluklarımız, yaşadığımız aşklar şekil değiştirdi. Doğru, teknolojimiz büyüyor ama duygularımız küçülüyor. Kaçımız gezinmedik sevdiğimiz insanların gönderileri arasında? Böyle tanıdık belki bazılarını da. Birkaç bize uymayan bir şey gördük ve tanımadan uzaklaştık birbirimize. Ahını aldık pek çok kişinin. Ayrıca bu sebeple sevgimizi göstermemiz, yaptığımız jestler birbirimize gönderdiğimiz küçük kafacıklardan ibaret oldu. “Acaba bunu mu diyor, yoksa bunu mu? Bu ne demek peki?” düşüne düşüne yazışmalarımızdaki satır aralarını aradık. Boş şeylere kafamızı yorduk. Bunlara kafa yordukça da bayağılaştık ve küçüldük. Bu yüzden de çok insan kırdık çünkü insanların gözlerinin içine değil, bu satır aralarına baktık. İnsanları kalıplaştırmak kolaylaştı. Sonra aynısını biz de yaşadık. Daha varlığından haber olmadığımız kişilerin bile bizim hakkındaki düşüncelerinden korkar olduk ve gittikçe paranoyak olduk. Böylece tanıdığımız kişilerin bizim hakkımızdaki düşüncelerinin herhangi küçük bir şeyden değişmesinden korktuk. Duygularımızı kendimize sakladık. Sevdiğimize açılamadık, bir cevap almaktan bile korktuk. Ali Can’ın meyhanesine sığındı belki kimilerimiz dertlenmek için kimimiz de kendi gölgesinde içten içe yandı, bitti, kül oldu. Hep yeni standartlardan dolayı böyle oldu. Bir türlü yeni tanımlara kendimizi alıştıramadık veya bunu bir parçası olmak istemedik. Sonunda bazılarımız koptu günlük hayattan ve içlerine kapandılar. Oysa daha sosyaldik, birbirimizle daha çok şey paylaşıyorduk... Ve yine bu illet duygu karşımıza çıkıyor: yalnızlık. Resmen bir gölge gibi takip ediyor bizi. Ne hissedersek hissedelim ne yaparsak yapalım arkamıza her baktığımızda, her telefonu kapadığımızda orada. Hele bu dönemde nefesini ensemizde hisseder olduk. Evde kalıp teknolojiyle baş başa kaldığımız bu dönemde... E biz de ne yapalım? Madem telefonu, bilgisayarı kapatınca aklımıza yalnızlık gelip hüzünleniyorsak niye elinden böyle bir nimeti düşürsün ki insanoğlu? Kötü duyguları unutturan, hüznü unutan bir nimet... Bu yüzden mi hayatımızı bunun üzerine kurmaya başladık? Bu duyguları unutalım, diğer insanların yargılarından ve stresten kaçalım diye mi? Lakin ne kadar kaçarsak kaçalım elbet yüzleşmek zorundayız stres ve endişeyle. Kaçışımız yok. İşte tam sebeple bu duygularla yüzleşenlerden bazılarımız içine kapanıyor en sonunda. En azından yalnızlıkla yüzleşmeye cesaretliler. Bizim gibi ekran arkasına sığınmıyorlar. Nasıl kurtulacağız bu tutsaklıktan? Çoğumuz bu dönemde bir türlü cesaret edip bahsettiğim duygularla yüzleşecek. Sonrasında anlayacağız ki meğer ne kadar özlemişiz eski dostluklarımızı, eski aşklarımızı. Her şeyin basit olduğu dönemleri. O dönemleri hatırlamayanlar bile duydukları kadar yad edecek o zamanları ve o zamanlara geri dönmek isteyecek. Bu yüzden bu dönemden sonra kendi gölgesinde yanmak yerine sokakta gün ışığında yanmayı, duygularını yaşamayı tercih edecek. İnsanoğlu zaten bu denli kötü bir şey başına gelmeden, kaybetmeden aklı başına gelmez ve anlamaz eski değerlerin ne kadar güzel ve özel olduğunu. YAĞIZ YAŞAR KAYNAKÇA 1. Özbıçakçı, Erkmen. Gölgede Yanmak. İstanbul: Doğan Kitap, 2019. 1. 2. Bilkent Üniversitesi, Ankara. 24 Ekim 2019. Fotoğraf. GÜZEL YOLLAR GÜZEL HAYATLARA ÇIKAR Hayat bir yoldur ve bu yol her zaman kişinin istediği gibi gitmez. Zaman zaman yokuş yukarı çıkarsınız, zamanı gelince de o güç bela çıktığınız yokuştan bir anda kayarak kolayca zemine çakılırsınız. Yolun kalitesi de iyi değildir çoğu yerde. Küçük yaşlarda elimizden tutan anne babalarımız sayesinde kolayca geçeriz bu bozuk yolları, büyüdükçe anlaşılır o yolun zorluluğu ve insan ömrünü tüketen yapısı. Bu da yetmezmiş gibi başka engeller çıkar yolunuzda: Size karşı savaşan insanlar, zayıf düşmenizi bekleyen akbabalar… Size bir sır vereyim: Hayat öyle bir yoldur ki, bu yoldan kaçabilirsiniz ama asla -ölene dek- saklanamazsınız! Yoldan kaçtıktan sonra kaderiniz her seferinde sizi başka bir yol ile kesiştirir, belki daha iyisi ile belki de daha kötüsüyle. Peki, bu kadar zor olan bir hayat yolundan nasıl daha iyi bir yola ulaşırsınız hiç düşündünüz mü? Yazımın ilerleyen kısımlarında bu cevaplanması güç soruya elimden geldiğince cevap vermeye çalışacağım. Yaşamınızın iyi bir hale gelmesini istiyorsanız öncelikle yapmanız gereken şey, hayatınızın ritmini yakalamak olmalıdır. Bu ritmi yakalamak için bazı insanlar hayatı boyunca koştururlar. Ancak hayatın ritmi bir müzik notası gibidir. Kaçırdığınız nota, müziğin ilerleyen bölümlerinde kesinlikle tekrar eder. Yani bu ritmi yakalamak için koşmak değil, tam aksine beklemek gerekir. Bir bateristin kalitesi zillere ne kadar seri vurduğuyla değil, zillere zamanında vurmasıyla belirlenir. Bu notaları doğru zamanda çalmak çok uzun bir bekleyiş ve emek gerektirir. Ancak bu bekleyiş ne kadar uzun ve sıkıcı olursa olsun, sabrını koruyan insanlar sonunda mutlu hayatlarına kavuşurlar. İkinci olarak, hayatınızı iyi bir yola sokmak istiyorsanız sıkı bir çalışma içinde olmanız gerekir. Bu çalışma kimilerine göre soru çözmek, kimilerine göre konu tekrar etmek, kimilerine göre de yeteneğini geliştirmektir. Hiçbir insan her yeteneğe sahip bir şekilde doğmaz. Ancak kişinin kendi yeteneğini geliştirmesi mümkündür. Bunu da ancak düzenli bir şekilde o yeteneğinin üstüne giderek sağlayabilir. Düzenli çalışmak için gereken altın anahtar ise iradedir. Çünkü daha önceden de bahsettiğim gibi, sizi bu zorlu yollarda birçok engel bekliyor. Örneğin bu engeller, asıl görevi sizi eğitmek olan bir öğretmenin size kötü davranması veya ailenizin size olan inancını yitirmesi olabilir. Amacınız, hedefinizle aranızda büyük bir sis bulutu oluşturup varmaya çalıştığınız yeri size görünmez kılan engelleri aşmak olmalıdır. Bunun sonucunda iyi bir hayata giden en büyük adım atılmıştır diyebilirim. Son tavsiyemse önünüzdeki her objeyi birer “engel” olarak tanımlamamanız olacaktır. Çünkü bazı kişilerin size yardım ettiğini göremeseniz veya onların size engel olduklarına inansanız bile o kişiler sizin için iyi şeyler istiyor olabilir. Mesela bir müzik eğitmeni, öğrencilerinin alanlarındaki en iyi müzisyenler olmalarını istediği için onların sınırlarını zorlar ki içlerindeki madenler işlenerek değer kazansın. Bu tür güçlükler, insanlara zorbalık gibi görünse de bir müddet sonra meyvelerini verecektir. Hayat yolu her türlü kapıya çıkar. Her insan, kendisine duraklama devrini yaşatan yollardan geçer. Zaman zaman gerileme ve hatta yıkılma devri de takip eder bu duraklama devrini – ve bu durum, zirve yolundan düşmek olarak da tanımlanabilir-. Ama insan, doğası gereği elinden geldiğince mücadele eder bu yıkıma karşı. Önemli olan bu mücadeleyi nasıl vereceğini bilmektir. Hayat size bir çift baget veriyorsa onu davul ve zillere hangi şekillerde vurup ritmik sesleri nasıl üreteceğinizi öğrenmeniz gerekir ki iyi bir yol, mutlu bir hayat sizin olsun. Musab Tayyib Gelişgen NEŞE GÜNEŞ 21302319 HOŞ SOHBET Sevinçlerle ve üzüntülerle geçen ömrümüzde insanoğlu olarak bizim en büyük ihtiyacımız bu anlarımızı çevremizdeki ailemizle ve arkadaşlarımızla paylaşmaktır.Ailemizdeki kişileri kendimiz seçemesek de dostlarımızı ve arkadaşlarımızı zaman içerisinde kendimiz seçiyoruz.Bu dostlarımız ve arkadaşlarımız bazen biz farkında bile olmadan kelebek etkisiyle bizim düşünce yapımızı mutluluğumuzu ve hatta geleceğimiz etkiliyorlar.Onlarla sohbet ederken enerjilerinden etkileniyoruz, fikir alışverişi yapıyoruz ,mutluluğumuzu paylaşıp iki katına çıkarıyor ve üzüntümüzü paylaşıp teselli buluyoruz.Fakat bunları yaparken bazı insanlardan iyi yönde bazılarından ise kötü yönde etkileniyoruz.Pozitif, neşeli ve hoş sohbet bir insanla ettiğimiz muhabbet bizi psikolojik olarak iyi etkiliyor ve hayatımıza olumlu bir şekilde etki ediyor. Arkadaş seçmek bence yeni bir ev seçmeye benzer. Hoş sohbet ve ılımlı bir arkadaş benim için güzel güneş alan ferah bir eve benzer.Bu yüzden benim arkadaş seçerken en çok dikkat ettiğim şeylerden biri güvenden sonra gelen hoş sohbet olup olmamasıdır. Amaçlarımıza ulaşmaya çalıştığımız bu yorucu okul ve iş hayatında dostlarla ve arkadaşlarla yapılan güzel bir sohbetten daha dinlendirici başka bir şey yoktur. Hele bir de çay içerken yapılan dedikodu bence açıklanamaz bir şekilde insanı çok mutlu eder.Hepimiz biliyoruz ki gerçekten güzel muhabbet eden, bizi anlayan ve gerçekten samimi olan bir dosta sahip olmak çok büyük bir şans haline geldi.Şükürler olsun ki hayatımın değişik zamanlarında beni sohbetleriyle, esprileriyle mutlu ve motive eden arkadaşlarım hep oldu.Ve ben inanıyorum ki bu arkadaşlarım hem benim başarımı hem de psikolojimi hep iyi etkiledi.Etrafımıza baktığımızda da mutlu ve neşeli insanların hiç yalnız takılmadığını, iş ya da okul ortamı ayırt etmeden birkaç kişi bulup molalarda iki lafın belini kırdığını görüyoruz.Hem bir şeyler öğrenip ufuklarını genişletiyorlar, hem kafalarını dağıtıp deşarj oluyorlar hem de paylaşmanın verdiğini mutluluğu tadıyorlar. Geçen gün annemle aramızda muhabbetin ve arkadaşlığın ne kadar önemli olduğuyla ilgili bir diyalog geçmişti.Annem de muhabbetin insan psikoljisi için çok önemli olduğu konusunda benimle hemfikir fakat annem artık aradığı ortamları çok bulamadığını söyledi. Köyde doğup çocukluğunu köyde geçirmiş olan annem asıl güzel muhabbetin köylerde olduğunu, küçük yerlerde insanların birbirini daha iyi tanıdığını ve birbirleriyle daha çok zaman geçirdiğini söyledi. Annem küçükken sürekli evlerinde misafirler olurmuş, yediden yetmişe herkes salonda otururmuş ve baldan tatlı bir muhabbet dönermiş hep akşamları. Çay demlenirmiş kestaneler sobanın üzerinde ısıtılırmış ve nerdeyse tüm köyün dedikodusu yapılırmış. Herkes birbirini tanır nerdeyse birbirlerinin her şeyini bilirlermiş.Sadece dedikodu da değil her şey hakkında saatlerce konuşabilirlermiş.Ben bu insanları gerçekten çok şanslı görüyorum, üç günlük dünyada belki de en doğru şeyi onlar yapıyorlar. Kimin tarafından, nerede ve ne zaman çekildiğini bilmediğim bu fotoğraf geçenlerde karşıma çıktı.Bakar bakmaz ilk düşündüğüm şey “Oh ne güzel! Çay ve muhabbet.” diye düşündüm. Gerçekten samimi ve mutlu görünüyorlar bana.Tahminimce köyden çekilmiş fotoğrafta altmış ve seksen arasında yaşlara sahip bu iki amca oturmuşlar çay içip havadan sudan konuşuyorlar.İşleri güçleri büyük ihtimal bırakmışlar ve çoktan evlenip çocuk sahibi olmuşlar .Hayattan pek istekleri kalmamış hatta son yıllarını yaşıyorlar.O kadar yıldan sonra onların da mutluluğu bulduğu yer bu fotoğrafta çok belli ; arkadaşlık ve muhabbette. Nefes almaya devam ettikçe sohbet edin, ettirin.Güzel sohbetleri kendi psikoloğunuz ve motivasyon aracınız haline getirin.Hatta hoş sohbet insanları bulun ve onlarla çalışmanın yollarına da bakın.Bol muhabbetli ve kahkahalı yaşam dileklerimle… Baba Yokluğu Ege Girşen Uyanıp, yatağından kalkmadan önce, her gün şükretme sebebidir bir aileye sahip olmak. Sahip olanların çok şanslı olduğunu düşündüğüm bir oluşumdur aile. Durup bir süre düşünmenizi istiyorum. Hangi kurum veya kuruluş sizin doğumunuzdan bilinçli ve ergin bir birey oluşunuza kadar uzanan süreçte bu denli yanınızda olur? Hangileri sizi görünüşünüzden ve davranışlarınızdan bağımsız olarak sever, bağrına basar? Kimi zaman büyük kavgalar etsen de, nefret ettiğini düşünsen de, eninde sonunda kollarına koşup ağlayacağın kişilerden oluşur ailen. Hasta olduğunda nazını çeken, kötü not aldığında avutan, sevdiğin kız karşılık vermediğinde seninle birlikte üzülen, ilk kavganı ettikten sonra tebrik eden insanlardır onlar. Şüphesiz ki, aile, bireyin karakter gelişiminde büyük rol oynar. Bence bir ailenin işlevselliğini koruması ve çocukların verimli ergenlik süreci geçirmeleri için, ailenin bütünlüğü çok önemlidir. Aileden birinin yokluğu ailenin geri kalanını derinden sarsar. Çok iyi anlaşamadığın bir birey bile hissettirir yokluğunu diğer fertlere. Ailede yokluğu en çok hissedilen kişinin genelde baba olduğunu düşünüyorum. Kimisinin babası yoktur, kimisinin babası olsa bile mevcudiyeti evdeki bir dolaptan öteye geçmez. Evde dolaşan bir robot misali diğerlerinin varlığını umursamaz. Bu tür insanlara baba demeye bin şahit ister zaten. Yaptıkları tek şey etraflarına negatif enerji saçmaktır. Başlarda ilgili olma çabalarında olsalar da, zamanla evin annesi ve çocuklarıyla olan iletişimi kopar bu tarz babaların. İletişim miktarlarını zorunlu durumlara indirgerler. Bu durumdan en çok çocuklar etkilenir. Babalarının etkisiz eleman görevi görmesi bu çocukların hayatında şoklara sebep olur. Normalde örnek alması gereken insanın silik bir karakter olması derinden yaralar. Bunun tam tersi durum da çocuk gelişimi açısından çok tehlikelidir. Ev içerisinde her şeye karışan, agresif ve bencil tavırlar sergileyen babalardır bunlar da. Çocuk, büyüme sürecinde bireysel kararlar veremeden büyür. Hayatında kararsızlıklar yaşar ve alacağı her karardan önce kılı kırk yarar. Yakın çevrenizde yemek seçerken bile uzun süreler düşünen ve en ufak şeylerde kendine acaba diye soran insanlar görebilirsiniz. Kesin olmasa da zamanında bu insanların hayatına ileri düzeyde müdahale edilmiş olabilir. Bu babalar yüzünden ergenlik sürecinden akranlarıyla sosyal iletişimi kısıtlanmış çocuklar oluşur. Bu çocuklar hayatları boyunca diğer insanlarla iletişim sıkıntısı çekerler. Ayrıca bu agresif babaların düzenli alkol kullananları da vardır ve esas tehlike kaynağı bunlardır. Bir aileyi en çok tehdit eden durumlardan bir tanesi de budur. Sorumsuz ve alkolik bir babanın sadakati de sorgulanabilir. Alkolün etkisiyle sinir katsayıları artar ve küçük olayları büyütmeye başlarlar. Sinirlerine hâkim olamamaya başlarlar ve mantıklı düşünme yetilerini kaybederler. Hatta bazen bu ​ ​durum o kadar ileri boyutlara gider ki, baba otoriteyi sağlamak için diğer fertlere sözlü ve fiziki şiddet uygulamaya başlar. Fiziksel şiddet aileyi derinden sarsar. Aile üyeleri için hayat çekilmez bir çileye doğru sürüklenir. Baba Yokluğu Ege Girşen Sanıyorum ki aile bir aradayken bir anda çekip giden babadan kötüsü yoktur. Herkes bazı şeylerin doğru olmadığının farkındadır ama bu yaşama alışmışlardır. Genelde çocuklar olayın iç yüzünü bilmez. Anne ve baba arasında kopan fırtınalardan bihaberlerdir. Özellikle erkek çocuklar, idolü olarak gördükleri insanın bir anda aileden kopmasını sindiremezler. Onlar için o kadar değerli olan varlık, bir sabah uyandığında yoktur. Bunun üstesinden gelmek için yeterli olgunlukta olmayan çocuklar, karakter gelişimlerinde yaralar barındırır. Çocuklar aile içerisinde yaşanan olaylardan çok etkilenirler ve bu olaylar uzun vadede karakterlerine yansır. Baba figürü çocukta anneye nazaran arka planda olsa da, çok önemlidir. Eksikliğini çeken çocuklar travmalar yaşayabilir. Aile yapısının korunması ve bir arada bulunulması her fert için elzemdir. Kimi babalar bunun farkına varamadıkları için yokluk çeken çocuklar yetişir. Sözlerimi bitirmeden şunu belirtmek isterim ki çocuklar ve aile bunu hak etmiyor. TÜRKÇE-101 ANIL BERKAY AKKAN 21502572 AHMET BARIŞ EKİZ AKIL VE BİTMEK BİLMEYEN DÜŞÜNCELER İnsanoğlunun en büyük problemlerinden birisidir akla mukayyet olup sağlıklı kararlar verebilmek. Öyle bir zaman gelir ki düşünceler insanın altından kalkamayacağı büyük bir yük haline dönüşebilir. İnsanlar bundan kurtulmak için çok çaba sarf etmelerine rağmen düşünceler insanların peşini bir türlü bırakmaz, adeta sülük gibi yapışır. Sürekli derinlerden bir yerden gelen sesler yankılanır kafatasının içinde. Neredeyse insanların büyük bir kısmı aynı sorundan mustariptir. Akıl sağlıklarını korumanın tek yolunun bu düşüncelerden kurtulmak olduğunu düşünürler. Aklın fikirlerden arınmış ve özgür olmasını isterler. Haklı olabilirler de. Fakat aklın asıl amacı da bu değil midir? Olayları anlamlandırmak ve düşünmek. Çevredeki olan biteni kavramak. Bu yüzden aklın hâkim olduğu bir bedende ister istemez düşünce demetlerinin de türemesi gayet olağandır. Yazarın “Aklını Koru Düşüncelerini Yönet” kitabında, psikoterapist olarak işe başladığı zamanlardaki bir müşterisiyle olan ilişkisi aslında bu noktayı aydınlatıcı somut bir örnek niteliğinde. Aklındaki bütün düşüncelerden arınmak isteyen bir hastanın kendi bilgilerini sorgulatacak kadar onu derinden etkilemesi belki de hayatının en önemli tecrübelerinden bir tanesiydi. Bu soruna karşı kendisine verdiği en etkili cevaplardan birisidir, kitapta bulunan şu cümle: ‘’Aklımız, gelen ve giden düşüncelerin evidir ve kapı her zaman açık olmalıdır.” Peki, bu cümle bana neyi anlatmak istiyor? İnsan aklı gerçekten inanılmaz yeteneklere sahip, sınır tanımayan, insanoğlunu diğer canlılardan farklı kılan ve bu ırka verilmiş en büyük armağanlardan bir tanesidir. Elbette ki hayatımda karşılaşacağım, beni iyi yönde veya kötü yönde etkileyecek durumlar ortaya çıkacaktır. Bu olaylara karşı en iyi tutumu sergilemek ve geleceğimi yönlendirecek olan en iyi kararları verebilmek için bana verilmiş bu hediyeye başvurmak kuşkusuz doğal bir şeydir. Genelde benim zihnim, karamsar bir havanın hâkim olmasına daha yatkındır. Bu yüzden düşüncelerimde genellikle pesimistlik hâkimdir. İnsana da en çok acıyı veren de bu tarz düşüncelerin filizlenmesine müsait olan zihinlerdir. Bazen akıl, insana öyle senaryolar çizer ki olmamış bir olayı bile olmuş olarak kabul ettirebilir insana. Hayali olanı gerçek olarak göstermede üstüne yoktur. Aklın bu yola sürüklenip bu yönde ilerlemesi kolaydır. Çünkü bu yol daha cazip ve çekici gelir insana. Zor olan ise pozitif düşüncelerin zihne hâkim kılınmasıdır. Bunu başarabilmek için gerçekten çaba sarf etmek gerekir. Kötü düşüncelerin etkisinin de küçümsenemeyeceğinden yanayım. Bırakalım istediği gibi fink atsınlar aklımızda. Belki de akıl sağlığını koruyabilmek için veya düşüncelerin bir yük olarak görülmesinden ziyade olgunlaşmaya yardımcı bir unsur olarak görülmesi için kilit rol üstlenenlerdir kötü düşünceler. Ayrıca oluşacak düşüncelerin oluşmasına izin vermek insan zihnini yatıştırır. Akılsız yaşayamayacağıma göre onu nasıl yatıştıracağımı ve koruyacağımı bilmek görevimdir. Düşünceleri de kontrol etmek buna giden ilk adımdır. Düşüncelerin ağırlığını hafifletmek başarılmayacak bir olay değildir. Hatta insanın öyle bir duruma geldiği anlar olur ki belli bir noktadan sonra bu konuyu düşünmemesi gerekir. Gerçekçi olmak gerekirse bu neredeyse imkânsızdır. Lakin aklın kontrolü insana ait olduğu için aklını farklı düşüncelerle doldurabilir, farklı olaylara kafa yorabilir. Zihni başka bir işle meşgul etmek aslında düşünce denen elemanı kendi silahıyla vurmaya benzer. Krizi fırsata dönüştürmektir bu. Düşüncelerle yaşamayı öğrenmek bununla sağlanabilir. Aksi takdirde düşünceler akıl sağlığını bozacak konuma gelebilir. İnsanı paranoyaya sürükleyebilir ve basit bir olaya karşı bile mantıklı olanı yapmaya engel olabilir. Ne olursa olsun düşünceleri iyi yönetip onlarla bir türlü yaşamayı öğrenmek en iyi çözümdür. Aklın korunması için bu çok önemlidir. ALİ ERMİŞ ÖTELENMİŞ DUYGULAR İnsan hayatı çok karmaşık duygularla bezenmiş, kimsenin tam anlamıyla anlayamadığı bir düzen ya da düzensizlik içerisinde devam eder. Öyle ki, bu hayatı bize sunulanlarla yaşamaya çalışır, bazen de hiçbir şeyi fark etmeden, öylesine, anlamsızca yaşar gideriz. Çoğu zaman ne yediğimizi bilmeden, sadece karnımızı doyurmak için yeriz. Aynı şekilde çoğu zaman ne izlediğimizi bile bilmeden, sadece zaman geçirmek için televizyon izleriz. Çalışırız; evet, işe gideriz ya da okula. Ama bunları neden yaptığımızı, bize neler hissettirdiklerini düşünmeden, öylesine yaparız bu olağan şeyleri. Hislerimizi, sonuçlarını, gidişatı, olacakları, olanları görmezden gelir; hayatımızı devam ettirmeye çalışırız genelde. En çok da duygularımızdır, görmezden geldiklerimiz. Bir olay karşısında kötü ya da iyi hissederiz. Problemlerimizi çözeriz ya da en azından başa çıkabilmek için mücadele ederiz. Ama bu karmaşanın içerisinde hangi duyguları tattığımızı, hangi duyguları es geçtiğimizi düşünmeyiz bile. Kısacası hissettiğimiz duygularımızın ardından bakakalırız bu hayatta. Bunları düşünmem çok uzun zamanımı aldı. Ve inanın bunları düşünmek basit bir ‘hayatımı gözden geçirmekten’ çok daha öteye geçti. Bunları düşünmemi sağlayan en büyük etken de Paulo Coelho’nun ‘Aldatmak’ kitabı oldu. Bir kadının harika bir hayata sahip olmasına rağmen, tatmadığı duyguları tatmak için, bütün bu mükemmel şartları nasıl tehlikeye attığını görmek beni çok derinden sarstı. Mükemmel bir eş, mükemmel çocuklar, mükemmel bir ev, mükemmel bir evlilik, iş, para.. Bunları elinin tersiyle ittirecek nasıl bir duygu olabilir ki diye düşündüm günlerce. Bir erkek olarak, bir kadının ihtiyaçlarını karşılayabilmenin nasıl büyük bir sorumluluk olduğunu fark ettim. Aslında insanların, özellikle de kadınların hayatımızdaki düzeni kurmak, hatta daha da önemlisi o düzeni devam ettirebilmek için nelerden vazgeçtiklerini ve bu vazgeçtikleri duyguların onları yaraladıklarını fark ettim. Bir kadın için, evli ve çocuklu bir kadın için, paranın, güzel bir kariyerin, eşi tarafından verilen sevginin ve güzel, sağlıklı çocukların yetip artabileceği olgusu bizler için çok olağan bir düşünce. Özellikle de bizim gibi gelişmekte olan ülkelerde yaşayan insanlar için bu şartlar, uğruna hayat harcanabilecek şartlar. Ancak atladığımız çok önemli bir noktayı tekrar söylüyorum, bu şartlar altında bile hissettiğimiz duygular bizleri doyurur mu? Aslında kitapta Linda karakteri çok şanslı bir kadın. Çünkü karşısına onun için çok önemli olabilecek insanlar çıkmış; yoga hocası ya da röportaj yaptığı insanlar gibi. Bu insanlar Linda’nın hayatında o kadar büyük bir farkındalık yaratmışlar ki, Linda bilmediği, ama içinde bulunan duygularının farkına varabilmiş. Ben de içimde saklı kalan, ötelediğim duygularımı irdeledim biraz. Başarı duygusu, sevgi duygusu, güven duygusu, hırs duygusu, birine ait olma duygusu ya da birine sahip olma duygusu… Bu duygular çoğumuzun farkında olduğu, yaşama sebebimiz olan duygular. Ee peki diğer ötelediğim duygularım? Kitapta anlatılan duygu olan tutku? Ben bu duyguyu özgürce, kimseden utanmadan, çekinmeden, en önemlisi de kendime itiraf edebilerek yaşayabildim mi hiç? Cevabım, çoğunuzun da bana katılacağı gibi, maalesef hayır. Bir insana karşı, bir işe karşı ya da bir hobiye karşı duyduğum tutkuyu fark edemedim, bir gün bile. Aslında belki de bu o kadar büyük ve güçlü bir duygu olduğu için etkilerinden, benden alıp götürebileceklerinden korktum çoğu zaman. Ve böylece; herkesin yaşamak isteyip de yaşayamadığı bu duyguyu, kendi ellerimle ötekileştirdim içimde bir yerlerde. Peki değdi mi sizce? Bu duyguyu yaşamamaya, korkmaya değdi mi? Bunu düşünmek, bu soruya cevap verebilmek için bile hazır değilim. Ancak en azından artık içimde gizlediğim duygularımın varlığının farkındayım. Bu duygularımı dışarıya çıkarmak için önümde çok uzun bir zaman var ve bu beni çok heyecanlandırıyor. KAYNAK Coelho,Paulo.Aldatmak.İstanbul:Can Yayınları.2014 Samet Demir 21502139 MUTSUZLUĞUN SİMGESİ HASTANE Hiç hayatınızda hastanede mutlu bir insan gördünüz mü? Durun tahmin edeyim. Hiç görmediniz değil mi? Göremezsiniz de zaten. Çünkü hastane insanların acı çektiği aynı zamanda acı içindeyken doktorun ve hemşirelerin isteklerini sorgusuz yerine getirmeye çalıştığı yerdir. Bu yüzden biz bu insanların mutlu olmasını bekleyemeyiz. Bunun yanında hastanın yanında kalan refakatçiler vardır. Bu kişiler ise hastanın nazını sorgusuz sualsiz çekmek zorunda olan ve aynı zamanda da hastanın durumuna derinden üzülen kişilerdir. Aynı şekilde bu kişilerin de mutlu olması beklenemez. Ve son olarak hastanede, çalışan statüsünde olan ve hastanın başına gelecek herhangi kötü bir şeyden sorumlu olan doktorlar ve hemşireler vardır. Bu insanların işleri de dünyanın en zahmetli, çileli ve zor işlerinden biridir. Çünkü bu insanlar bir insanın hayatından ya da sağlığından sorumlu oldukları için çok streslidir ve bu yüzden bu insanlar da bu hayatta mutlu değildir. Gelin hastaneyi bir de hastanın bakış açısından daha detaylı bir şekilde inceleyelim. Öncelikle az önce de söylediğim gibi bu insanlar acı içindedirler ve tanımadığı kişilere kendi sağlığını hatta bazen de hayatını emanet etmek zorunda olan kişilerdir. Bazen yanlarında kalan refakatçiler kendilerine burun kıvırıp gönülsüz davranır bazen de yanına gelen ziyaretçiler acıma duygusu ile bakar. Kendi acısı kendisine yetmezmiş gibi bir de bu üzücü hareketler derinden etkiler bu çilekeş adamın kalbini. Bir de hastalar için ameliyat serüveni vardır. Ameliyattan bir gece önce eğer bir daha gözünü açamama ihtimali varsa işte o zaman hayatı bir film şeridi gibi geçer gözünün önünden ve “Acaba ben bu hayatı doya doya yaşadım mı?”, “Acaba ben ölürsem oğlum, kızım, annem, eşim ne yaparlar?”, diye acaba ile başlayan soruları düşünmeye başlarlar. Bu sorular ile yer bitirir kendini. Bir de hastanın refakatçi arasındaki ilişkiden bahsedelim. Refakat eden kişi hastanın ihtiyaçlarını karşılamakla sorumludur. Bazen gece geç saatte uyanıp hastanın tansiyonunu ölçer bazen de hastanın karnını kendi karnından önce doyurur. Ama bunları yaparken bazen yüzlerinde bir bıkkınlık ve isteksizlik olur. Bu hastayı derinden etkiler. Ayrıca bir de hastayı derinden etkileyen ziyaretçiler vardır. Bu insanlar ise kendi hastanın halini görüp kendi hallerine şükrederler ve farkında olmadan hastaya acırlar merhamet ederler. Melik Saraçoğlu Hastane Defteri kitabında “Buraya yattığım an herkesi kaybettim. Ebeveyn, eş, çocuk… Hepsi şefkat kumkuması kesildi. Bana başka türlü baktıklarını hissettiğimde, kimim kimsem kalmadı. Dokunuşları, öpmeleri farklıydı artık. Ben yattım, ailem yitti.“ diyerek bu acıma ve merhamet dolu olan bu bakıştan hastaların ne denli etkilendiklerini çok güzel ifade ediyor. Eğer insanların ağladıkları üç yer saymamı isteseler, bunlardan biri kesinlikle hastane olurdu. Çünkü insanlar hastanede doğar ve sanki hayatın ne kadar acı olduğunu biliyormuş gibi dakikalarca ağlar. Bir de bazı kişiler vardır narkozsuz ameliyat olurken o elem verici acıya katlanamayıp bırakıverir gözyaşlarını. Ve son olarak ölen bir insanın sevenleri ağlar koridorda feryat edercesine. Bu nedenle hastane insanların ağlayarak doğduğu, ağlatarak öldüğü yerdir. İşte bu yüzden hastane gözyaşlarının sel olup aktığı ve önünde mutluluğa dair ne varsa alıp götürdüğü yerdir. Bir de bu hayattaki en kirli üç şey saymam istense; birinci sırada herkesin elini değdiği parayı, ikinci sırada mikrop yuvası olan lavaboyu, üçüncü sırada hastaneyi sayarım. Çünkü hastaneye tahmin edilebileceği üzere sadece hastalar gider ve her gittikleri, her dokundukları yere hastalığın mikrobunu bulaştırırlar. Bu yüzden hafif bir hastalığı olan bir insan hastaneye gidip ağır bir hastalığın mikrobunu alabilir ya da enfeksiyon kapmaması gereken bir yara çok çabuk enfeksiyon kapabilir. İşte bu nedenlerden dolayı hastanelerin asıl yüzünü hayat kurtaran, insanların derdine derman olan bir yer zannetmeden önce hastanenin çileli, acı verici, ağlatıcı ve olduğunu bir kere daha düşünmek ve hastanenin aslında göründüğü kadar güzel olmadığını anlamak gerekir. KAYNAKÇA Saraçoğlu, Melih. Hastane Defteri. İstanbul: Everest Yayınları, 2015. Baskı. Şevval KANTARCI KEŞKE GENÇ OLSAYDIM DEMEMEK İÇİN Şimdi, şu anda gençliğinize dönmeniz için size bir şans verseler. Yeniden on sekiz yaşında olacaksın deseler. 18 yaşınızdaki size ne söylerdiniz? Neleri tembihlerdiniz ona? Eminim herkesin 18 yaşımızdaki haline söylemek istediği bir sürü şey var. Gençliğini doya doya yaşa mesela. Daha çok konsere git, daha çok seyahat et, aşkı tüm kalbin ile hisset, daha çok oku, spor yap, yeni bir dil öğren… Yani kısaca seni mutlu eden ne varsa onu yap ve asla vazgeçme hayallerinden. Hata yapmaktan korkma. Hata yaptığın için sevin, çünkü en azından sen denedin. Eğer hata yapmazsan sıkıcı ve ruhsuz bir insan haline gelmez misin? Ve yeniden ayağa kal. Evet zaman geçiyor. Biz istesek de istemesek de geçiyor. Hani sürekli duyduğumuz ve zaman zaman bizimde söylediğimiz o cümle var ya, “Ben artık yaşlanmışım.”. Belki henüz yaşlanmadık, yapmak istediklerimi yapamadık ve hayallerimizi gerçekleştirmedik ama bir gün yaşlanacağız. Biliyorum o günler sanki hiçbir zaman gelmeyecek gibi hissediyorsunuz. Bende öyle hissediyorum. Ama biliyorum ki bu yaşımıza kadar nasıl geldiysek o günlerde gelecek. Bizimde yüzümüzde de çizgiler belirginleşecek, ellerimiz buruşacak, unutkan olmaya başlayacağız, daha çok huysuz bir teyze ya da amca olacağız ve tabii ki saçlarımıza aklar düşecek. Elbette her zaman bunu düşünerek yaşamamız imkânsız. Ama bir gün yaşlanacağımızın farkında olmazsak bir şeyleri sürekli erteler dururuz. Öyle değil mi? İstediğimiz şeyleri yapmaya vakit ayırmamamız hayattaki en büyük hatamız aslında. Şimdi sizler ile dedemin bana verdiği bir öğüdü paylaşmak istiyorum. Beni bir gün yanına çağırdı ve bir soru sordu. “Şu zamana kadar ne yaptın ve ne yapmak istiyorsun?” Ben de cevapladım. Üniversiteyi kazandım, ders notlarımı yüksek tutmaya çalışıyorum, elimden gelenin en iyisini yapıyorum. Sonra da akademisyen olmak istediğimi söyledim ona. Hayalim buydu çünkü. Sonra dedem başını kaldırdı ve başka bir tane soru sordu: “Yarın bu dünyadan gideceğini bilsen bu son gününü nasıl geçirmek isterdin?” Ben daha cevaplamadan bana döndü ve dedi ki “Git ve onu yap”. Hayatım boyunca duyduğum en güzel öğüt buydu sanırım. O günden beri kendime hatırlatıyorum dedemin bu sözlerini. Ve bence hepimizin bunu yapması gerekiyor çünkü zaman bizim tahmin ettiğimizden çok daha hızlı geçiyor. Çoğu insan hayallerini gerçekleştiremeden gidiyor bu dünyadan, onları gerçekleştirmek için bir adım bile atmıyor. Soruyorum sizlere. Neden? Neden gençliğimizin değerini anlamamız için yaşlanmamız gerekiyor. Artık bazı şeyleri yapamaz hale geldiğimiz zaman, gücümüz ve yeteri kadar vaktimiz kalmadığı zaman “keşke” diyoruz. Ya da bazen birilerinin bizi üzmesi gerekiyor, kalbimizi kırması, “sen yapamazsın” demesi. Alice Green de onlardan bir tanesi. Kocası onu aldatana kadar farkına varamıyor yapabileceklerini, kendi yeteneklerini ve en önemlisi onu neyin mutlu ettiğini. Evet, o çok geç kalmış sayılmaz çünkü henüz kırklı yaşlarında. Tabii ki sizi neyin mutlu edeceğini fark etmek, vazgeçmemek, kim ne derse desin pes etmemek kendinize verebileceğiz en büyük ödül ama asıl önemli olan bunları çok geç olmadan yapmak. Bu dünyaya gelen her birey önce çocuk oluyor, sonra genç, sonra yetişkin ve en sonunda kaçınılmaz son yaşlılık çalıyor kapıyı. Su gibi hızlıca akıp geçen bu zaman diliminde cesur olmak gerekiyor. Cesur olmalıyız ki bizi biz yapan ne varsa bir an önce ona kavuşalım, kendi benliğimi bulalım ve hayattan bu sayede keyif alalım. Umarım bize ileride “Yeniden 18 yaşında olacaksın deseler o yaşınızdaki size ne söylerdiniz?” diye sorulduğu zaman vereceğimiz yanıt “Ona hiçbir şey söylemezdim çünkü bir şey söylememe gerek yok, o hayallerini gerçekleşti.” olur. TANRI’NIN YANSIMALARI Hepimiz güçlü olmak isteriz ama birçoğumuzun yeni bir şeye adım atacak cesareti yoktur. Sadece bir tetikleyici gerekir hâlbuki harekete geçmek için ama olmaz genellikle çünkü bu gerçeklik, hayal dünyası değil. Birçok insan farkında olmasa da bana göre o tetikleyici neredeyse herkes için animeler. Kiminle tanışsam söylerim izlemelisin, sana şu animeyi önereyim diye ama hep reddedilirim. Çok şey kaçırıyorlar haberleri yok, yazık. Çoğu anime insana cesaret verebilecek olayları işliyor. Ah, bir izleseler her şey daha güzel olacak ama… Benim tetikleyicim de tabii ki en ünlü animelerden “Fairy Tail”. Genel olarak arkadaşlığı ve arkadaşlıkla oluşan bağların asla kopmayacağını anlatan bir anime olsa da beni asıl ve derinden etkileyen şey Natsu Dragneel karakteri. Ona çocukça bir aşk besliyorum gerçek anlamda. Igneel adlı ateş ejderhasının büyüttüğü bu çocuk dünya üzerindeki en güçlü insan benim için. Kendimi ne zaman tükenmiş ve daha fazla dayanamayacak gibi hissetsem Natsu’yu ve neler başardığını, bütün o zorlukları nasıl atlattığını düşünüp biraz daha dayanmaya çalışırım. İstisnasız, her zaman işe yarar. Natsu pempe saçlı, koca gülüşlü, Fairy Tail loncasının en haylaz ama en cesaretli insanı… Keşke gerçek olsan diyebilirim, çoğu kişi de bunu ister eminim. Ama olma, sakın gerçek olma. Hayallerimde ve seni yazan, çizen insanların hayallerinde mükemmel olmaya devam et, dünyaya gelip de mükemmelliğini kaybetme. Her yeri kır dök, arkadaşlarını kızdır ait olduğun yerde. Onları kurtarmaya devam et. Gerçek olmasan da birilerine cesaret verdiğin, birilerine dayanma gücü verdiğin için ben kendi adıma sana teşekkür ederim. Ama belki de gerçek sayılman gerekiyordur. Elle tutulmuyor olman gerçek olmadığın anlamına gelmez ki. Dayanma gücü, cesaret vermek… Bunlar Tanrı’nın da yaptığı şeyler. Onu da elle tutan ya da gören yok. Animeler ya da daha doğrusu benim için Natsu bunları küçük çaplı da olsa, bu küçük çap anime severlerden oluşuyor muhtemelen, başarıyorsa gerçek olması gerekmez mi? Ne kadar kaderlerimizi belirlemeseler veya bizi kendi kurallarıyla yönetmeseler de bu karakterlerden güç aldığımız bir gerçek. Hepsi birer Tanrı demiyorum tabii ki ama eğer Tanrı’ya gerçek diyebiliyorsak neden anime karakterlerine de demeyelim? Doğruyu savunan ve her zaman doğrunun yanında olan, yardım etmeye hazır ama kusurları olan bu pembe saçlı karakter her zaman günü kurtarıyor. Sadece günü değil bütün dünyayı hatta bazen geleceği bile kurtarıyor. Animeyi hazırlayanların Natsu’yu Tanrı gibi göstermek istemediklerine eminim ama bahsettikçe daha da çok ona benziyor benim gözümde. Belki kitap indirmedi ama kıyameti durduran o oluyor. Her şeyi bir arada tutan ve yaşadığı şehri kurtaran bu karaktere gerçek diyebilmeliyim. Bütün özellikleriyle hatta kusurlarıyla bile Tanrı’yı andırıyor. Kusurlarıyla dedim çünkü bana göre Tanrı’nın da kusurları var. Kusursuz olsa aynı anda hem mükemmel hem de berbat bir tür olan insanı yaratamazdı. Natsu’daki ejderha kanı mı onu bu kadar özel yapıyor bilmiyorum ama eminim ki etkilediği tek kişi ben değilim. Sadece benim için bu kadar değerli olamaz. Mutlaka ona karşı çıkanlar olacaktır ama ben ona inanmaya devam edeceğim. Çünkü ona inandıkça doğru yolda olduğuma emin olabiliyorum. Onun yaptıklarından ders çıkarıyorum. Merhametli olmak, ikinci bir şans vermek… Bunlar dinde de önemli unsurlar, animelerde de. Aynı zamanda Natsu’nun diğer özellikleri olarak da sıralayabilirim. Natsu’nun özellikleri ve Tanrı’yla yaptığım karşılaştırmalar… Ama o öyle biri. Tanrı’ya benziyor. Onun küçük çok küçük bir yansıması demem çok daha doğru olur sanırım. Animelerdeki karakterler, izlenen animeye göre değişir tabii ki, insanların doğruyu anlamalarına yardımcı oluyor ve onlara arkadaşlık ediyor zor zamanlarında. Tanrı gibi dayanma gücü sağlıyor, desteğini esirgemiyor. Merhametli ve şans veren, kusurlarıyla mükemmel varlıklar onlar. Onlar gerçekler ve Tanrı’nın yansımaları. Bunu reddetmek çok saçma olur. Fikirlere Kurşun İşlemez İnsanının yaşamı boyunca sahip olduğu en önemli özelliktir düşünmek. Bir konu hakkında yorum yapmak, onu tartışmak ya da konuya dair fikir üretmek insanın sahip olduğu bu eşsiz özelliğin bir sonucudur. Elbette içinde bulunduğumuz çevre ya da yaşadığımız toplum insanın düşünsel gelişimini fazlasıyla etkiler. Bu sebepten Denizlerin Anadolu kültüründen etkilenmesi gayet normaldir. Her hareketleri, her konuşmaları sanki bu toprakların birer yansımasıdır. Yaşadıkları dönemin siyasi atmosferi de fikirlerinin olgunlaşmasında etkili olmuştur. Değişen ve gelişen düşünceleri bunun en somut örneğidir. Can Dündar hem bu değişimi hem de Deniz Gezmiş'in o sıcacık aile ilişkilerini ustalıklı bir dille aktarıyor Abim Deniz kitabında. Ve bizler bir kez daha utanç içinde okuyoruz bu satırları. Gençlerin en büyük suçunun düşünmek olduğunu yüzümüz kızararak bir kez daha hatırlıyoruz. Onlar ise ölen bedenlerine inat ölmeyen fikirleriyle hâlâ aramızda dolaşıyorlar. Kitabı okurken bir soru geldi aklıma. Acaba hangi suçun cezasıdır idam? Gencecik kızlara tecavüz edenlere mi, yüzlerce masum insanı öldürenlere mi yoksa ülkesinin bağımsızlığı için mücadele edenlere mi verilmeli bu ceza? Her ne kadar sorunun cevabı oldukça basit gibi gözükse de bu ülke hep üçüncü şıkkı seçti. Âşık olmuştum o yüzden öldürdüm savunmasına iyi hâl indirimi uygulayan adalet sistemimiz, gençliklerinin baharında emperyalizme karşı savaşan üç fidan için kılını bile kıpırdatmadı. Her gün yüzlercesine şahit olduğumuz bu örnekler ise Denizlerin ardından artarak devam etti. İnsanlar fikirleri yüzünden yargılandılar, hapse girdiler ya da katledildiler. Devletin gözünde azılı hırsızlardan, eli kanlı çetelerden hep daha tehlikeli görüldü siyasi suçlular. Çünkü onlar da farkındaydı bir hırsız çalmaktan ya da bir katil öldürmekten vazgeçebilir ancak bir devrimci düşünmekten ve fikir üretmekten asla vazgeçmezdi. Deniz Gezmiş'in hayatını konu kalan Abim Deniz kitabı bana James McTeigue'nin ölümsüz eseri V for Vendetta'yı anımsattı. Nasıl ki V, film boyunca İngiltere'nin diktatör rejimine karşı çıkıyorsa, Deniz Gezmiş de yaşadığı dönemde ülkenin ilerlemesine engel olanlara ve saltanat sevdalılarına karşı hep mücadele etti. Her ikisinin de bendeki yeri çok ayrı. Ancak Deniz, V'ye göre bir adım önde durmayı başarıyor. Çünkü V sadece bir çizgi roman kahramanıyken Deniz Gezmiş kanlı canlı bir şekilde bu topraklarda yaşadı. Gericiliğe, karanlığa, emperyalizme asla geçit vermedi. Ölümü göze alarak çıkmış olduğu bu yol milyonlarca gence örnek oldu. Ülkenin aydınlık yüzleri Deniz'in elinden devraldılar devrim bayrağını. Beden olarak Deniz Gezmiş artık yaşamıyor olsa da, idamından sonra binlerce insan onun fikirleriyle yeniden doğdu. Annesiyle, babasıyla ve kardeşleriyle sıcacık bir ortama sahip olan Deniz Gezmiş'in aile ilişkilerini ilk defa bu kitapta okuma fırsatı buldum. Okudukça daha da iyi anladım Deniz'in nasıl böyle büyük bir devrimci olduğunu. Her ne olursa olsun daima arkasında duran bir aileye sahipmiş Deniz Gezmiş. Günümüz toplumunda çocuğunun en ufak bir hatasında onu cezalandıran, hep karşı tarafı haklı gören onlarca aileye inat Gezmişler idam cezasına çarptırılmış olan oğullarından bir an olsun vazgeçmemişler. Her daim onun yanında yer almışlar. Annesinin Batılı duruşu ve babasının aydın kimliği ile Gezmişler, günümüzde aile kavramının içini boşaltanların aksine yaşadıkları dönemde modern bir aile tablosu çizmişler. Can Dündar bana kalırsa her açıdan oldukça başarılı bir iş çıkarmış. Son dönemlerde artan baskılara rağmen Abim Deniz kitabı bana umut olmayı başardı. Bir devrimcinin hayat hikayesinden fazlasını barındıran bu kitap okuyan her insana yol gösterecek cinsten. Verilen mücadelenin asla yarım kalmayacağı ve sonunda ölüm olsa bile fikirlerimizin asla ölmeyeceğini bir kez daha anladım. Çünkü bedenlerimiz toprak olabilir ancak fikirlere kurşun işlemez! KAYNAKÇA Dündar, Can. Abim Deniz. İstanbul: Can Yayınları, 2014. Balcı 1 Ceren Balcı 21202487 Turk102-24 Gönenç Tuzcu Aşk’ın Öteki’leş’miş Hali Kimine göre çözümü en güç problem, kimine göre bilinmez bir bilmece… Herkese göre farklı bir anlam taşısa da bu üç harfli hece, yaşattığı duygular hep aynı nehirden akıyor kalplere. An gelip de bir kadehe bin dert sığdıran, an gelip de bir gülümsemesiyle binlerce duyguyu yaşatan işte o kelime. Aşkın tanımını yapmak mutluluğun resmini yapmak kadar zordur. Çünkü tarifi tek değildir. Aşk; kimi zaman sevdiğiniz adamın boynundaki kokuda gizlidir, kimi zamansa sevdiğiniz kadının saç tellerinde. Aşk; kimi zaman bir annenin sahip olduğu o en değerli varlığı olan bebeğinin parmak uçlarındadır, kimi zamansa evine yorgun gelmiş bir babanın düşmüş omuzlarında. Aşk’ı ne şekilde yaşarsınız bilinmez ama onun da çeşitli halleri var bu hayatta… Aşk üzerine binlerce makale yazılmış, binlerce söz söylenmiş, binlerce nefes tüketilmiş olsa bile, insanoğlu aşkın acısına tarif bulamamış. Kimisi kanlı bir cinayet sahnesine benzetmiş, kimisi ise beyaz bir kağıt kesiğine… Farklı benzetmeler olsa bile hep aynı hissi yaratmış kalbin derinliklerinde. Hep aynı hisle akmış gözlerimizden. Düşünsene, kaç aşkı yitirdi kalbin? Ya da bugüne dek kaç yüreğe gözyaşı döktürdün? Neleri kazandığını zannederken kaybettin? Hiçbirinin cevabını bilmiyorsun. Kendine göre haklı sebeplerin, kendine has haklı savunmaların oldu. Dönüp ardına baktığında en çok yitirdiğin şey neydi? Aşk’tı… Çünkü insanoğlunun hayatında harcadığı en kolay şey para değil, aşk’tı. Kelimelerle ifade edebileceğin yerde yeri geldi sustun, belki o ne der diye belki de başkalarından çekindin. Zaman zaman bir araya gelen o iki kelimeyi çok duyar oldun ve bundan Balcı 2 özelini bulana kadar kendinde saklı tuttun. Eski filmlerde gördün aşkın en saf halini. Belki bir fabrikatör kızı ve taksicinin birbirine olan aşkından belki de birbirine çarpan iki gencin düşen kitaplarından doğdu duyguların en safı, en bakiri. Engel olan tek kavram statü farkı olsa bile duygular her daim tek çizgide birleşti bu hikâyelerde. Bazen delikanlı karşısına aldı ve göğüs gerdi tüm zorluklara bazen kız durumundan memnun olmasa da sarıldı aşkın saflığına ve kendini böyle güvende hissetti. En çok sevdiğin o kişiyi, ölüyorum dedirteni hatırla şimdi. İlk elini tuttuğunu, gözlerine ilk dokunduğunu... Kıymet bilsin diye peşinden haftalarca, aylarca koşturduğunu ya da o senin kıymetini anlasın diye arkasından koştuğunu hatırla. Zamane aşklarına kalmayan inanca inat seni seveni veya değer vereni beklediğin şu fani dünyada herkesin bir ruh eşi olduğuna inanılır işte bu yüzden sabret ve bekle. Bulabildiysen de ne mutlu sana, şanslısın demektir. Sıcak bir evde, karlı bir günde cam önünde, sarı yapraklarını döken bir sonbaharda, el ele bir sinemada ve ya karşılıklı sohbet dolu bir fincan kahvede buluştuğun bu insana söyleyeceğin hiçbir söz için ne utan ne de çekin çünkü eğer utanırsan bu duyguya ayıp edersin. Kaybettikten sonra değerini anlamak, başını taşlara vurmak veya kadehi mey ile doldurmak insanoğluna mahsus bir özellik olsa da kaybetme korkusu yaşamak da bir birlikteliği ayakta tutmanın esas yoludur. Bu yüzdendir ki onlarca şiir yazılmış ve binlerce resim yapılmıştır bu duygunun üzerine. Yeri gelmiş savaşmıştır kahramanlar yeri gelmiş dev imparatorluklar yıkılmıştır bir sevda uğruna. Bazen tek kişinin doldurduğu platonik bir sahne bazen iki kişilik dev kadro... Damla İrem Üstüntaş KEDİLER 101 Kediler çoğu insanı karakterleriyle ve görünüşleriyle etkiler. Etkileyemedikleri insan sayısı neredeyse yok denecek kadar azdır. Etkilenmeyenler genelde onlardan korkan veya küçükken kedilerle ilgili bir travma atlatanlardır. Bu nadir insanların aksine ben küçüklüğümden beri kedilere karşı hep bir sempati duymuşumdur. Onları gözlemlemeyi ve onlarla vakit geçirmeyi o kadar çok seviyordum ki sokakta gördüğüm her kediyi eve almak istiyordum ve bir kedi sahiplenmeyi ne kadar çok istediğimi aileme söyleyip sürekli onları ikna etmeye çalışıyordum. Bu uğraşlarım sonucu Peynir ’i yani biricik dostumu on yedi yaşımda sahiplendim ve onunla yeni bir maceraya başladım. Bu macera onu gerçekten anlamam ve onun da beni anlamasından geçen zorlu ama bir o kadarda keyifli bir maceraydı. Sonu mutlu oldu ve birbirimize güçlü bağlarla bağlandığımız çıkarsız bir dostluk ilişkimiz oldu. Bazen keşke onun yerinde olsam diyorum. Tatlı, çekici, özgür ve aynı zamanda oturaklı olsam. Onun gibi düşünebilirsem belki her şey daha güzel olur değil mi? Şimdi böyle deyince biraz garip gelebilir insanın kulağına ama kedilerin belki de benim sayamayacağım kadar iyi özelliği var biz insanlara nazaran. Biz insanlar her küçük problemi kafamızda büyütür, onu dünyanın en kötü şeyine dönüştürürüz. Oysa kediler kendilerine ne olursa olsun güvenir ve karizmatik duruşların hiçbir şartta ve durumda vazgeçmez. Kendi hayatlarını sadece kendi isteklerine göre düzenler ve özgürlüklerine önem verirler. Oysa biz insanlar önem verdiğimiz insanlar için kendi isteklerimizden çok kolay vazgeçer ve hayır demeyi bilmediğimizden dolayı özgürlüğümüzden kolayca ödün veririz. Kediler doğuştan bilgedir oysa insanoğlu bilgeliğine kavuşmak için bir sürü deneyimden ve hayat dersinden geçtikten sonra ancak altmışlı yaşlarında bu bilgeliğe erişebilmektedir. Bizim aksimize kedilerse doğuştan büyüleyici bir bilgeliğe ve çabasız ihtiyata sahiptir. Onlar sakindir ve her zaman kendileri için en doğru kararı verir çünkü ne istediklerini dolaysız ve karmaşıklaştırmadan bilirler. Kendilerini koşulsuz sever ve eksikliklerini bile sahiplenirler. Her zaman sakindirler ve düşünmeyi severler her şey hakkında düşünür, merak ederler. Kediyi merak öldürür lafı belki doğru bir laftır ama onlar meraktan ölseler bile bir amaç uğruna gururla ölürler yani meraktan ölürlerse bu onları asla üzmez çünkü onlar sevdikleri şeyler uğruna ölmeyi çoktan göze almışlardır. Sevmedikleri insanlara karşı olan tutumlarında nettirler ve onları asla hayatlarında tutmazlar bunun aksine eğer bir kedi sizi dostu olarak görüyorsa size karşı asla ihanet etmez ya da size asla zarar vermez. Ayrıca size zarar veren insanlara karşı tutumları oldukça serttir. Sizi dünyadaki kötülüklerden uzaklaştırmaya çalışırlar ve işten eve ya da okuldan eve döndüğünüz an o sizi çoktan kapının başında sakinleştirmek ve dinginleştirmek için bekliyor olur. Mesela Peynir her akşam eve gitmemi sabırsızlıkla bekler. Bunu nerden mi biliyorum? Kapıdaki anahtar sesini duymasıyla kapıya doğru koştuğunu anlayabileceğim pati seslerinden. Evet, her akşam kapıda beni dört gözle beklediğini ve özlediğini fark ettirircesine bunu yapıyor. Bunu gözlerine baktığımda bile fark edebiliyorum. Sanki gözlerinin içine baktığımda tüm duyguları bana geçiyor gibi. Hem garip hem de eşi bulunmaz bir his bu bence. Bazen canım çok sıkkın olsa da ve canım hiçbir şey yapmak istemese bile farkında olmadan o beni çok stresli bir günün sonunda bekleyen ve rahatlatan eşi bulunmaz bir arkadaş. Kediler