kadar dar oluşudur. Livaneli, Ömer Zülfü. Huzursuzluk. İstanbul: Doğan Kitap. Ocak 2017. Baskı. Elif Serim 21704098 ŞEBNEM MANOLYA DEMİR YARA BANDINDAN TAŞAN YARALAR Durdum. Karşımda duran koskoca şehre baktım. Yüzyılları taşıyan binaların yorulmuş suratlarını gördüm. Bu mirasa sahip oldukları için gururluydular da bir yandan, kolay değildi zamana bu kadar meydan okumak. Dünyadaki tüm yıkımlara nasıl karşı koydukları binaların duvarlarında, yoldaki taşlarda, sokaktaki lambalarda ve belki de tur rehberinin anlattıklarında gizliydi. Avrupa’da birçok ülkede gezerken birçok yapıyla ilgili duyduğunuz “İkinci Dünya Savaşı’nda yıkılan veya sonrasında onarılan” diye başlayan cümleleri burada kurmuyorlardı. Çünkü Prag işgalcilere teslim olmuş, bu şekilde hasar almaktan kurtulmuştu. Bir şey için mücadele ederken, büyük ya da küçük, hep bir hasar alırız. Girdiğimiz savaşlara bunu göze alarak başlarız çünkü elde edeceğimiz zaferin buna değer olduğunu düşünürüz. Peki ya değmeyecek kadar çok hasar almaya başladıysak? Bu durumda hangisi doğru, belki de Prag halkı gibi değerlerini korumak için teslim olmak, yani daha fazla zarar görmemek için pes etmek mi yoksa her şeyi kaybetmek pahasına sonuna kadar savaşmak mı? “Acı yoksa kazanç da yok.” Bunu yolun başında durup sona varmak için çekeceklerimizi düşünürken söyleriz kendimize ya da zorlandığımızda vazgeçmemek için. Zorlu antrenmanlarda takım kaptanından duyarız, yorgun akşamlarda öğretmenimizden. Küçükken ailemiz söyler büyüdükçe arkadaşlarımız, patronumuz, eşimiz. Bir şey başarma yolunda bizimle olan insanlar tekrarladıkça sonuca ulaşmanın yüzleştiğimiz zorluklardan geçtiğini anlarız ve doğru olanın bunlar karşısında yılmamak olduğunu. Acının başarının ön şartı olarak görüldüğü bu düşüncede kayıp kazanç hesabı yoktur. Aldığımız zararların başarıya giden yolu açtığı düşüncesiyle bunları da kazanç olarak algılarız. Hatta bunun zaferimizi daha değerli kıldığına bile inanırız. Bu şekilde aldığımız her darbeden sonra geri kalkar, denemeye devam ederiz. “Ferhat, Şirin’e ulaşmak için dağları delmiş.” Ulaşmaya çalıştığımız sonucu istek piramidinin en üstüne koyarız ve buna ulaşmayı o kadar çok isteriz ki, piramidin altında kalan diğer arzularımız bizim için önemsiz hale gelir. İyi bir not almak istediğimiz sınav için uyumadığımız geceler, gitmediğimiz partiler, izlemediğimiz diziler ve buluşmadığımız insanlar bizim için göz ardı edilebilir şeyler olmaya başlar. Tüm zorluklara göğüs gerebileceğimiz düşüncesi, dağları delmeyi kapı açmaya dönüştürür bizim için. Zorluklarla birlikte aldığımız zararları da küçümsemeye başlarız. Kopan kolumuzu bir sıyrık olarak görüp yara bandı takarak piramidi tırmanmaya devam ederiz. Peki, ne zaman hasarımız yara bandından taşar, kopan kolumuzu ne zaman fark ederiz? Acı ne zaman yolu açmaktansa tıkamaya başlar? Ne kadar zarar alınca bu zafere değmeyeceğini anlarız? Savaşmanın artık kazandırmaktan çok kaybettirdiğini nasıl anlarız, nasıl kendimizi durdururuz? Vazgeçtiğimiz şeyler, yaptığımız fedakârlıklar arttıkça bir amaç uğruna kendimize zarar veririz; yola çıktığımız değerler yok olur, kendimizi kaybetmeye başlarız. Yıllarca korkunç savaşlarla yüzleşip dokusunu kaybetmiş şehirler ve yüzyıllara dayanmak, benliğini korumak için savaştan vazgeçmiş Prag bize durmamız gereken zamanın ve yerin farkına varmanın önemini anlatır. Bizi üzdüğü halde devam ettirmeye çalıştığımız bir evlilik, bizi yıpratan hırsa rağmen hazırlandığımız olimpiyatlar, ailemizi kırdığı halde bırakmadığımız inadımız; bir noktadan sonra kazandığımız zafer yanında yok sayılacak, mutlu son için göze alınacak, sonuca ulaşınca ortadan kalkacak boyutu geçmeye başlar. Bu noktadan sonra attığımız adımlar bizi piramidin tepesine ulaştırmadığı gibi altını da yıpratarak ayakta durmasını imkânsız hale getirir. Sonuna kadar savaşıp, gerekirse en büyük zararlardan sonra yeniden doğmak gerektiği; pes etmenin sadece savaşı değil mücadeleci ruhu da kaybetmek olduğu da bir görüş hatta bir seçenek olsa da kendimizle ilgili değerleri, mutluluğumuzu ve inandığımız şeyleri kaybetmemek için durmanın daha büyük bir zafer olduğunu anlarsak, elimizde toz toprağa karışmış, yıkık dökük bir şehirden çok daha fazlası kalır. KEFENİN CEBİ YOK Kİ! Kitabe-i Seng-i Mezar Orhan Veli’nin en sevdiğim şiirlerinden biridir. Konu ölüm olmasına rağmen ünlü şair Orhan Veli Kanık öyle güzel anlatmıştır ki… Günlük dili öyle güzel yedirmiştir ki şiirine sanki karşılıklı sohbet ediyormuş hissine kapılıyor insan. Üç bölümden oluşan şiir yazıldığı dönemde yazarın kendine has üslubundan dolayı garipsenmiştir. Hiçbir şeyden çekmedi dünyada, Nasırdan çektiği kadar’ Hatta çirkin yaratıldığından bile, O kadar müteessir değildi Kundurası vurmadığı zamanlarda Anmazdı ama Allah’ın adını Günahkâr da sayılmazdı Yazık oldu Süleyman Efendiye (Bütün Şiirleri, s.45) Mısraları ile başlıyor şiir. Süleyman Efendi o zaman ki şiirlerde geçen önemli kişilerin aksine halktan biri. Kendi hâlinde, kendi sorunları ile ilgilenenin, okumamış biridir. Bence şair burada halkın durumunu da Süleyman Efendi üzerinden gözler önüne sermiştir. 1938-1941 yılları arasında yazılan şiir, dönemine bakıldığında ülkenin savaştan yeni çıkmış zamanına denk gelmektedir. Hâliyle halk fakir ve cahildir. Toplum hakkında da dolaylı yoldan bilgi veren bir şiirdir. İkinci bölümde ise Orhan Veli ‘Bir akşam uyudu; Uyanmayıverdi.’ (Bütün Şiirleri, s.46) Mısraları ile ölümü çok basit ve güzel bir dille anlatmıştır. Şair herkesin bir gün ölümü tadacağı gerçeğini ve ölümün kaçınılmaz olduğunu, vurgulamıştır. ‘Duyarlarsa öldüğünü alacaklılar, Haklarını helal ederler elbet’ (Bütün Şiirleri, s.46) Mısraları ile toplumun değer yargıları hakkında fikir sahibi olmamıza yardımcı olmuştur. Toplumdaki ölen kişiye olan saygıyı gözler önüne sermiştir. ’Artık ne torbasında ekmek kırıntısı, Ne matarasında dudaklarının izi; Öyle bir rüzigâr ki, Kendi gitti İsmi bile kalmadı yadigâr.(Bütün Şiirleri, s.47) Üçüncü bölümde ki bu dizelerde şair ölümü rüzgâra benzetmiştir. Rüzgâr ölen kişiyi götürmüş ve geride hiç bir şey bırakmamıştır. Geriye kalan sadece yakınlarının hafızalarında kalan anılardır. Bu dizelerle beraber malın ve mülkün ne kadar değersiz olduğunu bir kez daha anladım. Geride bırakacağımız sadece anılar varken, fazladan mülk sahibi olmaya çabalamak gereksizdir. Sürekli daha fazla mal ve mülke sahip olmak adına sevdiklerimizle geçirdiğimiz zamandan kısıp, para kazanmaya çalışmaktayız. Ancak bu dünyadan bir rüzgârla gideceğimiz zaman yanımızda götürebileceğimiz hiçbir şey olmayacak. Biriktirmemiz gereken tek şeyin anılarımız olması gerektiği inancındayım. Ölürken arkamızda dolu dolu yaşadığımız, sevdiklerimizle birlikte çokça zaman geçirdiğimiz bir yaşam bırakmalıyız. Bu yüzden yakınlarımızla elimizden geldiğince fazla ve verimli zaman geçirmeliyiz. Bu düşünceler içinde şiiri okumaya devam ettikçe yazarın son dizelerde çok güzel bir şekilde şiiri özetlemiş olduğunu gördüm. ’Ölüm Allah’ın emri, Ayrılık olmasaydı.’ Mısraları ile biten şiirde ana konular olan ölümün kaçınılmazlığı ve geride bırakılan acı güzel bir şekilde anlatılmıştır. Şiirde en çok sevdiğim noktalardan biri dilin sadeliği ve basitliğidir. Genelde şiirlerde bulunan ağır dilin aksine gündelik bir dil kullanılması şiiri sevmemdeki en önemli faktörlerden biri. Özellikle ‘Mesele filan değildi öyle, To be or not to be kendisi için ‘(Bütün Şiirleri, s.46) gibi dizeler alışık olduğum şiir kalıplarından çok farklı olmasından dolayı ilgimi çekmeyi başarmıştır. Şairin anlatış tarzında ki hafif alaycı tavır da şiiri okurken bir sohbet havası oluşturduğu için ayrıca hoşuma gitmiştir. Bu şiir, her okuyuşumda bir burukluk bırakır bende. Ölümün her insana aslında ne kadar da yakın olduğunu hatırlatır her bir dize. Ve her okuyuşumda hayata daha sıkı bir şekilde sarılmam gerektiğini öğretir. Dert ettiğimiz problemlerin ne kadar boş ve gereksiz olduğunu fark etmemi sağlar. Bir ders niteliği taşındığından, Orhan Veli Kanık’ın bu şiiri benim için çok özeldir. Herkesin kendine bir hayat dersi çıkaracağını düşündüğüm bu şiiri, okumayan herkese tavsiye ederim. Bibliyografik Künye  Orhan Veli, Bütün Şiirleri, Yapı Kredi Yayınları, İstanbul, 2003 Ele Avuca Sığmayan Futbol Futbol... dünyada en çok izleyiciye sahip olan,bünyesinde milyar dolarların döndüğü dev bir endüstriyel eğlence sektörü.Bu kadar büyük paraların dönmesine rağmen yediden yetmiş yediye ben dahil olmak üzere en ufak hayatlara dokunabilecek kadar da kapsamlı bir spor. Bir kısmınıza göre sadece yirmi iki kişinin bir topun peşinden koşturması anlamına gelse de futbolun hayatımda olan yerini görmemezlikten gelmem imkansız. Annemlerin anlattığına göre yürümeye başlar başlamaz topun peşindeki yolculuğumda başlamış.2.5 yaşımda babamla maç yapıyor,kaybetmeyi kabul etmiyor ve var gücümle kazanmaya çalışıyormuşum.Evde anneannemle dedemi kale yapıp aralarından gol atma deneyimlerini de yaşamış ve yaşatmışım.Televizyonda Galatasaray'ın maçlarını izleyip kaybedince ağlıyor ve Avrupa Şampiyonu olduğu dönemde dedemin sırtında tezahüratlar yapıyormuşum.Yaşadığımız muhitte sokak oyunları pek yaygın olmadığı için sokak futbolunun tadına varamasam da okulda oynadığım futbol da beni yeterince tatmin ediyordu.Hayallerinin sınırı olmayan o küçük çocuğun en büyük hayallerinden biri de futbolcu olmaktı.Gösterdiği çabalar,futbol okulları sonrasında hamurunda olmadığını anlayıp vazgeçmiş olsa da yine de onun için futbol öyküsü daha bitmemişti.Hiçbiri için bitemezdi zaten.Geçtiğimiz aylarda gündeme oturan Afgan bir çocuğun abisinin poşetten diktiği Messi forması(!) maddi durumu ne olursa olsun herkesin futbolu sevebileceği ve bir şekilde bunun içinde bulunabileceğinin göstergesiydi.Şahsen ben böyle hikayeleri duydukça gerçekten futbolun ele avuca sığmadığını düşünüyorum.Kendimide bir yandan ayıplıyorum.Özellikle çocukluğumu unutup,kendi basmakalıp hayallerimle bu küçük çocuğun sadece zevk almak için oynadığı oyunda giydiği poşetten formayı kıyaslayınca.Futbolun bu kadar profesyonelleşmesi,oyuncuların sadece para için oynadığı bir endüstri ve küçük bir çocuğun oynadığı oyundan zevk alabilmek için giydiği poşet.Neyse ki Messi de UNICEF aracılığıyla Murtaza isimli Afgan çocuğa formasını göndererek futbolun evrenselliğine parmak basmış oldu.Tabii hikayeler bununla sınırlı da değil.Suriye'deki savaştan dolayı kaçan milyonlarca insan arasından da futbolun ümit verdiği insanlar oldu.Özellikle Avrupa'ya sığınanlar arasından dünyanın büyük kulüplerine imza atan küçük çocuklar belki de bu umut verici olaylarla savaş yaralarına bir nebze de olsa merhem buldu.Bahsettiğimiz sayı 1-2 değil yüzlerce hatta binlerce.Bu binlerce çocuk milyonlara umut oluyor.Tabiri caizse yediğimiz önümüzde yemediğimiz arkamızdayken insanların bunca badire atlatıp hayallerine kavuşması bizimde kendimize bakıp hayallerimiz uğruna birşeyler yapmamız gerektiğini hatırlatıyor.Yine de futbolun Afgan köylerine,dünyanın ücra yerlerine olan azımsanamayacak etkisi gerçekten de hayret verici.Ülkemizden de örnekler alabiliriz.Geçtiğimiz sene Arda Turan'ın Barselona'ya transferi Türk halkını sevindirdi.Ama bu sevincin daha da yoğun olduğu bir yer var:Bayrampaşa.. Arda Turan doğma büyüme Bayrampaşalıydı.Bunu konuştuğu her yerde belirtiyordu.Şimdilerde ise Bayrampaşa'ya gidenlerin de görebileceği üzere bir sokaktan Barselona forması görmeden geçebilmek gerçekten zor.Oranın halkı Arda'nın bu başarısını öyle benimsemiş ki bunu kendi hayatlarına sadece yansıtmakla kalmamış bunu gurur duyarcasına çevrelerine gösteriyorlar.Ben şahsen Bayrampaşa’ya gittiğimde genellikle eğitim olarak benimle aynı şanslara sahip olamamış insanları görüyor ve nedense bunu bir şekilde onların suçu olarak görüyordum.Futbol bunu böyle görmemem içinde el attı tabii.Çünkü sokakta oynayan yırtık elbiseli çocuklara şimdi baktığımda bir ortak nokta görüyorum:Futbol.Hepimiz aynı oyun için heyecan duyuyor ve aynı topun peşinde koşturuyorduk.Üzerimize şık bir forma veya poşetten bir forma giymemiz bizi ne farklı kılıyor ne de oyundan aldığımız zevki azaltabiliyor.Bayrampaşa da dediğim gibi bu zevkin var olduğu yerlerden.Farklı insan tiplerinin bulunduğu zaman zaman gerilimin yükseldiği ama sokaklarında topun peşinde koşan çocukların hiç eksilmediği bir yer.Başka hangi güç birbirinden ideoloji ve ırk olarak bu kadar farklı insanların yaşadığı bir yeri tek bir çatı altında toplamayı başarabilirdi bilemiyorum.Binlerce insanın din,ırk,ideoloji olarak farklılıklarının olmasına rağmen kol kola tek renk için 90 dakika boyunca tezahürat etmesi,aynı duyguları yaşayıp benzer tepkileri vermeleri gerçekten de üzerinde durulması gereken bir diğer konu.Gittiğim maçlarda sokakta görsem ön yargı ile yaklaşacağım belki de kendi çapımda ötekileştireceğim insanlarla kol kola ter,sigara kokusu içinde bağrışmalarım hayatımda unutamayacağım anlardandır.Öyle ki yine bu insanlarla fotoğraflar çekinmem,suyumu paylaşmam dahası bir dahaki maç için sözleşip telefon numarası alış-verişinde bulunmam asla açıklayamayacağım ve belki de herkesin ne yaşanmış olursa olsun sadece birer 'insan' olduğunu bana en basit örneklerle anlatıyordu.Bu basit ve güzel örneklerin yanında futbolun insanları çatılar altından toplamasının olumsuz etkileri de yok değil.Bu çatıların farklılaşmasından ötürü insanlar sadece kendi çatısını sevmekle kalmıyor aynı zamanda bunu bir faşizme çevirip diğer çatıları da ötekileştiriyor.Hayatımda dizginleri duygularımdan ziyade mantığımın ele almasından yana olan ben bile bu ötekileştirmeye dahil oluyor ve rakip takımın oyuncularına sadece mücadele etmesinden ötürü küfür ederken buluyorum kendimi.Sanırım amaç ne kadar iyi olursa olsun insanoğlunun kendinden olmayanı ötekileştirmesi hep içimizde olan bir durum.Dinlerin dahi istemeden sebep olduğu durumu futboldan beklememek lazım. Futbol mücadelenin ve kazanmanın üzerine kurulu olan ama bir o kadar da barışı ve evrenselliği içinde barındıran bir spor.Kitleleri mutlu etmekle kalmayıp küçücük hayatlara bile dokunabilen bir sporu sadece spor olarak değerlendirmemek lazım.Nitekim hayatının en güzel dönemleri futbol turnuvalarının olduğu dönemler olan ben için "Futbol asla sadece futbol değildir"(Kuper, 1994). Ahmet Furkan Karaoğlan 21501679 İrem Özkuzu 21301605 TURK101-59 Neşe Çetiner 16.12.2014 Şampiyon Hayatında hiç satranç oynamamış bir insan dünya şampiyonunu yenebilir mi? Dr.B sadece bir satranç kitabından öğrendikleri ile dünya satranç şampiyonu Czentovic’i yener, hem de New York’dan Buenos Aires’e giden bir yolcu gemisinde. Satranç tahtası yok, satranç taşları yok. Sadece duvarda asılı duran montun cebinden çaldığı satranç kitabı. Sadece bir satranç kitabı okumak dünya şampiyonunu yenmeye yeterli midir sizce? Cevabın hayır olduğunu hepimiz biliyoruz. Peki ama Dr.B nasıl bir dünya şampiyonunu yenmeyi başardı? Naziler tarafından aylarca bir otel oldasında hücre hapsine kapatılmış bir adam. Hiçlik içinde kendi gerçekliğinden kaçarken yaptığı hayal dünyasında oynadığı satranç oyunları onun tek dayanağı olmuş. Fakat bir yerden sonra tüm hamleleri, oyunları ezberlediği için tekrar yalnızlığıyla baş başa kalmış. Bunların sonunda, bir vapur gemisinde, geçmişinden kaçarken, oynadığı satranç oyunuyla, geçmişiyle yüzleşmek zorunda kalır ve bu yüzden aynı ruh haline geri döner. Geçmişinden fiziksel olarak kaçabilir ama zihnen kaçamaz. Bu da 20. Yüzyılın insan üzerindeki etkisinin en iyi örneği. O dönemin acımasızlığını, Hitler’in zulmünü, “hiçlik” ile yapılan işkenceyi Dr.B’de çok net bir şekilde görüyoruz. İdeolojilerin bu kadar kesinleştiği bu dönemde, fikir çatışmalarının insanda bıraktığı etkileri çok iyi anlatmış Zweig. Nazilerden işkence gören insanlardan biri olan Dr.B, yalnızlığı ve hiçliği insanlara karşı kullanabileceği bir silah haline getirmiş. Bu zor günlerinde sığındığı satranç, yolculuk yaptığı gemide tekrar karşısına çıkıyor. Genç bir dünya şampiyonu ile yapılan bir satranç maçı. Halk tarafında saygınlık kazanmış, güçlü gözüken bir genç. Toplum tarafından kabul görülen, ama aslında değersiz olduğu halde değerli görünen, yetersiz biridir. Dr.B’nin aksine hayal gücü yetersiz, oyunu kafasında canlandıramayan bir gençtir. Satrançtaki bu hızlı ilerleyişi ve yüksek başarısı yüzünden insanlara yüksekten bakma hastalığı başlar. Halbuki satrançtan başka bir şeyle ilgilenmeyen cahil bir gençtir. Başararının verdiği bir ukalalıkla birlikte asosyalliği de vardır. Hayatındaki en değerli şeyler para ve satrançtaki yapacağı hamleler olacaktır. Peki Czentovic’in Dr.B’nin üzerinde yarattığı etki nedir? Czentovic, bence Dr.B’nin yıllar önce karşılaştığı at gözlüğü takmış, bilinçsiz, acımasız aklı temsil ediyor. Dr.B, Czentovic ile yaptığı ikinci maçta kazanıyor. Bu onun için diktatörlüğe karşı alınmış bir zaferdir. Zafer onun olsa da yaşadığı acıların izleri hala aklının bir köşesinde, asla silinmeyecek bir şekilde durur. Ardından bir tane daha maç teklifi gelir ve hemen kabul eder. Son maçın yarılarına doğru durumlar değişir. Dr.B’nin sinirleri bozulur ve oyunu yarıda bırakmak zorunda kalır. Başka oyunlar, başka hamleler döner kafasında. Zor günleri geride bıraksa da, hiçliğin üzerinde bıraktığı etkiyle asla onu bırakmayacaktı. 2. Dünya Savaşında insanlık ne kadar zarar görse de sağ kalmayı başarmıştır. Belki savaş biraz daha uzun sürseydi, insanlık buna dayanamayıp oyunu terk etmek zorunda kalabilirdi. Peki savaşı kim kazandı? İnsanlık mı? Faşizme karşı bu büyük mücadelenin kazananı kimler? Bir lider yıkılırken bir lider doğdu.Duygusuz, acımasız şampiyonlarımız hala var. Sadece bazı iyi insanlarlar olanlara dayanamadı ve hala etkilerini yaşıyorlar. İşte bu yüzden bu kitap bu kadar güçlü. Dr.B ve Czentovic arasındaki satranç maçının verdiği heyecan ile 20. Yüzyılın acımasızlığı birleştirilmiş. İşkence altındaki hiçliğin verdiği bilinmezlik ve kendinden şüphe etme duygusu. Ya da ekmekten yapılan satranç taşlarıyla faşizme karşı verilen savaş. Albert Camus ‘un bir sözü vardır “Cehennem hiçlikten iyidir.”diye. Dr.B’nin hayatı bu sözün en güzel kanıtıdır. Yazar 20. Yüzyılı bütün gerçekliğiyle okuyucuyla buluşturmuş. Ahmet Engin Özcan 13 Kasım 2019 Melek Yüzlü Popülistler Her gün televizyonu açtığımızda sürekli bir siyasetçiyi ve onun biz halk için güzel şeyler söyleyip önerdiğini görüyoruz değil mi? Sürekli cebimizi, kişisel ve milli itibarımız düşünen bu gibi kişilere sahip olmak harika bir duygu olsa gerek ne de olsa sevilmek, sayılmak, el üstünde tutulmak insanın hoşuna giden şeyler, fakat durum gerçekten öyle mi acaba? Eğer bilmiyorsanız söyleyeyim siyasette bu politik tavra popülizm denir ve o siyasetçiler de popülist siyasetçiler oluyorlar. Türkçeye çevrilince demokrasinin önemli öğelerinden biri olan halkçılığın karşılığı imiş gibi görünse de popülizm aslında literatürde tam olarak halkçılığı ifade etmek için kullanılmamaktadır. Günlük hayatımızda haberleri izlerken -veya özellikle son yıllarda okurken- sık sık politikacıların, bilhassa muhalefet partileri mensupları olan politikacıların, rakiplerini, iktidar sahiplerini popülist olmakla suçladıklarını görüyoruz. Bu durum sadece ülkemize has bir özellik de değil üstelik. ABD’de, Avrupa’da ve dünyanın diğer bölgelerinde de buna benzer durumlar yaşanıyor. Peki aslında düz sözlük anlamı halkçılık gibi demokrasinin vazgeçilmez kavramlarından biri olan popülizm ne ola ki, halk üzerinde etkinliği tartışılmaz olan bazı siyasetçiler, bilimsel yetkinliği tartışılmaz bazı siyaset bilimciler tarafından popülist olmakla suçlanıyorlar? Sıradan bir vatandaş zannediyorum bu durum karşısında popülizmin yolsuzluk ve rüşvet gibi, bir politikacı için oldukça olumsuz ve politikacının yapmaması gereken bir şey olduğu fikrine kapılabilir. Peki gerçekten popülizm acaba nedir? Daha da önemlisi, demokrasimiz ve geleceği için acaba iyi bir şey mi yoksa kötü bir şey midir? Abraham Lincoln meşhur Gettysburg Konuşması’nda der ki “…halkın, halk tarafından halk için yönetimi olduğu bu devlet yeryüzünden silinmesin” (akt. Vikisöz). Bu cümle değerlendirildiği zaman bunun noksansız bir popülist ifade olduğunu hemen anlayabiliyoruz ve de çok haklı, demokrasinin tanımı olarak bile değerlendirilebilecek bir cümle. Popülist olarak nitelendirilen liderler de iktidara gelebilmek için Lincoln’ın hitabesindekine benzer ifadeleri kullanarak kampanya yapıyorlar ve oy topluyorlar. İktidardakilerin halktan olmayıp halka uzak olduklarını ve bundan dolayı halk için çalışmadıklarını iddia ediyorlar. Böyle deyince aslında sanırım bir şey sizin için de çok net hâle geldi. O zaman aslında günümüz dünyasında neredeyse tüm politik liderler, hemen hepsi öyle ya da böyle biraz popülist, değil mi? Çünkü, muhalefetinden iktidarına her politik unsurun ötekini seçkincilikle suçladığını açıkça görebiliyoruz. Buradan hareketle şunu rahatlıkla söyleyebiliriz. Aslında popülizm demokrasinin gerçek demokrasi gibi işleyebilmesi için muhakkak gerekli olan, halktan gelen egemenliğin halka dönmesini ve halkın kendi kendini yönetmesini sağlayan ve buna yardımcı olan bir işleve sahip. ‘Kimse bunun kötü bir şey olduğunu iddia edemez o hâlde’ demiş olabilirsiniz, fakat mesele burada bitmiyor. İktidara gelebilmek için -her politika iktidar olabilmek için gerçekleştirilen bir harekettir zaten- popülizm yapan ve rakiplerini seçkincilikle itham eden siyasetçilerimiz, ola ki iktidara gelirse, popülist kimliklerinden sıyrılmak gibi bir eylem içerisine girmiyorlar. Hatta birçok zaman popülist tavırlarını daha da kuvvetlendirerek siyasi hayatlarına devam ediyorlar, ki bence zaten popülizmin probleminin başladığı yer burası. Açıkçası, esasında halk için çok faydalı bir kavram. Ama pratikte maalesef popülist siyasi liderler iktidarı ele geçirdikten sonra dahi, hâlen rakiplerini seçkincilikle suçlayıp halkın sadece kendileri olduğu yanılgısına kapılıp diğer herkesi halka düşman olmakla suçlayabiliyorlar. Bana demokrasiyle ilgili tartışma konularından biri olan popülizm kavramı hakkında yazı yazmaya ilişkin ilham veren Demokrasi İçin Manifesto: Diren kitabının yazarı Profesör Emre Kongar ve siyaset bilimiyle ilgilenen akademisyenlerimiz bunu bir hatadan çok bilinçli bir tercih olarak değerlendiriyor. Kanaatimce de, iktidara gelen popülist liderlerin çoğu, bir yanılgı sonucu halkın sadece kendileri olduğu ve halkı sadece kendilerinin temsil ettiği söylemine sarılıyor değiller. Bunu aşamalı, uygulanması gereken politik bir yöntem olarak görüyor ve siyasi hayatlarını devam ettirebilmek, iktidarlarını sürdürebilmek için vazgeçilmez bir çare olarak bu tavra sarılıyorlar. Tabii bu da ardından çok büyük açmazlar karmaşık problemler getiriyor. Popülizm bir yandan aslında demokrasi için çok faydalı olabilecek bir olgu iken, tarihe geçmiş bazı popülistler tarafından coşkulu bir tonla “halkın halk tarafından halk için yönetilmesi” gibi söylemlerle ifade edilebilmekte iken, maalesef, gücü eline geçiren popülist liderler ve kadrolarının birdenbire tüm rakiplerini seçkincilikle suçlayıp şeytanlaştıran, kendilerinin her icraatını da doğru ve halk için olduğu savunmasıyla meşrulaştıran tiranlara da bir nevi imkân sağlayan bir yöntem bir araç hâline gelebiliyor. Yani demokrasi cephesinde demokrasi için savaşan bir konumdayken bir anda demokrasiyi arkasından bıçaklayan Brütüs’e dönebiliyor. Peki sade vatandaşlar olarak biz ne yapacağız o zaman? Halk için çalıştığını söyleyen liderlere sorgulamaksızın itimat edip onları sürekli destekleyecek miyiz? Benim cevabım gayet net: Hayır! Bu yazıyı okurken durup bir adım geri çekilip sakince düşünelim lütfen. Acaba halk için yapıldığı söylenen şeyler gerçekte ne kadar halk için? Aslında objektif bir bakış açısıyla Brexit Birleşik Krallık için bir iktisadi felakete sebebiyet verebilecek bir savrulma olduğu hâlde, Brexit savunucusu politikacılar Brexit’in Birleşik Krallık halkları için vazgeçilemez derecede faydalı bir açılım olduğunu söyleyebiliyor ve hatta aksini iddia edenleri lanetleyebiliyorlar. Yine günümüzde popülizmin en önde gelen örneklerinden biri olan Venezuela Başkanı Maduro kendini halkına bir melek olarak lanse ederken, gerçekte halkı yani “Venezuelan People”, son yıllarda 6-7 haneli enflasyonun baskısıyla ve kişi başı ortalama 11 kilo zayıflayarak yaşam mücadelesi vermek zorunda kalabiliyor (Euronews). Her eylemini halk için yaptığını söyleyerek aklayan ve kendini halkıyla eşleştiren bu melek görünümlü popülistlerin, aslında halkının çıkarına olan şeyler yapmadığı apaçık ortada. Daha fazla örneğe gerek yok, bu iki örnek hayli yeterli. Açıkça göründüğü üzere, gerçekte popülist liderler halkları için son derece tehlikeli olabiliyorlar. Popülizmin rüyasını satarak iktidara geliyorlar ve tüm başarısızlıklarını ve hatta yolsuzluklarını bu rüyanın arkasına gizleyebiliyorlar. Belki birçok şey için olduğu gibi, popülizm için de söylenebilecek olan şey, ‘azı karar, fazlası zarar’. Bu nedenle demokrasinin özüne ilişkin bir ifade iken, demokrasinin en büyük tehdidi olabilen popülizmi değerlendirirken alabildiğine ihtiyatlı olmalıyız. Ne her popülisti antidemokratiklikle suçlamalı ne de popülizmin rüyasına kapılıp tehlikeli bir körlüğe düşmemeliyiz. Yararlanılan Kaynaklar Bag, Mustafa. “Venezuela’da enflasyon yüzde 1 milyonun altına indi” Euronews, https://tr.euronews.com/2019/06/11/venezuela-da-enflasyon-ne-kadar 22 Ekim 2019’da erişildi. Lincoln, Abraham. “Gettysburg Konuşması” Vikisöz, https://tr.wikisource.org/wiki/Gettysburg_Konu%C5%9Fmas%C4%B1 22 Ekim 2019’da erişildi. Utku Akyüz Hikâyede Kaybolmak Chuchk Palahniuk adlı yazarı Gösteri Peygamberi isimli eseri okuyarak tanıdım. Mükemmel ve sıra dışı formatta yazılmış bir romandı. Etkileyici bir üslubu vardı yazarın ki bende çok fazla iz bıraktı o kitap. Yazarımızla tekrar bir hikâye kitabında karşılaştım, kitabın adı Uydurma Bir Şeyler (Kafanızdan Silip Atamayacağınız Hikâyeler). Adından bile ruhsal bir esinti yaratan bu kitap hakikaten de kafamızdan kolay kolay silip atamayacağımız hikâyelerle donatılmış. Bulunduğumuz zamanın getirisi ile aşırı zor bir şekilde elde ettiğim bu kitabı elektronik ortamda okumak zorunda kalmama rağmen bana kendini içten bir şekilde hissettirdi. Ben ellerime kâğıt değmediğinde rahat edemem normalde lakin bu kitabın kısa ve kolay kolay silip atamayacağım hikâyeleri beni içine çekti. Yazarın kaleminin gücü ile içine çekildiğim bu kitap beni oradan oraya sürükledi ve aslında tam olarak okumak istediğim tarzda yani okurken kendimi yazılanların içinde kaybettiğim yazılar okumamı sağladı. Palahniuk, hikâyeleri ile ünlü bir yazar olsa gerek. Fight Club isimli kültleşmiş filmin senaryosu da onun kaleminden çıkmış bir hikâye, daha sonra da aynı hikâyenin evirilerek oluşturduğu romandan esinlenilmiş. Bunu bilmek bile yazarın hikâyelerini okumak için benim için yeterli bir sebep. Bir eserini beğendiğim bir yazarın her kitabını okumaya devam etmekten büyük zevk alırım. Fight Club, psikolojiyle oynayan, insanı düşündüren, belki biraz daha içine girilse paranoyak hale getiren bir senaryoya sahipti. Öyle ki, böyle psikolojimi etkileyen eserlerden çok fazla haz ve aynı anda ıstırap duyduğumu yazmıştım daha önce. Yazarın bu kitabındaki hikâyeler de kısa da olsa fazla içine girilirse insana kafayı yedirtecek cinsten. Fazla düşünerek okuduğumdan olsa gerek ki paranoyak hislere bürünüp her hikâyenin son sayfasında tekrar tekrar sigara yakıp değişik düşüncelere dalıverdim. Hislerime tercüman olan tek kelime paranoya olabilir. Yazarın çok başarılı olduğunu düşündüğüm bir diğer nokta yazılarında bir şeye asla tam olarak odaklanmaması. Hikâyeyi okumaya başladığım ilk cümleden itibaren hiçbir şeye tam olarak odaklanamadım ve bu bence başarılı bir hikâyenin içine doğru gittiğimin sinyali oldu benim için. Kusursuz tasarlanmış bir olay-düşünce örgüsü var her hikâyede. Bir sandalyede oturuyor ve tek bir iş yapıyorsunuz, örneğin ben şu an bu yazıyı yazıyorum siz ise okuyorsunuz. Bir yazar olsam, bu anı tek bir cümleyle anlatmayı tercih etmezdim, basit gelirdi bu bana. Ben bu anı siz bu yazıyı okurken kafanızdan geçen her bir şeyi -rengi, görüntüyü, iç sesinizin dediği her bir şeyi- tek tek dolu bir şekilde bahsederek yazardım. Öyle bir yazı olmasını isterdim ki okuyucu karakterin nerede ne iş yaptığını unutsun. Aslında karakterin içinde yaşasın ve düşünce seline kaptırsın kendini. Yazılan evrende yaşamaya başlasın kışra süreliğine. Uzun sözün kısası, yazar bunu yaşattı bana, kayboldum karakterlerin zihninde. Bir eylemi yaparken karakterin düşündüğü her bir cümleyi yazısına aktarmış yazar, böylece o bahsettiğim paranoyak duygularım hayat buluyor ve o karakter gibi hissediyorum kendimi, kayboluyorum karakterin zihninde. Yazılanların yağ gibi aktığı, tek cümlelik şu hikâye parçası eminim dediğimi anlamanıza yetecektir: “Böylece, bu hastane odasında yatağın yanı başında oturan bu çocuk, gecenin bir vakti, doktorların kalp krizini durdurmak için kullandıkları elektrikli cihazların şaka kabilinden muadlini, paramedik Robin Williams’ın bir çeşit Palyaço Acil Servis’inde üzerinizde kullanacağı şeyin kahkalara boğan muadilini –bir çeşit Three Stooges defibrilatörünü- kullanıyor: Çocuk, tam da Charlie Chaplin’in onunla hayatınızı kurtaracağı cinsten kocaman, kremali ve üzerinde kalın mı kalın kremşanti tabakası bulunan tepeleme kremalı turtayı alıyor ve onu başının üzerinde, bir çocuğun uzanabileceği en yüksek noktaya kadar kaldırıyor ve sertçe, şimşek hızıyla, Polonyalı’nın tüfeğinin patlaması –BAM!- kadar sert bir biçimde, smaç basar gibi, ihtiyarın ağzının ortasına indiriyor. Ve Komedi Sanatları’nın yazılı kanıtlara dayanan mucizevi iyileştirme güçlerine rağmen, benim ihtiyar yatağına kanla karışık sıçarak ölüyor.” (Palahniuk, 16) (İşte bir hikâyenin bu kısmı az önce bahsettiğim yazma tarzına bir örnek, aslında çocuk hastanede babasının başında bekliyor fakat beni öyle bir etkiliyor ki yazılanlar son cümleye kadar ne olduğunu bile anlayamadan dalıp gidiyorum.) Palahniuk’ un bir başka beni derinden etkileyen eseriyleydim bu sefer. Lakin bir farklılık var ki o da adını da kendileri gibi silip atamayacağım aklımdan. Zaten ben hangi eseri zihnimden silmek istesem mümkün olmamıştı, belki de yazar yazdıklarının bu kadar etkileyeceğini bilerek bu ismi vermiştir hikâyelerini topladığı bu kitabına. Müthiş odak kontrolü ile beni kendine hayran bıraktı bu hikâyeler, bir an tanrı hakkında düşünürken hemen sonrasında odadaki halı hakkında düşünürken buldum kendimi. Bu sürükleyicilik ile birlikte daha önce de yaşadığım ruh ıstıraplarına sebep olan bir duyguyu da tekrar tecrübe ettim. Kitabı okumayacak olsanız da hikâyelerin isimlerine bir bakın derim zira sadece isimlerine baksak bile yeterince etkilenebiliriz bence. Kaynakça Palahniuk, Chuck “Uydurma Bir Şeyler (Kafanızdan Silip Atamayacağınız Hikâyeler)”. İstanbul. Ayrıntı Yayınları. 2018. SÖNÜK YILDIZLAR Sabahlardan bir sabah yine. Ama bu seferki erken bir sabah. Simitçi Fikret Abi'nin naralarıyla uyanıyorum çünkü. Bu, sabahın erken saatlerinde olduğumuzu gösteriyor. Gözümü açar açmaz güne dair düşünceler gece boyunca kafamın içindeymişçesine zihnimde beliriyor. Mümtaz Bey'in istediği mallar ya bugün de gelmezse? İki aydır adamı bir şekilde oyalıyorum ama bu sefer yapamayacağım galiba. Adam da haklı nihayetinde. Siparişini vereli kaç hafta olmuş hâlâ bekliyor. Onun da teslim etmesi gereken ürünleri var, hesap vermesi gereken müşterileri... Ay sonuna da yaklaşıyoruz, bir iki güne kalmaz Firuzan Hanım da kirasını istemeye gelir elbet. Gelir dikilir dükkanın kapısına can almaya gelmiş Azrail gibi her ay aynı gün aynı saatte. Yahu insaf be! Kaçmıyoruz değil mi yani. Küçücük mahalle, âşina birilerine rastlamadan adım atmak namümkün. Mesut'a da bisiklet alacağıma söz verdim bu ay. Mahallede akranları bisiklet yarışı yaparlarken çok canı çekiyor garibimin. Yaşı da oldu baya zaten, artık bir bisiklet şart yiğidime. Bakkal Şükrü Amca ile mahallemizin şen kasabı Muzaffer Abi'ye olan aylık borçları da unutmadan versem iyi olacak. Her sabah dükkanlarının önünden geçerken yüz yüze bakıyoruz, ayıp olacak yoksa. Onlar da aile geçindiriyorlar neticede. Allah'ım sen yardım et de bu ayı da sağ salim çıkaralım inşallah. "Ferideee! Uyan artık hadi. Kahvaltı için bir şeyler koy da işe gideyim." Feride'm de kaç zamandır dikiş dikiyor. Çocuğun ihtiyaçlarını karşılayayım diye ne üstüne başına yeni bir şeyler alıyor ne de dikişi aksatıyor. Canla başla çalışıyor o da benim gibi. Ama iyi kızdır Feride'm. Bir gün olsun yakınmamıştır hiçbir şeyden. Çok sever beni. Askere gittiğimde yazdığı o güzelim duygulu, göz yaşlarıyla ıslanmış mektuplarını unutamam hiçbir zaman. Her sabahki o sıcacık gülümsemesi olmasa günler zulüm olurdu bana. En büyük desteğim ,o bilmese de, her sabahki bu tebessüm aslında. Aslanımın da üstü açılmış yine. Ama mışıl mışıl uyuyor. Çok zeki imiş hocası öyle diyor. "Kafası basıyor bu çocuğun, sakın ha bir gaflete düşüp de okumasına mâni olmayın Faruk Bey." demişti geçen ayki veli toplantısında. Hoca da biliyor tabii durumumuzu ya ondan galiba. Kahvaltımı yapıp Feride'min samimi busesini alıp çıkıyorum kapıdan. Yavaşça kapıyorum lâkin kapıyı, Firuzan Hanım uyanır da Feride'min kafasını yer akşama kadar laflarıyla yine diye. Her günkü sıkıntılı saatler yine başlıyor. Annemin çocukken bana en çok söylediği nasihat geliyor yine her sabahki gibi aklıma: 'Gün ola hayrola oğul'. “Yıllardır temiz tutmaktan, gönül almaktan yorulmadım değil. Şeytan diyor çek kapıyı ya da ne bileyim evdeki bütün patlıcanları kızart gitsin, düşünme.” diyor Tomris Uyar İpek ve Bakır'da. Faruk Bey gibileri böyle geçirebilirler içlerinden artık canlarına tak ettiği zamanlarda. Ama yapmazlar tabii ki. "Durup dururken şimdi şu kapıyı çekemem, şu köfteleri taş çatlasa çöpe atamam değil mi?" dediği gibi yazarın. Küçük ama sıcacık ruhlu, köklerini sevgiden alan aileler hayatta her türlü zorluğa göğüs gererler çünkü. Sevgileri yeter onlara her ne kadar kara kara düşünerek geçse de ömürleri. Faruk Bey de bu tarz bir ailenin direği işte. Aslına bakarsanız nice Faruk Beyler var etrafımızda. Şehrin ücra dediğimiz mahallelerinde geçim derdi ile yaşayan, eşinin, oğlunun, kızının istediği bir şeyi alabilmek için canla başla çalışan nice Faruk Beyler, aileyi çekip çeviren nice Feride Hanımlar... Yoksul ama samimi hayatlarında sevdikleri insanların desteğiyle hayata sıkı sıkı tutunmuş koca yürekli insanlar... Parıltısını hayatın alıp götürdüğü sönük yıldızlar... Bazıları içinse hayat sevgiliden, aşktan ibarettir. Sevgiliye ulaşamama, muradına erememe üzüntüsü sarar insanı. Nevin ile Nuri gibi tıpkı İpek ve Bakır'daki bir öyküsünde Tomris Uyar'ın. Yıllar sonra bile hatırından çıkmaz çünkü bıçak gibi saplanmıştır yüreğine. Bıçağı çıkarsan bile kesiği daima hatırlatır sana geçmişi. Dinmez hiç sızısı, acısı. Mazi kalbinde yara olur böyleleri için. Aslında İpek ve Bakır'daki samimi, doğal ve sıradan insanlar yaşamın her yerinde vardır daima. Gören gözler bilir bunu ama sadece. Onlar 'bakır'dırlar bana göre. Zor yaşarlar, zora alışırlar çünkü. Bakır gibi sert ve dayanıklı olmazlarsa hayatın sonu erken gelir. Refah bir yaşam içinde, sözde sıkıntılarla hayatını sürdüren 'ipek' olamazlar hiçbir zaman. Hayat bazen çok yorar insanı, dokunsalar ağlayacak hale getirir. Ama dokunmaz kimse sana. Öylece kala kalırsın. Kocaman bir taş gibi oturur yüreğine ağlayamamak. Çaresizlik daha da koyar insana. Ama ömür bu ya, akar gider ırmak misali hiç bakmadan ne haldesin diye sana. Güneş bir batar, bir doğar göz açıp kapayıncaya kadar. Tomris Uyar'ın da dediği gibi "Demin köşe başında iki rüzgar çakıştı. Gün döndü". Burak MANDIRA Nur Sena Sevindi 21503046 SOY-ETİKETLER İnsanlar çocuklarını eğitmek, onlara doğruyu göstermek ister. Bu nedenle papağan gibi konuşur, bazı toplum kurallarını bir sonraki nesle aktarmak için elinden geleni yapar. Hepimiz bir zamanlar, özellikle de çocukluk dönemimizde, bu koca kanatlı papağanları dinledik ve çoğu zaman onlara bize öğrettiklerinden dolayı minnet duyduk. Benim bu doğrultuda ilk öğrendiğim, belki de en çok saygı duyduğum kural, insanlara lakap takmamak ve uygunsuz yakıştırmalar yapmamaktı. Annem insanların eşit olduğunu söyler, onlarla dalga geçmemem gerektiğini, onları oldukları gibi benimsemem ve onlara isim takmamam gerektiğini söylerdi. Önce buna pek kulak asmasam da, ensemden ağzıma ince demirli teller geçirildiğinde arkadaşlarım benimle dalga geçince anneme hak vermeye başlamıştım. Tellerim gerçekten ufoya benziyordu, fakat insanların beni telimin görünüşüne göre adlandırması saçmaydı. Benim bir adım ve soyadım vardı. Çoğu zaman ilk tanışma aracım da bu sözcükler olmuştu. Teller varken de yokken de ismim önce geliyordu ve insanlar ismimi duyduktan sonra hakkımda bir ilk izlenimde bulunabiliyorlardı. Bu nedenle adın ve soyadın ne kadar önemli olduğunu düşünmüştüm hep. Hastanelerde, sınıflarda, mağaza görevlilerinin yaka kartlarında ad ve soyadı bir aynaydı, bir etiketti. Neden sonra bu iki kavramın da bir şaka malzemesi olabileceğini gördüm. Gerçekten farklı isimli insanlar vardı, fakat en ilginci de şüphesiz soyadlarıydı. Peki neden soyadları insanlara uymuyor veya onları gülünç duruma getirebiliyordu? Madem lakap takmak yanlıştı, soyadları neden insanı bu kadar etiketliyordu? Üniversiteye gelene kadar ne soyadları duymuştum. O insanların soyadları altında nasıl ezildiklerini görmüştüm. Bazıları öyle saçma ve uyumsuzdu ki, sahibini de duyanı da rahatsız ediyordu. Ataerkildi örneğin. Bir kızın soyadı Bıyıklı'ydı ve sınıftaki erkeklerin ne kadar güldüğünü hatırlıyorum. Oysaki yıllar önce dedesinin dedesine verilmiş olan bir soyadı, nasıl oluyordu da torunu gülünç bir duruma düşürebiliyordu? Nüfus memuru bu soyadı aileye verirken bu ailede kız üyeler olabileceğini hiç mi düşünmemişti? Tabii bunun yanında bir ton daha manasız soyadı dizisi de cabası: Tavasapı, Tokmak... Soyadı her zaman sorguladığım bir kavram olmuştu, ta ki Emine Gürsoy Naskalı’nın Soyadı Hikâyeleri adlı kitabını kütüphanede tesadüfen bulana kadar. Bu kitap soyadlarına dair sorularımın çoğunu cevaplar nitelikteydi. Türkiye'nin farklı bölgelerinden insanların soyadları hakkında sayfalarca hikâyeyle dolup taşıyordu. Peki, bu soyadları onlara neden verilmişti? Soyadlarına itiraz eden olmamış mıydı? Hepsinin cevabını bulma şansı elde etmiştim. - 1 - Örneğin Kuş soyadının niçin bir insana verildiğini merak ediyordum. Olağandışı bir soyadı değildi elbette, fakat uçamayan bir varlığa soyadı olarak verilecek bir kavram da değildi hani. Meğerse kuş gibi oturan bir içgüveysine verilmiş bu soyadı. Sonrasında nesilden nesle aktarılarak günümüze kadar gelmiş. İşte böylece anladım ki, insanlar yaşadıkları bölgedeki öne çıkan özelliklerine göre sınıflandırılmışlar. Sadece nüfus memuru değil, muhtarlar bile yazmış soyadları. Yani insanların etiketleri bir kişinin eline düşmüş ve o kişinin görüşüne göre şekillenmiş. Böylece Kaçkınlar, Kaçaklar, Hırsızlar, Arsızlar süregelen ve gelecek nesillerin yazgısı olmuş, alınlarına koca harflerle kazınmış. Bizlere anlatılan o lakap takmanın, etiketlemenin yanlışlığı o anda yok oluvermiş. Peki, neden insanlar kendileri talep etmemişler de, böyle etiketlenmişler sonradan? Mesela benim gibi somurtkan, yüzü pek gülmeyen bir kız nasıl olmuş da ‘Sevindi’ soyadını almış? Dedemin dedesinin sevincini niye bana yansıtmışlar? Neden hastanede, okulda, ehliyet sınavında soyadımı söyleyince yüzüme bakıyorlar ve yüzümdeki sevinç derecesini kontrol ediyorlar? Bunun nedeni, soyadımın ters tarafa yazılmış bir sıfat gibi adımı nitelemesiydi; tıpkı benzer durumdan mustarip olan ve soyadı hikâyesi kardeşleri tarafından Naskalı’ya anlatılan bir başka şen şakrak adam gibi: Barış Manço. Zira ‘Manço’ kelimesi ‘sığır yavrusu’ anlamına geliyormuş ve Osmanlı döneminde bile Mançozadeler olarak bilinen aile üyeleri bu lakapla çağrılıyormuş. Onlarca yıl sonra şarkılarıyla bir efsane olmuş Barış Manço’yu her anışımızda onun adının yanına ‘sığır yavrusu’ kelimesini ekliyoruz. Belki de adı sadece Barış olsaydı, onu her dinleyişimizde adı gibi olumlu, adaletli ve huzurlu bir çağrışım yaratabilirdik aklımızda. Soyadlarına karşı değilim, fakat bir kişinin soyadı kendisiyle bütünleşmeyince onu gülünç bir duruma düşürebiliyor veya uygunsuz bir lakap gibi çekince sebebi olabiliyor. Madem küçüklüğümüzden beri insanları etiketlememek öğretildi bizlere, neden geçmiş ve gelecek nesillere bizde önyargı oluşturmayacak bir soyadıyla hitap etmiyoruz? Neden ‘soy-etiketler’ yerine tarafsız soyadlarına sahip olmuyoruz? - 2 - HAVVA KIRMIZIGÜL KİME GÖRE MUTLULUK? Nerede doğacağımızı ve nasıl bir ailede yetişeceğimizi seçen elbette bizler değiliz. Hayat tarzımız, yaşadığımız çevre, düşünce yapımız, alışkanlıklarımız… Pek çok şey elimizde olmayan sebeplerle şekilleniyor aslında. Hani farklı dünyalarda yaşamak denen bir şey vardır ya, aslında aynı arzın üstünde olsak da birbirine hiç de benzemeyen dünyalarda yaşıyoruz. Hepimiz içimizde benzersiz evrenleri barındırıyoruz. Ama bunca farklılığa rağmen hayat kümelerimizin kesişiminde ortak bir nokta var: Mutluluğun kanatları altına girebilmek. Attığım her adımın, aldığım her nefesin, verdiğim her kararın, etrafımda topladığım tüm insanların, okuduğum okulun, dinlediğim müziklerin ve saatlerce izlediğim deniz manzarasının altındaki yegâne sebep mutluluğa kavuşma hasretim değil mi? Sürekli hayattan haz almak istemiyor muyum yoksa? Bazen beni yiyip bitiren o duygulardan kurtulmak için kendime acı çektirdiğim, ruhumu lime lime eden anılarımı hatırladığım gerçeğini bir yana bırakırsam hep bir mutluluk arayışı içinde olduğumu söyleyebilirim. Hayallerim, umutlarım, beklentilerim diğer insanlardan ne kadar farklı olsam da onlarınkilerle neredeyse aynı. İyi bir lisede, üniversitede okumak, toplumda saygı gören mesleklerden birine sahip olmak, sevdiğim kişiyle evlenmek, rahat ve bolluk içinde yaşamak… Bunları düşünürken isteklerimin gerçekten benim arzularım mı olduğunu veyahut toplumun genel mutluluk görüşü mü olduğunu hiç sorgulamıyorum. Sonra ülkenin en iyi üniversitesinde tıp okuyan ve maddi imkânları gayet iyi olan arkadaşımın neden hayatından memnun olmadığına anlam veremiyorum. “Sen daha ne istiyorsun yahu!” diye çıkıştığım bile oluyor çünkü onun kalbini yarıp bakmış gibi bir tavır takınıyorum hep. Her kişiyi mutlu eden şeylerin farklı olduğunu kabul edemiyorum bir türlü. Sürekli bir tekdüze yaşam biçimi hedef gösteriliyor bana. Sanki bütün insanlar aynıymış, mutluluğa giden tek bir yol varmış gibi… Her insanın mutluluğa açılan penceresinin ayrı olacağı hakikatini görene dek toplumun bizi yönlendirmesine göre şekillendiriyoruz hayatımızı. Kimimiz erken farkına varıyoruz bu gerçeğin ve kulaklarımızı asılsız eleştirilere tıkayıp kendi isteklerimizin peşinde koşmaya başlıyoruz. Hâl böyle olunca tarif edilmez bir huzur kaplıyor içimizi. Evet; hedeflediğimiz, yıllarca peşinde koştuğumuz, her anımızı ona ulaşmak uğruna yaşadığımız, aradığımız şey buydu! Yaptığımız şeyleri sevdikçe daha da bağlanıyoruz hayata ve her bir dakikasından ayrı bir tat alıyoruz çünkü gönlümüzü yakıp kavuran o mutluluk özlemi bitiyor artık. Belki etrafımızdaki insanlar bizim hayatımızı mahvettiğimizi ve çocukça davrandığımızı düşünüyor. Bazıları ise sertçe eleştiriyor bizi. Ama ne istediğinin farkına varan ve bu yolda ilerleyen bir insanı hiçbir şey yıldıramıyor. Bazılarımızsa çoktan farkına varmışız mutluluğun göreceli olduğunun ama belki anne babamızı üzmemek için belki de üzerimizde çok emeği olan öğretmenlerimizin tecrübelerine teslim olduğumuz için ya da buna benzer başka sebeplerle kendi tercihlerimizi hep ikinci plana atmışız. Bu durumda da yakınlarını mutlu etmekten gelen bir huzur kelebeği uçuşuyor belki içimizde. Fakat tam anlamıyla mutluluğa asla ulaşamayacağımız gerçeği ise içimizdeki hüznü alevlendiriyor. Peki ya çok geç kalmışsak bu durumu anlamak için? Kendi arzularımızı dikkate almayıp onun bunun sözüyle hareket etmişsek sürekli, bu sefer ne olacak? Yaşadığımız sürece ilerleyeceğimiz yolu değiştirmek hep elimizde olacak. Ama o, bizim hayatımızı yönlendirip bizi istemediğimiz bir akıbete sürükleyen çevremiz asla susmayacak. Bu kez doğru yola geri dönüşümüzü engellemek için ellerinden geleni yapacaklar. Bizim kötülüğümüzü istedikleri için değil, içinde bulunduğumuz psikolojik durumun farkına varamadıkları ve mutluluğun izafiyetini anlayamadıkları için… Tekrar bir seçim yapmamız gerekecek: Bizden isteneni ve bekleneni mi yapacağız, yoksa bizim istediğimizi mi? Eğer geçmişte yaptığımız hatanın aynısını yapmakta ısrarcı olursak belki de mutluluk ülkesinde ömür boyu hapse mahkûm olacağız. Geri dönüşse… KAYNAKÇA Fotoğraf: https://www.google.com.tr/search?q=mutluluk&espv=2&biw=1920&bih=966&source=lnms&tbm=isch&sa=X&ved=0ahUKEwiEkJG70rzPAhVKL8AKHfkrAXMQ_AUIBigB#imgrc=QLs3_mWTewFo1M%3A Yeşim Yıldız ÇARE YALNIZLIK listelist.com/yalnizlik-alintilar/ Bazı insanların en büyük korkusudur yalnız kalmak. Bana göre ise insanın nefes almaya ihtiyacı olduğu zamanlarda bir terapi görevi yapar. Yalnız kaldığımda düşünecek zamanım olur. Yaşadığım olaylara farklı gözle bakabilmeme olanak sağlar yalnızlığım. İç sesimle baş başa olmak bana huzur verir. Bazen her şeyi arkamda bırakıp tek başıma yeni bir hayata başlamanın hayalini kurarım. Sorumluluklarımı, üzüntülerimi ve insanları geride bırakmak… Her insanın kendini keşfetmesi için çıkması gereken bir yolculuktur bu. Gerbrand Bakker’ın Dolambaç adlı romanındaki Emilie olmak gerekir bazen. İnsan tam anlamıyla yalnız kalabilir mi? Cevabının hayır olduğunu düşündüğüm bir soru. Kendini tam anlamıyla sosyal çevreden soyutlayamaz insan. Emilie bile ihtiyaçlarını giderirken yeni insanlarla tanışmış, yeni bir çevre edinmişti. Bence insan olmanın gereklerindendir sosyal bir çevrede yaşamak. Kimse hiçbir zaman tamamen yalnız değildir. Ummadığınız bir anda birini yanınızda bulabilirsiniz. Bir sene öncesine kadar ailemle yaşıyordum ve üniversiteye ilk adımımı attığımdan beri de bir ev arkadaşım var. Onunla hayatı ortak yaşamaya başladık diyebilirim. Bunun için birbirimizin sınırlarına saygı duymamız gerekiyor. Demem o ki, ailemin yanından ayrılınca bile o istediğim yalnızlığa kavuşamadım. Tabii ki etrafımda beni tanıyan insan sayısı azaldı ve bunun beni rahatsız ettiğini söyleyemem. Yeni bir çevre içimde yeni bir başlangıç hissi uyandırdı. Yani ben de bir zamanlar Emilie idim. Hayatımın ilk yalnız yaşama deneyimini bu günlerde yaşıyorum. Ev arkadaşım ailesini ziyarete gittiğinde ilk defa tam anlamıyla yalnız olduğumu fark ettim. İlk zamanlar hoşuma gitti diyebilirim. İstediği gibi hareket edebilme imkânını sık bulamıyormuş insan. Günler geçtikçe yalnızlığımdan sıkılmaya başladığımı fark ettim. Bir şeyler paylaşacak insan özlemi ile adeta depresyonun eşiğine geldim. O zaman sahip olduğum insanların önemini anladım işte. Aslında yalnız olmaktan korkuyordum. Bir terapi olarak gördüğüm bu olay bunu anlamamı sağladı. Gençken belki de çok takılmıyor insan ama yaşlanınca yalnız olmayı isteyen kim! Emilie ile benim yaşadıklarımız ne kadar farklı olsa da çıkardığımız sonuç aynı bence. O da yalnız olmak istemişti. Hayatına birinin girmesiyle ise artık yalnız olmayışının onu mutlu ettiğini anlamıştı. İnsan sahip olmadığı şeylerin özlemini çeker. Etrafım insanlarla çevriliyken yalnızlığın, yalnız olduğumda da yanımda olan insanların hayalini kurmuştum sonuçta. Tabii ki herkesin yalnızlığı bir tercih olarak gördüğünü söyleyemem. Bazı insanlar bu duruma itilmiş de olabilir. Emilie’nin geçmişi ile ilgili öğrendiklerimin sayısı artınca bunu daha iyi anladım. Onu önemsemediğini anladığım bir ailesi vardı onun. Belki de onu önemsemeyen insanların arasında olmaktan sıkılmıştı ve yeni bir başlangıç yapmak istiyordu. Eğer onun yerinde ben olsaydım, benim yapacağım da farklı olmazdı. Şu an bulunduğum yerde mutlu değilsem yerimi değiştirmem gerekir. Sonuç olarak sosyallikten hoşlanan bir insan olduğumu iddia edemem. Çoğu zaman yalnız kalmayı tercih ederim. Bana göre yalnızlık iletişim kurmayı öğrenebilmek için en iyi araçtır. Sadece kendi içsel dünyamı tanıyarak bir başkasının içselliğine hitap edebilirim. Peki, bunun nereye varacağını kim bilebilir? Dürüst olmak gerekirse bu küçük kaçamakların bir yerden sonra kaçınılmaz olması düşüncesi beni korkutuyor. Çünkü yaşlandığım zaman yanımda eşimin, çocuklarımın, torunlarımın veya arkadaşlarımın olmasını istiyorum ve belki de kendimi yalnız olmaya iterken bu fırsatı kaçırıyorum. Gezin ve insanlarla konuşun. Benim yapacağım şey de tam olarak bu. KAYNAKÇA Bakker, Gerbrand. Dolambaç. Çev. Türkay Yalnız. İstanbul: Metis Yayınları, 2013 “Yalnızlık.” Listelist. 12 Şubat 2016. Web. 20 Mart 2016. Hilal Sert 21501086 Bizim Gibi Değilsen Zeki Değilsin İnsanoğlu kendisini dünyadaki en değerli, en zeki varlık olarak görüyor buna hiç şüphe yok. Hatta kendisini o kadar zeki ve üstün görüyor ki çevresindeki tüm canlıları kullanırken onları hor görmeyi de çok seviyor. Zekâsını çevresindeki her şeyi yakıp yıkmaya harcayan bir cins için fazlasıyla iddialı bir düşünce olduğunu söylemeliyim. Kendi yaşadığı çevreye, kendisinin yaşamı için gerekli diğer canlılara ve hatta kendi türünden diğer insanlara bu kadar zarar veren ve sonunda yine kendi soyunun var oluşunu tehikeye atan bir canlı türünün aslında ne kadar zeki olduğu tartışmaya açık bir konu bana sorarsanız. Belki de kendimizi, kendi gözümüzde bu kadar büyüttüğümüz için aslında o kadar da zeki olmadığımızın farkında değilizdir, çünkü birçoğumuz her şeyi bildiğini sanıp bolca konuşan ama hiçbir şey bilmeyen insanlarız. İnsanoğlu kendini dünyadaki en zeki varlık ilan ederken bu yarışta bitkilerin kendilerine rakip olacağını düşünmedi bile. Hayvanları evcilleştirmeyi başardıktan sonra onları da elimine ettiklerini düşündüler ne de olsa hayvanlar artık kendilerine hizmet ediyorlardı, hayvanlar onlardan daha zeki olsalar insanlara hizmet etmezlerdi. Oysa insanlar kendi türünden insanları da köleleştirdiklerinde bir tür evcilleştirme yapmışlardı ancak bunu hiç düşünmüyorlardı. Bana sorarsanız insanlar ne düşünmek istiyorlarsa, neye inanmak işlerine geliyorsa o şekilde düşünüyorlar ve ona inanıyorlar, bu insanoğlunun doğasında var. Bunun için de her zaman düşüncelerine bir kılıf uydurmayı başarıyorlar. Hayvanların insanlardan daha az zeki olmasının insan uydurması bir bilgi olduğunu düşünüyorum, bu düşüncem de Hayvanların Ne Kadar Zeki Olduklarını Anlayacak Kadar Zeki Miyiz? adlı kitabı okumamla iyice pekişti. Belki de insan sadece egosu buna el vermediği için hayvanlardan daha zeki olduğunu düşünmek istiyordur. İnsanın en büyük argümanı olan hayvanların kendisi gibi zekâsını kullanamaması aslında belki de sadece insanların bir uydurmasıdır. Hayvanların zihinleri de birçok konuda bizim zihnimiz gibi çalışıyor ve hatta onlar da birçok şeyi bizim gibi yapabiliyorlar. Öğrenebiliyorlar, kendi türüyle iletişime geçebiliyorlar ve en önemlisi de kendilerine zarar vermiyorlar, kendilerini korumayı iyi biliyorlar. Şimdi bizim yaptığımız her şeyi ve hatta daha fazlasını -insanların çevrelerine verdikleri zararla sonuçta kendi varlıklarını tehlikeye attıklarını düşünürsek, hayvanlar kendilerini koruma işini bizlerden çok daha iyi yapıyorlar- yaparlarken biz bu canlıların zeki olmadığını nasıl düşünebiliriz? Sırf bizim iletişim kurduğumuz gibi iletişim kurmuyorlar diye, bizim gibi teknolojiye ve makinelere sahip değiller diye hayvanların bizden daha az zeki olduğunu söyleyemeyiz. Belki de onlar kendileri için en uygun ve en doğru yaşamın bu olduğunu bildikleri için hayatlarını bu şekilde geçiriyorlardır. Bunu hiçbir zaman bilemeyeceğimiz için, egomuz da onların bizden daha zeki olduğunu söylemeye el vermediği için insanların daha zeki olduğunu düşünme yanılgısına düşüyoruz. Oysa bana sorarsanız biz hayvanları anlayamıyoruz, anlayamadığımız için de bizimle aynı dili konuşmadıkları için onları suçluyoruz. Hayvanların ne kadar zeki olduğunun gerçekten farkında olmadığımızı düşünüyorum. Onların ne düşündüğü hakkında hiçbir fikrimiz de yorumumuz da yok. Bu durumda bilmediğini tahmin edemeyen insanoğlu hayvanların hiçbir şey düşünmediğini öne sürerek Hilal Sert 21501086 kendi içine su serpme yoluna gitse de önünde sonunda aslında onların da bizler kadar zeki olduğunu fark edeceğiz. Kim bilir, belki de hayvanlar bizlerle iletişime geçmenin kendilerine hiçbir yararı olmayacağının farkında oldukları için bizimle bizim anladığımız dilden konuşmayı reddediyorlardır. Bizimle anlaşmak, muhatap olmak istemedikleri için bizle iletişim kurmazken biz onları bizden daha az zeki sanıyoruzdur. Kaynakça Waal, F. d. (2017). Hayvanların Ne Kadar Zeki Olduklarını Anlayacak Kadar Zeki Miyiz? İstanbul: Metis Yayıncılık. Yeşim Kaya 21400235 Sec : 38 İnsanlığın Küçük Bir Adaya Yansıması: Sineklerin Tanrısı Nobel Ödüllü sanatçı William Golding, 1940 yılında orduya katılmış, dolayısıyla İkinci Dünya Savaşında rol almış bir yazar. “Sineklerin Tanrısı” adlı başyapıtını da 1954 yılında, savaştan evine döndüğünde kaleme almış. Bu kitabın yayınlanma tarihinden beş yıl kadar önce, yani Golding askerdeyken, Amerika ilk kez nükleer silah kullanmış ve Rusya ile nükleer çalışmalar içine girmiş. Bundan etkilenerek Golding de eve döndüğünde kaleme aldığı bu kitabın başkahramanları olan çocukları nükleer savaşın olduğu bir dönemden seçmiş. Biz okurlar bu çocuklarla ilk kez okyanusta yeşillikler içindeki bir mercan adasında karşılaşıyoruz. Bizlere eğlenirken, yeni bir şeyler keşfederken, neşeliyken tasvir ediliyorlar. Bu neşeli hâlleri birkaç sayfa sürüyor; tatlı maceranın nereden başlayacağını düşünüyoruz o arada. Fakat sonra hatırlıyoruz bu çocukların savaşın ve atomun çocukları yani zamanla cenneti cehenneme çevireceklerini tıpkı biz büyüklerin dünyayı cehenneme çevirdiğimiz gibi. Öncelikle roman hakkında eleştirel bir yazı yazmak istedim fakat kitap boyunca hissettiğim duygular bana engel oldu, beni çoğu zaman ikilemde bıraktı. Henüz bu romanı okumamış olanlar için belirtmek isterim: Golding’in yazıma konu olarak seçtiğim bu kitabı adaya düşmüş çocukların hayatta kalmak için verdikleri mücadeleyi konu alıyor ve bizlere olanları ustaca kullanılmış bir alegori ile aktarıyor. Tabii verilmek istenen konun göründüğü kadar basit bir ileti değil aksine ağır, insana kendini bile sorgulatacak cinsten; masum olarak algıladığımız çocukların bile açlıkla, hırsla karşılaştıklarında nasıl çözüm bulamayıp vahşileşeceğini ve ne denli bir yıkıma neden olabileceğini ve insanlığın, vicdanın önemini vurgulayan ağır bir mesaj. Ve diyebilirim ki kitabın 105. sayfasındaki “Bizden başka canavar yok ki …” sözünü okuduğunuzda artık bu mesajı kaldıramaz hâle geliyorsunuz. Bu cümle her okura yaşattığı ya da yaşatabileceği gibi bana da derin hesaplaşma yaşattı. Fakat itiraf etmeliyim ki beni kitap hakkında en derinden etkileyen şey yazarın öğretmenlikten yani çocuklarla iç içe olan bir meslekten gelip onları bu kadar vahşi anlatmasıydı. Çocukları hep masumiyetle birleştirdiğimden ilk başta garip gelen bu bakış açısı daha sonra beni Golding’e hak vermeye itti, çünkü uzun vadede kitap bana çocukların da insan olduğunu, yani onlara insana ait ne varsa hepsini atfedebileceğimizi hatırlattı. Sonrasında çocukların tüm yaşadığı koşullarda daha doğrusu açlık, susuzluk gibi koşulsuzlukları ben yaşamış olsam ve o yaştaki egom ve hislerimin etkisi hâlâ üzerimde olsa ne yapardım diye düşündürttü. Daha sonra kitabı okuduğum süre boyunca bu soruya cevap vermeye çalıştım, tabii bunu sıcak bir odada keyifle kitap okurken yapınca pek adil olmuyor. Fakat yine de kitaptaki birçok karakterin yerine kendimi koymaya çalıştım. Susuzluğun beni ne denli etkileyebileceğini düşünmeye çalıştım ve kitabın başkarakterlerinden Ralph’ e karşı liderliği kaybeden Jack’in yerinde olsam ne yapardım diye düşünerek hırsımın sınırlarını kestirmeye çalıştım. Çünkü insan için en önemli olan ve onu bir vahşilik yapmaya zorlayabilecek olan iki önemli nokta bunlardır. Konunun üzerinde düşündükten sonra çocuklara daha ılıman bakmaya başladım galiba ki bu sorgulamadan sonra kitaba, o amaçla başlamış olmama rağmen, eleştirel gözle bakamaz oldum. Tabii ki bu düşüncelerin sonundaki vardığım yargılar “Çocuktur ne yapsa affedilir…” diye başlayan cümleler kuracak kadar ileri boyutta değildi. Çünkü artık bana, sırf çocuklar diye çocuklara masum olma misyonu yüklemek doğru gelmemeye başladı. Bu düşüncelerin akabinde artık onları vahşi olarak görmek yerine, insanlığı da suçlama zorunluluğundan kaçmak adına çaresiz olarak tanımlamaya başladım. Bana bu çelişkileri ve sorunsalı yaşatan kısmının yanında kitap hakkında şunları söyleyebilirim: Golding, daha önce de belirttiğim gibi, kitapta simgesel bir anlatım kullanmış. Tabii Golding’in bu simgeselliğin yanında sahip olduğu eleştirel bir tutumu da var. Bu eleştirilerin ne kadar doğru, yerinde olduğu tartışılır ama şunu es geçmemem gerekiyor bence: Golding kitapta hem konu seçimi hem de gerek kitabın sonuna kadar sürdürdüğü tutumuyla gerekse kullandığı simgeler bakımından oldukça cesur bir anlatım kullanmış. Medeniyetin, insanlığın kısaca dünyanın eleştirildiği, yazar haklı mı yoksa biraz abartmış mı sorunsalını ilk sayfadan itibaren yaşatan bir kitap Sineklerin Tanrısı. Çocukların gözünden vahşet, acımasızlık, kötülük, insanlığa ağır bir eleştiri ancak bu kadar ustaca aktarılabilirdi sanırım. Kısacası bu kitap önce insanlığı sonrasında benliğinizi sorgulatacak kadar iyi yazılmış bir başyapıt. Kitabın bazı sahnelerindeki anlatımlar içimizdeki şeytanın zaman zaman kontrolü eline almasını önleyemeyecek olsak bile bir nebze de olsa onu yenebileceğimiz hakkında hâlâ umutlarım olduğu için bana abartılı gelmiş olsa da, yapıt insana kendini ve evreni sorgulatabileceğinden insanın hayatında okunması gerekenlerin başında gelebilecek kadar nadir eserlerden bence ve bu yüzden kesinlikle okunmalı. Uzay Tefek Sadece Gözler mi ? Bazen kendimi her şeyden farklı, bambaşka bir dünyada hissederim. Çevremdeki hiç kimse ya da hiçbir şey dikkatimi çekmez. Yolda yürümem için gerekenden fazla görmeye bile gerek duymam. Hatta uçları gözlerime batıyor olsa bile saçlarımı alnıma doğru yönlendiririm. Böylece görüşümü kapatırlar ve ne ben gerek duymadıklarımı görürüm, ne de onlar benim gözlerimi. “Gözler ruhun aynasıdır.” diye bir söz geçiyor I Origins filminde. Gerçekten de gözlerini göremediğimiz birinin neler hissettiğini ya da ne istediğini bilmemiz neredeyse imkansız değil midir? Herkes hisseder, güneş gözlüğü takan birinde gizemli bir karizma oluşur. Lensler ardındaki bilinmezlik, beynimizi düşünmeye ve o kişinin görünüşü hakkında fikirler üretmeye yönlendirir. Gözlüğü çıkardığında ise hepimiz gibi o da bir insancık oluverir. Peki nedir gözleri bu kadar anlamlı yapan? Yalnızca kıpır kıpır, renkli, iki benek aslında(?) Nereye baktığımızı anlatıyorlar, ancak tüm yetenekleri bu olamaz. Yoksa o eski Yeşilçam filmlerindeki sahneler çok anlamsız olurdu: “Gözlerimin içine bak ve doğruyu söyle, beni gerçekten seviyor musun? ... Evet, seni seviyorum ... Yalan söylüyorsun!” *Yapılan araştırmalara göre; vücut dilimizin bir parçası olan göz mimiklerimiz endişelendiğimizde, heyecanlandığımızda ya da korktuğumuzda bilinçsizce farklı davranışlar sergiliyor. Gözün bir nesneye fazla odaklanması, göz temasından kaçınıp gözün sağ tarafa doğru kayması bunlardan yalnızca ikisi. I Origins filmini izleyip gözlerde oluşan bu kontrolsüz hareketleri düşündükten sonra aklıma bir soru geldi: Sadece gözler mi? Bu sorunun cevabı çok basit gözükebilir. Heyecanlandığımızda vücudumuzdaki hormon seviyeleri değişir. Örneğin; kocaman, siyah bir bulldogdan kaçarken böbrek üstü bezlerimizden salgılanan adrenalin bacaklarımızı hayal edemeyeceğimiz hızlara ulaştırabilir. Bunun gibi onlarca refleksif tepki gerçekleşiyor vücudumuzda, ancak aradığım cevabın bununla bir alakası yok. Daha çok bir histi aradığım şey (ve o hissin yeri). Şimdiye kadar tarif edildiğini duymadığım bir his, sorduğum herkeste farklı cevaplar aldığım bir his ve nedense herkesin hissettiği, ama nedenini sorgulamadığı bir his. Hepimiz insanız, binbir türlü duygu hissedebiliriz. Ancak bazıları o kadar yoğun olur ki sanki bedenimizin bir yerinde toplanıp katılaşır. Sanırım bunun en kolay tarif edileni boğazımızda oluşan o kara düğüm. Hani yutkunuruz da o kara düğümde zorlanır, sıkışır; geçerken acı çektirir o iki damlacık su. Umarım hissetmemişsinizdir o kara düğümü. Çünkü üzüntü, ayrılık, ölüm içeren bir düğümdür o. Bir yakınımızı kaybettiğimizde gelir ve o iki damla su gözlerimizden çıkmadan da kolay kolay gitmez. Sevgimizdir o düğümün sebebi. Bence bedenimizdeki en büyük yeri kaplayan o tatlı sevgidendir. Aşık olanın karnında kelebekler uçuşur derler ya hani, ondan işte. Bir erkek için, sevdiği kızı görünce göğsünden karın hizzasına doğru yayılan ılık bir histir o kelebekler. Kıpır kıpır, beynin kablo hatlarını kemiren güvenilmez yaratıklar... Karıştırırlar aklını genç çocuğun, birleştiremez iki kelimeyi. Pekala, şimdi işleri biraz ilginçleştirip sizi lunaparkta bir eğlence trenine davet ediyorum. Vagonunuzda oturmuş, o sıkıcı yokuşu çıkıp hızlanmayı bekliyorsunuz. Ve işte beklediğiniz an, raylar artık dimdik ve aşağı düşüyorsunuz. Sizi tutan tek şey güvenlik kemeri. Altınızdaki oturağı hissetmiyorsunuz, çünkü artık ona oturmuyorsunuz. O da sizinle beraber aşağı düşüyor. Bu sırada benim dikkatimi çeken, baldırlarımda hissettiğim o yokluk duygusu; düşmenin yarattığı o özel his. Tıpkı boğazdaki düğüm ve karındaki kelebekler gibi, ama bu seferki baldırlarda. Daha da ilginci, bu hissi nerelerinde hissettiklerini sorduğum insanlar farklı farklı bölgelerden bahsettiler bana. Ayak tabanı, omuzlar, boyun bunlardan bazıları. Bu cevaplar, filmi izledikten sonra aklıma gelen soruya anlamsızlıktan kurtarıyordu: “Sadece gözler mi?” Belki de her duyguya karşı her birimizin bedeni istemeden farklı farklı cevaplar veriyordu ve bu cevapları yoğun duygularda fark etmek daha kolaydı. Düşünceme gerçekten inanabilmek için çevremdekilere yeni senaryolarla sorular sordum. Önemli bir sınavdasınız, ancak zaman pek de dost canlısı davranmamış size. Henüz önünüzde yedi soru varken o korkunç sesi duyarsınız: “Son beş dakika.” Benim gibi elleri terleyen biriyseniz kalem elinizden kaymasın diye o kadar sıkı tutuyorsunuz ki üç saniyelik bilek dinlendirme molasında kalemin izini parmaklarınızda görüyorsunuz. Ancak durmak yok. Yetiştirememe telaşı içinde yazmak zorundasınız. İşte aradığım kelime, telaş! Yoğun duygulardan biri. Bazıları burunla alın arasında bir yerde hissederken, bazıları midesinde, bense kalçamda hissediyorum telaşı. Ayrılık, aşk, düşme ve telaştan başka hisler için de cevaplar aradım; kıskançlık, yüksek hızda ilerleme, bir korku filmi izlerkenki gerilim gibi. Ancak konuştuğum insanların nerdeyse hiçbirinin böyle yoğunlaşmış hislerden haberleri yoktu. “Yok öyle hisler misler, boşuna saçma saçma şeylerle uğraşma.” diyenler oldu çokça. Ne bileyim, belki haklılardır. Ama ben varlıklarına inanmayı tercih ediyorum. Çünkü böylece I Origins ‘daki her çift gözün birbirinden farklı olduğu gibi, gerçek dünyada da herkesin ayırt edici bir özelliği oluyor. Yaşadığı çevreden, aldığı eğitimden ya da genlerinden tamamen bağımsız olduğuna inandığım bir özellik. Sadece sen ya da ben olduğumuz için sahip olduğumuz, içimizin taa derinlerinden gelen bir renk. Sadece önümdeki yolu görmek istediğim günlerde herkeste var olan bu ayrıcalık, saçlarımın ardından gözlerimi gülümsetebiliyor. Çünkü bu devasa karınca yuvasında, her birimizin farklı renklerde kolları olması, yuvanın içini dışından çok daha renkli bir tablo haline getirebiliyor. *http://www.ntv.com.tr/yasam/yalan-soyleyen-kisiyi-nasil-anlarsiniz,tosC6Qvbpkq3sNB63PqIXg Altı Tahta Parçası Bir gün daha geçiyor, aldığım veballer, kırdığım umutlarla... Bir gün daha birilerinin hayatından iz bırakmış şekilde dönüyorum evime. Ne yaptığımın farkında olmadan, ne düşünmem gerektiğini bilmeden. Fazla bayağı şu dünyada bir gün daha geçirmiş oluyorum ölümümü taçlandırmayı ümit ederek. Her zaman yaptığım gibi yağan yağmuru pencerenin ardından izliyorum. Elimde kahvem, üstümde battaniyem, gözümde eksik olmayan yaşlarla. Her zaman yaptığım gibi diyorum çünkü her şeye seyirci olmayı seçtiğim şu hayatta bir yağmura bile katılamıyorum. Gözümden akan yaşların yağmurda gizlenip gitmesine izin vermiyorum. Sebebini soruyorum her seferinde kendime. Tek cevap var: korku. Korkuyoruz hep bir şeylere dahil olmaktan. Sonunu bilmediğimiz yollara girmekten. Oysa geldiğimiz hayatın da sonunu bilmediğimizi unutuyoruz. Belki de yaşanmışlıklar bu kadar çekinmemize sebep oluyor ama ne fark eder hiçbir zaman aynı insanlarla aynı olayları tekrar yaşayamayacağımız için neden bu kadar kesin hükümde bulunuyoruz? Sırf bu yüzden ikinci şans vermediklerimize hatta hiç şans vermediklerimize yazık ediyoruz. Aşktan da hep korkmuyor muyuz? "Hiç sırası değil, şu dönemde olmaz " diyoruz kimi zaman. Başına gelse engel olamayacağını bilerek üstelik. Yaşatacağı acılardan, mutluluklardan korkuyoruz. Sıradan hayatımızı tepetaklak etmesini istemiyoruz. Tersinin düzünden daha güzel olabileceğini düşünmeden. "Doğru zamanda" aşık olsak da bu sefer korkularımızın ismi değişiyor. Korkunun hâkim olduğu bir yerde sağlıklı bir ilişki de mümkün olmuyor. Kıskanıyoruz çünkü başkalarını sevip bizi bırakmasından korkuyoruz. Kısıtlıyoruz çünkü özgür olursa ilişkimizin bitmesinden korkuyoruz. Hemcinsi olmayanlar tehdit unsuru oluyor. Oturup kalkmasına karışıyoruz oysa ilk haliyle sevdiğimiz kişiyi yontmaya biçimlendirmeye çalışıyoruz ama hepsine de öyle güzel kılıf uyduruyoruz ki adı sahiplenmek, sevmek oluyor. Hayatın her alanında bu kadar hakim bir duygu varken beni de kendine esir ediyor. Ben de korkularım yüzünden hayatı ıskalıyorum. Nefes alıyorum sadece yaşamak değil bu! Hayatın sundukları yapmak istediklerim için yetmiyor. Elimdekiler yetersiz hissetmeme sebep oluyor. Ölünceye kadar ruhunu temiz tutmaya çalışmak olunca asıl gaye, çaresiz hissediyor insan bir yerde. Kirli o kadar şeye maruz bırakıyor ki şu hayat. Hangi birini düzeltmeye çalışmalı? Belki de biz temizlemeye çalıştıkça çamuru bize bulaşıyor. İşte bu yüzden çaresiziz bir yerden sonra. Seçilmişin içinden seçtiğimiz bir hayatta ne kadar bağımsız ve istediğimiz gibi bir rota çizebiliriz ki? Seçebileceğimiz şeyler bile sayılı iken ne kadarını iyileştirmeye gücümüz yetiyor ki? Ben de bir bitki kadar razıyım olanlara. Rüzgar esiyor, boynum bükülüyor. Bir yaprağım daha döküldü bile. Oysa ne tomurcuklar filizleniyordu orada. Yazık oldu yeni umutlara, yeni mutluluklara. Her fırtınada yaralı tarafım biraz daha inciniyor. Küçücük, utangaç bir çocuk var içimde. Yaşamak istemediği bir sürü şeye şahit oluyor o küçücük yüreğiyle. O minik kalbi ağır yükleri nasıl kaldırıyor daha şuncacık yaşında. Yardım etmek, yüküne ortak olmak istiyorum. Engeller ardı ardına sıralanıyor. Ulaşamıyorum o karanlığa doğru giden yolcuya. "Pansuman yapayım, yaran nasıl da kanıyor, böyle dayanamazsın..." diyorum. O derin anlamla bakan gözlerinden bir damla yaş akıyor. Daha fazlası gelmiyor elinden ve en çok da bu acıtıyor canını. Her elimi uzatışımda biraz daha korkuyor dünyadan. Kendi bedeninden dahi çıkıp gitmek istiyor en huzurlu, güvenli neresi varsa oraya. Uzağa ,en uzağa, altı tahta parçasının altına... Ölüm ona göre bir bitiş değil. Ölüm, ebedi olmak, geride bıraktıklarında yaşamak, iz bıraktıklarınla anılmak. Ağlayarak geldiği hayattan içi rahat dönebilmek... Buğra GÖRKEM Atahan GEDİK 21200436 TURK 101, 2.Ödev Ali Turan GÖRGÜ 04.11.2014 Çatışmaların En Tehlikelisi – Babalar ve Oğullar’ın İncelenmesi Turgenyev eserini kaleme aldığı sırada bize kitabı okurken baştan sona asla içinden çıkamayacağımız monoton bir hava sunmuş. Karakterlerin psikolojisi, onların birbirleri arasındaki ilişkiler ve her türlü etkileşimler, olay örgüsü ve kitabın ana fikri bile bizleri tamamen olmasa da çoğunlukla karanlık bir ruh haline sokuyor. Fakat yine de okuyucuya Turgenyev’in kendisinin bu romanı yazarken karakterler arasındaki abartı davranışları, ruh hallerini ve takıntılarını üstü kapalı olsa da az bir seviyede kınama ve biraz dalga geçercesine yazdığını düşündürmüyor değil. Bütün kitap boyunca çok ciddi olarak işlenmiş olan ve nesil çatışmalarının ana nedeni olarak verilen elementlerin gerçek hayattaki hallerinin abartılmış şekillerini işlemiş olduğu düşüncesi okura mantıklı geliyor. Eserde bulunan karakterler kendilerine has özellikleri ile çok iç içe olarak yaratılmış ve duygusal tonu fazla olan bir kitaba göre karakterlerin tartışma/kavga kesitlerinin yorumu tamamen bize bırakılmış. Fazlaca ağır zihinsel sahneler içeren bir esere göre aynı zamanda fazlaca objektif bir hava hakim olay örgüsüne. Yaşanan olaylar ne kadar derin olursa olsun bu olayların çoğunun objektif bir şekilde işlenmesi bizlerde tarafsız bir canlandırma etkisi yaratıyor, bu da okurun karakterleri kendine göre yorumlamasına olanak sağlıyor. Yapıtın yükselmesinde ve sahip olduğu ününün artmasında belki de en belirgin neden olan Nihilizm, Bazarov adlı karakter aracılığı ile net bir yolla uygulanmış. Rus ve dünya edebiyatında Nihilizm’in işlenişini bir ilk olarak yapan Turgenyev’in bu hareketi “Babalar ve Oğullar” isimli yapıtı kaleme almasıyla başlattığı söylenebilir. Eserde ele alınan eski ve yeni nesil arasındaki çatışmanın öne çıkan nedeni Nihilizm ve bu görüşün geleneksel değerlere karşı açtığı savaş denebilir. Bazarov’un geçmişten kalan bilgi ve alışkanlıklara olan, zıt karakterler tarafından saygısızlık olarak nitelenen ilgisiz tavrı yazara göre Nihilizm’den kaynaklanıyor. Yapıtta Pavel karakterinin hayatını kaybetmesiyle sonuçlanan bu bitmek bilmez tartışma ve kavga zincirinin temeli Nihilizm üzerine kurulmuş ve okuyucuyu kitabın genel ve her sayfasında hakim olan karanlığa sokuyor. Eserde atmosfer ve genel olarak hissedilen duygusal durumun monoton olmasına asla değişemeyecek ve mantıklı bir sonuca varamayacak tekrar eden tartışmaların varlığı destek veriyor. Eski ve yeni jenerasyonun başlarından geçen çeşitli olayların, çevrelerindeki soyut ve somut elementlerin farklılıkları işlenen bu iki kuşağı sonu kötü olacak ve sürekli olarak devam eden bir çatışmaya sokmuş bulunmakta. İki jenerasyonda birbirleri ile tartışmaya girmek istediğinde ortaya abartı ve gerekli olmayan davranışların ortaya çıkma yüzdesinin fazla tanık olmak ve yaşamak okuyucuyu ele alınan kuşak çatışmaların artık ortadan kalkması gerektiğini, onların nedensiz yere ne kadar büyük boyutlara ulaşabileceğini ayrıntılı bir şekilde betimliyor. Jenerasyon çatışması daha modern olduğunu düşünen eski jenerasyonun otoriteye karşı olması ve önceki kuşağın daha ağır ve centilmen bir zihinsel yapıda olduğu eserde bize vurgulanmış. Yapıtta bize ana fikrin ne ve neler ile alakalı olduğuna dair ipucu veren birçok betimleme, olay ve karakterler yer alıyor. Kitabın ana fikri ve anlatmak istenen konular eserin başından sonuna kadar birçok farklı madde ile bize anlatılıyor. Kitaptan öznel bir çıkarım yapmak gerekirse eserin sahip olduğu bu ağır tonun onu okurken ve incelerken bizim hep benzer bir zihinsel yapıda olup eseri bizi bu zihinsel yapıya iten maddeler üzerinden değerlendirmeye yönlendirdiği söylenebilir. Virginia Woolf – Deniz Feneri Emre Can Yarar Söylenmemiş Düşüncelerin Pişmanlığı İnsanı her kitabında daha da derin düşünmeye, kafa yormaya ve anlattığı öğelerde asıl vermek istediği mesajı okuyucuya bırakan Virginia Woolf “Deniz Feneri” adlı romanında da bizleri şaşırtmayıp “acaba ne demek istemiş” diye zihinlerimizi yine zorlamış. Dil ve anlam açısından oldukça ağır olan bu romanda olay kurgusu yok ve tanıştığımız Bay, Bayan Ramsey ve Lilly aslında Virginia Woolf un ailesinden başka birisi değildir. Olay kurgusundan sıyrılan yazar karakterler arasındaki bir türlü kurulmaya cesaret edilemeyen iletişimi, paylaşılmayan düşünceleri, hissedilen ama açığa vurulmayan duyguları konu alıyor. Devamında ise zaman içerisinde yaşanılan kayıplarla söylenmeyen düşüncelerin acısı, pişmanlığı kalıyor. Deniz Feneri adlı bu eserde kişiler ve onların karakteristik özellikleri neredeyse yok denilecek kadar uçmuş ve yazar tarafından hiç bahsedilmeyerek zihinde canlandırması imkansız bir hale getirilmiş. Kişilerin düşüncelerini ön plana çıkarmak isteyen Woolf kitap içerisinde yer alan her bir insanı her bir vücudu yok saymıştır bu kişi hayatında belki de en büyük öneme sahip insan olan “anne”sini temsil eden Bayan Ramsay olsa bile. Kitabın ikinci bölümünde yer alan Bayan Ramsay'ın ölümü o kadar basit geçiştirilmişki insan okurken kendini “acaba romanda düşünceleri vurgulamak için mi geçiştirdi yoksa Woolf acısını tekrar tekrar derin hissetmemek için geçiştirdi mi?” düşüncesine kapılıyor. Kitapta başrol diyebileceğimiz bir karakter olan Bayan Ramsay'in ölümünden bir cümle ile bahsedildiğini gören çoğu okur bu romanda asıl anlatılmak istenenin düşünceler olduğu kanısına varacaktır diye düşünüyorum. Düşünceler insanların yaşama karşı bakış açılarının dışa vurumu, kendi öz varlıklarının hissettiği duygularının ses olmuş formudur, eğer paylaşılırlarsa. Deniz Fenerinde karakterler arasında çok açık bir şekilde iletişim sorunu olduğunu görüyoruz. Her bireyin herşey ve herkes hakkında birçok bilgisi var fakat paylaşmaktan aciz. Romanın bazı noktaların karakterler o kadar derin bir sessizlik içine girerler ki okur olarak siz de “birileri artık konuşsun, saçmalasın ama birşeyler desin” diye beklenti içinde bulursunuz kendinizi. Ama bu sizce tam olarak insanlar arasında bir iletişimin var olduğunu kanıtlayabilir mi sorusu tartışılır. Eğer iletişim dediğimiz şey insanların düşüncelerini birbirleriyle paylaşması ise Virginia Woolf'a göre bunu tam anlamıyla başarmak imkansızdır: “Ne olduğumuzu, neler duyduğumuzu kim bilebilir? Kim, en içli dışlı olduğumuz anda bile, işte tanımak, beraberlik budur diyebilir?” (s.205) Görüldüğü üzere Woolf'un düşünce kavramına bakış açısı bu şekildedir. Bu eserde Woolf adına bir felsefik konuyu eserine tema olarak işlemiş diyebiliriz: Dil mi düşünceleri sınırlar yoksa düşünceler mi dilde sınırlanır? Her insan her konu üzerinde belirli belirsiz bir yoruma düşünceye sahiptir fakat çoğu bunu paylaşmaz. Bazen anlamsız olduğunu düşünüp bir şey değiştirmeyeceğini varsayar söylemez, bazen de korkularına yenik düşer, içindeki kelimeleri şiddetler dışarı vurmaya eğilim gösterir. Yazarımız ise bu düşünceleri kaleme alanlardan.Woolf dile dökülmeyen, insanların iç dünyasına hapsettiği bu düşüncleri o kadar başarılı bir şekilde kaleme alıyor ki okumaya başlarken merak ettiğiniz insanların görünüşleri, birbirleriyle olan ilişkileri ve tipleri hakkında bilgi sahibi olmanızın hiçbir önemi olmadığını farkediyorsunuz. Düşünceler sizi yeterince doyuruyor. Kitabı bitirmeye yaklaştığınızda ise tıpkı Woolf gibi siz de içinizde sakladığınız, dışa vuramadığınız tüm duygularınızdan, doya doya yaşayamadığınız an'ı ve sizde derin duygular yaratan insanlara, sizdeki değerini açık bir dille bugüne kadar açıklamadığınız için hafif sancılı bir acı hissedebilirsiniz. Kullanılan ağır dilden dolayı zaman zaman çoğu bölümleri tekrar okuyarak anlasak da verilen gerçek mesajı aldığımızda okuduğuna değdini hissettiğim kitaplardan birisi oldu. Hiçbir düşünce saklanmayacak kadar güçlü, açığa çıkmayacak kadar değerlidir. Önemli olan doğru an'ı kaçırmayarak doğru insana dilin yettiği kadar yüreğindeki düşüncelerin tamamını paylaşabilmektir. Kaynak : https://eksisozluk.com/to-the-lighthouse--448435 http://thalassapolis-neokudum.blogspot.com.tr/2010/10/deniz-feneri-to-lighthouse- virginia.html http://www.ertangil.com/2013/08/virginia-woolf-ve-deniz-feneri-uzerine.html Ay’ın Karanlık Yüzü İnsan çoğu zaman gözünün önündekini fark etmez ya da onu ilgi çekici bulmaz. Daha gizemli ve bulması zor olanları arar durur. Sonra da onlara inanmayı seçer. Bu, insanların dünyayı daha eğlenceli ve büyülü bir yer yapmaya çalışması ile ilgili. Aslında yapmaya çalışmasına gerek olmadığını ve zaten öyle olduğunu fark etmez, zaten dünyada açıklanamayan ve nereden çıktığı belli olmayan milyonlarca olayın olmasından belli olmuyor mu bu durum? Örnek vermek gerekirse; değişik yerlerde defalarca görüldüğü belirtilen fakat hiçbir kanıt bulunamayan ufolar, uzaylıların