duyulacak bir zekaya sahiptir ancak başarıya ulaşmasında etkili olan şeylerden bazıları da kendine güven, sabır ve hırs olmuştur. Eğer Einstein onunla dalga geçen kişileri dikkate alıp içine kapansa, asla başarıya ulaşamayacaktı ve insanlığa bu yeniliği getiremeyecekti. O kendine inanmasaydı, emin olun kimse de inanmazdı. Siz kendinizden emin olun, kendinize güvenin ki insanların sizin başarıya ulaşabilip ulaşamayacağınızı düşünmesi sizi etkilemesin. Doğuştan başarı diye bir şey yoktur, dünyadaki herkes başarısını çalışıp, azmedip kazanmıştır. Unutmayalım, kimsenin bir şeyi başarması için başkasına ihtiyacı yoktur, siz kendinize yetersiniz. Ülkü Akkuzu Beynimin Fısıldadıklarından Kaçış Yolu Şu an bu satırları yazarken sizlere neyi göstermek istiyorsam onu göstereceğim. Yani düşüncelerimi süzgeçten geçirip, bir dış ses olarak yazı hâlinde aktaracağım size göstermek ve okutmak istediğim her ne ise. Süzgeçten geçirilmiş dış sesimin size söyledikleri belki 500 kelime civarı olacak ama onun asıl kaynağı olan iç sesim beynimin içinde milyonlarca şey söylüyor, hem de hiç durmadan. İç sesimi kimsenin duymaması bana hep mükemmel bir özellik olarak gelmiştir ama bu iç sesimin devamlı konuşuyor ve hiç susmuyor olması bazen beni çok bunaltıyor. Tabii ki hiç durmaksızın pozitif şeyler düşünmüyor kimse, negatif düşüncelerimiz de elbet oluyor ve beynimin içinde negatif düşüncelere sahip olmak ve bu düşünceleri durduramamak sinirlerimi hayli bozuyor. Ben de bu düşüncelerden biraz olsun arınmak için kendime farklı yollar arıyorum. Bazen kendimi pozitif düşünmeye sevk etmeye çalışıyorum, bazen kendimi meşgul tutmaya ve düşünmemeye uğraşıyorum, bazen de bu çabalarımdan çözüm alamadığım durumlarda düşünmediğim tek an olan uyumaya uğraşıyorum. Hayatta olan sağlıklı bir beyne sahip bir birey olarak, sabah uyandığım zamandan akşam uyuyana kadar geçen sürede beynimin durmadan düşünüyor olması beni mutlu ediyor evet ama dediğim gibi bazen de bunaltıyor. Fakat her düşünmek istemediğimde zamanımı uyuyarak da geçirmek istemiyorum, bunun yerine daha verimli aktivitelerde bulunmak istiyorum. Uyumak haricinde kendi düşüncelerimi susturmak için pek çok aktivite aradım ancak bende en çok işe yarayan yöntem müzik dinlemek oldu çocukluğumdan beri. Ne zaman bir şeylerden kaçıyor olsam kendimi hep kulaklıklarımı takmış son ses müzik dinliyor hâlde buldum. Fakat müzik dinlemekte de şöyle bir sıkıntı vardı. Dinlediğim müzik türü her ne ise, arkada çalan melodisi ve şarkı sözlerinin bana hissettirdiği birtakım şeyler oluyordu ve şarkı bana ne aşılıyorsa ben onu hayal dünyamda düşünüyor oluyordum. Örnek olarak depresif şarkıların sizi ister istemez depresif bir moda sokması mesela. Yani kısacası burada şarkı düşüncelerimi ve hayal gücümü yönetiyor oluyordu ve en önemlisi de ben düşünmek istemezken bana bir şeyler düşündürtüyordu. Dolayısıyla bir şarkıyı birkaç kez dinledikten sonra o şarkıdan bıkıyordum çünkü artık bana ne hissettirdiğini ve ne düşündürttüğünü biliyor ve bu hisleri önceden defalarca tatmış, düşünceleri çoktan ezberlemiş oluyordum. Ta ki tekno müzik türüyle tanışıncaya kadar. Birkaç ay önce Hollanda’da arkadaşlarım beni bir tekno müzik festivaline götürdüler ve o ana kadar hiç tekno dinlememiştim. Benim için çok yeniydi ve çevremde bu kadar övüldüğü için de merakla bekliyordum gidene kadar. Gittiğim an anladım ki arkadaşlarımın tüm övgülerine sonuna kadar değiyordu. Çünkü yıllardır düşünmemek için aradığım yol kesinlikle teknoydu. Festival boyunca fark ettiğim şey teknonun bana hiçbir düşünceyi veya hissi dikte etmemesi, o anki düşüncelerimi ve hayallerimi benim yönetmeme izin vermeseydi. Kendimi müziğe bıraktığımda gerçekten hiçbir şey düşünmüyordum ve kendimi bulutların üstünde, kuş gibi hafif hissediyordum. Bir şey düşünmek veya hayal etmek istediğimde de buna ben karar veriyordum ve sanki hayalimde canlandırdığım her şeyi bana 100 kat fazla güzel hissettiriyordu tekno, vücudumdaki her bir hücrenin içinden geçiyormuş ve içime işliyormuş hissi yaratıyordu bende. Kısacası iyi ki o müzik festivaline gidip teknoyla tanıştım. Şu an ne zaman canım sıkkın olsa, bir şeylerden bunalsam ya da düşünmeden zaman geçirmek istesem hemen elim kulaklığıma gidiyor tekno dinlemek için. Teknoyu genç bir yaşta keşfettiğim için ve ihtiyacım olduğunda beni düşüncelerimden uzaklaştırarak zihin sağlığıma iyi geldiği için çok mutluyum. Kaynakça https://www.facebook.com/events/1165377673635762/ Günümüzde pek çok kavram filmler ve kitaplar sayesinde hayatımıza girdi.Bunların başında gizli tarikatlar,ayinler ve illüminati​.”Kelime anlamı aydınlanma anlamına gelen illuminati aslında orta çağda bir grup bilim adamının kurdugu topluluktur.”​Dan Brown​​’un yazdığı Melekler ve Şeytanlar​ ​aslında bu tür tarikatler hakkında bizi bilgilendirmekle kalmıyor aynı zamanda içimizdeki araştırmacı ruhu ortaya çıkarıyor.Neden diye sorarsanız, şahsen kitabı okuduktan sonra çaplıca araştırmalar yaptım ve bunu yapan bir tek ben değilim.Kitaptan bahsedicek olursak, olaylar simge bilimci ​Robert Langdon​​’ın ,baş karakter, etrafında gelişiyor. Kitapta din ve bilim bir bütün olarak ele alınmış.İlk olarak bu fikri anlamadım çünkü iki sözcük birbirinden tamamen farklı gibi geliyor kulağa.Biri tamamen inanışa ve soyutluğa bağlı bir diğeri ise tamamen somut ve sayısal verilere dayalı.Kitaptaki gibi bir bilim insanının hem inancına düşkün biri olup hem de ilmine devam edip yeni şeyler keşfetmesi,karşıt­madde, insanı hayrete düşürüyor.Bu gibi insanların, sadece tek bir şeye körü körüne bağlı insanlar tarafından öldürülmesi beni hem sinirlendirdi hem de üzdü.Siz topluma yeni şeyler katmaya çalışıyorsunuz aynı zamanda yeni şeyler de keşfediyorsunuz fakat bazı insanlar bu tip şeylerin tehlikeli olacağını düşünerek hem size karşı hem de fikirlerinize karşı atağa kalkıyor.Tıpkı kitaptaki bilim insanının başına gelenler gibi.Bunun yanında başka bir ülkenin inanış biçimine ve kültürel yapılarına ,hem mimari hem ruhsal, tanık oldum.Kitap Vatikan çevresinde geçtiği için hiç bir eser,şapel,kilise vb. atlanmamış her ayrıntısını yaşar gibi olmak güzel bir duygu elbette.Kitapları sadece okumak değil aynı zamanda o ortamda kendinizi buluvermek kastettiğim şey.Sanki her cinayet işlendiğinde siz de ordaymışsınız gibi hissetmek çok garip.Bu duyguyu özellikle kitaptaki kardinaller öldürülürken yaşadım.Öldürülme biçimlerine şahit oldum ve bu öldürülme biçimlerinin de dinsel olarak anlamları vardı.Kültürel olarak anlamaya bir örnek verebiliriz bunu.Bir de toplumdaki özel insanların ürettikleri yenilikçi fikirlerin uygun olmadığı gerekçesiyle yok edilmesi var.Aslına bakarsanız bu olay yenilikçi fikri kimin elinde tuttuğudur.Yani tıpkı filmdeki gibi eşsiz bir madde yaratırsınız ve bu madde doğru yerde ve doğru zamanda kullanıldığı takdirde insanlığa pek çok alanda faydası dokunabilir fakat yanlış şekilde kullanıldığında da bir o kadar yıkıcı olabilir.Bu somut bir madde olmak zorunda değildir.Düşünceler de bir yeniliktir tıpkı yeni keşfedilen bir madde gibi toplumu iyi ya da kötü yönde etkileyebilir.İnsanlar belki de bu kitabı okuyup sadece sürükleyiciliğine kapılmayıp aynı zamanda fikirlere saygı duymayı ve kendi düşünceleriyle karşılaştırıp, düşündükten sonra karar vermelidirler.Maalesef bu romandan ibaret değil...Tüm dünya da zaten böyle bu durum bana sorarsanız.Din ve bilim hep bir tartışma içide fakat ortada bir problem varsa şayet, sadece kendi fikirlerini savunan insanlar bu iki kavramı birbirinden daha da uzaklaştırmakla kalmıyor, aynı zamanda toplumda bir kaos oluşmasına sebep oluyor.Kitabın ana fikri bence bu yönde ilerliyor aynı zamanda kitabın sonlarına doğru da kötü olarak tanımlanan karakterin kendi cezasını vermesi de dikkatimi çekti.Aslında kötü olarak kastedilen hep aykırı olup başka fikirleri ortadan kaldırıp sadece kendi fikirlerini egemen kılmak isteyen kişiler ve bu kitapta da aynı şekilde betimlenen bir din adamı bir örgüt sayesinde kendisini toplumun ve diğer bütün düşüncelerin hakimi olarak görmek istiyor.Bu tür inanlar yaptıkları yanlışı anlayınca ya kendi düşüncelerini de alıp bu amaçtan vazgeçiyorlar ya da kitapta olduğu gibi kendilerini cezalandırıyorlar.Hangi yöntem daha doğru gibi bir şey söyleyemem fakat kendi düşüncelerimizi doğru bir şekilde herkesin anlamasını sağlarsak , sayfa 2 belki o zaman bu kaos ortamını dindirmiş oluruz.Çünkü asıl kaos kişilerin tutumundan başka fikirlerin tam olarak karşı tarafın anlayamamasıdır dolayısıyla tıpkı kitapta olduğu gibi bir taraf atağa geçer ve karşı düşünceye saldırmaya çalışır.Son olarak değinmek istediğim konu ise Dan Brown​’un eserlerinden eksik etmediği aşk olacak.Aşk insanları bir araya getirerek zorlukları aşmasına yardım eder.Kitapta olduğu gibi sorunlar akıl almaz olsa da eğer sizin fikirlerinizi anlayıp bu fikirlere saygı gösteren bir insanla bir işe atılırsanız, birbirinize destek olmakla kalmayıp çözemeyeceğiniz sorun da kalmaz.Sizce de öyle değil midir? Cem Ölmez 16/04/201721502061 Yeni Bir Dil Taş Devri, Bakır Devri, Tunç Devri, Demir Devri, Orta Çağ, Yeni Çağ… Özellikle ilk devirlerin adları çok açık, o dönemde en çok kullanılan, en değerli maddenin ismiyle anılıyorlar. Günümüzde ise Bilgi Çağı’ndayız. Bu da demek oluyor ki günümüzde en değerli, en çok kullandığımız şey bilgi. Hayatımızın her alanında kendine yer bulan bilişim teknolojilerinin en temel hedeflerinden biri bu bilgiyi saklayabilmek ve güvenilir yollarla, hızlı bir şekilde paylaşabilmek. Gündelik hayattan birkaç örnekle yaptığımız birçok harcamanın aslında bilgiye sahip olmak, depolamak ve daha hızlı erişmek adına olduğunu anlatmak istiyorum. Herkesin yeni telefon, bilgisayar ve tablet alacağı zaman göz önünde bulundurduğu en önemli ölçütlerden biri, cihazın bilgi depolama kapasitesi. Bilgiyi saklamak kadar buna ne kadar hızlı eriştiğimiz ve bilgiyi ne kadar hızlı paylaşabildiğimiz de önemli. Örneğin eve aldığımız internet paketindeki belki de en önemli unsur internetin hızı. Bilgi, sadece bireysel amaçlar için değil kurumsal amaçlar için de çok önemli. Artık büyüklüğü önemli olmaksızın neredeyse her sektördeki çoğu şirket elindeki verileri, bilgileri depolamak için “hafıza” satın alıyor. Bu bilgileri kaybetme riskini daha aza indirmek isteyenler, bu bilgileri bilgi depolayan şirketlere yolluyor. Sadece dijital ortamdaki bilginin değerini değil her türlü bilginin önemini göstermek için akademik alandan da bir örnek vermek istiyorum. Bilkent’teki Fen Fakültesi’ne bağlı derslerin ders kitaplarından en ucuz olanı 100 !. Her hangi bir alanda (müzik, dans, okul dersleri,…) özel ders almanın ortalama ücreti 75 !. Bu örnekleri sayfalarca uzatabiliriz ama bilginin hayatımızdaki yerini bu örneklerle bile rahatça kavrayabiliriz. Bilgiye sahip olmak kadar bunu kullanabilmenin de önemli olduğunu düşünüyorum. Zaten kullanmadıkça 60 yıldır kapağı açılmayan, evinizin bir köşesinde çürüyen bir kitaptan fakı ne? Özellikle de dijital ortamdaki bilgiyi işe yarar hale getirmek için bilgisayar gibi analog ve dijital ortamlar arasındaki bağı sağlayan arayüzleri verimli ve doğru bir şekilde kullanabilmek gerekiyor. Bu noktada ise işin içine programlama giriyor. Programlama, basitçe bilgisayarın donanımına ve bilgiye ne yapacağını söyleyen komutlardır. Bu komutlar sayesinde bilgi daha anlaşılır hale getirilir, sıradan kullanıcıların erişebileceği biçime sokulur. Bu tanımlarda benim anladığım şey ne diye soracak olursanız, bilgiyi kağıt üstünde, kafanızda, analog ortamda insan veya makine gücüne gerek #1 / #2Cem Ölmez 16/04/201721502061 kalmadan, dijital ortamda çok daha hızlı, etkili, hatasız ve çoklu bir şekilde değiştirebilmeyi, saklayabilmeyi, yararlanabilmeyi ve işlem yapabilmeyi sağlayan bir araç olarak görüyorum, derim. Artık dijital bilgi hayatımızda o kadar önemli ki bu işlemleri en verimli şekilde yapmayı öğretmek için kurslar var. Bunların yanısıra üniversitelerde bilgisayar bilimi (ya da mühendisliği) diye bir bölüm var. Bu kurslar ve bölümler, programlamanın temel öğelerini, yaygın olarak kullanılan birkaç yazılım dilini öğretiyor. Aslında dil denmesi çok hoşuma gidiyor ve yerinde buluyorum. Çünkü dil dediğimiz şey, özünde iletişim aracıdır. Yazılım dilleri de bilgisayarla ve dijital ortamdaki bilgilerle iletişim kurmamızı sağlıyor. Bana göre bunun bir Alman ile akıcı bir iletişim kurmak için Almanca öğrenmekten bir farkı yok. Ayrıca bunun sadece üniversitelerde isteğe bağlı değil, liselerde, hatta mümkünse ilkokullarda, aynı İngilizce gibi zorunlu öğretilmesi taraftarıyım. Bölümümün öğretim görevlilerinden biriyle bu konuda sohbet ederken onun da benimle aynı fikirde olduğunu bilmek mutlu etti. Hatta “Çocuklar İçin Programlama” adlı bir ilkokul öncesi kitabı gördüğünü söylediğinde sandığımdan da çok bu yönde çalışma olduğunu anladım. Programlama dillerinin gerçekten ilkokul öncesinde öğretilebilecek seviyede anlaşılır diller olması, hem öğrenmesini zevkli kılıyor hem de her türlü insanın, bir şekilde hayatında kullanabilmesine olanak sağlıyor. Programlama dilleri, İngilizce temeliyle kolayca kavranabiliyor. Öğrenmesini çoğu zaman oldukça zevkli bulmamın yanısıra, çoğu kişinin profesyonel hayatını da kolaylaştırdığını düşünüyorum. Bir biyoinformatikçi, yaptığı deneylerden elde ettiği bilgileri programlama sayesinde inceleyip sonuçlar çıkartabilirken psikoloji alanında araştırma yapan biri, yüzlerce hatta binlerce kişiyle yaptığı anketin sonuçlarının istatiksel analizini dakikalar içinde tamamlayabiliyor. Bu sayede, çoğu kişi tarafında angarya olarak görülen işler bilgisayarlar ortamında çabucak hallolurken kişi de işin diğer noktalarına daha iyi odaklanabiliyor. Bunun da hem çalışma verimini hem de yapılan işin kalitesini kat kat arttırdığını savunuyorum. Bilgi kadar bilginin nasıl kullanılacağını da bilmenin önemli olduğu dijital çağda, doğru bilgiyi programlamadan da yardım alarak nasıl kullanacağımızı açıklamış Thomas Leitch, Wikipedia U Dijital Çağda Bilgi Otorite ve Liberal Eğitim adlı kitabında. Olabildiğince erken yaşta eğitime ve bilginin önemi kadar bilginin nasıl işlendiğinin, nasıl doğru bilgiye ulaşılabildiğinin de öğretilmesine önem verdiği kitabın birçok yerinde anlaşılıyor. #2 / #2Türk 1 Berk Türk 21302570 TURK 102- Şube 7 Ahmet Kaya 4 Kasım 2014 SENİN İÇİN BİN TANE OLSA YAKALARIM Çocukluk... Çocukken ne yapardık biz? Sabah okula git, okuldan dönünce bütün eşyalarını kapıdan evin içine fırlat, akşam olana kadar arkadaşlarınla oyna. Arkadaş... Arkadaş ne demekti bizim için? Sadece oyun oynamak için kullandığımız insanlar mı demekti? Çocukluk arkadaşlarımızdan kaç tanesi ile hâlâ irtibat halindeyiz? Bu kelime her zaman bu kadar anlamsız mıydı? Khaled Hosseini, bütün kitap boyunca arkadaşlığın çocukken olan saflığını gösteriyor kitabın ana karakterleri olan Emir ve Hasan üzerinden. Kendi çocukluğumuza dönmemizi sağlıyor bu kitap. Tek derdimizin eğlenmek, kıyafetlerimizi kirletmek, gülmek olduğu günleri hatırladım. Kavga etsek bile, ertesi gün barışmaz mıydık? Hayatın kirliği olmadan, kendi küçük dünyamızda bir sürü gün geçirirdik, en olmadık yerlerde bile zaman geçirecek şeyler bulabilirdik. Sosyal sınıfların, ırkların, hatta dinsel inançların bile insanların yaşamını nasıl etkilediğini kolaylıkla görebiliriz bu kitapta. Kendi açımdan konuşmak gerekirse, kitabı okurken beni üzen taraf da buydu. Çok iyi kalpli bir insanın sadece yanlış yerde, yanlış şekilde doğduğu için hak etmediği şeyler yaşaması çok acı verici bir durum değil mi? Daha da acı veren şey ise, günümüzde de hayatın bu şekilde işliyor olması. Varlıklı insanlar, sırf maddi durumları yetersiz diye insanları küçük görüyor, ya da daha açık bir örnek vermek gerekirse, dünyanın birçok ülkesinde derilerinin rengi yüzünden aşağılanan, bir sürü lakap takılan insanlar yok mu? Bu kitabı okurken, az da olsa onların halini anlayabildim, hatta beni kitaba bağlayan unsurun bu farklar ve onların doğurduğu sonuçlar olduğunu söylesem yalan söylemiş olmam. Sayfalar geçtikçe anladım ki "Baba" karakteri kitabın en önemli karakteridir benim için. Khaled Hosseini, bu karakterin doğruları ve yanlışları üzerinden çocuk ve baba arasındaki ilişkiyi anlatmaya çalışır aslında. Hosseini, bu karakteri konuştururken bize çocukların da yetişkinler kadar önemli bir birey olduğunu gösterir, ailelerin onları şekillendirmeye çalışmasının anlamsızlığını göstermeye çalışır. Baba, kitabın başlarında sert bir karakter olarak gözükse de, aslında her şeyi Emir'i sevdiği için yapmaya çalıştığını görebiliriz. Baba karakterinin her sözünde aklıma önce kendi babam, daha sonra ise tanıdığım diğer babalar geldi. Bence hepsinin bir ortak yönü var: Bize kızabilirler, bağırabilirler, belki onlara karşı içimizde bir öfke de oluşmuş olabilir bu tutumları yüzünden, ama onların hepsinin içinde birer Baba var, ne yaparlarsa yapsınlar, aslında bizim iyiliğimiz için yapıyorlar. Kitabın bir bölümü vardır ki, o bölümde Emir'in gözünden bakmak gerekirse çaresizliği hissettim. Belki de bu etkili anlatım yazarın Afgan olmasından dolayıdır, ama Emir'in Kabil'e dönüş yaptığı bölümde Taliban adı verilen örgütün yarattığı terörü gerçekçi bir şekilde anlatmaktadır. Bir düşünsenize, yıllardan sonra çocukluğunuzun geçtiği yere geri dönüyorsunuz ve her şeyin değiştiğini, harap olduğunu görüyorsunuz. Diktatörlüğün sonucunu görmekteyiz bu kitapta, zengin olmak isteyen, güç isteyen bazı insanların çıkarları yüzünden bir daha hiçbir şeyin eskisi gibi olamayacağını acı bir biçimde hissetmemizi sağlamıştır. Kitabı özetlemek gerekirse, küçük bir hayat dersi aldım ben o sayfaları okurken. Yeri geldiğinde güldüren, yeri geldiğinde ağlatan bir eser oldu benim için. İç savaş, dünyanın ne kadar Türk 2 kirli bir yer olduğu gerçeği, ihanet, pişmanlık, geçmişi değiştirme isteği… Bunların birçoğu benim için bir fantastik ögeydi, mesela savaş neydi ki benim için? Ben sıcak evimde yaşarken aslında bir sürü şey yaşanıyordu, bir sürü insanın hayatı kararıyordu. Hosseini, yaşadığımız dünyanın karanlık yüzünü bize gerçekte olan olayların arasında yarattığı hayali karakterler arasından yansıtır. ER1 Ayşenur ER 21301622 TURK 102 SEC:30 Aslı UÇAR 08.11.2014 İNSANLIK AYNASINDAKİ KIRMIZI -Ayna ayna, söyle bana. Benden noksanı var mı bu dünyada? Evet, var! Aynaya baktığında fark etmiş olmalısın. Sen bir insansın. Her insan gibi biraz noksansın. Diğer bir deyişle eksik… Başından beri bu kadar eksik miydin, büyüyünce mi arttı içindeki gedik? Orasını sen karar ver. Bildiğim bir şey var ki, sendeki boşluk seni daha da ağırlaştırıyor. Yere bak, zemin mermer olmasa ayakların çatlatacak buraları. Kırılacak ayna. Yerdeki kırık ayna parçalarındaki yansımalarınla daha da çoğalacak boşluğun. Birini dahi dolduramazken diğerlerini çoktan boşverirsin sen. Yoksa daha mı hırçınlaşırsın? Sakin ol ve içini dinle. Aynaya sorduğun ve dahası soramadıkların yankılanır içindeki boşlukta. Ses gider, frekansı yırtar kulaklarını. Bu arada ben kim miyim? Ayna ile arandaki anlaşmazlığı bilen bir dost… İnsansın sen, kırmızısın yani. Sinirin kızgınlığı, aşkın tutkunluğu, dostluğun sıcaklığı var bu renkte. Her insan gibi sadece bir renksin. Bir renk ise milyonlarca yaşantı. Maviyle arkadaş, sarıyla yoldaş, beyazla sırdaşsın. Griyi sakın unutma, onunla başa başsın. Her renk gibi sen de iki rengin karışımısın. Renkler bir araya gelip başka bir rengi oluştururken, kendilerinden bir ton eksilir. İşte sen, o tonun ağırlığı altındasın. Doğru söyledin, bu eksiklikle yaşanmaz. Ya da yaşanabilirlik kabul edilemez. Harekete geçmek lazım. Doldurmak lazım koskoca gedikleri. Ama nasıl? Ne ile? Hayır, her bulduğun rengi içine katmakla kapanmaz boşluğun. Kendini siyaha dönüştürdüğünle kalırsın. Değil mi ki siyah bütün renklerin karışımıdır? Kendi tonundan ödün vermemelisin. Ne bir ER2 açık ne bir koyu. Eksik kırmızıysan eğer, kırmızı olarak dolmalısın. Hayır, açsın belki ama doyumsuzca yiyip sonra kusamazsın. Sevgiye mi açsın? Pembeyi sevemezsin, aklı bir karış havada. Laciverte âşık olamazsın, fazla ağırbaşlı. Yeşil kendi dünyasında. Mor’un kafası çok karışık. ‘Madem boşluğumu dolduramıyorum, kırmızı olmak istemiyorum’ dediğini duyuyor gibiyim. Başka şansın yok ki. Dünya döndükçe güneş hep sarı, deniz hep mavi, bulut hep beyaz olacak. Çimenin de yeşilliğinden vazgeçeceğini sanmıyorum. Medet umduğun doğa sendeki boşluğu dolduramaz. Sen iyisi mi rotayı başka yöne çevir. Kırmızısın sen, insansın yani. Birey olmanın farkındalığı, yanlışa başkaldırı, doğrunun verdiği dinginlik var sende. Bir de Allah vergisi boşluk var içinde işte. İnsansın, üstüne üstlük dünyadasın. Arayış içindesin. Seni tamamlayacak olanın peşinde… Senin gibi milyarlarca var şu kaldığımız yerde. Hesapla, bu da milyarlarca boşluk eder. Milyarlarca arayış, milyarlarca buluş, milyarlarca da bulamayış var. Çık şu aynalı odadan artık. Dön bir bak etrafına. İnsanlar neyle dolduruyor içini. Ya da neyle doldurduğunu zannediyor. Kimisi para peşinde, dikdörtgen şeklindeki resimli kâğıt parçalarının huzur vereceği kanısında. Birkaç milyarı ise elinde büyüteç, aşk teftişinde. Bu insanlar da bölünebilir. Kimisi bu aşkı karşı cinsinde, kimisi de hemcinsinde arıyor. Bazıları da aşkı insanda değil, insanın yaratıcısı Allah’ta buluyor. Allah’ın sonsuzluğu hem boşluklarını dolduruyor, hem ruhlarını doyuruyor hem de gönüllerini tatmin ediyor. Buna da ilahi aşk diyorlar. Kimisi O’na, kimisi şuna inanıyor. Kimisi inanmıyor bile. Bazısı seviyor, bazısı sevmiyor. Bazısı gecesini gündüzüne katıp boşluğundaki sökükleri dikmeye çalışırken, bazısının umurunda bile değil. Boşlukları görmezden geliyor. Karanlığa denk geldiği zaman görmediği o söz konusu boşluğa düşmekten korkmuyor. Ya da korkmamak için düşünmüyor. Ama bir düşünse; kafasını kaldırdığında gökyüzünün, içine sığmayan o kocaman boşluğun dışarı taşımı olduğunu fark edecek belki de. Ama insan işte. Sadece iki hece. Ama ne hece! Bütün alfabeyi içinde barındıran… ER3 Dünya bir tuval. Sen de bir renksin, kırmızı. Bir fırça darbesiyle kondurulmuşsun şu tuvale. Yerinde durmuyorsun tabi. Akıyorsun tuvalin üstünde. Akarken içindeki şeffaflık seni rahatsız etti. Şimdi tuvalde daha bir anlamlı akıyorsun, daha bir alıcı gözle bakıyorsun içinde bulunduğun resme. Belki başka bir kırmızıya rastlarsın, belli mi olur? Belki bir insanın eteğinde bulursun o rengi, belki de yüreğinde. Belki kendi ayakkabıların kırmızıdır. Arayış içinde koşarken bakmamışsındır ayaklarına. Ezilmiştir kendi rengin hem de kendi ayakların altında. Aynaya bir farklı bak bu sefer, belki başındaki al yazmadasındır. Baş tacıdır kırmızı, kendi kırmızılığında. Şimdiye kadar hiç kimsenin göremediği bir desenin vardır, hayal ettin mi hiç? Ayna ile arandan çekiliyorum şimdi ben. Bu sefer gözlerini gerçekten aç ve öyle nazar et aynaya. -Ayna ayna, söyle bana. Şimdiye kadar söyleyemediğin ne varsa söyle. Ad- Soyad: Kübra Nur Akkoç Numara: 21302138 Ders – Şube: Türkçe 101 – 19 Öğretmen: Başak Berna Cordan Tarih: 25.11.2014 Mona Lisa gülümsüyor, peki mutlu mu? 1950’lerin Amerikası... İkinci Dünya Savaşı sonrası azalan erkek nüfusu, erkeklere verilen sosyal ve ekonomik önceliği artırmış... Genç kadınlar; hem erkekler hem de geleneklerin ve toplumsal normların devamlılığını savunan gelenekçi, kurumsalcı ve muhafazakâr aile büyükleri tarafından baskı altına alınmış... Biri, bir şeyleri değiştirmek ve farkındalık yaratmak için geliyor: Katherine Watson. Akkoç 2 Kaliforniya Wellesley Koleji’nde okuyan Joan’ın günlüğü Kaliforniya Wellesley Koleji’ne giden kızlardan biri olmak, her alanda mükemmel olmayı gerektirir. Mükemmel kelimesi sizin için çok yüzeysel kalmış olabilir, ama bize öğretilen “mükemmelliyet” sandığınız kadar da yüzeysel değil. Eğer, 1950’lerin Amerika'sında, annenizin hatta büyükannenizin mezun olduğu bir kolejde eğitim görüyorsanız, zeki olmak zorundasınız ya da en azından öyleymiş gibi davranmak. Sadece zeki değil çalışkan da olmak zorundasınız, ders programını öğretmeninizden daha iyi bilmeniz, öğretmeninizin ders içindeki bir sonraki adımına sizin karar vermeniz gerekir. Aslında bu dediğim, göründüğü kadar da zor değil. Çünkü benim gibi eğitim alan bir kızın yenilikçi olma, sanat ve eğitim üzerinde yenilikçi anlayışlar arama gibi bir zorunluluğu yok. Benim öğrenmem gereken şey yıllardır aynı şekilde öğretilen, mükemmelliyetçi ve geleneklerine bağlı okul yönetimimiz ve ailelerimiz tarafından onaylanmış bilgileri öğrenmek. Bu yüzden, öğretmenimin kim olduğu benim için herhangi bir şeyi değiştirmez, gelen tüm öğretmenler aynı şeyleri anlatmak zorunda. Biliyorum ki, eğer anlatmazlarsa bu bizim toplumumuzda kabul görmez ve okulumuz tarafından yadırganır. Biz öğrenciler de, karmaşaya sürükleniriz. Bunu, şu yeni gelen Sanat Tarihi dersi öğretmeni örneğinde görmedik mi zaten? Ah Katherine Watson... Bizim toplumumuzda yıllar boyunca oluşmuş ve oturmuş gelenekleri bir anda yıkıp değiştirmeye çalışıyor. Neyse, bunları düşünecek vaktim yok. Tüm diğer yaşıtlarım gibi yakında gerçekleştirmeyi planladığım hayallerimdeki evliliğe odaklanmalıyım. Biz kadınların en önemli görevi bir aile kurmak, çocuklarını geleneklerine uygun yetiştirmek ve bu şekilde geleneklerimizi gelecek nesillere aktarmak, geleneklerimizin devamlılığını ve dokunulmazlığını sağlamak değil mi zaten? Üzgünüm Katherine Watson, başvurmam için Akkoç 3 zorladığın Yale Üniversitesi Hukuk Fakültesine kabul edilmiş olmam beni zerre kadar ilgilendirmiyor. Benim başka hedeflerim ve amaçlarım var. Üniversiteye giderek, aileme ayıracağım vakitten çalmak bana göre bir iş değil. Biliyorum, sen değişim ve özgürlük istiyorsun. Peki, kim benim özgür olmadığımı söyleyen kim? Önümde hayatımla ilgili yapmam gereken bir tercih var ve ben bu tercihi aile kurmaktan yana kullanıyorum. Kendi irademle kendi hayatıma yön veriyorum, kimsenin baskısı altında değilim. Watson’ın anlamadığı bir şey var, ev hanımlarının da ilgi alanları vardır. Zaten çok sevdiğim ve hayatımı birleştirmek istediğim bir nişanlım var, üniversiteye gitmek için ondan vazgeçmek hayatımda yaptığım en kötü tercih olurdu sanırım. Yine de, Sanat Tarihi öğretmenim Katherine Watson’ın hakkını yememeliyim. En yakın arkadaşım Elizabeth’in evliliğinden sonra kabusa dönüşen hayatını düşününce içim kararmıyor da değil. Gerçi, ailesinin zoruyla çok da sevmediği bir adamla evlendi. Aynı durum kocası için de geçerli; onu umursamıyor hatta aldatıyor bile olabilir. Betty’nin annesini kızının kaldığı bu zor duruma rağmen evliliğini devam ettirmeye zorluyor olması da kınanmayacak gibi bir davranış değil. Nasıl bir anne, kızının mutluluğundan önce evlilik kurumunun devamını düşünebilir? Benim de aklım almıyor ne yazık ki. Neyse ki, Betty sonunda boşanma davası açtı. Bugün buraya yazmak istediklerim bu kadar sevgili günlük. Aynı anda hem mezun olmaya hem de aile kurmaya çalışmak insanı oldukça yoruyor. Katherine Watson’ı, mükemmeliyetçi okul yönetimimizi, geleneklerine bağlı ailelerimizi, sınıf arkadaşlarımı ve yapmak üzere olduğum evliliği düşününce, ben de görebiliyorum ki değişime gerçekten ihtiyacımız var. Ama bu değişim kimseye panik duygusu aşılamamalı; yavaş, temelden ve kalıcı olmalı. Bunların gerçekleşebilmesi için ise; her şeyden önce “zamana” ihtiyacımız var. Bir de, sevgiye... Akkoç 4 Kaynakça: Film: Mona Lisa Smile Yönetmen: Mike Newell Senaristler: Lawrence Konner, Mark Rosenthal Fotoğraf: http://www.imdb.com/title/tt0304415/ Hakan Emiroğlu 21201997 19.11.2014 Ali Turan Görgü Ben İstanbul Bugün de yorgun uyandım. Uyumaya hiç fırsat bulamamışken uyandım hem de. Her zaman olduğu gibi işte. Her zaman yaptığım gibi. Bazen aynaya bakıp kendime soruyorum “Bunu nasıl başarıyorsun?” diye. İnan ben de hiç bilmiyorum. Sanma ki ben yorgun değilim. Sanma ki çökmedi omuzlarım ve sanma ki her gün biraz daha kaybetmiyorum yeşilimi ve mavimi. Belki de nefesimi. Sanma ki ben güçlüyüm. Değilim. İnan değilim. Öyle bir şey ki sanki herkes hayatımı mahvetmek için çabalıyor. Yeşil çalıyorlar benden mavi çalıyorlar. Bazen de sözde yapıcılık adına tamir ediyorlar. Beni değiştiriyorlar. Değiştirmeye çalışıyorlar. Beni ben olmaktan alıkoyuyorlar çoğu zaman. İşte o zaman soruyorum ben kimim diye. Her an farklı bir tını kulağımda. Biri çok seviyorum diyor biri küfürler yağdırıyor. Anlayamıyorum, benim suçum ne? Yoruldum her gün milyonlarca insan görmekten. Sanki her gün hepsini sırtımda taşıyormuşcasına yoruldum. Öyle hissediyorum ki sanki vapurlar delip geçiyor içimi. İçimde milyonlar taşıyorum. İçimde aşk, içimde nefret, içimde sevgi taşıyorum. Ben ki kainat güzeli, ben ki doğallığın kelime anlamı. Lütfen kusura bakma. Tüm dünya güzelliğim konusunda hemfikirken mütevazı olmamı bekleme benden. Biraz da sen beni anlamaya çalış. Aslında nelerden hoşlanırım? En sevdiğim renk ne? En sevdiğim yemek? Bunları sor biraz da. Biraz da ben anlatayım sen dinle beni. Artık neden ağlayamıyorum onu sor mesela? Çocukluğumu özleyip özlemediğimi sor bana. Çünkü ben her gün seni dinliyorum, seni ve nicesini, milyonları. Ama kimse bana sormuyor bugün sen nasılsın diye? Evet, seni seçtim kendimi anlatmak için. Kendimi sana yakın bulduğum için değil. Bir tek sen dinlediğin için. Her gün kendime soruyorum ben kimim diye? Henüz bulamadım cevabını. Kadıköy’ü bilir misin? Bugün O’ymuşum gibi uyandım. Kadıköy’de bir kıyı kahvesi gibi. İçmelere doyamamış gibi. Dün de Beşiktaş’tım. Gereksiz kalabalıktı kafam. Bu yüzden soruyorum işte, ben kimim? Bilirsin, insan çocukluğuna dair pek bir şey hatırlayamaz. Hep başkalarından dinleriz kendimizi. Beni de hep anlatırlar bana. Çok güzelmişim. Eşsiz, ihtişamlı. Herkes çok severmiş, öyle söylerler. Paylaşılmazmışım. Savaşlar çıkardı, derdi annem. Sen düşün artık sevginin boyutunu. Bunları duymak beni hiç mutlu etmiyor biliyor musun? Anneme hep aynı şeyi soruyorum. Neden şimdi sevilmiyorum? Neden ben yeşilin ve mavinin bütün tonlarıyken kahveye çalar oldum? Annem susuyor hep. Bilirsin, ana yüreği. Senin verecek bir cevabın var mı? Dinlemek isterim doğrusu. Çünkü bilmek istiyorum ben size ne yaptım? Bazen hatırıma geliyor geçmiş günler. Sanki herkes daha bir mutluydu. Çok fazla şeye sahip değillerdi belki. Her şey azdı. Ama yetinmeyi biliyorlardı, biliyorduk. Şimdi öyle değil. Benimle bile yetinemiyorlar. Kızgınlar, kırgınlar bana. Beni bu hale getiren kendileriyken bana kızgınlar. Hatayı kendimde arıyorum bazen. Soruyorum yine ben kimim diye. Hepinizi taşımaktan unuttum kendimi. Bunu söylemek istemezdim ama artık bana yük oluyorsunuz. Taşıyamıyorum. Kendime kızıyorum, kendime küsüyorum. Çünkü kaybettim. Aklımı, kendimi. Sizi de kaybettim. Bundandır sevmeyişimiz birbirimizi, katlanamayışımız.Bundandır bulamayışımız. Çünkü kaybettik. Buna rağmen ben devam etmek zorundayım yoluma. Her gün taşımak zorundayım milyonlarımı. Her şeye rağmen ben seviyorum ben olmayı. Kim olduğumu bilmememe rağmen seviyorum. Her gün bir başkasını hissetmeyi seviyorum. Her gün bir başkası olmayı seviyorum. Annemin çoçukluğumu anlatmasını seviyorum. O günleri hatırlamaya çalışmayı seviyorum. Bazen hiç tanımadığım insanlar çıkageliyor. Çocukluğumu anlatıyorlar bana. Hiç bilmediğim şeyleri. Hayranlıkla dinliyorum sanki anlattıkları ben değilmişim gibi. Sahi ben bugün kimim? Bir tek sana söyleyeceğim. Seni seçtim söylemek için. Kendime sana yakın bulduğum için değil. Bir tek sen dinlediğin için. Şimdi gözlerini kapat ve dinle. Çünkü ben İstanbul’um. Le Droit à la Paresse -Tembellik Hakkı //* Nehir Erdem O gün, günlerden cumartesiydi. Mevsim değişimini kuşların cıvıltısından öğreniyordum, kışın kasveti yerini baharın renklerine bırakmıştı sonunda ama ben sabah sekiz buçuktan beri final sınavlarına hazırlanmak için kütüphanedeydim. Beynimin mesaisinin bittiğini hissettiğimde, zavallıyı daha fazla zorlamadan toparlanıp çıkış kapısına doğru yöneldim. Bir yandan da, raflardaki kitaplara bakınıyordum ki gözüme bir tanesi takıldı. Paul Lafargue'un kitabına layık gördüğü isim, sabahtan beri kafamın içinde çıkan bastıramadığım isyanın sebebini iki kelime ile özetliyordu: “Tembellik hakkı”. Yanlış anlaşılma olmasın, isyanımın sebebi kesinlikle ders çalışıyor olmak değildi. Sebep, kendimi sonu gelmeyen bir döngünün içinde hissediyor olmamdı. Derslerin çoğu zaman öğrenmek için değil de dayatıldığı için çalışılıyor olması ve gözlerini öğrenme aşkından çok en yüksek notu alma hırsı bürümüş insanların varlığı, beni yaptığım işin ne kadar mantıksız olabileceğini sorgulamaya itmişti. Bu bir kısır döngüydü, benim de bu döngüde kaybolarak duygularından arındırılmış ve en yüksek hedefe, hep daha ilerisine programlanmış bir robot haline gelme ihtimalim o kadar da uzak değildi.Okuma yazmayı öğrendiğimiz gibi bir yarışın içine sokuluyoruz. Bu yarış, yaş aldıkça zorluk düzeyi artan ama hiç bitmeyen bir parkura sahip. Gençlik yıllarında yarışın konusu herkes için aynı sayılır: Bir baltaya sap olmak, yani bir meslek edinmek. Asıl yarış ise meslek edinip yetişkin sıfatına nail olunduktan sonra başlıyor ve kendi içinde birkaç amaca yöneliyor. Bu sefer iş ciddileşiyor çünkü yetişkin bir insan gençlikteki tek kişilik hayatının aksine, sadece kendini değil ailesini de düşünmek zorundadır ve bu da sorumlulukların yükünü daha da ağırlaştırır. Hayatın bu evresinde bir kısım insanın amacı hayatta kalabilmek için karınlarını doyurmak iken; diğer kısmın amacı sonsuz zenginliğe erişmek olur. Bu iki amaç arasındaki ilişki ise oldukça vahim. Tembellik Hakkı'nda Paul Lafargue'un kapitalist düzenin bu yönü üzerinde duruyor. Doymak bilmeyen ve hep daha fazlasını daha karlı şekilde isteyen zengin tabaka, işçi kesimi hırpalıyor. Öyle ki bu “çalışma” çalışmaktan çıkıyor, işkence halini alıyor. Akılalmaz çalışma saatleri, cebinden üç kuruş daha fazla para çıkmasın diye patronların es geçtiği güvenlik önlemleri ile işçilerin insanlığı hiçe sayılıyor. Toplumsal zenginliği artırmak için çok çalışmaları gerektiğine inanan işçi sınıf, çalışarak kendi yoksulluklarını artırıyor, daha sonra da yoksulluklarını daha çok çalışmak için bir sebep olarak görüyorlar. Kapitalizmin düzeni budur işte, karnını doyurmak için çabalayanların, tokluktan çatlamak isteyenlerle olan, zorunlu gibi lanse edilen mutualist yaşam hikayesi.Bu dünyada bir düzen var, bizden önce kurulmuş ve muhtemelen varlığını ilerde de koruyacak bir düzen. Burada herkes başka birinin emri altında çalışıyor, aslında doktorlar, mühendisler de işçi sınıfında. Patronların bile patronları var, patron olmak; toplumdaki çalışma zorunluluğundan onları muaf kılmıyor. Ölümcül saatler boyunca çalışmak herkesin hayatının bir parçası haline geldi. Güneşdoğmadan alarm ile uyanıp servis beklemeye, acıkıp acıkmamanın önemi olmadan her gün aynı saatler arasında yemek yemeye, eve gidince dinlenmek yerine geç saate kadar ödevler ile uğraşmaya, kurallara ve tektip olmaya küçük birer çocukken alıştırılmaya başlıyor insan evladı, doğamızda olmayan dayatmalar normalleştirilmeye çalışılıyor. Ancak kapitalizmin karmaşık düzeni içinde kaybolan insanlar her zaman daha fazlasını istemeyi öğrendi ve kendi haklarından ister istemez vazgeçirildi. Artık kimse elindekiyle mutlu olmaya razı gelmediği gibi, daha fazlasına sahipolma uğrunda, mutluluğa ulaşmayı da ümit ederek, kendilerini yıpratıyorlar. Aynı, koşu bandında sürekli hızlı tempoda koşup hiçbir yere ulaşılmamasına rağmen nefes nefese kalmak gibi.Kısacası, “tembellik hakkı”, hiç kimseye bir faydası dokunmamak, çalışmamak, öğrenmemek, tüm gün tembellik etmek demek değildir. Tembellik hakkı, insanın istediği şekilde çalışmasına olanak sağlayan, verimliliği ve hayat kalitesini, böylece mutluluğu da artıran, insan doğasına uymayan yaptırımlara karşı duran, varlığının kabul edilmesi gereken, her özgür bireyin sahip olduğu bir haktır ve görmezden gelinmesi toplumu robotlaştırarak mutsuzluğa sürükler.KAYNAKÇALafargue, Paul. Tembellik Hakkı= Le Droit a La Paresse. Çev. Vedat Günyol. Istanbul: Telos, 1994. Yasemin Aksöz SEFİLLİĞİN İÇİNDE DOSTLUK İki erkek bir kızı görür ve âşık olur işte her şey bu esnada başlar. Kaderin bir cilvesi mi senaristlerin hayal gücü mü bilmem ama bu iki kahraman erkeğimiz genelde hep arkadaş olmuşlardır ve bu aşk üçgeninde mutlaka üzülecek biri olmuştur. Hüzün erkek kahramanlarımızın birbirlerine bunu itiraf etmeleriyle başlar ve bu hüzün bizi alıp çok uzaklara götürür. Bunun böyle ilerlemediği filmler ise çok nadirdir ama kesinlikle izlemeye değerdir. Geçen günlerde seyrettiğim yönetmenliğini Yılmaz Erdoğan’ın yaptığı ‘Kelebeğin Rüyası’ isimli film ise tam olarak böyleydi. İlk dakikalarda neler olabileceğini tahmin edebiliyorken hatta biraz sıkılmaya başlamışken farklı senaryosuyla beni derinden etkiledi ve kendini göz kırptırtmadan izletti. 1940’lardaki Türkiye’de geçen bu hikâye sadece aşk hikâyesinden ibaret değil aynı zamanda bu filmde halk arasında ‘Kara Veba’ adıyla anılan veremin evlere verdiği acılar da işlenmiş. Şiirlerle dolu bu filmde sanırım beni en çok etkileyen şey kahramanlarımız arasındaki o güçlü, kırılamaz bağ oldu. Bana arkadaşlıkların kendi seçtiğimiz ailemiz olduğunu yeri geldiğinde ailenin bile önüne geçebildiğini gösterdi. Kahramanlarımız Muzaffer ve Rüştü birbirlerine o kadar tutunmuşlar o kadar bir olmuşlar ki kıskanmamak, keşke benim de böyle bir arkadaşım olsa dememek elde değil. Güzel bir kız için girdikleri ufak bir iddia sonucunda nerelerden nerelere savruldular ama hiçbir zaman o dostlukları zedelenmedi, aralarına kilometrelerce mesafe girse bile birbirlerinden hiç haber alamamış olsalar da tekrar kavuştuklarında hiçbir şey değişmemiş gibi kaldıkları yerden devam edebildiler. İçinde bulundukları sefil sayılabilecek bir hayata rağmen bir arada olmayı ve hayatı paylaşmayı biliyorlardı. Gerçek arkadaşlıklar da böyle olmaz mıydı zaten. Hastalıkta sağlıkta beraber olmak değil midir arkadaşlık. Muzaffer ve Rüştü’nün birbirleri için gösterdiği fedakârlıklar arkadaş olmanın o kadar da kolay olmadığını ve hatta sahip olduğun her şeyden vazgeçmen gerekse bile arkadaşlığın her şeyden daha önemli olduğunu gösterdi bana. Koşullar ne kadar güç olursa olsun birbirlerinin hayatına renk katmaya devam ettiler film boyunca. Tıpkı hayatlarını renklendiren bir diğer arkadaşları şiirler gibi. Peki ya şiirler, onlardan da bahsetmek lazım. Filme kattıkları renk o kadar ayrıydı o kadar eşsizdi ki filmden bu kadar çok keyif almamın sebeplerinden birinin o kısa anlamlı şiirler olduğunu inkâr edemem. Kahramanlarımız Muzaffer ve Rüştü’nün denize karşı söyledikleri o eşsiz şiirler çok içten ve samimiydi. Filmde şiirler yer almaya başladıkça karakterlere kendimi daha yakın hissettim belki de. Kalplerimizi bin parçaya bölen o duygular sadece şiirlerle bu kadar dolu dolu ifade edilebilirdi. İçimizi kemiren, o sevdiğimiz kıza, erkeğe rahat rahat söyleyemediklerimizi şairler söylemişler hem de en olması gerektiği gibi. Hani ’Modası geçmez şiirin.’ derler ya büyüklerimiz, gerçekten de öyledir. Babaannelerimizin, dedelerimizin de zamanında olduğu gibi duyguların şiirlerle anlatımı tüm hızıyla günümüzde de devam ediyor. Belki de tek fark sadece sunuluş biçimleridir. O eski mektuplarda yer alan şiirler günümüzde sosyal medya ortamındaki duvar yazılarında varlığını sürdürüyor. Peki anlam? İşte o hiç değişmemiş en başta neyse şimdi de o. Hala saf, temiz ve çok güzel. Yılmaz Erdoğan’ın yönetmenliğini yaptığı bu şaheser beni derinden etkiledi. 1940’ların Türkiye’sinde sefil bir hayat yaşayan iki arkadaşın hikâyesi ne kadar hüzünlü olsa da arkadaşlıklarının samimiyeti içimi ısıttı. Dostluk ve arkadaşlık kavramını yeniden sorgulamama yol açtı. Güzel bir kız için girdikleri iddia ile devam eden serüvenlerini soluksuz bir şekilde izledim. Yer yer okudukları şiirler filme renk katarken karakterlerin samimiyetlerini ve kişiliklerini bana yansıttı. Ve sanırım bu sebeple filmle duygusal bir bağ kurdum. Herkesin seyretmesi ve ders çıkarması gereken bu film acı sonuna rağmen içimde sıcak bir his bıraktı. Hüseyin Yavuz 21702915 DOĞAL BİR OKSİMORON: XX - XY “Birbiriyle çelişen ya da tamamen zıt iki kavram bir araya geldiğinde, bu iki karşıt anlam bazen birbirini götürmek yerine yepyeni bir anlam doğurur. İşte oluşan bu yeni ifadeye ‘Oksimoron’ denir.” “Ancak insan böyle değildir. Bu iki kuvvet onda, iki ayrı cinsten şahısta [kadın-erkek] bulunur. Onlardan her birinin kendisine özel, herkes tarafından bilinen organları vardır. Buna karşılık bütün diğer organlar her iki cinste müşterektir. Aynı şekilde, her iki cins üreme organları dışında bütün ruhsal kuvvetler bakımından ortaktırlar.” (Farabî 76) Okul servisi ineceğim durağa yaklaştığında bu satırları okuyup kitabımı kapattım. Servisten inip kaldırıma adımımı attığımda ilk karşıma çıkan Oksimoron oyununun afişiydi. Kitabı kapatmadan önce okuduğum son satırların da etkisiyle, kadın ve erkek arasındaki ilişkiyi konu alan bu oyunun afişinin önünde bir süre durdum. Acaba gerçekten de kadın ve erkek arasındaki tek farklılık Farabî’nin de dediği gibi üreme organları mıydı? Kadın ve erkek sadece üreme organları açısından farklıysa, aralarındaki anlaşmazlık nereden kaynaklanıyordu? Kadın ve erkek ilişkileri hakkında yeni bir bakış açısı kazanmak umuduyla cebimden telefonu çıkarıp hemen bir bilet aldım. 1 Emre Karayel’in harika oyunculuğunun yanı sıra, oyunun satır aralarında geçen cümleler oldukça etkileyiciydi. Bunlardan biri kadın vücudunun metalaştırılmasının sebeplerinden birinin aslında kadınların bazı davranışları olmasıydı. Bu konu oyun sonrasında oldukça kafamı kurcaladı. Beni en çok etkileyen ise dekor olarak hazırlanmış bir kitabın kapağında yazan soruydu: “Kadınlar Ne İster?” Oyundan çıktıktan sonra bu soru oldukça kafamı kurcaladı. Gerçekten kadınlar ne istiyordu acaba. Üstüne ne kadar düşünsem de kesin bir cevap bulamadım. Eminim ki bu bir sınav sorusu olsaydı erkekler olarak hepimiz sınıfta kalırdık çünkü hiçbirimizin kadınların ne istediği konusunda bir fikrimiz yok. Albert Einstein bile bilime insan, dolayısıyla kadın, psikolojisini inceleyerek başlamasına rağmen bu konuyu daha zor bulup kuantum fiziğine yönelmiş. İzafiyet teorisini açıklamak, bir erkek için kadın psikolojisini anlamaktan daha kolay olsa gerek. Birbiriyle çelişen zıt iki kavram bir araya geldiğinde nasıl ki bazı durumlarda yepyeni bir anlam doğuruyorsa, kadın ve erkek de tam olarak böyle. Doğal bir oksimoron. Kadın ve erkek farklı kromozom dizilişlerine, farklı türlerde kromozomlara ve farklı hormonal yapılara sahip olmalarına rağmen bu farklılıklarının aksine birbirlerinin eşi olan yapboz parçalarına benziyorlar. Biri bir diğerinin tamamlayıcısı. Kadınlar bizim tamamlayıcımız olan özelliklere sahip oldukları için ve bu özellikler de biz erkeklerde bulunmadığı için onları anlamakta güçlük çekiyoruz. Örneğin biz erkekler ne kadar sonuç odaklı, pragmatist bir düşünce yapısına sahipsek, kadınlar da bir o kadar ince düşünce yapısına sahip olup, tabiri caizse varılacak noktaya değil gidilen yola odaklanıyor. Kadın ve erkek arasındaki çatışmalara sebep olan konuyu basit bir örnekle açıklamak gerekirse en başa, kromozom dağılımlarımıza inmekte fayda var. Örneğin kadınlar iki tane x kromozomuna sahip ancak biz erkeklerde sadece bir tane x kromozomu var. Yani biz erkekler, en iyi haliyle kadınların söylediklerinin yarısını anlayabiliyoruz. Bu yüzden kadınlar biz erkekleri ne kadar anlayışsız olmakla suçlarsa suçlasın, erkek yaratılışı gereği karşısındaki kadını sahip olduğu tek x kromozomunun izin verdiği ölçüde anlayabiliyor. Buradaki sorun da erkeğin anlayışsız olmasından değil, kadının kromozom avantajıyla anlayış kapasitesinin daha yüksek olmasından kaynaklanıyor. Tam da bu yüzden kadınlar kendi aralarında konuşmadan da anlaşabiliyor fakat biz erkeklere her şeyi anlatmalarına rağmen biz onları asla tam olarak anlayamıyoruz. Sonuç olarak biz erkekler ‘’Kadınlar ne ister?’’ sorusunun cevabını asla bulamayacağız. 2 Diğer bir yandan beni en çok etkileyen ikinci konu ise Semih’in iç sesiyle konuşma anlarıydı. Oyunda Semih’in beyninin sağ lobu X kromozomunu, yani kadının düşünce yapısını, sol lobuysa Y kromozomunu, erkeğin düşünce yapısını temsil ediyordu. Semih iç sesiyle konuştuğu anlarda, tüm ışıklar sanki Semih’in iç sesinin seyirciye gerçek bir kişi olduğuna inandırmak için temsili lobların üzerine çevriliyordu. Semih olayların çözümü için başvurduğu iç sesinden her zaman iki farklı değerlendirme alıyordu. O anlarda kendimi Semih’in yerinde hissettim. Kız arkadaşımla olan sorunlarımda ben de her zaman iki farklı değerlendirmeyle karşılaşıyordum. Birincisi kendimin haklı olduğunu ve asla geri adım atmamamı söylerken, diğer taraf empati yapmamı, anlayışlı olmamı ve benim de hatalarım olduğunu söylüyordu. O an anladım ki kadınların aksine yaradılışımızdan kaynaklı olarak her zaman iki farklı değerlendirmeyle karşı karşıya kalacağım. Vereceğim kararlarda tutarlı olmak için de, doğrudan iç sesimin bir yanının söylediği düşünceyi kabul etmek yerine ikisini de değerlendirip mantıklı olanı seçmeliyim. Kaynakça: - Oksimoron. Robert Dubac. Yön. Erdal Beşikçioğlu. Oy. Emre Karayel. Tatbikat Sahnesi. Ankara. 26 Ekim 2019. Gösteri. - Farabî. İdeal Devlet. İstanbul: İş Bankası Yayınları, 2019. Baskı 3 Melis Oktay 21401294 23.03.2016 YOLCULUK NEREYE ÜSTAT? İnsan, ülke hatta dünya olarak önümüzü göremediğimiz bir dönemdeyiz. Önden bize yol göstermek için yürüyen bütün ışıklar yavaş yavaş bir şekilde sönüyor ya da söndürüyoruz bilemiyorum. Yolumuzu çizmek zorlaştı, bir arada kalmak da. Bir trene bindik hep beraber ama ne son durağı biliyoruz ne de bizi bekleyen sonu. Hepimiz aynı dünyadan bindik bu trene kaçtıklarımız, korkularımız ve en büyük endişelerimiz bir ‘’di’’, en azından ben öyle sanıyordum. Çünkü kardeş kardeş başladığımız bu yolun sonu kardeş katilliği. 120 yıl öncesinin Osmanlısına geri dönmesek bari hep beraber. Ama tren klostrofobi yapmış olacak ki herkes çıldırdı. Ne yapacağını bilmeyen onca insan, korkunç değil mi? Bir toprak parçasıydı hepi topu, değer miydi birbirimize düşmeye? Kısacık hayatlarımızı doyasıya yaşamak varken savaşmak niye… Tarih dersi öğretmişti düşmanlığı, güç savaşını, çıkar ilişkilerini ya da kendini barış elçisi ilan edip alttan savaş başlatanları. Bitti sanmıştım, tarih derslerinde artık hep bunlar anlatılacaktı, aynı padişahlar doğup öleceklerdi aynı başkanlar dünyayı değiştirecekti, din, dil, ırk ayrımının ipi kopmuş zamanı bir daha geri gelmeyecekti bunlar hep geçmişimizdeki hatalar olarak kalacaktı ve biz ders alacaktık onlardan. Olmadı, olduramadık. Ne kimse ders almak istedi ne de huzur içinde yaşamak. İşte tam da bu yüzden biz gençler hep diken üstündeyiz bizden sonraki nesil de öyle olacak, adım gibi eminim. Hatta belki de onların zamanında gözü dönmüş insanlar çizgi filmlerden fırlamış kötü karakterler gibi dünyayı ele geçirmek isteyecekler veya bilgisayarlarda oynanan basit hatta dandik savaş oyunlarındaki gibi insan öldürmek doğallaşacak daha kötüsü belki de kolaylaşacak. Dağlar, insanlar ve hatta ölüm bile yorulacak Yaşar Kemal’in de dediği gibi ama barış hep göç eden kuşlar gibi nankör olacak, iyi zamanımızda yanımızda kötü zamanımızda arkasına bile bakmadan… Düne, bugüne ve yarına gelmek gerekirse… Diyecek cümlelerimden çok korkularım var artık benim. İsyankarlaştım zaten çeyrek ekmek olan barışı alıp götürmek isteyenlere karşı. Sinirliyim masum insanları acımasızca öldürenlere. Benim veya bir sevdiğimin bir sonrakinde o masum insan olabilme ihtimaline de. Çünkü her seferinde şans eseri olmadım onların yerinde. Ben doğma büyüme Ankaralıyım, Ankara’da deniz yoktu belki ama onun yerine hayaller vardı en temizinden, en Kuğulu Parkı’ndan, yaşanması gerekenler yenmesi gereken daha birçok sıcak Ankara simidi gibi. Öğrenilmesi hatta öğretilmesi gerekenler, dershanelerimizin katı ama bir o kadar da tatlı müdürleri vardı tanışılması gereken, Tunalı’da anlamsızca yürümesi ve bundan zevk alması gerekenler. Sadece onlar da değil daha büyümesi gerekenler vardı bu memurlar şehrine renk olacak ressamlar, doktorlar, geleceğin sporcuları vardı ama en acısı da doğması gerekenler vardı. Esnafından memuruna, öğrencisinden sanatçısına şehir gibi şehirdi. Bunlarla renklendirdik biz bu gri şehri, başkalarının görmediği gibi gördük... Şimdi yavaş yavaş doğduğum yerin, insanların, tanıdıklarımın, tanışmaya daha fırsat bulamadıklarımın griye döndüğünü, dönmek zorunda bırakıldığını fark ediyorum. Ve itiraf ediyorum, korkuyorum. Çünkü griye dönmek artık çok kolay. İnsanların gözündeki endişeyi görebiliyorum. Sokakta gördüğüm her insana suçlu gözüyle bakar oldum, montunun altında ne var o kutuda ne taşıyor demekten de yoruldum. Trafikte bile yola değil plakalara bakar oldum. Normal bireyler olarak ‘’ne bombası’’ diye buz kesmemiz lazım bizim, ‘’Allahtan akşam patlatmadılar o kalabalıkta’’ diye avunmamız değil. Yavaş yavaş alışıyoruz bunlara. Ne yalan söyleyeyim tüm dünya alışıyor, çünkü işlerine geliyor. Her neyse bir gün biri gelip ‘’Yolculuk nereye üstat ?’’ derse, bilinmezliğe deyip bir turist Ömer selamıyla oradan uzaklaşacağım. Belki şu şiiri de araya bir yere sıkıştırırım. Sizsiniz uluslar, kaderi dünyanın. Bilin kuvvetinizi. Bir tabiat kanunu değildir savaş, Barışsa bir armağan gibi verilmez insana: Savaşa karşı Barış için Katillerin önüne dikilmek gerek, " Hayır yaşayacağız!" demek. İndirin yumruğunuzu suratlarına! Böylece mümkün olacak savaşı önlemek. Bertolt BRECHT KAYNAKÇA Brecht Bertolt, Çağrı, Çeviri: Attilâ Tokatlı MAVİ GÖZLÜ DEV’İN AŞKI “En fazla bir yıl sürer yirminci asırlarda ölüm acısı.” Yirminci asırlarda ölüm acısı herkes için bir yıl mı sürer bilemeyiz ama bu dizeleri bizlere armağan eden, sadece bunları değil bunun gibi yüzlercesini, binlercesini heybemize katıp karıştırabilen Nazım’ın acısı yıllardır içimizde… Sevdiği ile uzunca, kısaca fark etmez, karşı karşıya konuşurcasına büyük ahenk ve dokunaklılıkla mektuplaşan bu adam, mektubuna son verirken yazdığı “Herkese selam, sana hasret.” ile bir insan en fazla ne kadar sevebilirse o kadar sevebilmeyi bizlere sunabilmiştir. Piraye’ye Mektuplar birçok açıdan insan üzerinde birbirinden oldukça farklı ve bir o kadar da değişmesi güç hisler bırakabilmektedir. Bu hislerden başlıcası ise şahsıma göre tek bir cümlelik bir özet ile anlatılabilir: “Nazım’ın yaşadıkları aşk ise biz ne yaşıyoruz?” evet. Bu kadar net ve yalın bir biçimde kolayca tarif edebilmek mümkün Piraye’ye Mektuplar’ı. Nice yağız erkekler kendini Nazım’laştırıp alıntılamıştır şimdiye dek bu mektuplardan ya da nice güzel kadınlar, güzelliğinden ötede, kendinden bile ötede bir Piraye gibi hissedebilmişlerdir kendini. Nazım, her açıdan ufuk açıcı bir insan, unutulmaz bir “duygu önderi” idi. Piraye’ye Mektuplar’ında da, Piraye’yi sevişinde de, ondan uzak kalıp onu özleyişinde de hep bir duyguyu yoğurur durur, inceden inceye, öteden öteye dokundururdu insancıklara. Nazım Hikmet'in, bir insan olarak ama; ne şair, ne komünist, ne aşık, ne de serüvenci olarak değil; büsbütün bir insan olarak en iyi anlaşıldığı eserler, Piraye’ye Mektuplar’dır. Okunduğunda bu mektuplar, görülecektir nasıl acı çektiği, üzüldüğü, özlediği, kıskandığı, kızdığı, ağladığı, korktuğu, gözünü kararttığı ve nasıl da dolup dolup taştığı... Bu mektuplarda en duru, en samimi haliyle Nazım Hikmet’i bulmak mümkündür. Nazım, onu “Nazım” yapan her şeyi öyle ince ince “bilinçsiz ve tamamen ruhi bir planlama ile” anlatmış ki her mektubunda, onlara bakıp da anlamlandırılamayacak herhangi bir duygu yok dahi denilebilir. Bu mektuplardan aşk, özlem, öfke, sitem, mutluluk, hüzün ve hatta kıskançlık gibi duyguları çıkaramamak çıkarmaktan daha güç inanın. Her duyguyu olabilecek en yalın ve en orijinal şekilde anlatmak da tabi ki Nazım’a nasip olacaktı. Nazım, Piraye’nin karşısında ne tam bir başkaldırı ne bir boyun eğiş; Nazım, Piraye’nin karşısında ne bir isyankar ne bir sessiz siluet. O, Piraye’nin karşısında, hatta ona yazdığı mektuba gölgesi vururken sadece Nazım. Nazım, Piraye’yi bu denli sevmeseydi, ona bu mektupları ince ince, nakış nakış işlemeseydi Türkiye’de “aşk” tarifi daha farklı hatta daha eksik dahi olabilirdi. Hastalanan, seven, acı çeken, bekleyen, özleyen, çocuklar gibi sevinen hatta ve hatta çocuk gibi davranan kısacası sen gibi, ben gibi ''insan'' olan Nazım'ı anlatan bu eser, baştan aşağı bir gereklilik abidesi. Yalnızca kütüphanelerde değil insan dimağında yeri derin ve onulmaz olması gereken bu eser tepeden tırnağa bir farklılaşma hikayesi. “Mektubum kısa, çünkü bu bir mektup değil, senden habersiz kalmanın ıstırabı.” diyen bir adam kısa olarak nitelediği mektubunda ne kadar “sonsuz” şeyler anlatabilmiş bunu yalnızca okuyarak ve anlayarak çözümleyebilir insan. Yazdığı bir kelime kimilerinin paragraflarca yazısına denk olan bu adam ne kadar devleşebilir kalemiyle? Bu adam, Nazım, devleşmekten de öte çok sevdiği Piraye’sini de alarak gökyüzüne, en büyük kalemliğe doğru uçuşunu yine Piraye’sine olan mektupları ile yapmıştır. Bir efsanenin en büyük eseri de onun en zor anlarında ortaya çıkan nağmeleri olacaktı tabi ki. 1933 yılından 1950’ye değin çeşitli cezaevlerinden, Nazım tarafından Piraye’ye yazılmış bu mektuplar, Piraye tarafından Nazım’ın Çankaya Cezaevi’ndeyken yaptığı 41x26x14 boyutlarındaki bir ceviz çantada özenle saklanmış ve hepsi sanki hala Nazım’ın elinin tüm izleri ordaymışçasına korunmuştur. Kendi esaretine ve yine kendi özgürlüğüne benzettiği, yaşadığı tüm durumlara onunla bir ad koyduğu Piraye’si, onun elinden, yüreğinden ve zihninden fışkıran bu mektuplar karşısında neler hissetmiştir, kim bilir… Tek bilebildiğimiz, hatta onu hiç görmeden kederimize, mutluluğumuza ortak ettiğimiz Nazım’ın Piraye’ye yazdığı tüm mektupların, Nazım’ın kaleminde, Piraye’nin şahsında tüm “aşıklara” ait olduğudur. Nazım Piraye’yi öyle güzel sevmişti ki Nazım’ı bilen herkes, Piraye’ye Mektuplar’ı okuyan herkes bir nebze Nazım gibi sevmişti birilerini. Hiç olmayacak bir şey bu. Nazım’ı unutmak. Ama gün olur da gaflete düşerse bir şiirsever, soğursa, bıkarsa mesela şiirden gideceği adreslerden biri, hatta ilki “Piraye’ye Mektuplar”. Sanal Hayat, Nasır Tutmuş RuhHayat bizi bir o yana bir bu yana savurur. Kimilerimiz daha serttir hissetmez çarptığı duvarları, kimimiz sızlayan nasırlarını ovuşturup boş gözlerle ne olduğunu anlamaya çalışırlar. Mevlüt'ünki de oldukça çalkantılı bir hayat. Köy yaşantısından çıkıp İstanbul gibi bir şehre gelip bukarmaşık hayatın tadına bakmak oldukça zorlu. Siyasi olayların hat safhada olduğu bir dönemde Atatürk Erkek Lisesi'nde okuyor olmak da başka bir rüzgar, Mevlüt'ün hayatında. İçindeyken fark etmediğimiz bu çalkantı'yı başka birisinin hayatında görmek, Pamuk'un kaleminden “Kafamda Bir Tuhaflık”ta okumak insanı şaşırtıyor. Kendi hayatına bir bakıp aslında her birimizin ne kadar ayrı yollardan gelip farklı duraklarda karşılaştığımızı fark ettiriyor. Hepimizin farklı acıları, farklı sevinçleri var geçmiş bohçasına sıkıştırılmış. Yürüdüğümüz apayrı yolların çamuru, bizi savuran rüzgarların tozu birikmiş tenimizde. Bu birikmişlikler bizi biz yapan aslında. Hayata karşı olan eşsiz duruşumuz. Kitapta da bu var gizliden gizliye. Mevlüt'ün olaylara karşı duruşu ve çok sevdiği karısının ölümünün ardından bir şekilde toparlanması. Hayal kırıklıklarının ağır bastığı bir ömürde nasır tutmuş bir kalbin dayanıklılığının bir örneği. Ben de biraz böyle oldum aslında. Hayatın bana getirdiklerinden dolayı duvarlar örmek zorunda kaldım, birçoğumuz gibi kendim olmayan, maske denebilecek kişilikler ardında saklandım. Ama her şey daha mutlu olmak içindi, belki de daha mutlu görünmek. Bugünün insanının “kafasındaki tuhaflık” da buikisinin arasındaki farkı belirgin biçimde görememek. Her birimiz aslında kendimizden çok da farklı olmayan sadece farklı yolların ceremesini çekmiş insanlara isteyerek veya istemeden kötülükler ediyoruz. Kitapta Süleyman'ın Mevlüt'ü kandırması onun hayatının aşkıyla tanışmasına sebep oluyor ama gerçekte bu kadar toz pembe değil olaylar. Dayatmalar, kandırmacalar insanların hayatında sıradanlaşmış şu devirde. Kibir, riyakârlık sosyal medya gibi yöntemlerle hepimizin ruh kumaşına yediriliyor. Mevlüt ve Rayiha'nın aşkı gibi aşklar eskide kalıyor her geçen gün. Çarpık ilişkilerle sarsılan ahlak tabanımız kendini uyuşmuş bir koyvermişliğe bırakıyor. İnsanın canı yanıyor. Belki bir miktar kendini buna kapılırken bulmanın utancı da var bu acıda. Ama gösteriş çabasıyla yanıp tutuşan bizim neslimizde ancak “Kafamda Bir Tuhaflık” gibi kitaplarda bulunan gerçek duygular kaybolmaya yüz tutmuş. Her şey hızlı yaşanıyor her şey bu hızın etkisiyle Çin malı gibi kalitesizleşiyor. Sürekli tüketim halinde olan toplumumuz duygu sandığı hazları da hızla tüketmek istiyor. Durup anın tadınıçıkarmak, halinden memnun olmak doksanlı yıllarda kalmış sanki. Hep daha fazlası. Sokakların sesi, hareketi, kucaklayan yapısı eskilerde kalmış, yerini gözünü kötülük bürümüş tacizci, hırsız, cani insanlara bırakmış. Herkes güvenlikli sitelerinde, duvarların ardında yaşamaya alışmış, kaynaşmak sadece küçük gruplara mahsus olmuş. Sonra soruyoruz kendimize, neden bu tahammülsüzlük ? Nedeni bu aslında insanların tatminsizliği, hoşgörüsüzlüğü, riyakârlığı. Hep karşıdan fedakarlık bekleyerek, hep kendimizi üstün görerek, Kapitalizm'in çarklarında ezilirken kalbimizi kaybederek geldik bu duruma. İş ortamında, okulda hep bir yarış halinde olmak bizi hayatın tadını çıkarmaktan mahrum bıraktı. Herkesi rakip görmek bizi yordu. Durup dinleyemedik sokağın sesini, doğayla sadece belgesellerden kaynaştık. Önümüze konan sanal gerçeklikleri gerçeğin kendisine yeğledik. Güneşin sımsıcak ışığı, havanın tertemiz kokusu bizi ilgilendirmezdi ki ! Biz hep ya sosyal medya denen yalan aleminde dolaşırdık, ya da kariyer denen “şey” uğurunda anlam veremediğmiz şeylerin peşinde koşardık. Ama biz her zaman koşarız. Hep bize söylenen yönde, her zaman daha hızlı olma çabasıyla parçalanarak. Ama hayat hiçbir zaman bir maraton olmadı bize söylendiği gibi. Hayat bir oyun parkı, belki büyükçe bir bahçe. Tek bir yönde koşmak için değil, gezmek için yaratılmış. Gökberk DemirezCemre Uçkan Sonsuz Özgürlük Sizler de yanlış bir dönemde doğmuş olduğunuzu düşünür müsünüz? Benim uyumadan önce, tavanı izlerken düşündüğüm favori konumdur. Etrafımdaki teknoloji düşkünlüğünü ve sosyal medya ilişkilerini gördükçe daha da emin oluyorum bu döneme ait olmadığıma. Hâlbuki rengârenk etekleri içinde, durmadan dans eden altmışların çiçek çocuklarıyla daha mutlu olmaz mıydım? Hayatın gerçekten bir anlamının olduğu, insanların kendilerini aradığı yıllar… Şimdiyse, neredeyse hepimiz aynı hayatı yaşıyoruz. Aynı amaçlar uğrunda koşuyor, aynı kıyafetleri giyiyor, hatta aynı müzikleri dinliyoruz. Kimse kendini bulma yolunda bir adım atmıyor ve böylece tek bir renk hâlini alıyoruz. Hepimiz griyiz. Mutsuzluğun, tekdüzeliğin ve bıkkınlığın rengi gri… Uzun zamandır bu düşüncelerle boğuşurken çıktı karşıma Paulo Coelho’nun Hippi kitabı. Rengârenk kapağını çevirirken, hayatımda bir dönüm noktası olmasını umut ettim. Her bir yaş daha aldığımızda, hayallerimiz ve amaçlarımız birbirine ne kadar da benzemeye başlıyor, değil mi? Bir çocuğa ileride ne yapmak ya da ne olmak istediğini sorsanız, büyük ihtimalle gülmekten kırılacağınız cevaplar alırsınız. Hayalleri iyilere yardım eden bir kahraman olmak olabilir mesela ya da yağmur ormanlarında maymunlarla yaşamak isteyebilir. Ancak yaşlandıkça, bu sorunun cevabı hepimiz için aynı olmaya başlıyor; adı bilinir bir okulu kazanmak, iyi maaşlı bir işe girmek, torunlarımızla yaşayabileceğimiz büyük bir eve sahip olmak gibi. Kısacası, yaşımız ilerledikçe hayallerimiz ve amaçlarımız aynı olmaya başlıyor. Hippilerse, bu bahsettiğim benzerlikten tamamen uzak, kendilerini bulma amacıyla yaşıyorlar. Onlar; ruhları özgür bedenler. Paraya itaat etmeyen ve aslında hepimizin bir gün aklından geçen kaçıp gitme düşüncesini kendilerine ilke edinmiş insanlar. Kitabımızın yazarı olan Brezilyalı Paulo Coelho da onlardan biri. Tüm hayatını ve ailesini arkasında bırakıp Tanrı’yla daha yakın olabileceği yerler bulabilme amacıyla çıktığı yollara, bu kitapla eşlik etmek, benim için hem cesaret verici hem de ürkütücüydü. Coelho’nun satırları, bana bir yandan “Hayatından uzaklaş ve kendini bul!” diye fısıldadıysa da, diğer yandan bu yolda yaşadığı zorluklar bir hayli gözümü korkuttu. Toplum tarafından istenmeyen bir ideolojiye sahip topluluğun içinde var olmanın zorluğu her dönemde aynıdır. Coelho’nun da bahsettiği gibi, insanlar kendi yaşayamadıkları hayatları başkalarının yaşamasını istemezler ve bu yolda ellerinden gelen her kötülüğü yapabilirler. Hâlbuki tek istedikleri barış ve sevgi olan Hippilerin ne zararı dokunur ki bu insanlara? Keşfetmek, insanoğlunun varoluşundan itibaren yaptığı en cesur eylem. Her ne kadar günümüzde bu eylemin nasıl bir his olduğunu unutsak da Magic Bus’ların içinde aylar geçiren Hippiler, bu hisle tutuşurlar. Açıkça söylemek gerekirse, ben de Coelho ve arkadaşlarından öğrendim bu eşsiz hissi. Günümüzde hali hazıra konmaya o kadar alıştık ki, kendi başımıza bir şeyler bulmayı üşengeçlik bahanesiyle bir kenara attık. Hippiler kadar korkusuz olamadığımız aşikâr. Bu noktada, kendimi düşündüğümde, onlar kadar korkusuz olamamamın en büyük nedenini toplumsal dayatmalara bağlıyorum. İyi bir eğitimim, iyi bir işim olamadıktan sonra; toplumsal sınıflandırmanın en alt katmanında kalmak, ne yazık ki günümüz dünyası için iyi bir yaşam vaat etmiyor. Bu düşüncem de aklıma bir soru getiriyor: “Kendi yolumda yürüyemedikten sonra, yaşadığım hayata benim diyebilir miyim?”. Hippi’nin her bir sayfasını okurken; kendimi renkli eteklerin içinde, üzerinde barış işareti olan bir karavanın yanında dans ederken hayal etmem, aslında hayattan ne beklediğimi anlatıyor sanırım. Ancak asıl soru, hayatımın herhangi bir evresinde, sonsuz özgürlük hissiyle hayatı keşfedebilecek kadar korkusuz olup olamayacağım. Hippi romanı, bana elimde yaşayacağım tek bir hayatın varlığını hatırlattı. Kitabı bitirip başucuma koyduğumda, kendime şu soruyu sordum: “Yarın öleceğimi bilsem, ağzımdan tek bir keşke cümlesi çıkar mı?”. Daha korkusuz yaşamalıyım belki de bu hayatı. Daha korkusuz sevmeli, korkusuzca dans etmeliyim. Beni dünyanın bir ucundan başka bir ucuna savuracak rüzgâra engel olmamalıyım. Yaşadığım her bir günü sevmem için bir hippi olmama da gerek yok ayrıca. Ancak kendi sesimi dinlemeye başlarsam, tüm griliklerden kurtulup kendi rengimi bulabileceğimi biliyorum artık. Kaynakça: Coelho, Paulo. Hippi. İstanbul: Can Sanat Yayınları, 2018. Baskı. KARMAŞA ÇORBASI Daha önce insan aklının sınırlarını sorgulamış mıydınız? Bir insan normal olarak adlandırdığımız yaşam tarzından ne kadar uzaklaşabilir diye. Belki bir müzede gördüğünüz resim sizi çok etkiledi ve ressam bunu çizmeyi nasıl düşündü diye sorguladınız ya da belki de dinlediğiniz bir müzik parçası içinde her türden çalgıyı barındıran bir ahenk oluşturuyordu ve bestekârın düşünme sürecini merak ettiniz fakat tahminimce hiçbir sanatçının eserini inceledikten sonra bu sanatçı toplumun beğenilerinden bu kadar uzak bir çizgiye nasıl ulaştı demediniz. Ben de sadizmin kurucusu Marquis de Sade ile tanışana kadar bir insanın kafasının içindeki dünya ne kadar geniş olabilir bilmiyordum. İşte tam bu sebepten dolayı Marquis de Sade bana çok ilginç geldi. Tüy Kalemler oyununu ise kesinlikle izlemem gerekiyordu çünkü Erdal Beşikçioğlu’nun akıl almaz oyunculuğuyla akıl hastanesine girmiş Marquis de Sade’nin hastahane hücresine sığamayacak kadar büyük düşüncelerini anlatan bu oyun insanlığın varlığından bihaber olduğum karanlık tarafını belki de sınırlarını görmemi sağladı. Birbiriyle zıt olan acı ile zevki birleştirerek insanlığa daha önce görülmemiş bir çorba sunmuştu Sade. Bir insan ne kadar cani olabilir? Ne kadar kalpsiz, ne kadar bencil olabilir? Sonsuzluğa ulaşmaya çalışan türümüzün yaşadığı bu gezegende bu tür duyguların sınırlarını zorlamak da diğer duygularla olan ilişkilerimiz gibi doğamızla uyum içinde aslında. Benliğimizin parçası olan bu duygular da bizi tamamlayan birer yapıtaşları. Sonsuz bir acı çektirme isteği de insanlık üzerine bir bakış açısı olarak incelendiğinde bu yolu izleyen insanların neden bu hayatı seçtikleri anlamlandırılabilir belki de. Hiç bir insana bile bile acı çektirmek istediniz mi? Kabul edelim, her insan hayatının bir bölümünde karşısındaki insanın canını yakmak istemiştir. Ben de farklı değildim açıkçası, belki hâlâ değilim fakat değişmeye çalışıyorum. Tüy Kalemler oyununu izledikten sonra alıştığım hayat tarzımın aslında cani olduğunu fark ettim. Belki bir Sade değildim ama insanlara acı çektirmeyi seviyordum. Karşımdaki insan istemediğim bir hareket yaptığında onun o anki duygu bütünlüğünü bozmaktan, ona psikolojik olarak acı çektirmekten hoşlandığımı fark ettim. Aramızda kalsın okuyucu, sanırım bir sadisttim! Belki genetiğim bozuk, belki de yaşadığım şehir beni bencilleştirdi. Kim bilir? Bildiğim tek şey, düşüncelerimle baş başa kaldığımda –genellikle toplu taşıma kullanırken- etrafımdaki insanların acı çekmesini istiyordum. Bazen metroda giderken elimde makineli bir tüfek olsa da şu vagondaki herkesi öldürsem diye düşünüyordum. Düşüncelerimin normal olmadığını anlayabilmek için Erdal Beşikçioğlu’nun performansına ihtiyacım vardı demek ki. Oyun bir nevi gözümü açtı. Kafamdakilerden çok daha acımasız düşüncelerin varlığından haberdar olmak tuhaf bir şekilde düşüncelerimin zehirli olduğunu bana gösterdi. Sade’nin çorbasına ben de bulanmıştım ve bunun farkında bile değildim. Peki bunu yaşayan tek ben miydim? Tabii ki hayır! Küçücük şehirlerde tıklım tıklım yaşıyoruz. Kimse kimseyi umursamıyor. Tanımadığı bir insana karşı insan, tolerans göstermeyi bırak, onun hakkını göz etmiyor bile. Karşısındaki kendi deyimiyle en yakın arkadaşı bile olsa anlattıkları ilgisini çekmezse dinlemeyi bırakabiliyor insan. Etrafındaki insan sayısı arttıkça sorunlar artıyor ve sorunlara beraber çözüm bulmaktansa içine kapanmayı tercih ediyor yeni dünya insanı. Bencilleşiyoruz. Kalabalıklaştıkça kültürlerimizden kopuyoruz. Bizden önceki nesillere göre bir tuhaflık içinde yaşadığımızın farkındayız, daha duygusuz olduğumuzun farkındayız ama bunu yeni yeni görmeye başladığımız için olanların etkilerinin farkında değiliz.Kültürümüzün bizi biz yapan ögeleri, ülkemizin kimliğini oluşturan sevgi, saygı, hoşgörü kavramları, insanın hareketlerini belirleyen sınırlar yok oluyor. Kalabalıklaştıkça hayatın her alanının birbirine karıştığını görüyoruz. Bu bize kolaylık mı sağlıyor yoksa bizi amacımızdan mı uzaklaştırıyor? Bunu bilmiyoruz. Bu karmaşa çorbasının içinde olduğunu fark eden ilk devir olabiliriz ama bu çorbadan çıkmak istiyor muyuz daha onu bile bilmiyoruz. Marquis de Sade zevk ile acıyı birleştirerek içinde bulunduğumuz karmaşa çorbasının ateşini açmış olabilir ama içine malzemeleri atmaya devam eden insanlık. Karmaşa çorbası her geçen gün daha da büyüyor ve pişmeye devam ediyor. İçine atılan her yeni malzeme ile pişmesinin hiçbir zaman bitmeyeceğini anlayabiliyoruz. Peki bu çorbanın altını kapatıp yaşamımıza çekidüzen mi vermeliyiz yoksa çorbanın içi sıcak, biz burada rahatız deyip olanları akışına mı bırakmalıyız? Eda AKYILDIZ KAYNAKÇA Tüy Kalemler. Doug Wright. Yön. Erdal Beşikçioğlu. Oy. Erdal Beşikçioğlu. Gonca Sude Kıvrak ALKIŞLARLA YAŞAMAK Benim çok az kişinin bildiği, bilenleri de çok şaşırtan bir huyum var: Tiyatroda ağlamak. Kontrol edemediğim ve istemsizce gelişen bir alışkanlık bu. Yalnızca duygusal içerikli metinlere sahip oyunlarda değil bütün tiyatro oyunlarının sonu geldiğinde gözlerimde saklanan yaşlar yanaklarıma doğru koşturuyorlar. Oyunun çarpıcı son sahnesinden sonra selam veren oyuncuları alkışlarken hıçkırıyorum âdeta. Geçtiğimiz günlerde bir tiyatro oyununun sonunda ilk defa ağlamadım. Çünkü bu kez oyunculardan birisi bendim ve selam verirken alkışlayanları görünce takdir edilmenin büyüsüne kapıldım. O an anladım gözyaşlarımın nerede saklandığını ve onları oyun sonlarında dışarı iten gücü. Dürüst olmak gerekirse gözlerinin içi parlayan oyuncuları hem kıskandığım için hem de takdir edilmeye ne kadar muhtaç olduğumuzu bildiğim için ağlıyormuşum. Alkışlayan kişi olduğumda ağlıyormuşum. Çünkü içten içe hep farkındaymışım hiçbir işin sonunda o kadar gururlanmadığımın. Hayatımız boyunca her şeyi eninde sonunda takdir edilmek için yapıyoruz aslında. Başkalarının gözleri, sözleri veya mimikleri bizim için o kadar değerli ve anlamlı ki yaptığımız işin sonunda hep beğenilmeyi bekliyoruz. İltifatlarla gülüyor yüzümüz. Sırtımızı sıvazlayan bir el ve birkaç güzel söz dik tutuyor bizi yürürken. O kadar iç içe geçmiş ki hayatımız ve başkalarının takdirleri, gözümüz başka bir şey görmez olmuş neredeyse. Davranışlarımı başkalarını tatmin etmek için olmasa da onlardan onay alıp kendimi tatmin etmek için değiştiriyorum ben de. Dünyadaki hiç kimsenin bilmeyeceğini bilsem notlarımı yüksek tutmak için uğraşır mıydım? Bir daha kimse tarafından iltifat almayacağını bilsem saçlarımı dalgalı yapar mıydım? Büyük ihtimalle cevabım hayır olurdu. Çünkü kendime bile zor itiraf ettiğim bir gerçek olsa da ben insanların fikirleri ve alkışlarıyla yaşamayı seviyorum. Herkes gibi etrafımdaki gözlerin içine bakıyorum bana ne söylediklerini duyabileyim diye. Başkalarının saygısını ve beğenisini kazanmak bana mutluluk veriyor çoğu insana da verdiği gibi. Bunu açık yüreklilikle söylüyorum çünkü bunun utanılacak bir şey olduğunu hiç düşünmüyorum. Başkalarının beğenisine bu kadar bağlı olmamızın bir sebebi var aslında. Tebriklerin ve iltifatların getirdiği gurur… Başkalarının da bana katıldığını, benim baktığım gibi bakmaya çalıştıklarını veya benim yaptıklarımı hayranlıkla izlemesi çok gurur verici. Tebrik edilmenin getirdiği en güzel hediye yaptığından memnun olma duygusu. Aylarca uğraştığım bir projenin insanlar tarafından beğenilmesi, yüksek not almamın annem tarafından iltifatlarla Gonca Sude Kıvrak karşılanması veya bugün aldığım hırkanın başka gözler tarafından da beğenilip dile getirilmesi çok küçük görünse de bize naçizane hediyeleri hayatın. Diğer insanların fikirlerine bağlı kalmanın yanlış olduğunu sonuna kadar savunsam da uğraştığım şeylerin sonunda beğeni toplamak bana yanlış gelmenin aksine hiç olmadığı kadar doğru geliyor. İnsanın kendisini sevmesinin ve hayatına tutkuyla bağlanmasının can suyudur gelen tebriklere teşekkür etmek. Bu yüzden de beğenilmek, kendini sevmeyi ve kendinden tatmin olmayı getirir. İşte takdir edilmenin ve onun getirdiği hissin bana yaşattıklarını geçtiğimiz hafta Bernarda Alba’nın Evi adlı oyunumuzda ayakta alkışlayan seyirciye selamımı verirken anladım. Normalde alkışlarken dolan gözlerim bu kez parlıyordu, hissediyordum. Çünkü bu kez emeğinin karşılığını alan insanların yerine kendimi koymuyordum. Onların yaşadıkları gururun miktarını tahmin ederek kalbim çarpmıyordu. Bu kez aylarca çalıştığımız oyunumuzun beğenilmesinin gururunu ve heyecanını yaşıyordum. Alkışlarla yaşamanın büyüsüne kapılmıştım ve sonrasında aldığım tebriklere teşekkür ederken hala büyünün etkisini üzerimde hissediyordum. Tebrik edilmenin ve yaşattıklarının anlamını şimdi anlıyorum ve hassaslığını da fark ediyorum. Çünkü başkaları tarafından beğenilmek hassas bir büyüdür. Gereğinden fazla bağlanırsam, kendimi yine o sandalyede ağlarken bulabilirim. Ayşe Eda Şatır 21601218 NEREDEN GELDİK? NEREYE GİDİYORUZ? Çocukluğumuzdan beri en çok yaptığımız eylem belki de soru sormaktır. Konuşmayı söktükten sonra başlarız hemen soru sormaya. Merakla dünyaya geliyoruz ve aynı merakla hayatımıza devam ediyoruz. Ne yapacaksınız, oldukça meraklı insanlarız vesselam. Bu merakı gidermek için de durmaksızın soru soruyoruz. Önce bu dünyaya nasıl geldiğimizi sorgulamaya başlıyoruz. Annemize, babamıza gidip “Ben nasıl doğdum? “ diye soruyoruz. Tabi etrafımızdaki objelerin anlamlarını sorguluyoruz. Neden masaya masa denmiş acaba, gibi sorular yöneltiyoruz. Maalesef bazen sorularımızın cevaplarını bulamıyoruz.. Ama biz soru sormaktan hiçbir zaman vazgeçmiyoruz ve büyüdükçe aslında daha önemli sorular sormaya başlıyoruz. O soruların en dikkat çekeni ve en cevaplanamayanı ise nereden geldiğimiz, nasıl var olduğumuz. Gerçekten bu sorunun cevabı ne acaba? Evet, bir çok çalışma var, bir çok hipotez var ama kesin bir cevap yok. Belki de var olduğumuz süre boyunca hiçbir zaman cevaplanmayacak ama biz hep bunu düşünmeye devam edeceğiz. Dediğim gibi meraklı varlıklarız. İki farklı dil var aslında bu soruyu cevaplamaya çalışan. Bunlardan biri bilim, diğeri ise din. Birbirinden tamamen farklılar evet, çoğunlukla da fikirleri çatışıyor ama aslında aynı şeyi anlatmaya çalışıyorlar. Biri size Dünya nasıl var oldu diye soruyorsa eğer, sizin ona Tanrı yarattı o yüzden var demeniz, bana açıkçası biraz kaçamak bir cevap gibi geliyor. Sakın yanlış anlamayın, inancı sorgulamak değil amacım. Ama “Tanrı yarattı” cevabının peşinden niye yarattı sorusu geliyor bu sefer. Aslında çoğu insan da bu cevabı düşünerek değil, büyükleri de ona bu cevabı verdiği için, “Tanrı yarattı” diyerek geçiştiriyorlar açıkçası. O yüzdendir ki bu cevabı pek sevemiyorum. Bana kalırsa insan bir soruyu cevaplarken az da olsa düşünmeli. Biraz kendi yorumunu katmalı. Belki de o yüzden bilimde sadece bir konu için bir çok teori var. Sadece evrenin varoluşu için bile bir çok hipotez var. En popüler olanı da hepimizin bildiği gibi büyük patlama. Ama bu da kesin bir cevap değil maalesef. Şahsen bunun ya da diğer teorilerin kanıtlanabilir olduğunu düşünmüyorum, çünkü o zamanın koşullarını bilmiyoruz ki nedenimi açıklarken bile zamandan bahsettim. Sahi neden zaman diye bir şey var? Bir diğer önemli soru ise nereye gidiyor olduğumuz. Daha geçmişimizi tam çözümleyememişken geleceğimizi tahmin etmeye, ön görmeye çalışıyoruz. Tabi ki hiçbirimiz bir Nostradamus değiliz. Bugün yapılanlarla geleceği yorumluyoruz. Belki de en büyük ve en çok desteklenen tahmin yapay zekaların daha da zeki olacakları. Kim bilir, bir bakarsınız dünyayı yapay zekalar yönetmeye başlar. Bunun üzerine bir çok tartışma var. İnsanlığın “var ettiği” yapay zekalar, bilgisayarlar, insanları kontrol etmeye başlayacak. Bu fikir bazılarına imkansız ve saçma gelebilir. Aslında şu an bizi kontrol etmeye başladılar bile. Günümüzün çoğunu elimizdeki telefonlarla, masamızdaki ya da kucağımızdaki bilgisayarlarda geçiriyoruz. Hayatımızı aslında gerçekten yaşamıyoruz. Yaşadıklarımızı sosyal medyada paylaşmak için yaşıyoruz. Sosyal medyada yaptıklarımız, bize yapılan yorumlar, gerçek hayatımızdan daha önemli hale geldi maalesef. İnsanlar çekildikleri fotoğraflarla oynayıp, daha zayıf daha uzun daha kusursuz gözükmeye çalışıyorlar. Normalde öyle olmadıklarını bildikleri halde sosyal medyada böyle gözükmesi onları mutlu ve tatmin ediyor. Aldığımız beğeniler ve sahte yorumlar için yaşıyoruz, en çok onlardan zevk alıyoruz. Eğer böyle devam ederse günlük hayatta aldığımız gerçek iltifatlar bile bize aynı zevki vermeyecek. Bizi de bekleyen en