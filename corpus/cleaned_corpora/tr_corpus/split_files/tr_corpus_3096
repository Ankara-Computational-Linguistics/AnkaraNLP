cesur olmalıdır. Oyuncakları bile şanına yakışmalıdır. Gelgelelim bu çocuklar da büyür. Onlardan beklenen; dünyayı daha yaşanabilir kılmak, açlığı, sefaleti, savaşları bitirip.yerine iyiliği, güzelliği getirmek, çiçeği-böceği de şöyle etraflıca serpiştirmektir. Her nesil, bir sonraki neslin başarabilecekleri güzellikleri hayal ederek tatmin eder kendini. "Sizler bizim geleceğimizsiniz," derler. Aynı yöntemler kullanılarak farklı sonuçlara ulaşılabilineceği beklenir. Beklenir, beklenir. Hâlâ bekliyoruz. … Ben diyorum ki fırlatalım gitsin o oyuncakları ellerimizden. Kalem alalım mesela elimize, birbirimize kalem uzatalım.Öğretelim, öğrenelim. Konuşarak anlaşamıyorsak bile, belki yazarak çözeriz sorunları. Ya da çizeriz en güzeli. İlla bir şey oynayacaksak yap-boz oynayalım, tamamlayalım beraberce tabloyu. Bir orkestra gibi sen saz ol ben saksafon. Kime ne uyumsuz ses çıkarsa da? Hiçbir şeye de gerek yok aslında. Elini ver, tutayım. Yeter ki silaha sarılma. Metalin demir gibi soğuğundansa, damarlarımda akan kanın sıcaklığında, ellerimde ara çareyi, barışı. Kaynakça .https://www.facebook.com/Pawel-Kuczynski-222849284410325/photos_stream?ref=page_internal Bilge Doğmaz AHLAKİ ÇÖKÜŞÜ BAŞLATAN HEDONİSTİK YAKLAŞIM ÜZERİNE BİR DERS Başta insanların dileklerini gerçekleştirip, sonrasında bu dilekler için pişman olmalarını sağlamak, tanrının insanlarla kafa bulma şekli olsa gerek. Bu durumu hayatı boyunca hiç deneyimlemediğini iddia eden yoktur sanıyorum, fakat varsa da ben onlardan biri değilim. Tanrının veya kaderin insanların üzerinde oynadığı bu trajikomik oyunların, edebiyatta da birçok kez yer bulduğuna eminim, ancak sanıyorum hiçbiri Oscar Wilde’ın kaleme aldığı Dorian Gray’in Portresi adlı klasik romanda olduğu kadar etkili olmamıştır. Gotik korku kurgularına iyi bir örnek olan bu kitap Oscar Wilde’ın yazmış olduğu tek roman ve bir moden edebiyat klasiği. 1890 senesinde bir Amerikan süreli yayını olan aylık Lippinscott’s Dergisi’nde kısa versiyonuyla yayımlanan eser, bir yıl içinde yazar tarafından revize edilip roman haline getirilmiş. Romanın ahlaki çöküş tasviri ve kurgunun bir bölümünde hakim olan homoseksüel yaklaşım tartışmalara sebep olmuş ve eser yayımlandığı ilk yıllarda maalesef okuyucu bulamamış. Henüz duyguların ve isteklerin karanlık yüzüyle karşılaşmamış, muhafazakar bir genç olan Dorian Gray, sosyeteye tanıtılmaya hazırlanırken Lord Henry Wotton adında bir soyluyla tanışır ve adamın yaptığı etkileyici uyarılar gencin hayatı ve zamanı algılama şeklini bütünüyle değiştirir. Lord Henry Wotton, Dorian Gray’e dinç güzelliği sayesinde yaşadığı bu kusursuz hayatın yalnızca birkaç yılla sınırlı olduğunu söylediğinde, genç adam bir dilekte bulunur ve ebedi gençlik uğruna ruhunu şeytana satar. Çevresindekiler yaşlanıp adım adım ölüme yaklaşırken, Gray genç ve güzel kalır. Davranışlarının sonuçlarına aldırış etmeden, tutkunun hakim olduğu vahşi bir hayat sürer ve kalp üstüne kalp kırar. Fakat Dorian Gray büyük bir sır saklamaktadır; vücudu zinde ve sağlıklı kalırken, tavan arasında sakladığı portresi yıllar içinde yaşlanır ve yaptığı her sefih, ahlaksız harekette biraz daha biçimsizleşir. Portre Gray’in iç dünyasını yansıtan bir aynadır, yıllar içinde yaptığı kötülük dolu seçimler ve ahlaksızlıklar Gray’in ruhunu çürütmüştür. Portre öyle bir hal alır ki Gray’in bile portreyi görmeye tahammülü kalmamıştır. Romanda ayrıntılı olarak tasvir edilen, 1800’lü yılların sonlarında hakim olan yapmacık ilişkiler ve çarpık sosyal toplum, günümüz dünyasında etkisini yitirmiş görünse de fark ettiğim benzerlikler beni oldukça ürküttü. Örneğin, en başta Dorian Gray’i dileğine yönlendiren kendi görüntüsüne olan aşırı takıntısını günümüzle ilişkilendirmek oldukça kolay: Gelişen teknoloji ile birlikte gençlerin her saat başı kendi fotoğraflarını paylaşmaları, albenilerini sosyal medyada paylaştıkları fotoğraflara aldıkları beğenilerle ölçmeleri belirgin birer örnek. Gençlerin, popülerliklerini davet edildikleri havalı partilerin sayılarıyla ilişkilendirmesi ise Dorian Gray’in sosyal statüsünü yükseltmek adına katıldığı sosyetik yemek partilerinin ve yüksek sınıfın düzenlediği kumar gecelerinin güncel bir versiyonu adeta. Dorian Gray’in sosyal tutkularının çöküşe yol açması, romana ilginç bir ahlaki tefsir niteliği kazandırıyor. İnsanları etkilemenin en kolay yolunun, kelimelerden geçtiğini bilen Oscar Wilde’ın, romanın ana karakteri Dorian Gray’i de Lord Henry Wotton’dan gelen bir kitapla farklı bir bakış açsına yönlendirmesi bana göre oldukça çarpıcı. Ana karakteri, çevresindekileri incitebileceği ihtimalini göz önünde bulundurmaksızın tutkularının peşinde sürüklenen zalim bir adam olarak tasvir eden Wilde, kişisel çıkar kuramı ağır basan Dorian Gray’i, yaptığı yanlış hareketleri vurgulayarak örnek alınmaması gereken bir karakter olarak tanıtıyor. Wilde’ın nispeten dolambaçsız anlatımı okumayı kolaylaştırmış olsa da; gerek işlediği tema, gerek toplum ve insani değerler üzerine yaptığı yorumlar açısından, ben bu romanın bilhassa 13 yaş altı kitle için pek uygun olmayacağını zannediyorum. Fakat, belli bir olgunluk seviyesine ulaşmış her genç birey bu kitabı en az bir kez dikkatini vererek okumalı ve ben merkezci yaklaşım üzerine bir ders çıkarmalı. Zeynep UĞURLU Zamanın İçinden Yılların tecrübesiyle bu günlere gelmiş anneannelerimiz, babaannelerimiz, dedelerimiz... Bu büyüklerimizin ortak bir yakınması var: "Nerede o eski günler? Zaman çok değişti." Her ne kadar gençler olarak çoğumuz inkâr etse de; sokaktan geçenlere gülümseyip selam vermek, özellikle büyüklere karşı vefalı olmak, şükretmeyi bilmek maalesef eskilerde kaldı. Zaman uçup gitti. Devir değişti. İnsanların çoğu hâlihazırdaki sisteme boyun eğdi. Bunun farkında olmak için illâ yaşlı olmamız mı gerekiyor? Ya da bize şükretmeyi öğütleyen yaşlı bir yakınımızın hayatını kaybetmesi? Bu düşünceler zaman zaman "zaman"ı düşünmeye iter bizi. Peki zaman aslında nedir? Dallanıp budaklanarak var olmaya devam eden bir sarmaşık mı? İçtikçe aslında hiç bitmeyecek olan ama nedense sırrını tam kavrayamadığımızdan biz insanlar için çabucak tükenen bir su mu? Sevmeye başladıkça, sevilmeye başlandıkça gitgide kısalan bir yol mu? Yoksa sürekli değişimin evrensel bir adı mı? Ne söylersek söyleyelim, bizi gerçekten tatmin edecek ve bize zamanın varlığının ağırlığını derinden hissettirecek bir cevap bulamayacağız. Çünkü zaman insanın kontrol edemeyeceği bir şekilde hareket ediyor. Bu yüzden nasıl bir yapıda olduğunu anlayamıyoruz ve zamanı kendimize göre değil, kendimizi zaman göre ayarlıyoruz. Ancak her ne kadar ayarlamaya çalışsak da zamanın kişilere göre hızlı ve yavaş ilerlemesi durumu var. Mutlu ve heyecanlıyken hızlı, hüzünlü ve kızgınken yavaş geçtiği söylenir. Gerçekten de bu durum bizim zamanı nasıl yönettiğimize, ondan nasıl faydalandığımıza bağlıdır. Mesela kendi istediği mesleği yapamayan insanları düşünüyorum da bir an önce günün sonu gelsin isterler. Hiçbir şeyden keyif alamazlar. Adeta boşuna yaşıyorlardır. Kendilerine kalan zamanı da söylenmekle geçirirler. Bu durumda, yapmamız gereken işleri erteleyip duruyorsak, hiçbir şey yapmamaya devam mı etmeliyiz? 7 milyara yaklaşan dünya nüfusunun binde birinin bile bu durumda olması, bireysel psikolojiyi ve toplum düzenini şüphesiz tehdit edecektir. "Zaten okula/işe gidiyoruz. Yapacak çok işim var. Boş vakti nereden bulacağım?" diye düşünüyorsanız yalnız değilsiniz. Ancak yalnız olmamak haklı olmanın bir belirtisi değildir. Boşa geçen bir vakit olmamalı insanın hayatında. Boşa çıkarmaya çalıştığı vakit de olmamalı. Yapacaklarından arta kalan, verimli kullanacağı bir vakit olmalı. Bu verimli vakit, illâ insanlığa somut bir fayda getirmek zorunda da değil elbet. Kişi bazen fayda getirmiyor olsa bile, kimseye zarar vermediği durumlarda bireysel mutluluğu için harcayabilir zamanını. Kimi zaman rahatlamak için, kimi zamansa sadece düşünmek için. Eğer zamanı bu şekilde kullanırsak kendimize ve çevremizdekilere de daha fazla vakit ayırabiliriz. Böylece zamanımızın biz farkında olmadan, anlamsızca geçmesini de engellemiş oluruz. Momo da çevresindeki insanlara bunu anlatmaya çalışıyor. Hayatı geçmişte veya gelecekte değil, şimdide, olduğu gibi yaşamanın daha doğru olduğunu gösteriyor. Öyleyse küçük mutlulukların çalınan zamandan sayılmadığı çıkarımını yapabiliriz. Peki zamanımız gerçekten çalındı mı ya da çalınacak mı? Yoksa an itibariyle çalınıyor, günden güne eksiliyor mu? Bunu engellemek için önce farkındalık gerekir. Bu sorunu kökünden çözmek istiyorsak da farkındalığı toplum içinde yaygınlaştırmak gerekir. Çünkü zamanımızı verimli harcamak sadece somut işler yapmayı gerektirmiyor, insanın öz benliğini tanımasına da fırsat veriyorsa; insan olarak birbirimize destek olmak, cesaret vermek bu kadar zor olmamalı. Olması gerektiği gibi birlikte hareket edersek, aynı Momo gibi zamana bağlı kalmadan mutlu bir şekilde yaşayabiliriz. Bence Momo, hayatın doğal akışını temsil ediyor. Saf, hayattan tek beklentisi mutlu olmak olan ve iyi bir dinleyici olan herkesin Momo gibi olduğu varsayılabilir. Hiçbir olaya dâhil olmadan, kimse üzerinde baskı kurmadan, hayatın akışına kendini tam anlamıyla bırakarak mutlu olunabileceğini hissettiriyor. Aynı zamanda, tartışmalara girmeden, sadece insanları dinleyerek bile olumlu bir etki kurabileceğimizi gösteriyor. Zamana fazla takılmadan, geçmişi ve geleceği fazla düşünmeden anı yaşamak; daha doğru seçimler yapmamıza ve dolayısıyla daha huzurlu ve mutlu yaşamamıza vesile olacaktır. Zamanı yenmek, onun ötesine geçip ölümsüz olmak bu kadar basit işte. Kaynakça: Ende, Michael. Momo. Kabalcı Yayınevi, 2014. ÇINAR 1 Enes Çınar 21300682 TURK 102-17 Ebru Onay 1 Aralık 2014 ZIT BİR İNSAN ZIT BİR HAYATI NASIL SÜRDÜREBİLİR? "...Ne yamansınız dökme kalıplarınızla; bir şeyi onlara uydurmadan rahat edemezsiniz."ÇINAR 2 Edebiyatımızda önemli bir yere sahip olan "Aylak Adam" başarılı yazar Yusuf Atılgan tarafından kaleme alınmıştır. Temel eserlerimizden biri olarak nitelendirebileceğimiz kitapta Yusuf Atılgan ana karaktere bir isim vermeyip ona kısaca "C." diye seslenmeyi tercih etmiştir. Kitabın belki de en tuhaf tarafı bu kısımdır. Başka bir ilgiyi çeken nokta ise kitabın ana bölümlerinin dört mevsimden oluşması. Bu kitabı okuduğunuzda şüphesiz diğer eserlere göre başka bir tat alacaksınız. Bu farklılığın ve kitabın özgün olmasının temel faktörü konusu. Konusu karmaşık duygular içinde bulunan ve bu duyguları derinden yaşayan bir "aylak" adam. Bizlerin de zaman zaman karşı geldiği hayatımızda, o sürekli zıt sürekli her şeye karşı duran bir profilde. Bir plana bağlı yaşamayan, anı yaşayan doğaçlama karar veren biri ele alınmış. Vaktinin çoğunu barlarda, lokantalarda, kahvehanelerde veya sinemalarda geçirmekte. Hep gerçek aşkın, hayatının anlamı olabilecek kadının izinde... En ilginci ise hiçbir zaman para sıkıntısı çekmemesi. Okurken bu kadar para rahatlığında insan niye böylesine huzursuz, sıkılgan olur diye aklıma geliyordu. Daha sonra klasik ama evrensel o söz yüzünüze çarpılıyor.: Para saadeti beraberinde getirmiyor. Paranın her şey demek olmadığını "C."nin yaşadığı çocukluk sendromuyla öğrenip kendimi birtakım soru ve hayal bulutununÇINAR 3 içinde buldum. Mutsuz, sürekli düşünce hâlinde olan aylak adam beni de peşinde sürükleyerek onunla beraber sürekli düşünmeye, toplum yapısını ve kendimi sorgulamaya itti. Sanat çevresinin aksine başka bir karakterde karşımıza çıkan "C." ile aslında ne kadar benzediğimi, kimi zaman benim de bir aylak adam olduğumu fark edince şüphesiz bir korkuya düştüm. Romanın başında bana çok uzak olan bu karakter bir anda benden bir parçalar taşımaya başladı. Toplum yapısı konusundaki düşüncelerim hep olaylara,bir yerlere ve bir şeylere alışma temeline dayanır. Çoğu insanın bu hayat düzeni içinde rahatça yaşayabildiğinin tek açıklamasını alışkanlık olarak görüyorum. Örneğin, aylak adam her zaman olanlara karşı durduğu için hep mutsuz, huzursuzdur. Yaşama amacını alışkanlık üzerine kuran insanların sürekli mutlu olduğunu, itaat etmeye ise karşı gelenlerin aynı "C." gibi olduğu konusundaki düşüncelerim yoğunlaştı. Kitabın bazı kesimlerindeki düşünceler ile kendi fikirlerimin paralel olması okuma zevkimi daha da arttırdı. Kitabın bir kısmında ana karakter insan kafasındaki en çirkin bölgenin kulaklar olduğunu ve diğer bir kısımda ise yemek yeme zorunluluğunun kendisini rahatsız ettiğini, kendi kendine sinirlendiğine şahit oldum. Hepimiz tek başımıza kaldığımızda nereden geldiğini bilmediğimiz veÇINAR 4 sorguladığımız bazı düşünceleri kimseyle paylaşmayız. Paylaşma gereği de duymayız, çünkü bu düşünce dizisi oldukça saçmadır ve size özeldir. Kimi zaman insan vücudundaki benlerin ne kadar gereksiz ve görünüm açısından hoş olmadığını düşünürüm veya aynı aylak adam gibi yemek yemenin bir mecburiyet olduğunu kabul etmek istemem, bir zaman kaybı gibi gelir bana. Memnuniyetsiz, içi sıkılan bir insan formuna dönüşürüm. Hepimizi dönüşürüz ama bununla yüzleşmeyiz. Bu kitaptan sonra ama yüzleşeceğiniz, bu tür sorgulamalarda "Ben de bir aylak oldum şimdi..." diye düşünüp, kim bilir, bir tebessüm suratınızda belirecek. İnsanlığın tek hayattaki tek amacı bir dayanak bulmaktır. Hayatını adayabileceği, anlamlandırabileceği bir dayanak. Yazar kitapta dayanak olgusunu bir tramvaydaki tutamaklara benzetmektedir. Herkesin aradığı tutamak farklıdır. Kimine göre para kimine göre şöhret... Bazıları için ise bu tutamak daha manevi bir değerdir. Örneğin, birisi için çocukları veya eşidir ama aylak adam ve benim aradığım en zor, en tehlikeli "tutamak" benimle beraber düşünen, beni duyan ve seven bir kadın. Peki aylak adam istediği tutamağa ulaşabildi mi? Bizler ulaşabilecek miyiz?ÇINAR 5 KAYNAKÇA Atılgan,Yusuf.Aylak Adam.İstanbul: Yapı Kredi Yayınları, Mayıs 2014. Seda İlayda Yağmur KANIKSAMAK Kanıksamak; kabullenmek, çok tekrarlama sebebiyle etkilenmez olmak, alışmak anlamını taşır(mış). Bazı kavramları tanımlamayı severim. Belki de bazı şeyleri anlayabilmek için tanımlamam gerekirmiş düşünürüm. Sanki kavramları, nesneleri, canlıları tanımlarsam hayatı her ne kadar anlaşılması zor olsa da daha rahat anlayabilecekmişim gelir. Çoğu zaman kendimi tanım yaparken bulurum, bilhassa yorulduğumu düşündüğüm zamanlarda. Tanım yapmak beni genellikle daha çok yoruyor olmasına rağmen bu yorgunluk garip bir şekilde bana haz verir. Kavramların içine dalmak, o çok sevdiğim Karadeniz’in dalgalarına dalmak gibi gelir. Kavramlarda sanki deniz gibi sürekli keşfedilmeli gibi. İlk insanı tanımlamak ile başladım çünkü insanım ve sürekli insan ile muhatap oluyorum. Dertlerimizin, mutluklarımızın ve hayatımızın tümüydü insan. Gerçekten de her şey çok daha kolay geldi gözüme ve tanımlamaya devam ettim. Bazen tanımlama yapmak beni çok güldürdü. Mesela insanlık kavramı, insanlar insanlık dendiğinde merhamet, hoşgörü gibi kavramları düşünürler. Çoğunlukla kötü bir olay karşısında “insanlık ölmüştür” der geçeriz, komiktir bana göre. Ben daha önce savaşta zulmün en ağırını yapan bir köpek görmedim ya da annesini sokağa atan bir kaplan veya otobüste fenalaşan genci yolun kenarına bırakıp yola devam eden koyun sürüsü görmedim. Sanırım hiçbir domuzda yavrusunu cami avlusuna bırakmamıştır. Bu yüzdendir ki iyi ve kötü olan her şey insanlıktandır ve sanırım yine bu yüzden Azrail en son insanlığın canını alacaktır. Mesela savaşı tanımlamak da çok yormuştu beni. Açıkça söylemem gerekirse hâlâ da tanımlayamadım. O kadar tuhaf ki insanlık gibi ölmüyor, dirilip dirilip başka şekillerde tezahür ediyor ve ben anlam veremediğim bu şeyi tanımlayamıyorum. Bir yılı aşan bir süredir de “kanıksamak” kavramına takılıyor aklım. Kanıksamak… Geçen yıl Ürdün’e yaptığım ziyarette temizlik görevlisi olarak çalışan Bangladeşli şeker mi şeker bir teyze ile tanışmıştım. Ömrümün sonuna kadar o teyzeyi ve bana sorduğu o soruyu unutamam sanırım. Türkiye’de Bangladeşlilerin olup olmadığını sordu. Ona, “ pek fazla yok, ben hiç görmedim” diye cevap verdim. Çok şaşırmıştı, gerçekten çok şaşırmıştı! Bana sorduğu soru, “öyleyse Türkiye’de evlerde temizliği kim yapıyor?”. Bangladeşli teyze hayata temizlik yapmak için geldiğini öyle bir kabullenmişti ki hayret etmiştim. O günden sonra bir daha o teyzeyi görmedim. Kalmış olduğum yurdun sahibinin evine geçmişti. Yeni işi orayı temizlemekti, ne de olsa işi temizlik yapmaktı. İşin en acısı pasaportuna el konmuş olan bu teyze üç kuruş kazanmak için hapiste gibi yaşıyordu, dışarısı yasaktı. En azından ben yurttayken bu böyleydi. O teyze gitti ama kanıksamak kavramı benimle kaldı. En son okuduğum kitap hırsızı kitabında Max isimli bir Yahudi genç vardı. Sokakta insanlar “ heil Hitler” diye bağırırken onun bodrum katından çıkması pek de mümkün değildi. Bir gece evin normal bir odasında uyuduktan sonraki pişmanlığını yazmıştı. “Ben bir Yahudi’yim ve yerim bodrum katıdır” diye hayıflanmıştı. Max’de kanıksamıştı işte. Hayat insana çoğu zaman istemediği, asla başıma gelmez dediği, hayal bile edemeyeceği şeyler dayatır. İnsanlar bir şekilde tüm bu hayatın çeşit çeşit oyunlarıyla başa çıkmak zorunda kalırlar. Genellikle de hayatın onlara dayattıklarına bir şekilde alışırlar. Haklıdırlar da. Alıştıkları zaman her şey daha kolay katlanılır bir hale geliyor. Her şey gibi alışmanın da insana kattıkları ve ondan aldıkları vardır ve sanırım kanıksamak alışmanın en uç noktası ve kattıklarından çok aldıkları var. İşte bu yüzden benim tanımıma göre kanıksamak, kabullenmek, etkilenmez olmak demek değildir. Bana göre hayatın insana sunduğu en acı yalandır, koskoca bir yalan. Duygu Çöplü 21502372 ALIŞKANLIKLAR ÖZGÜR BENLİĞE KARŞI Uzun süren alışkanlıklarla kendimizi tanımlamaya bayılıyoruz. Belki bayılmıyoruz ama yine de böyle yapıyoruz. Bu da bir nevi bir alışkanlık. Örnek vermek gerekirse, sosyal medyada kendimizi tanıtan kısa bio’lara yazdığımız ‘tenis oyuncusu, caz müzik meraklısı’ vb. kısa cümleler ile kendimizi diğer insanlardan ayırt ediyoruz. Bu ilişkiler için de geçerli, kendimizi en yakın arkadaşımız veya sevgililerimiz ile tanımlıyoruz. İnsanlar farklı arkadaş çevrelerine kendi arkadaşlarını tanıtırken, “En yakın arkadaşım o benim, çok seversin” gibisinden cümleler kuruyorlar. Yani o insanın önemi bireysel olarak ne kadar temiz kalpli veya neşeli bir insan olmasıyla bağlantılı değil de, birinin bir yakını olarak tanımlanmasıyla alakalı. Bütün bu anlık etkileşimlerin ve etiketlerin altında kendimizi nasıl tanımlıyoruz? Kendimizin gerçekten kim olduğunu öğrenme yolculuğunda, insanlarla olan iletişimlerimizin bize sadece belirli bir yere kadar yardımcı olduğunu düşünüyorum. Şu sıralar en doğru yolculuğun insanın yalnız kalmasıyla beraber kendi sesini dinlemesi olduğuna inanıyorum çünkü bir insanla uzun süreli bir ilişkiye girmek bence insanı karakter açısından tembelleştiriyor. O insan sizin karakterinizin belli başlı bir kısmını kabul etmiştir ve o karakteri sürekli olarak oynamak, kolay olandır. Gelişime açık ilişkiler de var tabii, yok diyemem ama maalesef ki şu an çevremde gözlemlediğim (hatta kendim de yaşadığım) ilişkiler durağan ve bu konuda durağanlığın yararlı bir şey olduğunu savunamayacağım. Bence bu yüzdendir ki insanlar rahat yaşama alanlarının dışına çıkar ayrılıklarda. “Her ayrılık zor.” der Sezen Aksu şarkısında, ayrılıklar sevdiğimiz insanları artık görmeyeceğimiz için mi zor, yoksa sevdiğimiz insana karşı olan sevgimizi bitirmekle, o insana alışmış benliğimizin bir parçasını öldürdüğümüz için mi? Evet, eskiden çok sevdiğimiz insanı artık sevmemekle beraber, onu seven kısmımızı da öldürüyoruz. Benliğimizden bir parça kopuyor yani ayrılıklarda. O kişiden öğrendiğiniz hayat görüşü, yaşayış tarzı ve hatta size bulaştırdığı küçük alışkanlıklar da bitiyor, eğer ayrılan kişiye karşı artık gerçekten sevgi kalmamışsa… Ona dair her şeyi silmek istiyor insan. Silmek, demişken, sosyal medyadaki fotoğraflar, birbirlerinin hesabındaki gönderilere yapılan yorumlar, paylaşımlar ve beraberken konulan profil fotoğraflarını da dahil edelim. Buna ek olarak, günlük rutini de değişiyor insanın, eli telefona gidiyor ne yaptığını mesajla anlatmak için, sonrasında da tabii aniden bir duraksama… Ya da hafta sonları gelen “Ben şimdi kimle plan yapacağım?” isimli bir panik. İnsanın bel bağladığı sevgilisi gidince, farkında olmasa da sudan çıkmış balığa dönüyor. İnsanın beyni bile eski sevgiliyi düşünmeye alışık olduğu için, insan farkında olmasa bile aklında onun hakkında düşünceler beliriyor. Bütün bu küçük alışkanlıklar zamanla yitirilince de, insan ne yapacağını şaşırıyor. Koca bir boşluk… Hemen hemen herkes sevdiği birisinden ayrılmıştır. Hala onları özleyenlerimiz de var, ayrılığın kaçınılmaz olduğu, artık sevginin ve bununla beraber hoşgörünün bittiği ayrılıklar da… Bahsettiğim ayrılık tipi biraz daha sevginin bittiği durumlarla alakalı. Yani eskiden o insanın yanında olan karakterlerimizin gitmiş olması. Necip Fazıl Kısakürek’in ‘Kaldırımlar’ adlı şiirini okurken, şu dizeleri bu durumla özdeşleştirdim. Sokaktayım, kimsesiz bir sokak ortasında; Yürüyorum, arkama bakmadan yürüyorum. Yolumun karanlığa saplanan noktasında, Sanki beni bekleyen bir hayal görüyorum. (www.siir.gen.tr) Yalnızlıktan ne yapacağını şaşırmış bir insan duygusu gördüm bu şiirde. Yalnızlık kimsesiz bir sokak gibi… Arkasına bakmadan yürüyen insan da aslında yüzünü hem geleceğe hem de kendisine çevirmeli. Yani kendinin en güzel, en özgüvenli ve en kendine yakın hissettiği halini bulma yolculuğuna çıkmalı insan. Sonuç olarak insanın özgürleşmesi gerektiğine inanıyorum. Bazen bazı ilişkiler insanları gereksiz sınırlar içinde tutuyor. Olabileceğimiz insanın, yapabileceğimiz şeylerin gerçekten hiçbir limiti yok. Olay kendi bakış açımızı geliştirip, kendi yaşayış biçimimizi oluşturmakla ilgili. Bu blog yazısında sosyal medya örnekleri üzerinden gitmiş olmamın sebebi de ayrılıkların çağımızda nasıl yaşanıyor oluşundan bahsetmekti. Ancak Necip Fazıl bile zamanında kendini kaybedip bulma sürecini yaşamış, olayların detayları değişse bile ana hatları aynı kalıyor. Evet, ayrılıklar zordur ancak bazen gereklidir de. KAYNAKÇA • Şiir: Kısakürek, Necip Fazıl. Kaldırımlar. www.siir.gen.tr Farkındasızlık İnsan biyolojik özelliklerinden dolayı hem fiziksel hem de zihinsel anlamda belirli kısıtlamalara tabi bir varlıktır. Çok hızlı koşabilir ama asla bir çıta kadar olamaz; düşünme yeteneği vardır ama her şeyi her ayrıntısıyla düşünemez. Bu limitlerimize bakıp “Acaba hangisini zorlamak daha kolaydır?” diye sorduğumuzda alacağımız cevap şüphesiz ki zihinsel limitlerimiz olacaktır. Sonuçta insanın kas ve iskelet yapısı ve bu yapıların ne kadar gelişebileceği bellidir. Yapılan bilimsel araştırmalarla da ulaşılabilecek maksimum noktalar aşağı yukarı ortaya çıkarılmıştır. Örneğin bir insanın 100 metrelik bir mesafeyi koşmada sahip olduğu kas yapısının müsaade edeceği en hızlı zaman dilimi 9.48 saniyedir. Ancak zihinsel performansımız açısından belli limitlere sahip olduğumuz aşikar olsa da, bu limitlerin değerleri hala bulanık durumdadır. Herhangi birisi çıkıp dese: “Ben, dünyadaki en üstün zihinsel güce sahip kişiyim!” Bunu kanıtlamak mümkün olabilir mi? O kişinin en yüksek zihinsel kapasiteye sahip olduğunu neye dayanarak kanıtlayabilirsiniz? Hafızasının çok güçlü olmasına mı? Yoksa duygusal açıdan zekasının gelişmişliğine mi? Ya da belli psişik güçleri olup olmamasına bakarak mı? Çoğu zaman belirsizlik kötü bir şey olsa da zihinsel potansiyelimizin ulaşabileceği maksimum noktanın belirsizliği, biz insanlar için çok büyük bir ilham kaynağı olabilecek bir belirsizliktir. Zihnimizin varabileceği son durağı bilmiyoruz; düşünsel anlamda gelişebilme yolunda ilerlerken her ne kadar o son durağa geldiğimizi sansak da yanılma ihtimalimiz çok yüksek. Yani, zihnimizle ilgili keşfedebileceğimiz, geliştirebileceğimiz çok şey var. Peki önümüzde aşmak için zorlamamız gereken ve şu andaki düşünsel zenginliğimizi belki defalarca katına çıkarabilecek zihinsel bir potansiyelimiz varken biz insanlar ne yapıyoruz? Zamanımızı sevmediğimiz işleri yaparak harcıyoruz. Kendi kurduğumuz ve doğamıza aykırı olan bu dünya düzeninde itibar, para, güç gibi değersiz kaygılar peşinde koşuyoruz. İş-güç dışındaysa televizyonla, sosyal medyayla, magazinle meşgulüz. Kimin arkasından kimin ne dediğini öğreniyor, hangi futbolcunun hangi ünlü oyuncuyla gece kulübünde yakalandığını merak ediyoruz. Zamanımızı ve enerjimizi harcadığımız şu şeylere bakın! Sanki bu dünyada sonsuza dek kalacakmış gibi vaktimizi böylesine değersiz işlere harcayabiliyoruz. Durum böyle olunca da sahip olduğumuz zihinsel potansiyel yavaş yavaş kaybolmaya ve ortaya çıkarılması daha da güç hale gelmeye başlıyor. Medyanın dayatmış olduğu bu “uyuşturucu”nun etkisi altındayken de hayatlarımızdaki en yüksek öneme sahip olaylar yine medyada gördüklerimiz haline geliyor. Daha üst düzey ve daha faydalı işler hakkında düşünmektense televizyonda gördüklerimiz hakkında düşünüyoruz. Dünyada en çok televizyon izlenen ikinci ülke olan Türkiye’de, gün boyunca evde televizyon karşısında oturan kadınlarımızın kafalarındaki en büyük soru “Acaba bugün izdivaçta Fadime’nin talipleri kim?” oluyor. Gazetenin yalnızca spor sayfasını okuyan erkeklerimizse tuttukları takımın şampiyon olup olamayacağının derdinde. Ortada büyük bir problem var. Etrafımızda olan biten önemli gelişmelere karşı kafamızı devekuşu misali kuma gömmüş durumdayız. Şöyle ki; insanın düşünce dünyasındaki konular magazin, futbol, izdivaç, şıklık-rüküşlük olduğu zaman, insan asıl dikkat etmesi gereken konulardan bihaber yaşıyor. Henüz yaşanmış olaylardan bir örnekle bunu somutlaştırabiliriz: Ankara’da en son yaşanan ve 38 kişinin hayatını kaybettiği patlamanın olduğu akşam dahi ülkemizde en çok izlenen program ‘Survivor’ adlı yarışmaydı. Durumun ciddiyetini anlamak için mükemmel bir gösterge o akşamki reytingler. Ülkenin başkentinde, en kalabalık yerinde onlarca insanın öldüğü büyük bir patlama gerçekleşmiş ama insanlarımız böylesine önemli bir durumda ne olup bittiğini öğrenmek adına en azından haber kanallarını izlemek yerine rutinlerini bozmayarak yarışma programlarını izlemeye devam etmişler. Bunun adı “vurdumduymazlık.” İlk olarak zihnini geliştirmeme sonrasında zihnin yerinde sayması ve ardından medya tarafından dışı hoş ama içi boş ürünlerle doldurulmasıyla zihnin gerilemesi zincirine eklenen son ve en tehlikeli halka bu vurdumduymazlık. Medya insanların zihinsel potansiyellerini köreltiyor; etraflarında hatta hemen dibinde olan çok ciddi olayları dahi önemsemeyen bir tavır almalarına, vurdumduymaz davranmalarına sebep oluyor. Zihinsel potansiyeli körelmiş ve ortak bilinci medya tarafından oluşturulmuş bir toplumdan da içinde bulunduğu siyasi koşulları araştırmasını, analiz etmesini ve çareler üretmeye çalışmasını bekleyemezsiniz. Bireylerin sorgulama ve düşünme yeteneği körelmişse bireylerden oluşan toplum için de durum aynıdır. Sanki bizi eğlence dolu bir kumarhaneye tıkmışlar: “Zira, kumarhanelerde pencere ve saat bulunmaz. Zamanın nasıl geçtiğini bilmemelisin. Etrafında neler olduğunu merak etmemelisin. Dışarıda koca bir dünya olduğunun farkına varmamalısın.” (Sikkofield 133.) Kaynakça Sikkofield, Michael.(Demirel, Cemre.) Piyon. İstanbul: Okuyan Us Yayınevi, 2013. Baskı. Saime Birnur Ünal 21302550 Turk102-29 15 Aralık 2014 Hemen Şimdi Mi? “Bugünün işini yarına bırakma, mümkünse ertesi güne bırak”- Mark Twain Çoğu insan hayatta bir şeylerden kaçmaya çalışır. Olaylardan, yükümlülüklerden, sorumluluklarından. Nedense hep bize zevk veren işlerle meşgul olmak isteriz. İnsanoğlunun doğasında vardır bu istek sürekli bugün aciliyeti olmayan işleri erteleriz. Hayatım boyunca “aman ne olacak yarın yaparım” diye diye geçirdiğim kaç gün vardır kim bilir. Siz de benim gibi „erteleyici‟ misiniz yoksa „hemen şimdi‟ işinizi bitirenlerden misiniz? Bu konu hakkında çok düşündüm neden istemediğimiz, bitirmemiz gereken bir işi daha sonraya bırakarak erteliyoruz ki aslında onu erteledikçe onu daha çok düşünüyoruz. Halbuki o işi o an yapıp hem yapılacaklar listemizden hem de beynimizden çıkarsak daha rahat olmaz mıyız? Bir gün yine bu konu hakkında düşünürken –yine yapacağım bir işi erteleyip kitapçıda gezerken- gözüme bir kitap ilişti. Kitabın adı “Erteleme Sanatı”. Bana bu kadar uygun olan bu kitabı heyecanla alıp okumaya başladım ve daha sonra erteleme fikrine bakışımda farklılıklar oluşmaya başladı. Sizce de her işi bu kadar ertelerken aldığım bir kitabı anında okumaya başlamam tuhaf değil mi? Bu kitaba göre değil çünkü kitapta yapmamız gereken en öncelikli işi erteleyip yapacaklarımız listesinden önemsizleri sürekli ilk sıralara getirmemizden bahsediyor. Bunun çeşitli nedenleri var tabiki. Bazı insanlar mükemmeliyetçilik duygusundan dolayı işleri erteliyorlar. Tam olarak mükemmel yapabileceklerine inanmıyorlar ve bir türlü başlamıyorlar. Sizce de bu çok tanıdık değil mi ? Ödevlerimizi hep son ana bırakmamızı böyle açıklayabiliriz. Onların değerlendirileceğini bilerek sürekli kendimizi ödevi yapmaktan kurtardığımızı sanıyoruz. Halbuki onu erteleyerek diğer ödevlerimizi bir çığ gibi büyüttüğümüzü göremiyoruz.Örneğin ben ne zaman ders çalışacak olsam kendimi başka bir işle meşgulken buluyorum. Hiçbir zaman toplamadığım odamı nedense tam ders çalışacakken toplayacağım tutuyor. İşte bunun sebebi benim artık bir sistematik erteleyici olmamdan kaynaklanıyor. Ben mükemmeliyetçiliğimden dolayı bu ertelemeyi alışkanlık hâle getirdim Tabii bir de nerden başlayacağımı bilememek var... Bazı insanlar düzenlidir her şeyleri planlıdır bunu sadece onların hiçbir şeyi son güne bırakmamasından değil aynı zamanda en ufak ipuçlarından bile anlayabiliriz. Örneğin çantalarının düzenliliğinden, tutukları ajandalardan planlı olduklarını anlarız. Fakat eğer hem erteleyici hem de plan yapmayı alışkanlık hâle getirmemişlerdenseniz durum biraz „beterin beteri‟ hâline dönüşebilir çünkü bir işin sonunu ve gidişatını tam hayalinde canlandırmadan kısacası planlamadan bir sonuca varmak oldukça zordur.Bundan korkup nereden başlayacağını bilemediğinden sistematik erteleyeci hâle gelen bir çok kişi vardır. Mesela sizin gibi mi? Bu erteleme konusu hakkında bir sürü düşünce yazılıp çizilebilir. Çok fazla yoruma açık olduğu gibi ucu açık bırakılmış kesin bir sonuca varılamamış birçok yanı da vardır. Mesela düşündüğümüzde acaba ertelemek hayatı kaçırmak mıdır? Bu doğru bir tanım mıdır, yani ertelediğimiz şeyler yerine zevk aldığımız şeyleri yaptığımızda, öncelik listemizden altta olanları yukarı çıkardığımızda hayatı kaçırıyor olmamız düşüncesi kulağa oldukça saçma geliyor. Bir kere olayın en başında mantık hatası yok mu sizce de? Neye göre yapıyoruz bu öncelik listesini? Evet, eğer birkaç ödevden, projeden bahsediyorsak teslim tarihlerine göre bir liste oluşturulabilir fakat biz işimizin ya da okulumuzun bize getirdiği yükümlülükler dışında sorumluluklarımızdan da kaçar haldeyiz. Bu sorumlulukların bir öncelik sırası nasıl olabilir ki? Bence hayatı tadına vara vara yaşamak gerekir o an nerede olmak istiyorsan ne yapmak istiyorsan onu yapmalısın. Tabii ki sorumluklarımız var ve öncelik sırası olan bir liste var fakat hep ona uyamayız ki... Bizler robot değiliz. Bir listeye uyum sağlayamayız, duygularımız var. Yeri gelir bir haftada tüm işleri hallederiz, yeri gelir bir saatte bir haftalık iş hallederiz. İnsanın motivasyonu,konsantre olması yapacağı işteki veriminde çok önemlidir. Eğer erteledikten sonra işler çığ gibi olduğunda bile halledebiliyorsanız „hemen şimdi‟ ci olup bu hayatı bir görev haline getirmenin pek de bir anlamı yok. UMUT KARANLIK GECELERİN PARILDAYAN TEK YILDIZIDIR “Korkun seni mahkum eder, umudun ise seni özgür bırakır.” Bu söz gerçekten herkes için doğru mu? Acaba herkes tam da uçurumun eşiğindeyken kalbinin derinliklerinde ona sürekli yaşama sevinci aşılayan umudunu ortaya çıkarabilme yetisine sahip mi? Bence, insanlar artık cesaret edemiyor buna. Belki de o korkunun karanlık ve kasvetli yüzünden bir anlık da olsa sıyrılabilme cesareti gösterip de güneşin sıcaklığını tenimizde hissetmeyi denesek, işte o zaman, hayata karşı bembeyaz bir sayfa daha açabiliriz. Yeni hayallerle, umutlarla doldurabileceğimiz tertemiz bir sayfa... Bana göre umut, o çevirmeye korktuğumuz sayfalarda gizli işte. Ve ne zaman o sayfaları çevirebilirsek o zaman hayatta ikinci bir şansı elde edebiliriz. Ben buna cesaret edebilir miyim açıkçası hiç sanmıyorum. Herhalde hafif bir rüzgarda savrulan yaprak gibi olumsuzluklar karşısında, o son dalın da koptuğunu düşündüğüm anlarda, çabucak yıkılabiliyorum. Benim aksime Esaretin Bedeli’nde, gözlerindeki o hiç sönmeyen ışığıyla beraber Andy Dufresne bize nelerin başarılabileceğini gösterdi tam da sıfırı tükettiğini düşündüğümüz bir anında. Nice hayallerle doldurabileceği hayatı elinden alınıp soğuk hapishane duvarları arasına kıstırıldı hem de bir hiç uğruna. Bir insanı sadece kendi iç sesiyle birlikte yaşayacağı bir çukura itmek, elindeki en büyük hazinesini, umudunu, elinden almak bu kadar kolay olmamalı bence. Şu an boğazımın düğümlendiğini hissedebiliyorum. Gerçekten Andy’nin yerinde olmak istemezdim. Hem de hiç! Andy’nin bembeyaz defteri o an kirlenmeye başladı işte. Belki de ben böyle düşünüyorum. Belki de o herşeye rağmen rüzgarın sıcaklığını tekrar teninde hissedip özgür insanlar gibi yaşayabileceği günlerin hayalini kuruyordu. Kim bilir? “Unutma, umut iyi bir şeydir hatta dünyadaki en iyi şeydir ve iyi şeyler asla kaybolmaz.” Bu sözler, benim kendimi onun yerine koymaya cesaret bile edemeyeceğim Andy’e ait. Bu sözleri ne zaman hatırlasam kendimi tatlı bir gülümsemeden alıkoyamıyorum. Sanki eksik yönlerimi tamamlayan nadide bir parça. Belki de o karalanmış defterleri silecek bir silgi. Şu an o silgi tozlarını atmak, bir daha asla görmek istemiyorum. Evet elimin kenarıyla atıyorum ve insana huzur veren tertemiz bir sayfa daha çıkıyor karşıma. Karanlık çöktüğünde bunun bir gerçek olmadığını anlamıştı Andy. Artık bununla yaşamaya alışmak zorundaydı. Artık hayatı elinden alınmıştı. Elinden ne gelebilirdi ki? Tıpkı biz de hemen her rüzgarda eğilmeye meyilli insanlarız. Düşük not aldığında üzülen, sevgilisinden ayrıldığında kahrolan, incir çekirdeğini doldurmayacak birçok sebepten dolayı hayatın bizi bir adım geriye atmasına engel olamayan insanlar... Ne kötü ama! Hafif bir rüzgarda yıkılırsak eğer asıl fırtına başladığında ne yaparız sonra? Aslında biz de karşılaşıyoruz aşılması güç duvarlarla. Ama pes etmemek, hayatta tekrardan ben de varım diyebilmek için o duvarları aşabilmeliyiz. Belki para, belki aşk, belki de aile dediğinizi duyar gibiyim. Ama bana sorarsanız kalbimizde kalan o son umut damlasını bile paylaşabilme cesareti gösterebilen arkadaşlarımız... Hani sizin de vardır öyle arkadaşlarınız. Hatırladınız işte! Red de Andy’nin karşısına tam da dayanma gücünün bittiği bir anda çıktı. Kendini, o karalanmış defterini, artık kabuk bağlamaya başlamış acılarını adeta görmezden gelerek. “O çocuk, o aptal çocukla konuşmak istiyorum ama yapamıyorum. O artık eskide kaldı.” Red’in sözlerindeki bu acizlik, elinden hiçbir şey gelmemesi, geriye baktığında tozlanmaya yüz tutmuş simsiyah tablolardan başka hiçbir şey görememesi... Buna rağmen kalan o son umut damlasını da arkadaşıyla paylaşabilmesi... Açıkçası tüm bunlar benim kalbimin karanlık köşelerinde gizli kalmış acılarımın günyüzüne çıkmasına neden oldu. Anneannem vefat ettiğinde, annemi hatırlıyorum da gerçekten yapacak hiçbir şeyi yoktu. Bir insan ne kadar aciz olabilirdi ki? Sanırım gözyaşlarım da benimle aynı fikirde. Gerçek hayatta artık pek de karşılaşamadığımız bir arkadaşlık örneği tekrardan yüzümde bir tebessüme neden oluyordu. Aslında Red ve Andy’nin bu dostluğu bizim hayatımızdaki eksiklikleri o kadar güzel kapatıyordu ki onları bir anda sevmeye başlamıştık. O karanlık kuyudan çıkmak için Red’in ona adeta bir ışık yakması bizim de kalbimizin atışlarını tekrardan hızlandırıyordu. İnsanın bazen o ışığa gerçekten ihtiyaç duyduğu zamanlar oluyor. Belki de asıl mesele o ışığı aramaktır. Ama biz o ışığın verdiği umutla esas aydınlığa çıkacağımız zamanı hayal edebiliyor muyuz? Mesela bazen gerçekten yapmak istediğimiz şeyler olur da ya cesaret edemediğimizden dolayı yada gizli kalmış hüsranlarımızın önümüze ket vurmasından dolayı geri çekiliriz bir adım. Neden acaba? Bence siyah da bir renk sonuçta. Tamam pek iç açıcı gözükmeyebilir ama diğer renkleri görmememize engel oluşturmamalı. Ayakkabımız batacak diye önümüzdeki çamuru yollardan kaçmak hiç de adil değil bence. Bazen bu hisse kapıldığımı hissedebiliyorum ne yazık ki. Çok kolay bir iş değil tabii ki siyahın o karanlık yüzünün arkasından beyazın o göz kamaştırıcı güzelliğini görebilmek. Sanırım burada beni kamçılayan bir şey var ve bu şey de Andy’nin o karanlık tünelden çıkmasını sağlayan şeyden farklı değil. Aklından ne geçiyor? Yapmak ile yapmamak arasında mı kaldın? Belki tünelin sonu tekrar karanlık bir kuyuya çıkıyor belki de aydınlığa. Belki yeni hüsranlara belki de yeni umutlara... Kim bilebilir ki? Sanırım artık bu ikilem arasında kalmaktan bayağı yoruldum. Hep korkuyla da hayat geçmez ki! Kalbimin derinliklerinde kalan son umut damlaları belki de benim son şansım. Sizden söküp alamazlar onları, onlar sizindir. Bana sorarsanız umudun size fısıldamasına kulak verin ve tünelin sonundaki ışığın sönmesine de asla izin vermeyin. TALHA BOZKUŞ Melisa Nazlı ArasHislerimiz (Ya Da Hissizliğimiz) Çocukluğumdan beri hayatı sorgulayan bir insan olmuşumdur. Buna rağmen bazen öyle anlar oluyor ki kendime soruyorum. Acaba ben cidden mutlu muyum? Etrafıma bakıyorum mesela. Bir sürü insan görüyorum. Bir şarkı duymuştum, Beyoncé’nin kendi ismini taşıyan albümünde, sorguluyordu, “Bu dünyadaki insanlar hayatta kalmak için sabah 9 akşam 5 çalışıyorlar, nasıl olur?”1 diye. Çevremdeki insanlara sorsan hepsi mutlular. Çünkü sabahtan akşama kadar çalıştıkları ve hayatta kalabildikleri bir işleri var. Stefan Zweig’in Olağanüstü Bir Gece’sinin ana karakteri benimle aynı düşüncelere sahip olan zengin bir baron. Hayatındaki zenginlikten sıkılıyor ve kendisi ile düşüncelere dalıyor. Aynı durumdayım. Hemen hemen. Son zamanlarda yaptığım harcamalara bakıyorum mesela. Hayatım boyunca hep çok para harcayan bir insan oldum. Yani en azından kendim para harcamaya başladığımdan beri. Ailem için de bu geçerli. Kendimi mutlu sanıyordum, ama öyle miyim gerçekten? Kendimi en yalnız hissettiğim zamanlarda alışverişe çıkardım. Peki ya canımın alışverişe çıkmak istemediği bir an olursa? Bunu pek düşünmemiştim. İnsanlar olarak bir döngü içerisinde kısılıp kalmışız. Yukarıda bahsettiğim iş örneği ya da bir düğün mesela. Evet, basit bir düğün. Örneğin kadınlara rol biçiliyor. Bir kadının mutlu olması için yapması gerekenler: İyi bir evlat olmak, iyi bir eğitim almak, çok erken evlenmemek gerek ki kocaya kaçmış denmesin, çok geç evlenmemek gerek ki evde kalmış denmesin, otuzuna kadar çocuk doğurmak… Kadın mutlu mu peki? Var hayatımızda böyle mutlu olan insanlar. Hayattaki bütün amaçlarını yerine getirmiş gibi hissediyorlar. Sonra da boşandıklarında bir boşluğa düşüyorlar. Çoğu kadın vardır, mesela aldatılmayı saymazlar, çünkü düzenlerini bozmak istemezler, uğraşmak istemezler. Mutlular onlar. Hayal dünyalarımızda yaşıyoruz. Bize dayatılan bir mutluluk kavramı var ve böyle devam ediyoruz. Kimse çıkıp da cidden mutlu muyum demiyor. Bir döngü içinde dönüp duruyoruz. Ruhsuz varlıklara dönüştük hepimiz. Kitaptaki Baron’da öyleydi. Şu sözü asla unutamayacağım: “Toplum içinde olduğum zamanlarda da hayranlığımı ifade ederken yapay bir heyecan sergileyip etkileyici şeyleri abartarak içimin ne kadar hissiz ve kayıtsız olduğunu gizlemek için bir anlamda gösteri yapıyordum” (Zweig 10). Bugün bir arkadaşım yaşadığı bir aşk acısından bahsetti. Hatta gözümün önünde yaşadı. Yapabildiğim tek şey sahte bir şekilde onu teselli etmekti. Arkadaşımı sevmediğimden değil. Sadece artık hissedemiyorum. Her şey boş gelmeye başlıyor bana. Yanlış anlaşılmasın, sıkılıyor değilim. Garip bir şekilde hiçbir şey hissetmiyorum. Sadece boş boş bakıyorum. Evet, üzülmem gerektiğini biliyorum, çünkü bana böyle öğretildi. Fakat üzülemiyorum. Belki de yaptığım her şey bu mantık üzerine kuruludur. Çünkü üzülmem gerek. Kime göre neye göre. Sahi duygularımızı kime göre belirleriz ki? Belki de bugüne kadar yaşadığım her duygu aslında benim yaşadığım duygular değildi. Tamam, hepsi demeyeyim, fakat en azından ﬁziksel değil de ruhsal duygularım böyleydi. Fizikselden kastım mesela acı. Birisi bacağımıza vurduğunda acı hissederiz ve ağlarız. Peki ya kalbimiz acıdığında? Cidden acır mı yoksa başkasının kalbinin bu şekilde acıdığını görüp mü acı hissettik? Bizim duygularımız savunma mekanizmamız mı, yoksa sadece ciddi duygularımız mı? Açıkçası bu soruların cevabı bende yok. Çünkü dediğim gibi hala sorguluyorum. Sonucu ne olur bilemem ama açıkçası bu şekilde yaşayan tek kişi ben değilim bunu biliyorum. Kaçımız sorgular kaçımız bu şekilde sadece yaşar onu da bilemem. Tek bildiğim hayatım boyunca hissiz yaşasam bile hâlâ oynamaya devam edeceğim. Çünkü diğer türlü ben deli olacağım. 1 Alıntı olan şarkıyı kendim çevirdim. Bu nedenle kaynakçada sadece şarkının bilgilerini verdim. Melisa Nazlı ArasKaynakça Knowles, Beyoncé ve Asher, Jordan Boots. Haunted. Columbia Records ve Parkwood Entertainment, 2013. CD. Zweig, Stefan. “Olağanüstü Bir Gece”. Çev. İlknur İgan. İstanbul: İş Bankası Kültür Yayınları, 2015. Baskı.Dursadiye OĞUZ OLMUŞLARDAN UZAKLAŞMAK Hani derler ya “Hayatta hiçbir şeyden pişman olmayacaksın. Hata yapacaksın ve hatalarından öğreneceksin doğru olanı. Şikayet etmeyeceksin hiçbir şeyden. Neden ben diye sızlanmayacaksın yoksa daha büyükleriyle sınanırsın. Hiçbir zaman keşke demeyeceksin, yaşanmışlıklarda takılı kalmayacaksın. Her gün yeni bir şans senin için ve sen bu şansı keşke demeden layıkıyla değerlendireceksin. Kendine hatırlatacaksın ki çoğu insan senin kadar şanslı değil ve belki de bu son şansın, onu da dövünmekle kaybetmeyeceksin. Herkesin bir rolü vardır bu hayatta ve sen elinden geldiğince bu rolü benimseyip sunacaksın insanlara. Çoğu zaman zorlanacaksın kalmakta ama asla olmuşları geride bırakıp giden taraf olmayacaksın. Hayat seni ne kadar zorlasada kalıp savaşacasın. Eğer gitmekte hala ısrarcıysan yaşanmışlıkları da yanına alacaksın. Unutmakta ısrarcıysan bileceksin ki bir gün ummadığın bir anda karşılaşacaksın yeniden onlarla.” Hayatım boyunca bana öğretilen nasihatler oldu bunlar hep. Bilmiyorum siz nasihat dinlemeyi sever misiniz ama kendimi biliyorum en azından. Bu zamana kadar çok az ciddi şeyle karşılaştım hayatımı derinden etkileyecek cinsten belki de hiç karşılaşmadım. Kafama taktıklarım çoğu insanın üzerinde duracağı en son şeylerdi belki de. Ama beni görseniz, azıcık benimle vakit geçirseniz görürsünüz güçlük çekmeden. Hep bir düşünceliyim hep bir boşluğa bakar gözlerim. Bu nedenle midir bilmem çok nasihat dinlemek zorunda kalırım, özellikle de annemden. Annemi tanısanız fark edersiniz yaşamı en çok seven kişidir belki de. Hep özenmişimdir ona, onun gibi kimseye aldırış etmeden zevk alırcasına yaşamaya. Tüm bu nasihatlara dönüp baktığımda görüyorum ki ben sadece şikayet kısmını becerebiliyorum. Daha doğrusu yaşadıklarımdan şikayet etmemeyi... Bu demek değil ki keşkelerle yaşamıyorum, her bir şansı elimden geldiğince kullanıyorum. İşin özü hayatı şikayetlerle değil pişmanlıklarla yaşıyorum ve kendimi hep keşkelere hapsediyorum. Hani sorarlar ya insana, kendinde neyi sevmiyorsun diye; bu soruya verecek çok yanıtım var benim. Keşkelerle yaşamayı hiç ama hiç sevmiyorum en başta. Ufacık bir şeyde gözlerimin dolu dolu olmasını da sevmiyorum. İnsanlara şüpheyle yaklaşmayı da sevmiyorum, kimi tanısam sonuna dek inanmak, olabildiğince sevmek istiyorum. Kendimden çok başkalarını düşünmeyi de sevmiyorum. En sevmediğimi, beni en çok yoranı ise sizlere başkasının kaleminden anlatmak istiyorum. Can Bonomo’nun Parya Koma adlı şiir kitabında yer verdiği gibi, “Üstünkörü seviliyorum sevmiyorum sevilmemeyi...”. Sevilmemek hayattaki en büyük korkum ya da saplantım diyebiliriz. Sevilmenin ne demek olduğunu ölçmeye çalıştım ben. Sevilmenin ölçütü mü olur dediğinizi duyar gibiyim. Sevilmenin kıstasını rakamlara çektim hep. Yirmi bir senelik yaşamım boyunca çok az sayıda arkadaşım oldu. Bunun sorumlusu olarak kendimi gördüm, kendimi suçladım her seferinde. Ben iyi bir arkadaş olsaydım insanlar elbette beni severdi ve benim çok arkadaşım olurdu diye düşündüm. Sayıların sadece kuru kalabalıktan ibaret olduğunu, arkadaş olarak gördüğün, çok değer verdiğin insanlar tarafından yalnızca bir basamak olarak nitelendirildiğini daha yeni anladım. Sevilmemekten korktuğum kadar düş kırıklıklarından da korktum. Biliyorum ki hayat her zaman beklediğim gibi olmayacak. Elbette yanılacağım, hayal kırıklığına uğrayacağım. Yeri gelecek yanlış anlaşılacağım ya da birilerini hayal kırıklığına uğratacağım. Belki de ben başkalarının korku sebebi olacağım. “Uzaklaşıyorum olmuşlardan sarı dolmuşlarla…” Ben çok çaba harcadım sevmediğim yönlerimi değiştirmek, korkularımla yüzleşebilmek, keşkelerden arınabilmek için. Keza bana verilen nasihatleri anlayabilmek için. Karşılığını aldın mı diye sorarsanız bunu bende bilmiyorum. Her ne kadar bazı gerçeklerle yüzleşsemde kabullenmeyi hala kendime yediremiyorum. Bu nedenle olmuşları değil mesafeleri dost biliyorum. Kalıp savaşmayı değil, uzaklaşıp unutmayı tercih ediyorum. KAYNAKÇA: Bonomo, Can. Parya Koma. İthaki Yayınları, 2018. s:19 ve 45 ECE OLGUN 21903242 Yalnızlıkla Barışmanın Adımları Zamanın bir noktasında o çok sevdiğin kişiyle birbirine sarılarak büyümüş köklerinizi birbirinizden ayırmak zorunda kaldığında, ki sen istemesen bile, her şey üzerine yığılıyor sanki. Eskimiş anılar çok eski evlerin kokusuna bürünüp seni üzerindeki ağırlığı taşıyamayacak derecede alt ediyor. Bir kaosun altında kalıyorsun. Gerçi giden kişi böyle bir kaosun altında kalır mı bilinmez. Gitmeyi seçmişse, gitme cesareti göstermişse, bunu gönülden istemişse onu bu kaosun altından kurtaran şeyler var demektir. Bir sebebi, ona ‘’Keşke gitmeseydim.’’ dedirtmeyecek bir şeyler vardır. İşte bu yüzden, birbirine sarılarak büyüyen köklerinizin olduğu ağaçta onun gidişinden bir ağaç kovuğu patlak verir. Bu boşluk en çok geride kalanı yorar. Çünkü bilirsin o gidişiyle ağacında oluşan boşluğu doldurabilecek yeni anılara yelken açarken, sen, geride kalan, gitmemeyi seçen kişi o boşluğu en derinden hissedersin. Melisa Kesmez, Nohut Oda adlı kitabında buna şu sözleriyle yer veriyor: ‘’O, seninkilere dolanmış köklerini söküp alırken, seni de yerinden ediyordu.’’ Sanki zaman ne donacak, ne de ileriye gidecek. Zaman sadece geçmişi tekrarlayacak kafanda. Sonsuz ve kopkoyu bir geçmiş gözlerini kör edecek. İleriye bakman zorlaşacak. Elbet zordur, geride kalanın yalnızlığını bir halının altına süpürmesi, yaşanmışlığın izdüşümünü hafifleterek kendi iyileştirmesi yani kendini sağaltması. Yine de imkansız değildir. Hep derler ya zamanın hissizleştirdiğini, geçmişi unutturduğunu. İlk başlarda anılardaki detaylar nefes almanı zorlaştırır, içlerinde kaybolursun, duyguların elindeki tüm bardakları taşırır. Ancak, zaman geçtikçe silikleşirler. Gidenin fotoğraflarına bakamaz olursun, sanki baktıkça boğulacaksın ve kimseler sesini duymayacak. Bakmamayı seçtiğin her an unutacaksın onu, yüz hatlarını, kokusunun en çok hangi mevsimi andırdığını, benlerini, ses tonunun sığ bir göl mü yoksa derin bir deniz mi olduğunu. Her ne kadar zihnin ilk başlarda geçmişi tekrarlamaktan vazgeçmese de anlayacaksın ki artık geçmiş çok uzak. Sen bile, hiç unutamayacağını veya üstesinden gelemeyeceğini düşündüğün halde unutacaksın bir şeyleri. Mevsimler birbirini kovalayacak, yeni çiçek türleri keşfedilecek, ağaçlar yaşlanacak, kimin daha çok sevdiği konusunda günlerce tartıştığınız çayı birbirinizden ayrı yerlerde demleyip içeceksiniz. Artık zaman senin için farklı, onun için farklı akacak. Yalnızlığa alışacaksın, yalnız kaldıkça kendini daha çok tanıyacaksın. İçindeki fırtına dinmeye başlayacak. Onun gidişine daha farklı bir pencereden bakabileceksin. Gidişiyle bozduğu yaşamının düzeneğini sen tekrar kuracaksın. Başka yerlerde, başka insanlarla çay içeceksin. Elbet, özleyeceksin. Öyle günler gelecek ki her şeyi unuttuğunu, üstesinden geçtiğini düşündüğün halde özlemekten delireceksin. Ona kızgın ve kırgın olduğun gerçeğiyle yüzleşmekten kaçtığın sürece o kaosun altından çıkamayacaksın. Kaosun ağırlığını üzerinden silkelemek için yapman gereken şey ne? Kesmez, kitabında acı verici, yürek burkan gidişlerin üstesinden gelmek için içimizdeki kırgınlığı hafifletip gideni affetmemizi söylüyor. Eminim, zor. ‘’Söylemesi kolay ama yapması zor.’’ diye fısıldıyorsun içinden. Halbuki, onu affetmek, onun hatalarını örtbas etmeyecek. Sadece, içindeki hayata küsmüş, gelecekle kavgalı o sesi susturacaksın. Zihninde sana suçlu olanın sen olduğunu, hata yaptığını ve senin yüzünden gittiğini söyleyen sesin aslında haksız olduğunu göstereceksin kendine. Hiç inanmayabilirsin ama bir gün gelecek, ‘’İyi ki gitmiş.’’ diyeceksin. Bu onun gidişini anlamlı hale getirmese bile, seni özgürleştirdiği için sana iyi bile gelebilecek. ‘’Asıl kalsa hata etmiş olacaktı.’’ diyeceğin zamanlar bile olacak. Şu an bunları duymak sana zor geliyor olabilir ama zamanla anlayacaksın. O ağaç kovuğu, o içindeki hiç dinmeyeceğini düşündüğün boşluk zamanla seni hafifletecek. Yalnızlığınla, kendinle, özgürlüğünle barıştıkça anıların ağırlığını değil boşluğun hafifleticiliğini hissedeceksin. Böylece kaos ucu bucağı bilinmeyen o derin uzayda kaybolacak. Belki şu an her şey yerinde değil ama bil ki olacak. İşleyişi bozulan hayatın tekrardan tıkır tıkır işleyecek. Büyüyeceksin, olgunlaşacak ve yalnızlığının sana özgürlük vereceği anların tadını çıkaracaksın. Kaynakça: Kesmez, Melisa. Nohut Oda. İstanbul: İletişim Yayınları, 2019. YİĞİTHAN YILDIZ AYŞE KILIÇKAYA TURK 101-20 29.03.2020 Öleceğini Bile Bile Yaşamak Son zamanlarda düşünüyorum; bu hayatta ne için üzülüyorum, mutlu oluyorum veya stres oluyorum. Yaklaşık olarak üç haftadır evden çıkamadığım bu dönemde, bu duyguların aslında hayatı gerçekten hayat yapan şeyler olup olmadığını sorguluyorum. Bu kadar emeğin, zorluğun ne için olduğunu bilmeden yaşayıp gidiyorum. Sonu belirsiz olan bu yaşamda, bir gün öleceğimi hatırlamam içimi daraltıyor ve beni korkutuyor. Joseph Kessel’in İblisin Oyunu adlı kitabını okurken karşılaştığım hikâyeler tekrardan beni korkutan bu ölümü ve sonrasındaki bilinmezliği hatırlamama neden oldu. Sonunda ne olacağının bir garantisi olmadığını bile bile bu hayatta somut şeyler için bu kadar çaba göstermeme gerek olup olmadığını düşünmeye yöneltti bu kitap beni. Bir gün öleceğim ve yaptığım ve yapacağım şeyler belki de yarım kalacak ve asla tamamlanmayacak. Bu yüzden emeğimi ve hayatta en değerli olan zamanımı nereye harcayacağım konusunda çıkmaza girdim. Bana fazla bir yarar sağlamamasına rağmen yapmak istediğim ve yapmaktan hoşlandığım şeylere zamanımı ve emeğimi harcamalıydım yoksa sırf beni geliştiriyor, bana yarar sağlıyor diye fazla sevmediğim ve zevk almadığım şeyleri yapmaya devam mı etmeliydim? İşte bu kitabı okuduğumdan beri bu sorunun cevabının peşindeyim. Neredeyse her hikâyenin sonunda bir kişinin garip şekilde ölmesi, bana hayatımın her an bitebileceğini bu yüzden önemli olanın, yaşarken, çoğunlukla mutlu olduğum şeylere zaman ayırmam gerektiğini hatırlattı. İmparatorun kendisini öldürmesi için berberini görevlendirmesi, daha sonrasında ise kendisini öldüreceği için berberinin kafasını kestirmesi, ölümün bu kadar saçma ve basit bir şekilde, ansızın gerçekleşebileceğini idrak etmemi sağladı. Her an kaza geçirip ölebilirim ya da salgında hayatımı kaybedebilirim. Bunun nasıl ve ne zaman olacağını tahmin edemiyorum. Bu yüzden son günlerde bir koyvermişlik içerisindeyim. Kendimi geliştirecek bir şeye önem vermiyorum. Sadece keyif aldığım şeyleri yapmayı sürdürüyorum. Bir başka hikâyede, Harry’nin kendisinin kör kaldığını sanıp bunu test etmek için tüfeğini ateşleyip arkadaşını vurduğunu okuyunca, maddiyatın aslında hiçbir önemi olmadığını, önemli olanın sadece görebilmek, duyabilmek ve dokunabilmek olduğunu, asıl yaşamın bu duyularımız sayesinde oluştuğunu fark ettim. Kör kaldığımı düşünüyorum da bunun benim için ölümden bir farkı olmaz. Yapmaktan hoşlandığım şeyleri yaparken göremezsem, hayattan zevk alabileceğimi düşünmüyorum. Çünkü daha önce gördüm, daha önce duydum. Bu yüzden duyularım olmadan yaşayabilmek benim için çok zor olurdu. Sonuç olarak bu hikâye bana duyularımın hayatım için ne kadar önemli olduğunu hatırlattı. Görebilmenin ve duyabilmenin asıl hayat olduğunu anladım. Hawaii İtirafları adlı hikâyede Allan’ın, karısı Edith’i zehirlemesi, yaşamımın aslında ben ne yaparsam yapayım, başkalarına bağlı olduğunu gösterdi bana. İster iyi yaşamamışım ister kötü yaşamışım bir önemi yok ki. Bir başkası tarafından hayatıma son verilebilir. Bu yüzden yaşayacağım bu zaman dilimini en iyi şekilde değerlendirmeliyim, görerek, duyarak, hissederek, başkalarının isteklerine göre değil, kendi isteklerim doğrultusunda hareket etmeliyim ve yaşamalıyım. -Aksi takdirde yaşayan bir ölüden ne farkım kalır ki? Bu kitabı okumam, beni koyvermişliğe itip, hayatı önemsememeye başlamama neden olmuş gibi görünüyor olsa da biraz daha sorgulamamı, hayattaki asıl önemli şeyleri fark etmemi de sağladı. Ben galiba ölümden korkmaya devam edeceğim ancak bu kitap sayesinde, en azından ölene kadar, hayatımda yapmam gerekenleri tamamlamayı ve “keşke bunu da yapsaydım” gibi bir cümleyi kurmamı, bir nebze de olsa engellemiş olabilirim. Utanmama, çekinmeme ve pişman olmama hiç gerek yok. Nasıl olsa bir gün öleceğim. Bu yüzden zaman kaybetmeden harekete geçmeliyim. KAYNAKÇA Kessel, Joseph. İblisin Oyunu. İstanbul: Yapı Kredi Yayınları, 2019. Baskı. Salih Taylan Tamamoğulları SON CÜMLE BİR ŞAKA Mars’ta mahsur kalmış olmasak bile hepimizin yalnız olduğunu düşünürdüm. Mars’ta mahsur kalan bir adamla karşılaştırıldığımızda daha az yalnız görünebilirdik ama gerçekte tüm yaptığımız daha gürültülü bir yalnızlık geçirmekti. Bunun nedeni benliğimizin asıl evrenden kesilerek izole edilmiş olmasıydı. Benliğimin asıl evrenden kesilmişliğini fark etmem küçük bir çocukken babama uzayın sonunda ne olduğunu sormamla gerçekleşmişti. Uzayın sonsuz olduğu cevabını aldığımda benim dışımda var olan ne kadar çok şey olduğunu fark ettim. ‘Ben’ kelimesini her kullandığımda ifade ettiğim şey şuydu: Sonsuz büyüklükteki bu şeyden ayrıyım. İçimi rahatlatan şey asıl evrenden ayrı olmanın bana has bir şey olmadığını fark etmek oldu. Bu her insanın ortak kaderiydi. Bu yüzden ondan kurtulmak için nafile çabalara girişmedim. Onu kabullendim ve onunla yaşamaya karar verdim. Dışarıdan bazen soğuk biri olarak yorumlanmama yol açacak olacağının farkında olmama rağmen kendimi ne herhangi bir kişiye, ne herhangi bir gruba ne de herhangi bir şeye bağladım. Ben bendim ve bundan ibarettim. Diğer her şeyden ayrı olarak yaşamaktan başka bir seçeneğim yoktu. Yakınımdaki insanların kendilerini âşık oldukları insanlara, siyasi gruplara ya da sahip oldukları şeylere bağlamaya çalışmalarını çok defa izledim. Denedikleri şeyin mümkün olmadığını anlatmaya çalıştığım zamanlar oldu. Beni dinlemedikleri zamanlar çok oldu ama eninde sonunda denemelerinin başarısızlıkla sonuçlandığını fark ettiler. Yine de hiçbiri bana “sen haklıymışsın” falan demedi. Yalnızlığı hissettikçe canları yanıyordu belki de. Bu yüzden üstelemedim. Diğer insanların yalnızlığın mecburi bir durum olmadığına dair derinlerden gelen inancı beni de düşünmeye itti. Acaba yanılıyor muydum? Belki de yalnızlıktan kurtulmanın mümkün olduğu bir dünyada ondan kurtulamayan bir kişi olmaktan korkuyordum. Belki de ondan kurtulamayacak kadar beceriye sahip olmam yüzünden değil ama diğer şeylerden ayrı olmanın egoma sağladığı haz yüzünden yalnızlığı bırakamıyordum. Bu yalnızlığa bağımlı olduğum anlamına mı geliyordu? Bu konu üstünde bir süre düşündükten sonra en başta yanıldığımı fark ettim. Diğer her şeyden tamamen ayrı falan değildim. Mesela sabahları ıslık çala çala sahilde yürüyüş yaparken denizi dinlemeyi seviyordum. Babamın hafta sonu sabahları ben uyurken odamın içine sinsice süzülüp bağıra bağıra söylemeye başladığı türküden nefret ediyordum. Kurbağalardan tiksiniyordum. Balıklardan korkuyordum. Bu duygular benim ve bu şeylerin arasındaki bağ idi. Aslında bildiğim her şey ile aramda bir ilişki bulunuyordu. Ben bunu istesem de, istemesem de. O zaman “ben” kelimesini kullandığımda ifade ettiğim şey neydi? ”Ben” olmam ne işe yarıyordu? “Ben” olmam beni diğer şeylerden ayırmıyordu. Aksine bu diğer şeylerle kendi aramda ilişki kurmam için verilmiş bir şanstı. En başta sandığım gibi diğer her şeyin kendi aralarında ilişkili olduğu benimse diğer her şeyden ayrı olduğum doğru değildi. “Diğer her şeyi bir araya getiren nedir?” sorusunu cevaplamaya çalışsam bunu erkenden fark edecektim çünkü bu sorunun cevabı “ben”dim! Her şey benim üstümden ilişkilenmişti. Bu yüzden her şeyi tek bir şey sanmıştım. Aslında bir tek şey sandığım ilişkisiz bir sürü parçanın benim tarafımdan bir araya getirilmesiydi. Yalnızlığımın kendi kendime oluşturduğum bir illüzyon olduğunu fark ettiğime göre artık diğer şeylerle aramdaki bağların tadını çıkartıyorum. Diğer insanları kendilerini yalnızlaştırmamaya teşvik ediyor, onlara “ben” olmanın güzelliklerini anlatıyorum. Artık “ben” olmaktan o kadar keyif alıyorum ki, Salih Taylan Tamamoğulları kendime birkaç yeni ben daha yarattım. Bazıları çoklu kişilik bozukluğuna sahip olduğumu iddia edebilir ama canları cehenneme. Av Mevsimi Yönetmenliğini Yavuz Turgul’un yaptığı harika bir filmdir Av Mevsimi. Bir bataklıkta bulunan, genç bir kıza ait olduğu belirlenen parçalanmış bir el ile başlar hikaye. Cinayet masasının üç polisi olan Ferman, İdris ve Hasan’ın bu cinayeti çözmeye çalışırken karşılaştıkları zorluklar bir yandan özel hayatlarında yaşadıkları problemler, sokaktaki uyuşturucu satıcısından, Türkiye’nin sayılı iş adamlarının birine kadar uzanan bir araştırma döngüsü anlatılıyor. Av Mevsimi kesinlikle Türk sinemasında örnek alınması gereken yapıtlardan birisidir. Sinemada Amerikan etkisinden dolayı gerçeği sadece bazı yönleriyle yansıtan filmlerin aksine Av Mevsimi abartısız sade ve en önemlisi doğrudan Türkiye’yi yansıtan bir filmdir. Konuşmalar, mekanlar, aile yaşantıları bunlar gibi toplumun parçalarını yansıtan detaylar insanın aklının Türkiye dışına çıkmasına sebep olmuyor. Yani bu filmin verdiği his özentilik değil, özgünlük. Durum böyle olunca filmi izlerken olay ile bütünleşmeniz ve takip etmeniz kolaylaşıyor. Temelde filmin konusu esrarengiz bir cinayetin çözülmesi olmasına rağmen izlerken çok farklı ve karmaşık duygulara maruz kalabiliyorsunuz. Bir sahnede hayatını birbirine adamış iki insanı izlerken ardından parçalanmakta olan bir ilişkiyi görüyorsunuz ya da yeni kurulmaya çalışan bir yuvanın aşamalarına şahit oluyorsunuz, biraz varlık içinde yaşasalar da çaresizliğe gömülenleri. Hayat karmaşasının içinde bir anda her şeye rağmen birkaç dakikalığına da olsa gülebilen insanlar görüyorsunuz. Farklı gayeleri olsa da sevdikleri ve kendileri için hayatın devam edebilmesini sağlamak amacıyla cinayet büroda türlü türlü tehlikeleri göze alıp işlenen cinayetlerin peşindeki polislere saygı duyuyorsunuz. Günümüzün dizi veya filmleri için hayatta bazı şeylerin çok kolay gösterilmesinden rahatsızlık duyduğumu söylerdim ancak Av Mevsimi bu düşüncenin tam aksi yapıda bir film. İnsanların filmlere özenip orada gördüklerini gerçek hayata taşımaya çalışmalarındansa, filmde bile olsa hayatın gerçeklerini görüp zorluklarını özümsemelerini tercih ederim. İçerikteki bu çeşitlilik, filmin türü olarak sunulan dram ve gerilim özellikleri birçok farklı olayda ve değişik açılardan istenilen duyguların verilmesini kolaylaştırıyor. Bu şekilde izlerken yaşanılanları detaylı bir şekilde görerek sıkılmadan daima filme odaklanma şansı bulabiliyorsunuz. Filme kalite kazandıran başka bir konu ise oyuncu kadrosu. Şener Şen, Çetin Tekindor, Cem Yılmaz’ın başı çektiği kadro kendini ispatlamış yetenekli oyunculardan oluşmaktadır. Çetin Tekindor her zaman olduğu gibi ciddi bir karakteri canlandırmakta fakat komedi ile özdeşleşen Şener Şen ve Cem Yılmaz tamamen izleyicinin onları görmeye alıştığı karakterlerin dışında rollere sahipler. Şener Şen’i Yeşilçam döneminden beri komedi filmlerinde izlememizden, Cem Yılmaz’ın ise komedyen olarak parlamasından dolayı ilk bakışta filmden daha farklı beklentiler içinde olabiliyorsunuz, komik bir şeyler görmeyi hayal ediyorsunuz ancak gerek filmin gidişatı gerekse bu iki yetenekli oyuncunun rolleriyle uyumu kısa sürede hiç beklemediğiniz tarzda bir şeyler görmeye hazır olmanızı sağlıyor. Oyuncu kalitesi bu kadar yüksekken anlatılmak istenilen duygular ya da işlenen konular pek havada kalmıyor. Her şey yerli yerinde, işleyiş güzel bir izleyici başka nasıl memnun edilebilir ki. Oyuncular, senaryo, işlenen duygular derken film kulağa mükemmel gelebilir ancak tek bir kusuru var. Buna kusur demek ne kadar doğru bilinmez fakat filmde işlenen dram çok fazla gelebiliyor insana, çünkü başlangıçtan itibaren şahit olduğunuz hayatlar, takip ettirilen olayların hiç birinde mutluluk yok. Olayların birisi hariç hepsinde kötü ihtimaller gerçekleşiyor. Tek olumlu gelişme ise cinayet davasının çözülüyor olması. Özellikle sinemada izledikten sonra film insanın üzerinde bir mutsuzluk hissi bırakabiliyor. Buna rağmen bu değerli yapıtın harika bir film olduğunu belirterek kesinlikle izlenmesini tavsiye ediyorum. Müzik-siz misiniz ? Baş yaratan Zeus, aşkına yenik düştü ve kalbinin sahibi olan Mnemosyne ile 9 gecelik bir kaçamak yaşadı. Bu gecelerin her birinden birer peri kızı oldu. Bu kızlar ilham perileri olarak dünyaya sanatın farklı alanlarını getirmek ve insanlara ilham vermek için adanmış birer harikaydılar. Antik Yunan Mitolojisine göre onlara ‘Muse’ dendi ve her ‘Muse’ un kendine göre başka bir yeteneği vardı.( Muse,aynı zamanda ‘Müzik’ kelimesinin kökenidir.) Yanısıra, Apollon Tanrılar meclisinde ‘Lir’ çalardı ve sanatı diğer tanrılara bünyevi keyif vermek adına kullanırdı. Yıllar boyu bu hikayeleri dinleyerek büyüyen ve müziğe gönül vermiş biri olarak bu kadar derin tarihi olan, sonsuz bir armoni imkanı sunan ve her duyguyla beraber yeni bir şey yaratmaya müsait olan bu engin denizin kullanılmamasına isyan ediyorum ! Popüler kültürle beraber sadece para kazanmaya yönelik ve o ekranlarda gördüğümüz ‘Marjinal Ünlü Hayatı’ olarak adlandırılan yaşamı tatmak için yapılan aynı işler artık can sıkmaya başladı. Pop müzik gerçekten keyif verebilir ve herkese de hitap edebilir fakat bir yandan da düşünmemiz gereken şey neden Türkiye’de Jazz, Blues, Reggae vs. tarzı müzikle uğraşan insanlar neden yeteri kadar ilgi görmeyip, uğrak yeri olmayan yerlerde müzik yapmak zorunda kalıyor. (tabi, eğer şanslılarsa ya da kendi çevreleri varsa) Böyle sanatçılar çareyi genelde daha fazla kıymet gördükleri ülkelerde arıyorlar ve biz bu değerlere sahip çıkamıyoruz. Yakın zaman içersinde, daha önceden ismini bir filmin müziklerini yapması sayesinde duyduğum bir sanatçının konserine gittim. İsmi Can Gox(Can Göksun). Konsere gitmeden öncede kendisini biraz araştırmak istedim ve daha önceden ‘Blues Mobile’ adlı bir grubunun olduğunu öğrendim. Zamanında bu tarzda çalan ve söyleyen birisinin o gün neler yapacağını ve nasıl bir performans izleyeceğini çok merak etmiştim. Hemen biletimi alıp konser saatini beklemeye başladım. Sahneye çıkacakları mekan yaklaşık 1000 kişiyi rahat kaldırabilecek düzeydeydi fakat saat yaklaştıkça içerideki sayının 10-15 kişiyi geçmemesi beni hayrete düşürmüştü. Sahne saati geldiğinde içeride yaklaşık 20 kişiydik. Grup sahneye çıktı, bizi selamladı ve öyle bir giriş yaptı ki gerçekten içerideki herkesin tüylerinin ürperdiğini hissettim. Can Gox’un sesi, sahnedeki samimiyetleri ve hepsinin ayrı ayrı enstrüman yeteneği o saatleri inanılmaz kıldı. Daha önceden merak ettiğim Blues ve Jazz türündeki eserleri de çok kaliteli bir şekilde çaldılar. Kendi tarzlarını çok iyi yansıttıklarını düşünüyorum. Bunu sadece sanatın başka dallarına olan bir sempatizanlık olarak algılamamak lazım. Bence önemli olan yaptığın işte özgün olmak ve bir şeyler yaratmayı amaçlamak. Bu Türk Halk Müziği için geçerliyken, arabesk, elektronik müzik, rap vb. farklı tarzdaki her müzik dalı için geçerlidir yoksa herkesin aynı şeyin gölgesinde ilerlediği bir yerde kimse güneşi göremez. Biraz vakit geçtikten ve ilk yarı olduktan sonra az önce sorduğum soruyu ilk defa o an kendime sordum. Gerçekten dünya çapında olabilecek böyle bir ses, sanatını bu şekilde icra ederken, öbür tarafta sadece bir iki kişiyle bağlantısı olduğu için sıfır yetenekle ünlü olmuş kişiler…Nerede sanata verilen değer ? Tabi ki bunu genel algılamamak lazım. Pop dalında da gerçekten çok kaliteli ve başarılı sanatçılar var ama olmayanlarını da görme imkanımız bol bol oldu. Bu yüzden insan garip bir şekilde arada kalıyor. Sevdiğin ve inandığın şeyin uğruna bütün riskleri alıp hayallerinin peşinden gitmek mi yoksa maddiyatı önemseyip kendi ideallerinden vazgeçmek mi ? Umarım bu soruları sormaya gerek kalmadan sanata verilen değerin ülkemizde arttığını görebiliriz. Mustafa Kemal Atatürk’ün dediği gibi ; “Bir millet sanattan ve sanatkardan mahrumsa tam bir hayata malik olamaz. Böyle bir millet bir ayağı topal, bir kolu çolak, sakat ve alil bir kimse gibidir. Sanatsız kalan bir milletin hayat damarlarından biri kopmuş olur.” Mehmet Gökhan Şimşek DEĞİŞMEYEN TEK ŞEY DEĞİŞİMDİR Victor Hugo’nun ünlü romanı Sefiller’i küçükken ilk defa okumuştum. O zaman okuduğum kitap asıl kitabın kısaltılmış, çocuklara uygun hale getirilmiş bir versiyonu olsa da konu, beni derinden etkilemişti. Büyüdükçe bu büyük esere olan hayranlığım daha da arttı. Bu hayranlığın sebeplerinden biri de romanın bir insana katabileceği birden fazla değere sahip olması. Tarihe bağlı bir konuyla ilerleyen roman fedakârlık, iyi niyet, cesaret gibi birçok temayı içinde barındırıyor. Bu yazıda ise Jean Valjean’ı örnek vererek bir insanın değişime her zaman açık olduğunu ve ünlü bir atasözünün, “İnsan yedisinde neyse yetmişinde de odur” sözünün geçersizliğini savunacağım. Öncelikle Jean Valjean’ın hikâyesini kısaca anlatmak isterim. Valjean, bir ekmek çalma suçundan dolayı tutuklanan ve kaçmaya çalışmasından ötürü cezası on dokuz yıla çıkarılan bir mahkûmdur. On dokuz yılın sonunda kurtulduğunda ise kendisine verilen bir belge yüzünden gittiği her yerde bir suçlu muamelesi görür. Sonunda kendisini evine davet eden bir rahibin gümüş takımlarını çalar ama yakalanınca rahip hiçbir suçlamada bulunmaz, hatta neden daha fazla almadığını sorar. Bu olay Valjean’ın ruhuna, kişiliğine dokunur ve artık dürüst bir hayat sürdürmeye başlar. Rahibin yaptığı bir hareket, bir iyilik Valjean’ın hayatını ve ileride karşılaşacağı birçok insanın hayatını değiştirir. Bu tarz değişimler, hayatlara dokunan olaylar sandığımız kadar nadir değildir. Çünkü insanlar sürekli etkileşim içinde olan canlılardır. Aristo’nun Politika adlı eserinde bununla alakalı bir söz geçer: “İnsan politik bir hayvandır.” Burada bahsi geçen “politik” sıfatı insanların bir toplum içinde yaşamasının, bir toplumun parçası olmasının gerekliliğini gösterir [1]. Toplumda yaşayan insanlar birbirleriyle etkileşime girer. Her etkileşim, kelimenin aldığı –leş ekinden anlaşılabileceği üzere, iki taraflı olarak gerçekleşir. Her etkileşim, iki tarafın da hayatını değiştirir. Her karşılaşma, her iletişim bir farklılık yaratır. Bu farklılıklar ve etkileşimler ise evreni, hayatı birçok farklı şekilde etkileyebilir. Bu konuda birçok düşünce ve ortaya atılmış birçok teori var. Belki bunlardan en ünlüsü ve bana göre en ilgi çekici olanı ise paralel evrenler teorisi. Bu teoriye göre sonsuz sayıda paralel evren, sonsuz sayıda olasılık vardır. Bu teoriden yola çıkarak denilir ki verdiğimiz her karar, yaşadığımız her karşılaşma farklı bir paralel evrende tam tersi olarak görülebilir ve bu evren bizimkinden farklı gelişebilir [2]. Bunun sebebi de bizim, çevremizdeki insanları kararlarımızla veya söylemlerimizle etkilememizdir. Böylelikle gelişen zincirleme olaylar, farklı insanlar ve farklı durumlar doğurur. Her insan değişime açıktır. Bu değişimler sadece kendisini değil, çevresindekileri de değiştirebilir. Buna örnek olarak Valjean ve Javert verilebilir. Hayatını iyiye ve Cosette’i yetiştirmeye adayan, suçlu kimliğinden arınarak kendini değiştiren Valjean; bir yandan da Javert’ten kaçarak yaşar. Ancak bir gün Javert’in kaderi Valjean’ın ellerine bırakıldığında, Javert’i serbest bırakır. Bu iyiliğe dayanamayan, bir suçlu tarafından kurtarılan Javert; artık bu insanı kovalayamayacağını, hayatının en büyük hedeflerinden birinin boş olduğunu fark ederek intihar eder. Bu örnekten de görülebileceği üzere, bir insanın değişebilmesi için gerçekleşen etkileşimin sevgi veya arkadaşlık duygusundan çıkması zorunlu değildir. Düşmanlar, birbirlerinden nefret eden insanlar bile bir diğerinin hayatını değiştirebilir. Herakleitos’un bir sözü vardır: “Aynı ırmakta iki kere yıkanılmaz.” Bu söz, değişimi ve oluşu simgeler. Bence bu sözü insanlara da uygulayabiliriz. Bir insan da ırmak gibi sürekli değişir; günleri aktıkça birikimler, ırmaktan geçenler değişir. Bir insan asla dünkünün aynısı değildir. Her yeni gün, her yeni karşılaşma insana bir şeyler katar. Önemli olan bu değişime hem açık olup hem de bu değişimi kabul edip etmeyeceğimize karar verebilmektir. KAYNAKÇA [1] Kantarcı, Zeynep. 'En İyi Yönetime Giden Yol: Aristoteles'in Siyaset Felsefesi'. Mavi Atlas GŞÜ Edebiyat Fakültesi Dergisi 2014. Web. 20 Mar. 2015. [2] Cankoçak, Kerem. "Başka Dünyalar" Var Mı? 1st ed. İstanbul: N.p. 7-9. Web. 20 Mar. 2015. Mehmet Mert EPSİLELİSENİN DERDİN SANAHerkesin kendine göre dertleri vardır ve genel olarak her insan kendi derdinin en büyük dert olduğunu düşünür çünkü insan başına gelmeyince anlayamaz. Kimine göre en büyük dert yoksulluktur, kimine göre hastalık, kimine göre hasret... Herkese kendi derdinin büyük geldiğini düşünürsek, küçük dertler yoktur aslında. Kadire Bozkurt, kitabına Küçük Dertler ismini verirken ironi yapmış bence, anlattıkları göz önüne alındığında aslında büyük sıkıntılar olduğunu her okuru kabul etmiştir diye düşünüyorum.1Şöyle bir düşündüğümde, dertsiz, tasasız 1 ayımın bile geçtiğini hatırlamıyorum.Birbirleriyle karşılaştırıldıklarında büyüklü küçüklü dertler sürekli oluyor. Bu bazen bir sınav stresi oluyor, bazen bir hastalık. Mesela bana bir sınav döneminde sorarsanız en büyük derdin ne diye sınavlar derim herhalde sanki çok büyük bir dertmiş gibi çünkü o an başka bir derdim yok. Oysa ki o an öyle dertler var ki benimki onların yanında denizde kum tanesi gibi kalır. Mesela çocukları trafik kazası geçirmiş bir ailenin o an çocuklarının ameliyattan çıkmasını beklediğini düşünemem ya da bir babanın evine ekmek götüremediği için eve nasıl gideceğini düşündüğünü düşünemem ne kadar da bencilce ama insanın doğası bu.Başına gelmeyince bilemiyor insan.Kim istemez ki dertsiz, tasasız bir hayatı. Her şey gönlünce olsun, her istediğine hemen kavuşsun kim istemez. Ancak öyle bir durum ki insan dert olmayınca rahatlığının kıymetini bilemiyor. Hiç hasta olmayan biri sağlıklı olmanın değerini, açlık çekmeyen biri açlığın nasıl bir durum olduğunu, yokluk görmeyen biri fakirliği nasıl bilebilir? Yani her şey karşıtıyla birlikte vardır. Gece olmasaydı gündüz diye bir kavram olmasaydı ya da sıcak olmasaydı soğuk diye bir kavram olmazdı. Bu şekilde düşündüğümüzde dert olmasaydı çare de olmazdı. Mesela bademcik ameliyatı olmadan önce hakkında internette biraz araştırma yapmıştım. En basit ameliyat olduğunu ve diğer ameliyatlara göre acısının daha az olduğunu söylüyordu doktorlar. Yorumları okuduğumda insanlar çok acıdığını su bile içemediklerini söylüyorlardı. Ben kendi kendime en basit ameliyat olduğuna göre böyle bir şey yoktur insanlar ne kadar abartıyor diye düşünüyordum. Olmadan önce ameliyat benim için küçük bir dertti. Ancak olduğumda anladım ki cidden dedikleri kadar varmış. Suyu bırakın ağrı kesici olarak verdikleri ilacı bile içemiyordum. İşte o zaman farkına vardım gerçekten büyük bir dertmiş. Yani küçük dert kavramının sadece o derdi yaşamayanlar için olduğunu anladım.Konuyu başka bir açıdan ele almak istiyorum. Sizce dertsiz insan var mıdır? Mesela derdi açlık olan birine sorarsak bize karnını doyurabilen insan dertsizdir diyebilir ya da bir hastaya sorsak sağlıklı insanların ne derdi olur ki diyebilir. İşte biz insanlar bizim hayallerimizdeki şeylere sahip olan insanları dünyanın en şanslı en dertsiz insanları olarak görürüz ancak durum pek de böyle değildir. Bence herkesin kendine göre bir derdi vardır. Her insan ünlü olmak ister. Ünlü olunca hayatında hiçbir sıkıntının kalmayacağını düşünür. Öyle olsa dünyaca ünlü şarkıcı Kurt Cobain intihar eder miydi? Sıkıntısı olmayan biri neden intihar etsin ki?Dert doğumumuzla başlar. Bebekken bu dertleri biz çekmeyiz, annelerimiz çeker. Bizim ihtiyaçlarımız, beslenmemiz, güvenliğimiz onlar için bir derttir. Aslında annelerimize dert olduğumuzu söylemek pek doğru olmaz, onlar için fazladan sorumluluğuzdur desek daha iyi olur. Biraz düşünmeye, aklımız başımıza gelmeye başladığında ise kendi 1 http://www.okuryazar.tv/kadire-bozkurt-kucuk-dertler/dertlerimiz ortaya çıkar. Kronolojik olarak sıralarsak okul ödevleri, mezuniyet, iş bulma, evlilik, aile kurma diye gider. Artık yaşın ilerlemesiyle hastalık derdi de başlar. Sonuç olarak dert bizim doğamızda vardır. Onunla beraber dünyaya geliriz ve o ölene kadar yanımızdan ayrılmaz. Bu kadar da sadıktır.Bozkurt, Kadire. “Küçük Dertler”. Alakarga YayınlarıKaynakçahttp://www.okuryazar.tv/kadire-bozkurt-kucuk-dertler/HİÇLİK Elime aldığım andan itibaren büyük bir gerilim ve merakla bir solukta okuduğum bir kitabı paylaşacağım bu defa sizlerle. Satranç… Stefan Zweig’ın uzun öykü türünde yazdığı derin bir psikolojik baskı içeren kitabı... Bu kitap yazarın intihar etmeden önceki son kitabı. Kitaba bakacak olursak Zweig’ın nasıl bir psikolojik bunalım içinde yaşamına son verdiğini çıkarabiliriz. Yalnız öyle başarılı bir yazar ki Stefan Zweig, bir öykü ancak bu kadar sizi içine çekip olayları yaşatabilir. Kitabı iki yönden inceleyebiliriz. Birincisi yazar aslında öyküde İkinci Dünya Savaşı Dönemi’nin Nazi Almanya’sına dokundurmalarda bulunuyor. Öykünün merkezinde iki karakter var ve bu iki karakterin temsil ettiği şeyler var. Bunlardan kısaca bahsedeceğim. Ama asıl üzerinde durmak istediğim şey kitapta psikolojik baskı olarak işlenen hiçlik duygusu… Kitaptaki olaylar uzun bir gemi yolculuğunda geçiyor. Kitabın anonim olan ana kahramanı yolculuk sırasında gemide olan dünyaca ünlü satranç şampiyonunu fark etmesi ve onunla satranç oynamak için içinde duyduğu istek nedeniyle bulunduğu girişimler sonucunda gelişen olayları büyük bir heyecanla okuyucuya aktarmayı yazar çok iyi bir şekilde başarmış. Biraz satranç şampiyonu Mirko Czentovic’ten bahsetmek istiyorum. Çocukluğu vasatlıklarla geçmiş hatta zihinsel yönden geri bir zekâya sahip kimseyle pek konuşmayan bir tip. Bir gün satranca olan ilgisi keşfedilmiş ve yenilmez bir satranç ustası olarak yetiştirilmiş. Şampiyonluk konumuna geldiğinde satrancı sadece kazanmak ve para