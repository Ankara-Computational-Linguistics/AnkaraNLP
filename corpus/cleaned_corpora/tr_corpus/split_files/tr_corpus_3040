duyup kabul edilemez olduğunu düşündüğümüz bir davranışın kaynağı üzerinde düşünmemizi engeller. Davranışı sergileyen insana sağlanabilecek potansiyel yardımı baştan engeller. Geri dönülemez sonuçlara sebep olan toplumsal dışlamalar, ötekileştirmeler ortaya çıkar. Görünürde toplumda ortaya çıkan pürüzler, sert tepkilerle ve yok saymalarla göz önünden çekilmiş olur ama aslında olan çoğunlukla çözüm bulma durumu değil, toplumun pürüzlü görülen ögelerinden tamamen ve kalıcı olarak vazgeçilmesi. Çok uzun süreler sonunda üzerinde çok durulmuş ve dikkat çekilebilmiş bazı durumlar değiştirilebiliyor ya da daha geniş bir bakış açısıyla yaklaşılması yönünde farkındalık oluşturulabiliyor fakat bu zamana kadar da birçok kişi feda ediliyor. Bunların yanında, bence, doğanın kısıtlayıcı yönü aralarında en masumudur. Aslında bu açıkça insan olma halidir. Yapamadıklarımızla yüzleşme de sayılabilir. Yapabileceklerimizin sınırlarının en maddi belirleyicisi doğadır ama bence kısıtlama açısından da en soyutudur. Çünkü daraltabildiği alan doğrudan hayal gücümüzdür. Yine de en rahat aşılabilen engel sınırlı bir hayal gücüdür. Tarih boyunca hayal gücünün sınırlarını aşabilmiş, tanıdığımız ya da hiç haberimiz olmamış birçok örnek figür vardır. Geri kalanlarımızı tetiklemesi açısından bu figürlerin tanınması önemlidir. Diğer yandan doğanın kısıtlayıcı etkisi dendiğinde akla coğrafyanın bizi nasıl şekillendirdiği, alışkanlıklarımız ve ihtiyaçlarımızı nasıl belirlediği de gelebilir. Ancak yazının başında da değindiğim gibi, kontrol edilip geliştirilebildiği sürece ben bunları kısıtlamadan çok bir sıçrama tahtası olarak görüyorum. En zorlu kısıtlayıcı unsurun insanın kendisi olduğu görüşüne katılıyorum. Ali Şeriati insanın kendi sınırlarından kurtulmasının yolunun inanç ve aşkla olduğunu belirtiyor. Çözümle ilgili çeşitli fikirler olabilir ama insanın kendi bileğinde bir prangaya dönüşme halinin belirtileri açıktır. İnsanların kapılabileceği ve hayatını istediği şekilde ilerletmelerine engel olabilecek seviyelere ulaşabilen duygu durumlarının, herkesin zaman zaman değişik şekillerde tarif etmeye çalıştığı “boşluğa düşme” hissinin çaresini bulmak belki de hayatın genel akışı içinde aranan en zor cevaplardan biridir. Fikirler, istekler ve en önemlisi eylemler önündeki en büyük engel insanın kendisidir. Bu dört unsuru ana başlıklar olarak alırsak, birçok alt başlıkla beraber bir insanı ve dolayısıyla insanlığı çerçeve içine alan kavramları açıklayabiliriz. Bunları aşmanın ya da esnetmenin sağlayabileceği gelişmeler heyecan verici. Tarihe kötü ün salmış acımasız bir diktatörün de, insanlık için çığır açmış bir bilim adamı ya da düşünürün de, milletini çukurdan çıkarmış yaptıklarına mucize gözüyle bakılan bir liderin de nasıl düşündüğünü, aklının çalışma şeklini anlamaya en yakın olacağımız zaman, keskin sınırlayıcılarımızdan sıyrılabildiğimiz zaman olacaktır. A. Dijan Özçatalbaş BEN TÜRKÜM, BENİ BIRAKIN Güney Fransa’da Marsilya yakınlarındaki şirin kasabalardan birinin daracık sokaklarında 40 derece sıcağın altında elimde buruş buruş haritam, sırtımda 3 ayımı sığdırdığım sırt çantamla dolanıyorum. Nereye gittiğimi bilmeden, sağa sola bakınarak, kimi zaman tedirgin, kimi zaman da özgürlüğün keyfini çıkararak… Her yalnız seyahatimde içimden aynı sözleri tekrarlıyorum ; “Mutluluk paylaşınca gerçekten mutluluk.” Benimse bu güzellikleri, yaşadığım anıları paylaşacak kimsem yok etrafımda. Belki de bu yüzden seviyorum yalnız seyahatleri. Ailemin, arkadaşlarımın, köpeğimin, eski sevgililerimin, gelecekte hayatıma girecek daha tanışmadığım o adamın değerini en çok yalnız çıktığım seyahatlerde anlıyorum. Susuzluğumun, açlığımın ve yorgunluğumun katlanılamaz bir hal aldığı dakika biraz soluklanmak ve mönüdeki en ucuz yemeği yemek için köşedeki küçük kafeden içeri giriyorum. Kafe de kimse yok, tam çıkmak üzereyken içeriden yaşlı bir kadın çıkıyor. Bozuk Fransızcam tarih kadar eski kadınla anlaşmaya yetmez ki diye düşünerek daha da tedirgin oluyorum. Oysa kadın tanıdığım diğer soğuk Fransızların aksine bana sevgiyle ve merakla bakıyor ve ne istediğimi soruyor. Bir kahve ve çörek ısmarlıyorum. Kahve ve çöreğimi yavaş adımlarla getirirken bana bakışlarından, sohbete hasret olduğunu ve bu sevimli yaşlıdan kolay kolay kurtulamayacağımı anlıyorum. Masanın üzerine kahvemi ve çöreğimi yerleştirirken, kadının gözü bir anda çantamın üzerinde duran pasaportuma takılıyor. “Eyvah yandık.” diye geçiriyorum içimden. Belli ki bu çok sevimli gözüken yaşlı da diğer Fransızlar gibi pek Türkleri sevmiyor. Kadın bir de yüzsüzce pasaportumu eline alıyor ve Türk’sün demek Türkiye’densin diyerek tekrarlıyor. Ne diyeceğimi bilemez halde bir kadına bir de o seyahatteki en değerli varlığım olan pasaportuma bakıyorum. O ise sanki bir şeyler hatırlamaya çalışıyormuş gibi mırıldanıyor. En sonunda dudaklarından, bozuk bir Türkçeyle “Ben Türküm. Beni bırakın.” sözleri dökülüyor. Yanlış mı duyuyorum diye yüzüne dikkatlice bakıyorum, dudaklarını okumaya çalışıyorum. O ise hala aynı sözleri tekrarlıyor, tekrarladıkça da gözleri yaşlarla doluyor. Pasaportumu masaya bırakıp aceleyle ayaklarını içeri sürüyor ve dükkânın içerisine “Sophie” diye sesleniyor. İçeriden bu sefer 20 li yaşlarda bir kız çıkıyor. Kıza telaşla bir şeyler anlatıyor, kızsa bir bana bir de yaşlı kadına bakıyor. Bense pasaportumu alıp bir an önce o kafeden çıkmak için çılgınca bir istek duyuyorum. Kimse bu küçük kasabadaki yerlilerle ters düşmek istemez ama bir şeyler tutuyor beni ve olduğum yerden kalkamıyorum. Biraz sonra genç kız bana yaklaşıp İngilizce konuşup konuşmadığımı soruyor. Evet diye cevap verdikten sonra hayatımda duyduğum en etkileyici hikâyeyi anlatmaya başlıyor. Genç kız susup da hikâye bittikten sonra yaşlı kadına tekrar bakıyorum. O artık benim için yaşlı bir kadından çok daha fazlası. Tarih kadar eski dediğim kadında gerçekten bir tarih yatıyor. Bana okulda hiç öğretilmemiş, kitaplarımda hiç okumadığım, televizyonlarda hiç izlemediğim bir tarih. Yaşlı kadının yanına gidiyorum ve elini tutuyorum. O’nun adı Doris. 85 yılına iki ülke, iki savaş ve onlarca kayıp sığdırmış bir kadın… Telefonumun ses kayıt etme özelliğini açıyorum ve hayatımın ilk röportajını bu eşsiz kadınla yapma fırsatına erişiyorum. B: Doris, sen nerelisin? D: Bilmem. Keşke tek bir ülke, ırk yetse nereli olduğumu anlatmaya. Annem babam dedelerim hepsi burada Fransa’da doğmuşlar. Ben de burada doğdum. Ana dilim Fransızca. Kendini nereli hissediyorsun diye sorarsan Ben Türküm. Türkçe konuşamasam da, Türk vatandaşı olmasam da ben Türk’üm. B: Doris bana Türkiye ile olan bağını daha açık bir şekilde anlatabilir misin? D: 1925 doğumluyum ben. Bu kafenin olduğu yerde eskiden kocaman bir evimiz vardı. Dedeler, anneanneler, kuzenler hep beraber yaşardık biz. İnandığımız din, ettiğimiz dualar, geleneklerimiz, bayramlarımız diğerlerinden farklıydı ama hiç sorun yaşamadık 1940’lı yıllara kadar. İşte Hitler’le birlikte bizim de kâbusumuz başladı. Almanya’daki Yahudilerin öldürüldüğünü, toplama kamplarına alındığını duymaya başladık önce. Annemle babamın fısıltıyla konuştuklarını ve babamın annemi “Bizim buralarda öyle şeyler olmaz.” diye teselli edişini hatırlıyorum. B: Sen de o zamanlar 18 yaşındaydın. Yani olan bitenin farkında olduğun bir yaş. Hiç korktuğunu, tedirgin olduğunu hissettin mi? D: Toplama kamplarının ne demek olduğunu elbette biliyordum ama şehir efsanesi gibi bir şeydi. Sadece duyuyorduk, gördüğümüz bir şey yoktu. B: Tedirginlik ne zaman başladı? D: Hitlerin Avrupa’daki ilerleyişini duyuyorduk. Sonra bizim de tepemizde uçaklar uçmaya köyler bombalanmaya başladı. Akşamları evin altındaki kömürlükte uyumaya başladık bir süre sonra. Ama en çok evimiz elimizden alınıp diğer Yahudiler ile birlikte gettolarda yaşamaya başlayınca, bu işin sonunda toplama kampı ve gaz odaları olabileceğini anladım. B: Peki o kalabalık aile ne durumda? D: Ailenin durumunu iki kelimeyle özetleyebilirim sana. Telaş ve sakinlik… Ölüm korkusu çok garip bir duygu. Ya da öleceğini bilmek, ölümün yakın olduğunu hissetmek. Bir yanın isyan ediyor, koşarak kaçmak istiyor. Diğer yanın ise kabulleniyor. Bizim ailede böyleydi işte. Kimi gün evin erkekleri kafa kafaya verip bu durumdan kurtulmanın bir yolunu arardı, kimi gün ise gelip almalarını beklerdik bizi. B: Türkiye diye bir ülke olduğunu ilk ne zaman duydun? D: İşte tam da o isyan günlerinden birinde. Isaac dayımın gettodaki küçük evimize koşarak geldiğini hatırlıyorum. Isaac Dayım ailemizin en akıllısı, en isyankârı. Çevresi de geniş biri. Neyse elinde kâğıtlar geldi ve hepimizi topladı yemek masası etrafına. Meğer Osmanlı zamanında, Osmanlı topraklarında yaşayan Yahudilere Türkiye Cumhuriyeti Devleti’nin kurulmasıyla Türk vatandaşlığı da verilmiş. İşte bütün o Yahudiler sadece Türk nüfus cüzdanlarını göstererek toplama kamplarına gitmekten kurtuluyormuş. Bizim ise ne Türkiye ne de Osmanlı ile bir bağlantımız yoktu. Ama Isaac Dayım “Korkmayın umut var dedi. Türk Konsolosluğunda çalışan bir memurla konuştum bugün. Başvuru yapan herkese Türk pasaportu çıkaracaklar. Ama o zaman süresince herkese Türk’üm diyeceğiz. Türkçe konuşmaya özen gösterin.” deyip ezberlememiz için birkaç Türkçe kelimenin ve cümlelerin yazılı olduğu kâğıdı çıkardı. Tabii hepsini unuttum ama aklımda tek kalan “Ben Türk’üm. Beni bırakın.” B: Peki Doris hiç “Ben Türk’üm. Beni bırakın.” diye bir Nazi subayına yalvarmak zorunda kaldın mı? D: Evet… Ekmek kuyruğundayken bir Nazi subayı çekti kolumdan. Hem Fransızca hem de Türkçe “Ben Türk’üm. Beni bırakın.” Diye yalvarmaya başladım. O ise beni diğer Yahudilerle birlikte önce bir kamyonete bindirdi daha sonra St. Charles İstasyonu’nda buldum kendimi. O an anladım… Bu hayvan taşımak için kullanılan vagonlar beni toplama kampına götürecekti. B:Kaç kişi olduğunuzu hatırlıyor musunuz? D:Aşağı yukarı 80 kişiydik. B: Peki Doris, daha sonra ne oldu? D: Hani filmlerde olur ya. Birden iyi adam belirir karanlığın içinden. O an kâbus biter. İşte benim hayatımda da böyle bir an oldu. O iyi adam ise o zamana kadar hiç tanışmadığım Marsilya Başkonsolosu Nejdet Kent. Tabii ben kim olduğunu bilmiyorum. Sadece uzun boylu, uzun pardösülü genç bir adam hatırlıyorum. Cidden sislerin arasından geldi bizi vagona doldururken Nazi subayları. Fransızca bağırmaya başladı. Buradaki bütün herkes Türk vatandaşıdır. Onlara dokunamazsınız diye. Tabii Nazi Subayları onu dinlemiyor. Lütfen ayrılın, zorluk çıkartmayın diye uzaklaştırmaya çalışıyorlar onu. O ise yavaş yavaş hareket eden trene atladı. Film gibi. Askerler hala onu uzaklaştırmaya çalışıyor o ise bizimle birlikte trenin içerisinde. Bir sonraki istasyonda tren durdu. Hepimizi indirdiler. Ben de getto ya döndüm. B: Türkiye’ye kaçış nasıl başlıyor? D: O çok sevdiğim Isaac Dayım benim kadar şanslı olmadı. Bir Nazi Askeri tepesi attığı için sokak ortasında öldürdü onu. O an anladım. Türk vatandaşlığı beni çıldırmış bir Nazi Askeri’nin zulmünden koruyamayacaktı. Marsilya Başkonsolosluk binasına gittim. Elimde Türk vatandaşıdır diyen, avucumun içinde sıkmaktan, lime lime olmuş kâğıt parçaları. Konsolosluğun içi ana baba günü. Orda genç bir memura gittim. Beni Türkiye’ye götürün. Bak işte Türk’üm beni vatanıma götürün diye yalvardım. Beni kenara çekti. Kısa bir süre sonra Fransa’dan Türkiye’ye kalkacak bir trenden bahsetti. Eve dönüp herkese bu trenden bahsettim ama annem babam da dâhil olmak üzere ailenin büyükleri bu umut yolculuğundan umutsuzdu. Ben de kız kardeşim Rosa’yla çıktım bu yolculuğa geride ailemi bırakarak. B: Peki ya tren yolculuğu? D:Başımızdaki Türk diplomatlar sayesinde en az hasarla ulaşıyoruz İstanbul’a. Bir Yahudi’nin hayatındaki en umut dolu olduğu an cami kubbesini görüp de, ezan sesini duyduğu an olabilir mi? Oluyor işte. Zaten inandığın din nedir ki? Bizi kurtaran din değildi, insanlıktı! B:Peki Doris ailene daha sonra kavuşabildin mi? D: Ailemden geriye kalan benimle umut yolculuğuna çıkan Rosa oldu. O şu an İsrail’de evli. Ben ise bir süre İstanbul’da bir süre İsrail’de yaşadım. Ama buralara dönmek, ailemin mezarlarını yaptırmak istedim. Daha sonra bir Fransız’la evlendim. Emin ol her gün ülken ve onun adına çalışan diplomatlar için dua ediyorum. Doris ile 3 saat süren röportajımızın en can alıcı kısımları bu yazdıklarım. Daha yazmak istediğim çok detay var anlattıklarında. Onun yanından ayrılırken elimde sıkıca tuttuğum pasaporta bakıyorum. Açık konuşmak gerekirse, neredeyse her ülkeye vize zorunluluğu olan, hiçbir ayrıcalığı olmayan Türk Pasaportu benim için bir yük, kimi zaman da ülkemin çizdiği imaj nedeniyle bir utanç. Ama çok değil 70 yıl önce bu pasaport cehennemden kaçış için tek bilet. İkinci Dünya Savaşı sırasında Türk Dış Politikasını ve diplomatlarımızın yaşadığı zorlukları en iyi anlatan romanlardan biri ise Ayşe Kulin’in Nefes Nefese’si. Tatilimden hemen sonra, Türkiye’ye iner inmez havaalanındaki kitapçıdan alıyorum bu romanı ve nefes nefese okuyorum. Doris de o romanda bir yerde ve ben onu tanıdım. Hani her yalnız seyahatimde içimden “Mutluluk paylaşınca gerçek mutluluk.” Diye geçiriyordum ya, Fransa seyahatim sırasında ben Doris’in yaşayabildiği, nefes alabildiği, huzur dolu uyanabildiği günlere duyduğu mutluluğu paylaştım. Benim için ise bundan daha büyük bir mutluluk yok… Asena Çakan EN SAF DOSTLARIMIZ Bildiğimiz üzere herkesin hayatında en çok değer verdiği ve vazgeçemediği şeyler vardır. Kimilerimize göre ailelerimiz kimilerimize göre arkadaşlarımız bu listelerin en başını çeker. Tabii bir de evcil hayvanlarımız var dediğinizi duyar gibiyim. Fakat bence asıl mesele şu ki onlar yani sahiplendiğimiz kedilerimiz, köpeklerimiz vb. evcil hayvanlarımız değiller, bir süre sonra ailemizin bir parçası oluveriyorlar. Aranızda böyle dostları olanların beni anlayacaklarına eminim. Ama bu duruma şaşırmamamız çok normal. O kadar duyarlı, dost canlısı ve içtenler ki bence her evde bir evcil hayvan olması gerekiyor diyebilirim. Yeri geliyor bizlere sırdaş, dert ortağı, en iyi dost olabiliyorlar ve çoğu zaman da en eğlenceli anlarımıza eşlik ediyorlar. Hayvanları ne kadar çok sevdiğimi bilen arkadaşlarımdan bir tanesi geçenlerde bana bir kitap önerdi, Marie Louise De La Ramee’in kaleme aldığı “Sevgili Köpeğim” adlı bir yapıt. E anlayacağınız üzere isminden dolayı romana hemen kanım kaynadı ve başladım okumaya. Kitap, hayvanlara olan sevgimi iyice arttırdı diyebilirim ve hemen bu konudaki görüşlerimi sizlerle paylaşmak istedim. Bir bakıma hayvanların aslında insanlar için ne kadar önemli olduğunun kanıtı diyebilirim bu kitap için. Her ne kadar benim köpeğim olmasa da bir kedim olduğu için bu konuda az çok size aktarabileceğim bilgilerim olduğuna inanıyorum. Öncelikle ailemizin birer bireyleri haline gelmiş olan bu minik dostlarımızın hayatlarımızda bizlere en çok destek olanlardan olduğunu düşünüyorum. Nasıl hissettiğimizi anlayabilen ve bunun sonucunda üzgün olduğumuzda yanımıza gelip bizi eğlendirebilmek için her türlü numarayı yapabiliyorlar. Örneğin kızgınsak ve sesimizin tonu biraz arttıysa gelip şaşkın şaşkın bakmaya başlıyorlar, e onların o halini gören bizler de kıyamayıp bir anda yumuşuyoruz ve bir de bakıyoruz ki keyfimiz yerine gelivermiş. Ailemizin bireyleri haline geliyor dememin bir diğer sebebi ise yaptığımız aktivitelerde bizlere eşlik ediyor olmaları. Açıkçası ben bu durumdan gayet memnunum, en azından onları yalnızlığımızı paylaştığımız en güzel şeyler olarak görüyorum. Yemek yerken, spor yaparken, uyurken her anımızda yanımızda olmaları yetmiyormuş gibi birde bize katılmak istiyorlar. Diğer konular için emin olamasam da yemek konusunda böyle olduğuna eminim! Aynı zamanda bazen de kurtarıcılarımız haline gelebiliyorlar. Dünya üzerinde birçok yerinde minik dostların kaç tane insanın hayatını kurtardığına örnek bir sürü haber var. Aslında bu kadar hisli, dost canlısı ve sevgi dolu olmalarından böyle bir sonucu hayal edebiliyor olmalıyız. Gerçekten üzerinde yaşamış olduğumuz bu dünyada çoğu insan onlardan korkuyor, onlara eziyet ediyor. Hâlbuki aslında onların bu dünya için ne kadar önemli olduğunu anlamalı ve anlatmalıyız. Bu kısımda farkındalık yaratma görevi bizlere düşüyor. Önceden de belirttiğim gibi ben onların sadece birer canlıdan ibaret olmadıklarını, bizler için yeri geldiğinde çoğu insandan daha önemli olduklarını ve bizlerin daima yanında olacakları kanısındayım. Uzun lafın kısası, bizlere bu kadar muhtaç olan bu güzel kalpli dostlarımızı kaybetmemeliyiz. Gerçekten bir evcil hayvan sahibi olduğunuzda ve alıştığınızda, kardeşlerinizden ve çocuklarınızdan bir farkı kalmaz hale geliyor. Aynı derecede kaybetmekten korkuyor, gözünüzde aynı değere sahip oluyorlar. E bu kadar masum ve güzel ruhlu canlıları ailemizden birisi gibi görmenin de doğal olduğunu onlardan birini sahiplendiğinizde anlayacaksınız. Hatta öyle ki tüm dünyanız haline bile gelebilirler. Onlar bu dünyaya gelmiş en güzel şeylerden biri bu yüzden de iyi ki varlar demeyi es geçmeyelim ve her gün bir kez daha kucaklamayı unutmayalım. Hepimiz evlerimize alamıyor olsak da dışardakilere de aynı şekilde yaklaşabiliriz ve korumaya çalışabiliriz. Ben onlarsız bir dünya hayal edemiyorum, onların dostluğu ve sevgisi bu dünyada ki en temiz duygulardan bir tanesi. Gelin bizde onları ihtiyaç duydukları sevgimizden mahrum bırakmayalım. KAYNAKÇA De La Ramee, Marie Louise. Sevgili Köpeğim. Aylak Adam. 2015. Buse Kalyoncu 21400576 İşletme Fakültesi/ İşletme Bölümü Açlık Oyunları Turk101 Ahmet Özer Şans Sizinle Olsun Bir topluluğu ayaklanmaya iten en büyük unsur, devletin sömürgeci politikasıdır; tıpkı Açlık Oyunları’nda da olduğu gibi. Eğer toplum, otoritenin onlara verdiği şeylerle yetinemiyorsa, daha fazla ister, hakkını arar; tıpkı romandaki sömürgeler gibi, tıpkı Türk halkı gibi. Son zamanlarda ülkemizin romandaki mıntıkalardan hiçbir farkı yoktu aslında. Devlet halkın mutluluğu için çalışmak yerine kendi halkını sömürmek için uğraşmaya başlamıştı. Nasıl ki romanda insan hayatı için yaşamsal önem taşıyan yemek yemek yasaksa, ülkemizde de halkın özgürlüğü ve refahı için yaşamsal değerler taşıyan şeyler yasaklanmaya başlamıştı. Mesela aynı romanda da gördüğümüz gibi düşünce özgürlüğünün önüne geçiliyordu ve hatta devlet halktan kendi yaptırımlarına boyun eğmesini istiyordu. Tıpkı mıntıkalardan seçilen kurbanlar gibi halk, devletin yaptırımlarına kurban gitmeye başlamıştı. Hayat devletin başındakiler için, romandaki geçit töreninden farksız olmaya başlamıştı; kendi süslü ve şaşalı dünyalarında oturdukları yerden onlardan korkan halkı izliyor ve bundan keyif alıyorlardı. Hatta daha da acısı hayatlarımızı oyuncaklarına çevirmişlerdi. Romandaki çok etkili bir nokta, otoritenin yarış alanını istediği gibi kontrol ediyor olabilmesiydi bence. Türkiye’nin durumu da aynen böyleydi. Baştaki otorite, oturduğu yerden insanların hayatlarıyla oynuyordu. Kimin kaç çocuk yapacağına, kimin sokakta nasıl dolaşabileceğine, kimin ne kadar maaş alacağına hatta kimin ne zaman öleceğine karar veriyordu. Tıpkı bir oyun alanı gibi hayatlarımızı kontrol ediyordu. Yerin altında kömür arayan madencilerin ne zaman orada can vereceğine karar veriyordu, kimin oğlunun ekmeği yolunda öleceğine karar veriyordu, hatta kimin babasız kalacağına karar veriyordu. Aynı romandaki gibi çok kolaydı insanların ölümünü izlemek. Ne fark ederdi ki? Ha bir eksik, ha bir fazla… Ve sonunda o gün geldi. Halk bu baskılara dayanamaz oldu ve kimi için bir ağaç uğruna, kimi için özgürlükleri uğruna savaşan bir kitle oluştu. O kitle ayaklanan her kitle gibi, hak ettiği değerler uğruna savaşlar verdi. O kitle, ayaklanan her kitle gibi yaşlı, çocuk, zengin, fakir, gençti. Bu kavga sığ görüşler için yalnızca birkaç ağaç içindi ve dalga geçer gibi “Bu ağaçlar yerine yenileri dikildi.” dendi. Romandaki ayaklanma da yalnızca bir somun ekmek için değildi. Peki, kısıtlanan görüşler, sömürülen halk ya da katledilen haklar için ne yapıldı? Elimizden alınan haklarımız ve kısıtlanan görüşlerimiz için bir şey yapılmadığı gibi bir de göz göre göre halkın üstüne silahlarla, gazlarla gidildi. Devlet, aynı kurguda da olduğu gibi halkı için bir şeyler yapmak yerine masum insanları cezalandırmayı tercih etti ve halkından ona boyun eğmesini bekledi. Biz bir grup gençtik. Özgürlüğü için savaşan bir avuç genç… Otoritenin bizi koyduğu oyun alanında hayatta kalma savaşı veriyor, önümüze koyulan engelleri aşmaya çalışıyorduk. Yeri geldiğinde bir ağaçtı kavgamız, yeri geldiğinde elimizden alınan avlanma hakkımız, yeri geldiğinde ise bir somun ekmek… Tıpkı romanda da olduğu gibi biz ayaklandık fakat ne yazık ki bir işe yaramadı verdiğimiz savaş. Duyuramadık sesimizi özgür düşüncelere sağır beyinlere. Şimdi ise ayaklanmamızın cezasını çekiyoruz. Gerek aç kalıyoruz, gerek yollarımız yapılmıyor, gerek vergi üstüne vergiye maruz kalıyoruz, gerekse eğitim haklarımız kısıtlanmaya çalışılıyor ve biz de tıpkı mıntıkalar gibi bu duruma bir “Dur!” diyemiyoruz. Tek farkımız modern eziyet yollarına tabi tutulmamız. Biz de o mıntıkalardan biriyiz. Her sene binlerce farklı kurban seçiliyor ve farklı cezalara çarptırılıyor. Bazılarımız cezamızı düşüncelerimizden vazgeçerek ödüyoruz, bazılarımızsa sevdiklerimizden ve ne yazık ki şans bizimle olmuyor. Berkay Erkan SAĞ ELİMİ KALDIRMAK Size sorsam, seçtiklerinizi sizden mi çıkıyor, siz mi karar veriyorsunuz diye, bana diyebilirsiniz ki işte bak şu anda sağ elimi kaldırmayı seçiyorum, bunu ben seçtim, sol elimi değil, sağ elimi kaldırdım. Peki, o zaman bir de benden dinleyin bakalım ne olup bitiyor. Kafalarımızı karıştırmayı düşünüyorum, ne de olsa düşünmek çok değerlidir. Bir anne babaya gönderildiniz, milyonlarca içinden; bir şehre gönderildiniz, yine on binlercesi içinden… Doğdunuz ve bir de isim taktılar size, onunla çağırıp durdular. Üstüne bir milliyete de sahipsiniz artık, çünkü “Türk’sün” dediler size; bu arada olup bitenleri izlemedesiniz… Üç yaşına kadar zaten bir şey hatırlamıyorsunuz, size, sen varsın diyorlar; sen apayrı bir bireysin diyorlar, bu dünyanın düzenini, işleyişini kabul ettiriyorlar beyninize böylece yavaş yavaş kendinize geliyorsunuz. Koştunuz, konuştunuz, başardınız, sevindiniz. Sizden fikirler çıktığını fark ettiğinizi düşündünüz ve yine hoşunuza gitti bu sistem. Diyorsunuz ki evet ben, işte benim, o var, sen varsın, ben varım, ben de karar veriyorum, ben de özgürüm, iradem fışkırıp taşıyor damarlarımdan. Düştüğünüzde ise önce, haksızlık dediniz, onun imkânları daha geniş, o doğuştan yetenekli gibi şeyler dökülüp durdu dillerinizden. Sonrasında kendinizi suçlamaya, daha iyisini yapmalıydım diye yakınmaya başladınız. Burada bir şeyler ters gitmeye başladı sanki, incelemeye, olaylar üzerine kafa yormaya başladınız. O zaman galiba işleyiş bu kadar basit değil dediğinizi duyar gibiyim. Kararlarımızda arka planda rol oynayan sayısız etken mevcut. Örneğin, genlerimiz bizim seçimimiz olmadan bir düzen içinde meydana gelmiş ve bu genler açınım düzeylerine göre yeteneklerimizi fiziksel özelliklerimizi belirliyor. Tamam, onlar doğuştan belirledi, peki bu dünyada geçirdiğimiz sürede kendi yaşantımızı oluşturmuyor muyuz? Zor bir soru olduğunu fark ettik ama devam etmek istiyoruz beyin fırtınasına. Üç yaşınıza kadarki süreci anlattığım kısmı hatırlamanızı istiyorum, “çevre” denilen görüngü sizin düşünce dünyanızı şekillendirip, sizi fikirler bombardımanına soktu. Sonrasında ise bu düzen tetiklenerek ilerledi. Mesela, Dört yaşında bir arkadaşınız oldu, ondan etkilendiniz; 6 yaşında bir okula gönderildiniz, ondan da alacağınızı aldınız. Evde nasıl yaşadığınız ve neleri yapıp neleri yapmayacağınız da zaten biricik anne babalarınız tarafından belirlenmedi mi? İşte bundan sonraki özgürlüğe kavuştuğumuzu sandığımız sürecin, aslında tüm bu geçmişimizden gelen ve şimdiye kadar biriktirdiklerimizin devamı niteliğinde olabileceğini görebiliyor musunuz? Ne ekersen onu biçersin, ağaç yaşken eğilir, rüzgâr eken fırtına biçer atasözleri hep bir gerçeği anlatmaya çalışırcasına bize sesleniyor adeta. Daha açıkça, demeye çalıştığım şey şu ki, yaptığımız ve bizden çıkan en küçük birim andaki minicik bir birim hareket olgusu, gerçekte tümüyle önceki tüm anlarımızın, genlerimizin, çevremizin ve hareketlilik parçacıklarımızın toplamının bir sonucu olabilir. O zaman sağ el problemimize dönerek bir daha kafa yoralım, acaba sol elinizi değil de sağ elinizi kaldırmayı o anda siz mi seçtiniz, yoksa bu kararınızda şimdiye kadarki en küçük tüm etkilerin birikiminin sonucu mu açığa çıktı? Üzerine düşünmüş olduğumuz konunun belirlenimcilik olduğu gerçeği bu konunun gerçekten çok farklı bakış açılarına ev sahipliği yapabileceğini kabullenmeyi gerektiriyor. Naçizane birikimim “nasılsın” sorusuna “yuvarlanıp gidiyoruz işte” diye cevap vermektense “düşünüyorum ya sen?” der nitelikte bir şeyler anlatmaya yeltendi, inanıyorum sizin derinliğiniz da bu anlatımların bir kısmından en azından kendi sonuçlarını çıkararak, ayak uydurmayı kesip, akıl yürütenlerden olmayı yeğler, en kötüsü benden çıkan düşünceler olsun, selamlar sizlere. Nimet Eser ÖZGÜR Kaygan Zemin Hayır, yanılıyorsunuz. Asıl mesele Faustus doğmakta değil Faustuslaşmakta. Faustus içimizden, çevremizden birileri değil, hepimizin içinde bir yerler. Diğer nice duygu ve eğilim gibi oturmuş, yerleşmiş. Bu yerler onun evi, bizlerse onun Tanrı misafirleri… İnsanoğlu birtakım eğilimlere sahiptir. Kimileri bu eğilimleri fark eder ve bu eğilimlerin kendisini yönetmesine izin vermeden onları kölesi haline getirir, kimiyse bu eğilimlerin akıntısına kapılır gider. Bunların insan üstünde etkileri çok kuvvetli ve çeşitli olabilir. Kimi zaman insanı dibe de vurabilir, aynı hızla şaha da kaldırabilir. Bir bakıma benzin gibidir, kullanmayı bilirsen yol yaptırır; kullanmayı bilmezsen yakar, bilemedin zehirler. İşte Faustus’u dibe vuran, onu yakan eğilim ise kibirdi. Oyunda da özellikle işlenen yedi günahın ilki ve bana kalırsa Faustus’la en özleşeni olan kibir aczin kabul edilmeyişinden öte nedir ki? Bilgi insanoğlunun sahip olabileceği en büyük güç olabilecekken, içimizdeki kibir tohumu bizi kamçılar. Bu kadar bilgimiz varken kibre borçlu olduğumuzu düşünürüz kimi zaman, hak etmişizdir böbürlenmeyi. Ama bu aldatıcıdır. Bu borç yiğidin kamçısı değildir, kesinlikle değildir. 1 Bilginin ödülü kibirlenmek olmamalıydı, kabul ama Faustus'un bunca zamanlık çabasına, bilgisine ne oldu; haksızlık değil mi bunca yaşadıkları? İşte o nokta, Sokrates'in geldiği nihai duraktaydı o da. Bildiği şeyler ona bilmediklerini hatırlatmaktan öte gitmiyordu. Bunu fark etmişti, elinde emekleri ve kendisine göre emeklerinin karşılığı kadar olamayan bilgisi vardı. İstediği yerde miydi? Asla... Tam burada bir tercih var; hem de büyük bir tercih. Dahası için kafa mı tutacak, kibrine yenik mi düşeceksin; geldiği noktadan ötesine elini 1 https://www.rsc.org.uk/shakespeares-contemporaries/past-productions/doctor-faustus uzatmanın mümkün olmadığını ve kendi aczını kabul mü edeceksin Doktor? Korkarım o, bildiği şeyin hiçbir şey bilmediği olduğunu2 kabul edemezdi çünkü belki de bir kaybediş, vazgeçiş olarak görmüştü bu ve buna benzer ifadeleri. O vazgeçmek istemiyordu. Faustus tercihini yaptı, yazar ise kalemi bırakalı çok oluyor. Ama inanın, oyun bitmedi. Hâlâ sahne sırasını bekliyor, içimizdeki onca duygu arasından seçilmeyi bekliyor. Pikachu gibi lakin o kadar masum değil. Belki de evden işe giderken atılan o ilk adımda, sınavdan erken çıkmak için ayağa kalkarken, spor salonlarında dinlediğimiz müziğin her vuruşunda Faustus bizi yokluyor. Bak diyor, ben buradayım ve sen ne harikasın, kimse senden öte değil. Bunu bilerek yaşa diyor; ama sadece senin değil, birçok kişinin içinde aynı sahneyi oynuyor. O zaman bizi diğerlerinden ayıran ne, ne konuda üstünüz diğerlerinden? Sahi, kimiz biz? 3 Bu kibir de epey yalaka baksana herkese sen özelsin diyor, beni kandırıp cehennemlik yapacak haysiyetsiz. İyi de o zaman neden var, bu benim içime neden konmuş? Madem kötü ve kaçış yok, onun yaptıklarından neden ben sorumlu olayım? Bu konuda birkaç düşüncem var. Kafama da epey yattı. İnsanların beni kendilerinden aşağı görmesini engelleyecek, kendimi koruyacak bir mekanizma gibi, bir işçi gibi çalıştırabilirim. Belki moralimi bozan olayları atlatmamda bana yardımcı da olabilir. Kendime güvenimi arttırdığı ölçüde başarımı da arttırabilir. Teşekkürler canım. Ama neden yönetmem gerektiğini düşündüğümde ise çok geniş bir pencere açılıyor. Herhangi bir kavgaya şahit olduğumda içimden geçen ilk şey 2 Sokrates 3 https://www.rsc.org.uk/shakespeares-contemporaries/past-productions/doctor-faustus insanoğlunun yine kibrine yenik düştüğü oluyor çünkü biliyorum kendimize yediremediğimiz şeyler var bu problemlerin kökünde. "Bunu bana nasıl yaparsın? Bırak ya, gidiyorum buradan." Gizli özneyi bulalım. Ben buldum, pek de gizli değilmiş. Cevap veriyorum, ben! "Bunu bana nasıl yaptın, bunu bana, benim gibi yüce bir şahsiyete nasıl layık gördün?" "Vay terbiyesiz bizim ülkemizle ilgili nasıl böyle konuşur, hemen işgal edelim oraları bir daha bizim işimize laf söyleyemesin." En küçük anlaşmazlıktan en büyüğüne kadar hepsinin temeli kibir. Bir üstünlük savaşı. Bir kendini kabul ettirme felsefesi, kendini tatmin. Fakat dikkate alınmıyor ama bu uğraşların sonunda yine kibrin sahibi zarar görüyor, tıpkı Faustus gibi. Faustus gibi Tanrı sevgisinden mahrumiyet yaşanıyor değil belki ama bu sahip ve sahibeler nice insanın sevgisini kaybedip geriye kendilerini seven bir tek kendilerini bırakıyorlar, aslında kendi cezalarını yine kendileri infaz ediyorlar. İşte ilahî adalet… Kibir kötüdür, kimi zaman sonuçlarını da ödetir; öğrendik artık ama doğrusunu isterseniz aslında o benim arkadaşım. Etrafımda kimse yokken bile o benimle. Kopmadı benden bu vefalı arkadaş. Ama artık yeter. Biraz esnetmeliyim bağları. Bu sefer de acziyetimi kabul edeyim. Acizim ben, aciz. Acıkana kadar hükümdarım, susayana kadar kimse durduramaz beni. Ama ihtiyaçlarım kibrimin önüne geçtiğinde bir çaresizlik bulutu kaplıyor gökyüzümü. Öyle bir bulut ki bırakmıyor kendini üzerime serinleyeyim, çekilmiyor ki ısınayım. Manzaram oluyor bir süre. Acaba tüm bu görüntünün ötesinde ne var diye düşünmekten kendimi alamıyorum. Sanırım bu noktada dahasını isteme duygusu da geliyor. Tam da soluk borumun iç zarına dayanıyor bu his. İstiyorum, erişemiyorum. Erişemediğimi kabul mü edeceğim, dahası için isyana gark mı olacağım? Tercih sırası şimdi bende, herkeste. Her gün aynı oyun oynuyor. Kendi sahnemin yönetmeni mi olacağım, figüranı mı? Görelim... Senih Yılmaz Anıların Hayatımıza veya Hayatımızın Anılara Etkisi Anılar ve onların kuşattığı bir zihin hiç şüphesiz hepimizde mevcuttur az ya da çok dozlarda bu etkiden nasibini almış olarak. Zaten aksi de düşünülemezdi, insan olan bir canlı adına. Asıl mesele bu anıları hatırlayan bizlerin aylar hatta belki yıllar sonra bile o anları ile ilgili bir şeyler hissedip hissetmediği veya pişmanlık ve gurur duymak açısından nasıl bir duygu seçimi yaşadığını çözümlemek olmalıdır. Çünkü işin bu noktası esasında geleceğimize de etki edebilme potansiyelindedir o anı dediğimiz yaşanmışlıklar. Bunların da ötesinde kimi insanların arasında kaybolup travma sonrası stres bozukluğu bile yaşamasına neden olabilen anılar, hayatımıza, bizde bıraktıkları ile, yön mü verir yoksa biz mi hayatımıza dolayısı ile geçmiş ve geleceğimize yön veren otoriteyiz, sorgulaması yapılmalı diye düşünüyorum. Anılar iyi ya da kötü şekillerde hepimizin aklının bir köşesinde biriken ve yığılan yaşanmışlıklar bütünüdür. Kimi zaman içinde dahi kaybolabilmemizi mümkün kılan bu geçmişin kırıntıları, bazen biz insanlara ciddi acılar yaşatıp hayatlarımızı zehredebilir. Örneğin sevdiği birini fiziki veya maddi anlamda kaybetmiş bir insan, onunla olan anılarına tutunup onu kaybettiğini hissetmemek isterken farkında olmadan ondan, belki de mecburi, kopuşunu zorlaştırıp kendine eziyet eder. Çünkü o anları hatırladıkça ister istemez yakın duygular, ve onların sonucu ilkine benzer acılar, hissetmemiz kaçınılmazdır. Bu noktada hayatımıza, yaşadığımız ızdırap dolu anları unutamamamız sonucu, giren travma sonrası stres bozukluğu ise hayat kalitemize önemli ölçüde hasar verir. İnsanın uykularını kaçırır, rüyalarını kabusa çevirir ve daha nicelerini yaparak o anıların unutulmasını zorlaştırır ve mümkün olan her dakika o anları hastaya tekrar yaşatır. Kısacası bazı talihsiz durumlar sonucu yaşanan anılar atar insanı zalim bir kısır döngünün kollarına. Yani bunu insana yapan geçmişin o minicik ama belki de kişinin hayatındaki en önemli zamanına ait kırıntısı insana bu muhtemel senaryoda kelimenin tam anlamıyla hükmeden bir zorba görevi üstlenir. Bunlara karşılık mutlaka akıllara gelen “İnsanlar anılarına hükmedemez mi peki ?” sorusuna ise “Elbette hükmedebilir.” şeklinde naçizane yorumlanmış cevabımı vermeyi yerinde görüyorum. Şimdi konuyu insanların anılarına hükmetmesi noktasına doğru getirirken savunduğum noktayı netleştirmenin gerekli olduğu fikrindeyim. Sonuçta anı dediğimiz bu hatırlanan zaman kesitleri bizim yaşadığımız gerçeklikler sonucu ortaya çıktığına ve kişiliğimizi şekillendirdiğine göre ve aynı zamanda artık geçmiş adına pek de bir değişiklik yapma şansımız, bazı hatalarımızı telafi edebileceğimiz durumlar tabi ki de mevcut olmakla birlikte, olmadığına göre bazen kabullenebilmek de işin doğasında vardır bence. Demem o ki bu konularda işe biraz da yaklaşım yöntemimiz açısından bakarsak bu yaşanmışlıkların bizi biz yapan değerler olduğunu anlayabiliriz hatta bazen, kendimden örnek vermem gerekirse, canımızı çok yakan bir olaya birkaç yıl sonra duygularımız soğuyunca bakarsak bu olayın etkilerinin bizde ne kadar yapıcı değişiklikler meydana getirdiğini görebiliriz kişiliğimiz açısından. Tabi ki bu kabullenme işini yaparken de yaşadığımız anı da güzelleştirdiğimiz aynı zamanda vicdanımızı ve yüreğimizi bir nebze de olsa rahatlatabildiğimiz için kendimize muhtemel surette güzel bir şimdi inşa etmiş olmanın gönül rahatlığını yaşarız. Aslında belki de acı ve bir o kadar yakıcı anılar muhtemel zorlu gelecekler adına da hayati bir kişiliksel ve duygusal bir kalkan görevi üstlenebilirler, muhtemel bir gelecek senaryosunda. Sonuçta gelecek de bizi kollarını açmış, kucaklamaya hazır beklemiyor hatta kimi zaman hiçbir şekilde beklemiyor, işin içine ölüm olgusu dahil olmuşsa bir kez. Sonuçta her ne kadar anılar bize hükmedebilse de biz de doğru şekilde onları değerlendirirsek geçmişimizi mümkün olduğunca iyi hatırlar veya en azından kabullenir ve kendimize olabilecek en iyi geleceği çizmek adına bugün yapabileceğimiz ilk ön koşulu yerine getirmiş oluruz. Burada vurgulanması gereken “mümkün olduğunca” kısmı kontrolün tamamen bizde olmadığını ancak yine de bir şeyleri güzel kılabileceğimizi anlatması bakımından kesinlikle akıldan çıkarılmamalıdır. Bu düşüncelerin ışığında kendi hayatımı yaşama adına tutunmaya çalışsam da umarım insanlar da bir şekilde geçmişin girdabında kaybolmaktansa bugünlerini güzel yaşayıp yarınlarına güzel anılar ile uyanırlar. Kaynakça Gospodinov, Georgi. 2018. Hüznün Fiziği. İstanbul: Metis. Geçen Zaman ve YitirilenlerZaman... Hiç durmayan, gittikçe azalan, azaldıkça tükenen, bir nehir misali akıp gidenzaman... Bütün eşya büyük bir girdaba kapılmışçasına bir döngü içerisinde alabildiğine, sürekliolarak değişiyor. Zaman bir dev misali bütün tanıdık yüzleri eğip büküyor. Değişim bir dev gibi heran kapımızda... Bu çaresiz değişme karşısında insanın konumu tam olarak neresidir? Zamankarşısında insanların genel duruşu tam olarak nereye düşmektedir? Bu sorular Saatleri AyarlamaEnstitüsü'nü ilk kez okuduğum 2013 yılında (okuduğum kitaplara mutlaka okuduğum tarihi notdüşerim) kafama takılmıştı. Gençliğimin ilk yıllarında Ahmet Hamdi'nin bu eserinin, Kafka'nınsöylediği gibi, içimdeki donmuş denize inen bir balta olduğunu çok net hatırlıyorum. Kitapların biziaydınlatması için kafamızı yarması gerekiyorsa bir balta misali beynimize inmesi gerektiğini söyleyen bir yazı okumuştum o zamanlar ve akabinde bu kitap tam bir balta misali zaman konusunda kafama inmişti. Zaman; bizi ve çevremizi zorla ve bıkmak bilmeden değiştiren, dönüştüren şey... Bu durumda biz mi nesne oluyoruz yoksa zaman gerçekliği mi?.. Zaman'ı eğilip bükülebilen bir şey olarak tahayyül eden biz, aslında zaman karşısında rüzgâra kendini bırakmış bir yaprak misali oradan oraya sürüklenip duruyor muyuz?Vakit geçiyor, günlerimiz sayılı... Bizse her güne binbir türlü hırslar ve umutlarla başlıyor,yaşıyor gidiyoruz. Dünya üzerinde varolagelmiş her şeyin katili zaman ise peşimizi hiçbir zamanbırakmıyor. Saat başı alacaklı gibi kapımıza dikilip hiç doymayacakmışçasına yapıp ettiklerimizisökülmemizi istiyor. Yeşilçam filmlerindeki ağzı purolu fabrikatör misali gözlerini yüzlerimizekenetleyip iğrenç bir kahkaha patlatıyor. Peki, bu dolgun gerdanlı kırmızı suratlı adam karşısındadikilen biz ona karşı ne yapıyoruz? Ben cevaplayayım, hiçbir şey... Genelde bu realite hoşumuzagitmediği için görmezden geliyor, umrumuzda değilmiş gibi davranıyoruz. Her geçen dakikanındünyadan ayrılacağımız saate bizi biraz daha yakınlaştıracağının farkında değilmiş gibi yapıyoruz.Oysa her ne kadar istemesek de varolan her şeyin mutlak sonu bizim için de yakınlaşıyor. Bumutlak son karşısında insanoğlunun duruşu ise fazlasıyla muğlak. İnsanların kahir ekseriyeti bugerçekliğin farkında değil ya da değilmiş gibi davranıyor. Günlerini hiç sevmediği bir işi yaparakgeçiren bir adam, ölmeyecek gibi yaşıyor demektir. Yahut, yapmak istediklerini, sürekli erteleyenbir insan da aynı bedbaht düşünceye gark olmuştur.Kendisini zamanın akışına bırakmak yerine, zamanı yönetmeyi tercih etmiş ve bunubaşarabilmiş insanlar tarih boyunca tek tük de olsa çıkmış ve hep akıllı adamlar olarak anılıpçağlarında hayatın akışına yön vermişlerdir. İnsanoğlunun bu güçlü hasmı karşısında ayaktakalmayı başarabilmiş bu insanlar, gerçek bir tebrik ve taltifi hâk etmiş insanlardır. GeçenlerdeSaatleri Ayarlama Enstitüsü'nü tekrar okuduğumda fark ettiğim şey ise şu oldu: Ahmet Hamdizamanla insan arasındaki kıyasıya cengi, muntazaman okumuş ve kendi lisanınca muazzam birşekilde de tasvir etmiş. Zamanı düşünmeyi, anlamayı ve tartışmayı kendisine dert edinmiş AhmetHamdi gibi üstatların sayısı günümüzde, hatta tarih boyunca bir elin parmaklarını geçmez. Çünkühiç kimse için insanlığın bu büyük düşmanıyla karşı karşıya gelmek kolay bir iş değildir. Günlerimizin hızla ve hazla dolu olarak akıp geçtiği şu günlerde zaman üzerine düşünmeye vakit ayırmamız ne kadar önemli. Kuşlar gibi uçan günler üzerine o kadar çok düşünmeye ihtiyacımız varki... Allah'tan Tanpınar gibi üstatlar var da deryaya çıkmadan evvel yüzmeyi onlardan öğrenebiliyoruz, ne mutlu bize...Mehmet Halit ŞirinCemre Polat İyimserlik Gerçekten İyi mi? Bize hayatımız boyunca dayatılan birçok kalıp vardı.’ İyiyi çağırırsan iyi olur, iyi düşün iyi olsun.’ tarzında. Peki, gerçekten iyi düşünce mi iyi oluyor yoksa denk geldiği için mi? Umutsuzlukla dolu dünyada yaşayabilmek için her zaman bir umudun, çıkış yolunun olduğunu düşünmek zorundayız. Yoksa her gecenin bir gündüzü olduğunu düşünmezsek kafayı yer insan bir süre sonra. İşte bu yüzden iyimserlik terimi çıkmış. Optimist düşünceye sahip olmak, bardağın hep dolu tarafını görmek bize hep imrendiğimiz bir özellik gibi gözükse de her zaman yarar sağlamaz. Hatta bu düşünceye sahip olmak çok acımasız bile olabilir. Tıpkı hayallerimizin peşinden koşmamızın sonucu hayal kırıklığı, üzüntü olsa bile ne kadar iyi bir şey olarak söylenmesi gibidir. Hayallerimiz aslında içi boş istekler kümesi. Bu küme bizim hayatımıza devam edebilmemizi, dünya üzerinde sanki kötü olaylar karşısında kocaman bir kalkanımız varmış gibi düşünmemizi sağlar. ‘Çoban olmasına rağmen tıp kazandı, hayalleri çok uzaktaydı, şimdi gerçek oldu.’ tarzında haberler aslında alttan alta şu mesajı veriyorlar: Bu kadar kötü koşulda da olsa başarabildi o yüzden sen de başarabilirsin, umutlu ol ve kötü durumlarını sanki avantajınmış gibi düşün. Bu düşünceyle Pollyannacılık oynamaya başlayınca çoğu şeye bakış açın, düşünce tarzın da değişmiş oluyor. Mesela benzin fiyatları çok artmış denince niye artmış, bu artış sonucu bana ne olacak diye düşünmek yerine beynimiz yıkanmış gibi ama bu sefer de araba fiyatları düşecekmiş diye duydum diyebiliyoruz. Bu iyimserlik ve boş hayaller bizim gerçekleri görmemizi engelliyor ama daha da acısı bir gün o gerçek suratımıza vurduğu zaman altından kalkabilecek en ufak enerjiyi kendimizde bulamıyoruz. Çünkü hepsini karşımıza çıkan sorunlara boş çözümler üretmek için çarçur etmişiz bile. Ayrıca hayallere ulaşmak her zaman beklenildiği gibi mükemmel olmayabiliyor. Çünkü insan onca zaman uğraştığı, çabaladığı şeyi elde edince bir boşluğa düşüyor, kendini sorguluyor bir nevi. ‘Gerçekten istediğim bu muydu? ’ tarzında. Böyle olunca da onunla sonsuza kadar mutlu olamayacağını anlayıp daha güzelinin daha büyüğünün peşinden koşmaya başlıyor ve bu belirsiz mutluluğun peşinden sonsuz bir döngüye girip asla gerçekten istediği mutluluğa ulaşamıyor. Tabii ki her sorunla karşılaştığımızda ölümü bekleyelim, zaten iyi bir şey olmayacak diye de hiçbir şey için çabalamayalım demiyorum ama bunu mantık çerçevesi içinde ve daha gerçekçi düşüncelerle yapmalıyız. Örneğin üniversite sınavına hazırlanan bir öğrenci matematikte kötüyse ona boş vaatler vermek yerine matematiğinin çalışarak sınavda hepsi doğru olmasa da çoğunu doğru yapacak şekilde geliştirebileceğini anlatmak lazım. Öğrenciye sosyal zekâsının daha iyi olduğunu ve matematiği iyi kötü halledebileceğini söyleyerek değil. Çünkü o sınav sonucunda en çok üzülecek olan insan sosyal zekâsıyla her şeyi başarabileceğini düşünen çocuk olacaktır. Bir hayal sevdasına kapılıp kendimizi yıpratmamalıyız. Hayaller gerçekleşmeyince hayal kırıklığına uğruyoruz. Her durumda bunu yapıyoruz aşk, para, başarı için. Acımasız sıfatı bu yüzden güzel uyum sağlıyor iyimserlikle. Ne kadar bardağa dolu tarafından bakamaya devam edersek o kadar gerçeklikten uzaklaşırız ta ki asıl gerçek dünyayı fark edene kadar. Birçok örneğini görebildiğimiz hayallerinden vazgeçme, iyi iyiyi çağırır tarzındaki kişisel gelişim kitapları birbirinin kopyası içi boş vaatler sunan kitaplardır aslında. Eğer gerçekten mutlu olmak istiyorsanız kendinizi 5-10 yıl sonra nerede olabileceğinizi değil şu an nerede ve neden orada olduğunuzu düşünmeniz gerekiyor. Hayallerinizin peşini bırakın, size ayak bağı olmasınlar. Cemre Polat Sam Amca’nın Bir Çiftliği Var/ Emre Lapanta George Orwell siyasi kimliğini belirtmekten kaçınmayan bir yazardır. Komünist düşüncelere karşı olan yazarımız birçok yazısında bunu dile getirmiş ve komünist sistemleri ağır bir dille eleştirmiştir. George Orwell’i belli noktalarda haklı görebiliriz çünkü eleştirdiği ekonomik sistemler bir-bir çökerken savunduğu sistem bütün dünyayı sarmış durumda. Bu kadar ciddi bir konu eleştirmek için seçilen hayvan çiftliği metaforu yazarın eleştirel dilini güçlendirmiş ve ekonomi gibi ciddi bir konuyu eğlenceli hale getirmiştir. Ancak başarılı bulduğum hatta aynı fikirleri savunduğum George Orwell’i birkaç noktada eleştirmem gerekir. Kullandığı metafor eleştirdiği fikirleri basitleştirmektedir ve eleştirdiği konular da karşı bir tez ileri sürmemektedir. Aynı metaforu kullanarak her ekonomik sistem eleştirilebilir ve eleştirilen fikirler kolayca itibarsızlaştırılabilir. Yazarımız romanında hiçbir işe yatkın olmayan ve bu yüzden yönetimde görev alan domuzların yönetimi ele geçirip, diğer hayvanları kullanmasını ve bunu yaparken diğer hayvanlara sürekli hayali bir eşitlik ve yalnızca umut aşılamasını eleştirir. Eleştirisinde de haklıdır. Gerçekten kendi çiftliğini kuran hayvanlar eğer komünizmle yönetilseydi böyle bir sonuç karşımıza çıkardı. Peki yönetimi ele geçiren hayvanlar komünizmi değil de serbest ekonomi modelini, kapitalizmi kendilerine model edinseydi ne olurdu? Sam amcanın çiftliğine hoş geldiniz; ilk günler her hayvan kendi geçimi için çalışmaya başladı ve yönetim için yapılan oylamada sadakatleriyle ve kararlılıklarıyla ün yapmış olan bekçi köpekleri yönetimi kurma hakkını kazandı. Hayvanlar çalıştıkları kadar kazandıkları için çiftliğin en güçlüsü olan atlar fazla çalışarak daha fazla gelir elde ettiler. Tavuklar keçiler ve eşekler ortalama gelir düzeyiyle mütevazı bir hayata başladılar. Tarım işlerine yatkın olmayan domuzlar ise sefaletin kollarında yaşamaya başladı ve çiftliğin gölge köşelerinde dilenerek hayatlarına devam ettiler. Günler geçtikçe atlar küçük bir servete sahip oldu ve bu geliri çiftliğin tarım arazilerini satın alarak değerlendirmeye karar verdiler. Çiftlik yönetimi ile anlaşıp tarım arazilerini kırk dokuz yıllığına kiraladılar ve kendi tarım şirketlerini kurdular. Tek geçim kaynağı tarım olan keçiler ve tavuklar, atların kurduğu şirkette orta düzey bir maaşla çalışmaya başladı. Tarıma yatkın olduğu kadar değirmen çekmeye de yatkın olan eşekler ise değirmen de çalışmaya karar verdi. Atlar tarımda verimliliği arttırmak için görev dağılımına başladı artık atlar sabanı çekecek keçiler sulayacak tavuklarda mahsulü toplayacaklardı. Tarımda ki bu yeni model ile üretim daha da arttı ve atlar artan gelirleri ile yeni iş kolları aramaya başladılar ve değirmeni de hükümetten satın aldılar. Eşekler de atların çalışanları oldular. Fakirlikten çok zor günler yaşayan domuzlar ise hırsızlığa başladılar. Bekçi köpekleri tarafından yakalanan bazı hırsız domuzlar ya hapise atıldı ya da çiftlikten sürgün edildiler. Çok yüksek gelir düzeyine sahip atlar diğer çiftliklerden kendilerine en pahalı yemlerin, eyerlerin dışında artık cep telefonu bilgisayar hatta araba bile sipariş etmeye başladılar. Atlar artık çok üstünlerdi bu yüzden kendi şirketlerinde artık tarla başında çalışmamaya karar verdiler. Bu karar eşeklerin tavukların ve keçilerin çalışma yükünü arttırırken gelirleri aynı düzeyde artmadı. Lüks hayata çok alışan atlar, hızla artan ihtiyaçlarını karşılamak için bazı hayvanları işten çıkarmaya, çalışan hayvanların ise iş saatlerini arttırmaya başladılar. İşsiz kalan hayvanlar çalışacak başka bir sektör kalmadığı için açlık ve sefaletle boğuşurken, hastalanan bazı hayvanlar paraları olmadığı için hastane köşelerinde ölüme terk ediliyorlardı. Bu durumu protesto eden hayvanlar ise polis kopeklerin sert müdahalesi ile karşılaşıyor hatta birçoğu eylemlerde hayatını kaybediyordu. İş sahibi hayvanlar ise çalışma saatleri yüzünden ailelerini fazla göremiyor ve boşanma oranları günden güne artıyordu. Birçok hayvan işi bırakmayı düşünüyor ama dışarıda gördüğü işsiz hayvanlara acıyıp kendi hallerine şükür ediyorlardı. Atlar paraya doymuyor, gelirlerini daha da arttırmak için diğer hayvanların barınaklarına da göz koyuyorlardı. Bunun gibi bir taşınmazın satışına hayvan meclisi onay vermezken mahkemelik olan bu satış rüşvetle kontrol edilen hakimlerin kararı ile kabul edildi. Bu karardan sonra hayvanlar atlar için gece gündüz çalışıp atların verdiği para ile atların sattığı yemleri alıp kira geliri atların olan barınaklarda kalıp, hallerine şükür edeceklerdir. Sam Amca’nın özgürlük dolu çiftliğinden selamlarla… Cennetin Elması ​“Adem ahfadının anlaşılmaya değer bir kaderi varsa, bilinsin ki, bu kaderin omurgası tuzağa düşmekten imal edilmişti. Bir gün cennetten çıkarıldıysak şeytanın tuzağına düştüğümüz için çıkarılmışızdır. Süslü şeylere gözümüzün takılışı yaradılışımızın icabıdır. Son nefesimize kadar, yani bütün ömrümüz boyunca aklımızı hep süslü şeyler çelecektir.”(Özel 104) Bu ifadeler tüketim çılgınlığı içerisindeki konumumuzu belirlemekte bana gayet yardımcı oldu. İnsanoğlu yaratılış itibariyle süslü olana her zaman meyilli olmuştur. Ancak hiçbir dönem son zamanlardaki kadar yoğun gerçekleşmemiştir. Adem peygamberin bir elmaya kanışını sadece şeytan tarafından kandırılması olarak düşünmüyorum. Onun bu seçimi gerçekleştireceği bilindiği için tuzaklandığına inanıyorum. Günümüzde ise bu tuzaklar bizim dışımızdaki insanlar tarafından bizlere sunuluyor. Ve yine ayrı gerekçeyle; bu tuzağa düşeceğimiz bilindiği için. Bu tuzakların bizleri tüketim sarmalının içinde tutarak döndüğüne ise tamamıyla eminim. Peki bu eminliğim beni bu çarktan kurtarmaya neden yardımcı olmuyor? Orada da süslü olana meyillilik göstermenin genel insan davranışına özgü olduğu aklıma geliyor. Hepimizin çeşitli lüksleri var. Küçük veya büyük bu tüketimlerimiz bizler için alışkanlık olduğu kanısındayım. Ve bunlardan kurtulmayı düşündüklerimiz, sigarayı bırakmak isteyen insanlar gibi başarısız teşebbüsler sonucu gerçekleşmiyor. Lüks kelime anlamıyla gereksinim dışı olan diye nitelendiriliyor Türk Dil Kurumu sözlüğünde ancak ben artık bu gereksinim dışı şeyleri hava, su olarak nitelendiriyorum. Bunu sadece benim yapmadığımı bilmek ise beni rahatlatan en önemli etken. Neredeyse her birimiz böyle nitelendiriyor hatta birbirimizi lükslerimizin bir gereksinim olduğuna inandırmaya çalışıyoruz. Bunu kullanan tuzak sahipleri de beni ve diğerlerini aynı yöntemle kandırmaya devam ediyor. Öte yandan bu tüketim sarmalında oyun bozan olamayacağımı gayet iyi biliyorum çünkü dediğim gibi bende kendimi bunların lazım olduğuna inandıranlardanım. Ancak belli bir radde de bundan kurtulma ihtimalimin olması bile beni rahatlatıyor. İsmet Özel Türk Olamadıysan Oldun Amerikalı kitabında bunu şöyle açıklıyor: ” Ya dünya hayatında doyamadığımız küçüklü büyüklü memnuniyetimize azdan veya çoktan bir memnuniyet daha katarak ömrümüzü tüketeceğiz; yahut kandırmacanın farkına vararak yükselmeye yarayan doğrultuyu yön itimat edeceğiz. Hududu her an aşabiliriz. Külfet gerektirmeyen edep yoktur. ” (41) Aslında tüm bu aldatmacaların bir dünya yanılsaması olduğunu aklımdan hiçbir zaman çıkarmazsam bundan bir kurtuluş reçetesi olduğunu da öğrenmiş olacağım. Evet bizler sürekli olmayana ilgi göstermek zorunda olan varlıklarız ancak şu da bir gerçek ki aza kanaat göstermeyen tamı bulamaz. Bizler fazlasına göz koydukça elimizde ki bir çok değerden oluyoruz. Belki bu lüksleri elde ediyoruz ama bu parlaklıklar arasında daha karanlık bir konuma geçiyoruz çünkü insanlığımızı gün geçtikçe bunları ele geçirmek adına yitiriyoruz. Kendi adıma fazlasını isteme ihtiyacımdan bir an önce vazgeçmek gerekliliğimin olduğunu düşünüyorum. Bilhassa bu tüketim adına bana sürülen donelerin gereksizliğin daha net anlamalıyım çünkü yıllarca belli şartlarda yaşamış olan insanlar bunu becerebiliyorken ben son yüzyılın içerisinde getirdiği yenilikleri tüm anlamıyla neden kabul etmeliyim ki? Eksiği olarak yaşayan bunca insanın benim insanlığıma nazaran daha üst noktalarda olduğunu kabul ediyorken neden ben daha az insanlığa sahip olmayı kabul edeyim? İnsanlığın atasının elmayı reddedemeyişi belki onun kaderindendi ama bu olanlar bizim kaderimiz değil bunlar bizim seçimlerimiz. Ve bunları seçmeye devam ederken dünyanın farklı uçlarındaki insanları dahi kötü etkileyebiliyoruz. Memnuniyetlerimize daha fazlasını eklerken bu yapay gerekliliklerin farkına varamıyor olabiliriz ancak aşmamız gereken bir eşiğin olduğunun bilincine varmak bizler için ilk adım olabilir. Ben bu eşiğin, bu sınırın nerede olduğunu kavramaya başladığıma inanıyorum ve artık bundan sonrası için daha farklı bir yaklaşımda bulunabileceğime inanıyorum. Kaynakça: Özel, İsmet. Türk Olamadıysan Oldun Amerikalı. Tam İstiklal Yayıncılık Ortaklığı, 2015 Ülkü Umay Aydın 21401720 TURK101-14 Başak Berna Cordan 01.12.2014 Sıradan Bir Dans Filmi Değil! Öncelikle arayı açtığım için özür dileyerek başlamak istiyorum, malum vizeler başladı. Hepinize merhabalar. Aklımda çok güzel bir öykü vardı aslında onu yazmak istemiştim ama arayı bu kadar soğutmuşken daha çarpıcı bir tür ile geri dönüş yapmaya karar verdim. Evet, doğru tahmin! Yine bir film, ama ne film! İzleyenler anlar halimi, bu seri gerçekten yüksek derecede bağımlılık yaratıyor. Step Up filmlerinden bahsediyorum. Özellikle dördüncüsü en sevdiğim filmler arasında, sanırım abartısız en az otuz kez izlemişimdir. Hala ilk defa seyrediyormuşum gibi aynı heyecan ve coşkuyla izleyebiliyorum. Kısa bir özetle filmin, daha doğrusu serinin bütün filmlerinin konusu ağırlıklı olarak dans ve aşk üzerine. Neden bayılarak izlediğim açıkça belli ediyor kendini galiba . Her filmde baş rol değişiyor, ama hepsinin ortak noktası ana karakter ve kendi dans grubunun olması. Bu filmdeki ana karakter Miami'nin banliyö bölgesinden boyu posu yerinde yakışıklı bir çocuk. Arkadaşlarıyla dans ederken -danstan kastım genel olarak hip hop- Maimi'nin sayılı zenginlerinden biri olan bir kızla tanışıyor. Kız da modern dansçı. Öykünün nasıl işlediğini az çok tahmin edersiniz, daha fazla anlatmayacağım. Meraklanın biraz . Filmde tabiki aşkın doğuşuna ve aralarındaki bağın giderek kuvvetlenmesine sıkça değiniliyor fakat izleyen bir yandan da dansa doyuyor. Filmin kendisi yanılmıyorsam doksan beş dakika ve abartısız her beş dakikada bir farklı bir dansla seyirci karşısına çıkıyorlar. Filmin en çok hoşuma giden yönlerinden biri de buydu zaten. Sürekli dans ediyorlar ama akla gelen her çeşit dansı ediyorlar. İzleyen herkes kendine göre bir şeyler bulabiliyor filmde. Ayrıca koreografı bulup ellerinden öperek teşekkür etmek istiyorum çünkü gerçekten çok başarılı figürler var. Hepsi birbirinden güzel. Dansçıların inanılmaz yetenekli oldukları zaten su götürmez bir gerçek. Bunun yanı sıra müzik seçimleri de çok başarılı. Serinin son filminin favorilerim arasında yer almasının nedenlerinden birisi de ilk üç filme nazaran daha çok emek harcanmış olması. İlk üç film sırasıyla Step Up 1, Step Up 2 ve Step Up 3 olarak geçiyor fakat size anlatmakta olduğumun adı Step Up: Revolution. Revolution, ingilizcede devrim demek ve adamlar gerçekten de devrim yapmışlar bu filmde. Gerek görsellik olsun gerek ses düzeni olsun insanı gerçekten etkiliyor. Öyle basit ve sıradan bir dans filmi değil anlayacağınız. İlk üç filme göre hem daha çok dans sahnesi var, hem daha çok çeşit dans var, hem de figürlerin üstüne Aydın 2 fazlasıyla düşünülmüş ki mükemmel bir çalışma ortaya çıkabilsin. Haklarını vermek lazım, en kalabalık dansta bile bir tane aykırı yok, sanki tek bir adamı dans ettirip bilgisayarla çoğaltmışlar. Ek olarak, dansların her birinin bir hikâyesi var ve özellikle ana karakterin ön planda olduğu danslarda baş roldeki kız ile aralarındaki enerjinin mükemmel uyumu izleyiciye yansıyor. Kamera arkasına fazlasıyla övgü yağdırdığımı düşünerek beni filme neredeyse âşık eden olaylara geri dönmek istiyorum. En sevdiğim sahneye geldi sıra. Filmin ortalarında, dansçılar bir müzeye giriyorlar. Müzede bir sergi var ve mekân hayli kalabalık. Bir anda müzik giriyor ve herkes saklandığı yerden çıkıyor. Öyle güzel kamufle olmuşlar ki hareket edene kadar anlaşılmıyor orada oldukları. Kimi vücudunu boyayıp bir tablonun önünde duruyor, kimi bir heykel pozu veriyor. Birden dans etmeye başlıyorlar ve gerçekten büyülüyorlar izleyenleri. İzleyenlerden kastım hem sergideki konuklar hem de ben. Dans, müzenin bir salonundan başlıyor diğerlerine doğru ilerliyor. Konuklar öncesinde hareketlenmeden korkup sonrasında merak içinde dansçıların peşinden oda oda gezmeye başlıyorlar. Her odada farklı bir tür dans ediliyor ve dans edenler birbirinden farklı insanlar. Bu sahnenin en sevdiğim sahne olmasının nedenlerinden biri fikrin son derece yaratıcı olması. Alışılagelmiş bir dans filmi sahnesi değil çünkü. Bunun yanı sıra uygulaması da çok başarılı. Müzik geçişleri olsun, hareketlerin birbirinden bağımsız ve karmaşık olmasına rağmen oldukça uyumlu olması olsun izleyicinin ilgisini çekmeyi başarıyor ve herkesi ekrana kilitliyor. Diyeceğim odur ki, izlemeyen mutlaka izlesin, izleyen de hatırım varsa bir daha izlesin. Ben defalarca izledim, kesinlikle baymıyor . Beril Alyüz YAŞAMIMIZIN İZDÜŞÜMÜ: HAFIZAMIZ Anılarımızı hafızamıza kaydetme ve hatırlayabilme özelliğimizin değerini hafife aldığımızı düşünürüm. Anılar ve hatırlayabilme özelliği bizim için hayati değere sahiptir bana göre. Çünkü neredeyse hayatımızın her gününde yeni birileriyle tanışırız ya da bizim düşünme şeklimizi değiştirecek yeni şeyler öğreniriz. Dilediğimiz anıyı unutma özelliğine sahip olduğumuzu düşünelim. Şimdi bazılarınız şöyle diyebilirsiniz: “Çoğumuzun istenmeyen anılarımızı unutmayı tercih etmesi o kadar da kötü bir yaklaşım değil.” Bu fikir ben dahil çoğumuza cazip gelebilir fakat bence böyle bir şey istemeden önce sormamız gereken şu olmalı: “ İlk başta unutmayı tercih etmeli miyiz ve tercih edersek bu bizim karakterimizi nasıl etkiler?” İyisiyle kötüsüyle yaşadığımız tüm anılar bizi biz yapmıyor mu? Eğer biz istenmeyen anıları cımbızla ayıklamaya kalkarsak inanıyorum ki karakterimizden çok şey eksilir. Çünkü bence kötü anılarımızın karakterimiz üzerinde oluşturduğu etki iyi anılarınkinden çok daha fazladır ve düşmeden insanların gerçek yüzünü tam olarak tanıyamayız ve kalkıp daha yükseğe tırmanma başarısını gösteremeyiz. Şimdi ise hatırlamamanın bizim için bir seçim değil de bir zorunluluk olduğunu, sadece seçtiğimiz anıları değil de hiçbirini hatırlayamadığımızı hayal edelim. Geçenlerde bir bilim dergisinde kedilerin uzun süre görmedikleri akrabalarını hatırlayamadıklarını okumuştum. Aynı durumun bizim için geçerli olduğunu düşünsenize! Hatırlayabilme yeteneğidir ki bizim diğer canlılarınkine kıyasla çok daha karmaşık toplum oluşturmamızı mümkün kılan. Bana göre medeniyet dediğimiz kavram insanların beraber yaşayabilme ve birbirlerini anlayıp hatırlayabilme özellikleri sayesinde kurulmuştur. İlerleme için sadece beraber yaşayabilme, birbirine uyum sağlayabilme yetmiyor bunun yanında beraber yaşayanların birbirinin isteklerini kavrayabilme ve bu istekleri göz önünde bulundurarak ortak bir karara varabilme özelliğini bulundurmaları gerekiyor bence. Şimdi bırakın bu istekler doğrultusunda karar alabilmeyi, bu istekleri bile hatırlayamadığımızı hayal edelim. Birbirimizle hâlâ iletişim kurabilirdik, karşımızdakilerin isteklerini anlayabilirdik fakat aramızdaki iletişim asla amacına hizmet edemezdi. Memento filmindeki karakterimiz Leonard için durum biraz daha farklı. O, hayatının belli bir kısmına kadar her şeyi hatırlayabiliyor fakat kafasına aldığı darbe sonucu hayatının geri kalanında yeni anılar edinemiyor. Tüm yaşadıklarını bir ya da iki dakika içerisinde unutuyor. Unutmamak için ise kendine fotoğraflı kısa notlar hazırlıyor, eğer edindiği bilgi çok 1 Beril Alyüz önemliyse bu bilgiyi dövme yaptırarak bir daha kaybetmemek üzere not alıyor. Şimdi “Ne talihsiz bir adammış! Fakat hatırlayamaması yaşamını sürdürmesi için bir engel değil.” diye düşünebiliriz. Bu tabii ki de doğru ancak Leonard’ın kazadan sonraki hayatı için bir yaşama amacı var ve bu amacı gerçekleştirene kadar durmamaya yemin etmiş. Amacı ise kendisini bu hale getiren ve eşine tecavüz edip onu öldüren adamdan intikam almak. Durumunun, amacına ulaşması yolunda büyük bir engel olduğunu anlamışsınızdır. Hatırlayamamanın seçim olmaktan çıkıp bir zorunluluk, sizin bir parçanız hâline geldiğini hayal edip kendinizi Leonard’ın yerine koyun. Düşünün o gün sizi mutlu eden bir haber alıyorsunuz ama aslında bu sizin için önemli bile değil çünkü zaten hemen unutacaksınız. Aynı şekilde başınıza kötü bir şey geldi, biri size kötü bir şeyler söyledi, yine önemli değil. Durumunuzdan haberdar olanların sizi nasıl kullanabileceğini ama sizin hala bir şey hatırlayamayacağınızı hayal etmeye çalışın. Durumunuzun sizi kendi hareketleriniz ve davranışlarınız üzerinde bile ne kadar pasivize edebileceğini anlamışsınızdır. Bu durumda bırakın başkalarını ikna edebilmeyi kendi hareketlerimizin haklılığı ve doğruluğunu sorgulamaya başlarız bence. Sağlıklı bir şekilde işlerken bile insan hafızası yanıltıcı olabilirken Leonard’ın durumuyla hafızası onu kendisini kullanmak isteyenlere karşı korunmasız bırakıyor malesef. Bana sorarsanız hafıza, insanoğluna verilen en büyük hediyelerden bir tanesi, üstüne üstlük bilgiye sahip olmanın güçlü olmak ile aynı anlama geldiği çağımızda önemi daha da belirginleşiyor. Önemli olan bize yararlı bir şey katabileceklere hafızamızda yer vermek ve diğer insanlara hafızalarında tutabilmeleri için yararlı şeyler sağlayabilmek. Bahsettiklerimin sizin hafızanızda yer edinebilmesi dileğiyle sevgili dostlarım. KAYNAKÇA Memento. Dir. Christopher. Perf. Guy Pearce, Carrie-Anne Moss. Jennifer Todd & Suzanne Todd, 2000. DVD. Web. 2 ARAMAK, AMA NEYİ ? Gün boyunca birçok kere “aramak” kavramını hayatımızda kullanırız. Kimi zaman bir sevdiğimizi, dostumuzu veya ahbabımızı telefonla arar halini hatırını sorar, kimi zaman ise kaybettiğimiz bir eşyamızı bulmak için kullanırız bu kavramı. Ancak her defasında ulaşmak istediğimiz sonuç aynıdır; aklımızdaki soru işaretlerini gidermek. Peki yaşantımızda bu kadar yer kaplayan bir kavramı ne kadar doğru kullanıyoruz? Onca şeyi ararken asıl aramamız gereken şeyi kaçırıyor olabilir miyiz ? Geçenlerde Stefan ZWEIG’in kaleme aldığı “ Olağanüstü Bir Gece” adlı öykü kitabını okudum. Karşıma çıkan duygu hali beni kendi içimde epeyce bir sorgulamaya itti, düşüncelere daldırdı ve hatta kimi zamansa çıkmazlara sürükledi. Ben kendimi ne kadar biliyorum? Onca şey ararken hayatımda, kendimi aramayı unutmuş olabilir miydim? Kişinin değeri nedir, aradığı şeydir demiş Mevlana Celalettin Rumi. “Eğer bir can konağı arıyorsan, sen cansın; eğer bir lokma ekmek peşinden koşuyorsan, sen bir ekmeksin” diyerek bahsetmiş bir şiirinde. Ne kadar da doğru söylemiş, aslında hepimizi bir bütün yapan şey aradıklarımızdır. Bizi biz yapan olay, içimizdeki bu keşif duygusudur. Hal böyle olunca, aramanın insan için önemi daha da bir artıyor. Eğer bizler aradığımız şeysek, neden hala başka cevaplar peşinde koşuyor ve asıl öğrenmemiz gereken yanıtı erteliyoruz ki? Kendimizi aramaya başlamalıyız. Benliğimizi en ince ayrıntısına kadar keşfetmeliyiz. Sorular sormalıyız sürekli kendimize; ne istiyoruz bu hayattan, bizi neler mutlu ediyor, hangi eylemi gerçekleştirdiğimizde gönül bahçemizi ferahlık kaplıyor. Bütün bunların cevaplarında saklı aslında tüm benliğimiz. Yıllardır içimizde var olan bu benlikler, bizlerin onları gün yüzüne çıkarmamızı bekliyorlar heyecanla. Çünkü biz aradıklarımızla benliğimizi bulur ve benliklerimiz ise yanıtlarımızla vücut bulurlar. Kolay mıdır peki öyle insanın kendini hemen keşfetmesi? Üç beş cevaba bulur mu insan kendi benliğini? Yalnızca yarım saat içinde cevapladığı bu sorular, insanın kendisini tanımasına yeterli mi? Elli üç yıl kendi kendimi aradım da bulamadım diyor Aşık Veysel. Günler mi yetersiz gelir insanın kendi kendini tanımasına, yoksa aylar az mı kalır bu zorlu arayışta . Zaten şu yaşımıza kadar içimizde yavaş yavaş biriken ve hala birikmeye devam eden onca duygu ve his var. Bütün bunları kısa bir sürede analiz edip, kendimizi doğru bir şekilde keşfetmek çok zor ve eksik kalmış olurdu. Sanki hayatımızın üçte birini keşfetmiş de onu geri kalan üçte ikisiyle bütünleştiriyormuşuz gibi. Halbuki onca farklı an yaşanmış, farklı mutluluklar hissedilmiş ve farklı hüzünler gelip geçmiştir bu hayat gemimizden. Kimi zaman güneşli ve berrak günlerle, kimi zamansa keskin ve amansız fırtınalarla karşılaşmışızdır. Ancak hepsinden farklı boyutlarda etkilenerek gelmişizdir bu günlere. Demek istediğim, yaşanılan çok olay var ve her birinin incelenmesi, araştırılması gerekiyor. Aramalıyız, aramalıyız ve yeniden aramalıyız. Yılmadan, usanmadan, tükenmeden aramalıyız kendimizi. Kesin bir cevap beklemek mümkün mü bilemiyorum, ama yine de sürdürmeliyiz benliğimizin arayışını. Zaman geçiyor, arkasında bıraktığı izlere aldırmadan silip süpürüyor her şeyi. Bir bakmışız aylarımız gün, yıllarımız ay gibi görünmeye başlamış gözümüze. Dönüp bakınca arkamıza, bizi üzüp yıpratanlardan çok, mutluluğa ve huzura erdiren şeyleri görmek istiyoruz. Bu mutluluğu görebilmek için bizi neyin mutlu ettiğini öğrenmeliyiz. Kendimizi soruşturmalıyız, araştırmalıyız. Bize huzur veren şeyler neler? Bolca yapalım. Ne gibi şeyler kendimizi kötü hissetmemizi sağlıyor? Olabildiğince uzaklaştıralım hayatımızdan. Hem geçmişimiz hem de geleceğimiz için araştıralım kendimizi. Arayalım, arayalım, arayalım. Ta ki kendimizi keşfettiğimizi zannedip, sonrasında aslında yetersiz kaldığını görüp, yeniden aramaya başlayana kadar. KAYNAKÇA “Hz Mevlana Şiiri - Mevlana Celaleddin Rumi.” Kültür Sanat Edebiyat Şiir, www.antoloji.com/hz-mevlana-11-siiri/. Zweig, Stefan. Bir Çöküşün Öyküsü. İstanbul: Türkiye İş Bankası Kültür Yayınları, 2017. 8. Baskı Hissetmek “Eninden boyundan çekti sanki İstanbul.” Ne diyeyim, anlamadım. Ölümden bahsettiğini anladım, daha sonra Hrant Dink’ten bahsettiğini anladım, daha sonra adını hatırlamadığım -Zeugma mıydı- suyun altında kalmış bir köyden bahsettiğini anladım… Ama bu cümlede ne demek istediğini anlamadım. Buna rağmen veya bunla alakasız ama büyük ihtimalle bu sayede en sevdiğim cümle oldu. Anlamayı sevmem çünkü sanat eserlerini. Tıpkı ölüm gibi, sanat eserleri de anlaşılmadan ne kadar hissettirebilirse, o kadar değerlidir ve anlaşıldıkça büyüsünü kaybeder. Çok emin değilim ama yazarlar da, anlaşılmak için yazmazlar bence, en güzel eserlerini. Hissettikleri için yazarlar ve mantık duygularda hiç rol oynamaz, hatta mantık azaltır bile duyguları. Mantık işin içine girdikçe, teknik işin içine girdikçe tekdüzeleşir yazılanlar. Oysa -duyguların hissedilme şekillerinin, hissedilme yoğunluklarının, mekânın, zamanın vb. birleşimi sadece bireye özgü duygular yaratacağından- yalnızca hissettiklerinin yazdırdıklarını yazdığında, yazar, yazı, sadece ona ait olur. Okurlar o yazıyı anlamasalar da -anlamadıkları için belki de- tam olarak yazarın hissettiklerini hissedebilirler. Düşünmemek lazım demiyorum tabii ki. İnsanların daha güzel şeyler hissedebileceği, acının hüznün ve çaresizliğin yerini, sevincin, huzurun ve umudun aldığı bir dünya yaratmak için düşünmek lazım. İnsanlara bu olası dünyayı anlatabilmek için düşünmek lazım. Daha güzel bir dünyaya yalnızca hissederek ve hissettiklerimizi aktararak ulaşılmaz. Lâkin elimizde olan dünya bu, elimizde olan duygular bunlar, şimdilik ve dünya en acımasız haliyle bile yaşamaya değer. Bu yüzden daha güzel bir dünya için kurduğumuz hayaller uğruna tekniğe boğulmak yerine, biraz da hissetmeye zaman ayırmalıyız. Mutlu kavuşmaları, hüzünlü hatıraları, kaybedişleri, zaferleri, renkleri, kokuları, sesleri hissetmeliyiz biraz da. Nasıl ki, yolda yürürken, yalnızca varacağımız ofise gitmenin en kısa yolunu düşünmek ve yolun üzerinde gördüğümüz kirpinin tatlılığına gülümsememek, görünmez kuşların tükenmez ötüşlerini dinlememek, bir anda burnumuza çalınan çiçek kokularıyla gözlerimizi kapatmamak hayatın değerini bilmemektir, şiirleri yalnızca kafiyeleri ve uyaklarıyla değerlendirmek, hikâyeleri yalnızca sözcükleri ve boşluklarıyla okumak, romanlarda yalnızca alınacak bir sosyal mesaj aramak da edebiyatı yeterince sindirememektir. Edebiyat insanlara yeni hayatların yollarını gösterir, yeni duyguları anlatır, farklı kültürleri, farklı insanları öğretir. Fakat aynı zamanda edebiyat insana mevcut hayatın sevinçlerini, acılarını, umutlarını, çaresizliklerini hissettirir ve bu hissediş hayattaki en değerli şeydir. Ölüm de tıpkı sanat dalları gibi -hatta onlardan daha kesin bir şekilde- düşünmenin, anlamaya çalışmanın gereksiz, korkunç ve hatta tehlikeli olduğu bir kavram. İnsan öleceğini bilmeli, bunun farkına varmış olmalı. Bir noktadan sonra elde edeceği hiçbir şeyin kendisiyle kalmayacağını idrak etmeli. Ancak insan, tam bu noktada bırakmalı ölümü düşünmeyi zira hangi inanışa sahip olursa olsun ölümün özellikleri hakkında düşünmeye başlayınca garip bir karanlığın içinde kaybolur. O karanlık ki insanın aklına gelebilecek bütün güzellikleri sonsuz bir boşluk misali soğurur. Ölüm insana hayatın anlamsızlığını öğretir, usta bir siyasetçi edasıyla, dünyanın sanal bir şey olduğunu, gerçekleri anlayacağımız farklı bir dünya olacaksa bile bugün hissettiğimiz şeylerin orada hiçbir anlamının olmayacağını zorla sokar insanın yüreğine. Hâlbuki, şu an, gerçekliğinden emin olduğumuz tek dünya ayaklarımızın altındayken, hissedebileceğimiz her şey önümüzde bir zaman sicimi hâlinde sıralıyken, öğrenebileceğimiz bütün gerçekler parmaklarımızın ucundayken, boşluğu veya bütün gerçeklerin aslına ulaşacağımız o dünyayı tasavvur etmek gereksiz, korkunç ve tehlikeli. Edebiyatı, genel olarak sanatı, hayatı ve ölümü düşünmeli insan belki bir süre fakat kısa bir süre. Zira insan düşünerek hayatta kalır ve hissederek canlılığın değerini kavrar. Hele ölüm… İnsan ancak, ölümü hissettiği fakat düşünmediği zaman gerçekten yaşar. Kaynakça: Karakaşlı, Karin. Yetersiz Bakiye. Can Yayınevi. 2015 Yağmur Altıntığ DOSTUNUZU YEMEK İSTER MİYDİNİZ?Jonathan Safran Foer’ın “Hayvan Yemek” adlı kitabı küçüklüğümden beri sorgulamaya çalıştığım fakat çevrem tarafından bastırılmış olan düşüncelerimi geç de olsa gün yüzüne çıkardı ve adından da anlaşılacağı üzere hayvanları yemek düşüncesini bana tekrar sorgulattı. Hayatımızı devam ettirmemiz için aslında gerekli olmayan ve hatta bioyararlanım olarak çok daha fazla insan organizmasına uygun ve çeşitli alternatiﬂerde bitkisel kaynaklar varken, büyüklerimiz tarafından durmadan söylenen “sütte kalsiyum var bol bol iç boyun uzasın, ette protein var kas yapar güçlenirsin’’ gibi cümleler yüzünden bu besinleri tüketmemiz gerektiğini küçük yaştan itibaren beynimize entegre ettiler ve bana göre aslında çok da insancıl olmayan bu olayı normalleştirdiler. Type to enter texthttp://vegan-art.tumblr.comKitabı bitirdikten sonra internete ne zaman girsem kendimi vejetaryenlik veya veganlıkla ilgili yazılar okurken buldum ve böylelikle bu güzel dünyayı da deneyimlemeye karar verdim. Evet, bu yaşam tarzlarını insanlar kendileri seçiyorlar. Peki aslında et yemek bizim için içgüdüsel bir dürtü mü, yoksa sonradan kazanılan bir alışkanlık mı? Yine internette gezinirken, önüne konan tabaktaki eti yemeyi reddeden çünkü onların eskiden canlı olduğunu yeni öğrenen çocukların aileleriyle olan dialoglarını içeren videolarla karşılaştım ve bu da bir önceki soruma cevap olabilir nitelikte bence. Evet, biz bu şekilde doğmadık, bu şekilde yetiştirildik. Bunların hepsi alışkanlıklarımızdan ibaret. Bize öğretilen, sınai çiftliklerde yetiştirilen o hayvanların amacının bizi doyurmak olması ve bu da, onların öldürülmesini kabul edilebilir yapıyor. Ordaki çocukların ağlayarak verdiği bu tepkinin neden yaşımız ilerledikçe kaybolduğunu ve etin neden hayatımızın büyük bir parçası haline geldiğini sorgulamaya başladım. Cevap aslında çok basit: kültür. Her kültürün farklı bir hikayesi var. Bazı ülkelerde inek kutsaldır ama köpeği yiyebilirsin, bazı ülkelerde inek ve domuz yiyebilirsin ama köpeği yemen doğru değildir. Bazı yerlerde de hepsini yemek normal karşılanır. Peki alışık olduğumuz kültürde neden köpekler yere göğe sığdırılamıyor ve onları “insanların en iyi arkadaşı” olarak tanımlıyoruz? Hatta bununla da kalmayıp onlara karşı uygulanan olası bir şiddet veya tacize karşı kanun bile çıkarmışken aynı şey neden inek veya tavuk için geçerli değil? Ben bütün hayvanların gözünün içine baktığımda fark olmaksızın yaşamak isteyen bir canlı, bir arkadaş, bir ruh görüyorum. Hangi hayvanı yiyip hangisiyle oynaması gerektiğini ilkokul çağında bir çocuk bilemez ve bence eğer çocuk, köpek ve inekle aynı odaya konursa ikisiyle de oynama girişiminde bulunur. Bizim kafamıza küçüklüğümüzden beri sokulan, değiştirilmesi söz konusu bile olmayan ‘’onu besle-onu ye’’ düşüncesi yüzünden ironik bir haldeyiz bence. Diyelim ki arkadaşlarınızla sokakta yürüyorsunuz ve aniden bir ses duydunuz, arkanızı dönüp baktığınızda da bir adamın köpeğe şiddet uyguladığını ve köpeğin var gücüyle bağırdığını fakat kaçamadığını görüyorsunuz, ne yapardınız? Müdahale etmeye, durdurmaya, çevreden yardım istemeye çalışırdınız büyük ihtimalle. Peki aynı senaryoda köpeğin yerinde inek veya tavuk olsaydı? -çünkü adam sonrasında onu yemeyi planlıyor- bu onu kabul edilebilir yapar mıydı? İşte sorun, bu olayların hepsinin kapalı kapılar ardında gerçekleşmesiyle ve önümüze çıkan, et fabrikalarının içinden çekilen videoları izlemeyi reddetmemizle -diğer bir deyişle yaptığımız şey at gözlüğü takmak- başlıyor ve ne olup bittiği hakkındaki farkındalığımız neredeyse hiç yok. Dolayısıyla bu olayların devamlılığını engelleyebilmek için yeterli tepkiyi maalesef toplayamıyoruz. Bunlara karşı olan kayıtsızlığımız, tepkisizliğimiz de bir tepki aslında. Deri ceket giyerken veya et yerken o canlıların öldürülmesindeki etkimizi farkında değiliz. Para vererek biz de bu sürece inanılmaz bir katkı sağlıyoruz ve hala izlemeye dayanamadığımız görüntülerdeki ürünleri tüketmeye inatla devam ediyoruz. Hepimiz yaşamak istiyoruz, her canlının içinde yaşama arzusu var, ki bu da beraberinde eşitliği getiriyor. Aynı zamanda da hepimizin içinde acıdan kaçma içgüdüsü var. Çevresinde olup biteni gözlere sahip olan her canlı algılayabilir, farkındalık denen şey bizde olduğu kadar hayvanlarda da var. Bizim kadar uçlarda yaşamıyor olabilirler duygularını fakat mutluluktan tutun korkuya kadar her hissi tadabiliyorlar. Onların da özgürce yaşamaya hakları var, fabrika içinde gün yüzü görmeden sabahtan akşama kadar makinalara bağlı ve sınırlı hareket edebildikleri bir alanda korku dolu ve amaçsız bir şekilde yaşıyor olmaları bana insanlığın ne kadar acımasız bir ırk olduğunu tekrar tekrar hatırlatıyor. Gözlerimizi bu gerçeklere kapatıyor olmamız onların bu süreç boyunca çektiği acıyı yok etmez. Gerçekten tavukların yumurta, ineklerin de süt makinaları olarak görülmediği bir dünyada yaşayabilmeyi dilerdim. Protein de dahil olmak üzere bütün vitaminler sebze ve meyvelerden karşılanabiliyorken hayatımızda sınai çiftliklerin hala bu kadar fazla ve etkin yer alıyor olması gerçekten üzücü. Sonuçta kimse inkar edemez ki insanoğlu fazlasıyla zeki. Evet, bu zekanın çoğunu gereksiz veya kötü şeylere harcıyor olabiliriz ama istediğimizde yapamadığımız neredeyse hiçbir şey yok ve bu fabrikalardan çıkan ürünlerin yerini kolaylıkla doldurabilecek ve belki de daha bizler için bile iyi olabilecek şeylerin üretilebileceğine inanıyorum.Hiçbir canlı acıyı tatmak istemez ve zorunda olmadığımız halde onlara bunu yaşatıyor olmanın mantıklı hiçbir yanı yok. Belki de dile getirdiğim düşünceler ve isteklerim fazla ütopik ama bence olması gerekenler bunlar. Bir takım şeyleri sorgulamaya başlamamız gerektiğini düşünüyorum ve bence işe bize aktarılan o kalıp bilgilerden başlayabiliriz. Bakış açımızı değiştirirsek eğer hikayeyi de değiştiririz ve unutmamalıyız ki bu hikayenin içerisinde sadece insanoğlu değil, bir sürü canlı var. Kaynakça:“Çocukların hayvan yemek istemediklerine kanıt olan 8 video” Peta. t.y. Web. 2 Ekim 2016. http://www.petakids.com/videos/proof-kids-dont-want-to-eat-animals/ ANARŞİNİN ÇOCUKLARIHer şeyden önce bu kitabı anlamak için anarşizmin bir tanımını yapmamız gerekir. Anarşizmi temel tanımını ele alacak olursak; devletsiz toplumu savunan, her türlü devlet otoritesini reddeden bir siyasi ideolojidir. Anarşizme sempati duyan bir Fransız yazar, 1890'da, “Anarşizm hayli güçlü bir koruyucu zırha sahip; tıpkı bir kitabın sayfaları gibi, kendi can düşmanlarından daha da yıkıcı olanların eylemleri de dahil olmak üzere, her şeye karşın varlığını sürdürüyor” diye yazıyor. 1 Yıllar boyunca bu eylemler gibi, tarihi çok derinden etkileyen pek çok anarşist düşünce ve hareket oldu. Bu