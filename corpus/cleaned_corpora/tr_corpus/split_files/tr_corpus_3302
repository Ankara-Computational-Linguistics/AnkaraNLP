yapmayı umut ediyorum veya sabah alarmım çaldığında on dakika sonrasına yataktan kalkmayı umut ediyorum. Daha da kötüsü herhangi bir sınava çalışmadan girdiğim ve kötü geçtiğini bildiğim hâlde iyi bir not almayı dahi umut edebiliyorum. Sonuçta bedava bir ekmek olduğu için, umuda acıktığımda ona dört elle sarılıyorum. Umut etmenin meydana getirdiği kalkan, sınav sonuçları açıklanınca paramparça oluyor tabii orası ayrı. Bu kitabı okuduktan sonra fark ettim ki bir şeylerin, sırf biz olmasını istiyoruz diye olmasını beklemek ya da başka bir değişle umut etmek hayal kırıklığından başka bir şey değilmiş. Eagleton bu durumu şu sözleriyle açıklıyor: “Bir durumun iyiye gideceğine inanmak için birçok makul neden olabilir ama sırf siz iyimsersiniz diye bunun böyle olmasını beklemek bunlardan biri değildir”(Eagleton, 13). İşte buna benzer bir durumdaysanız eğer; umut etmek hayata bağlayan bir kalkana değil de, tam harekete geçmek istediğinizde size doğru doğrultulmuş bir silaha dönüşüyor. Peki, kesin olan bir şeyin değişeceği konusunda da umut etmek iyi midir? Mesela Türkçe dersinin bu yazısını, son yükleme zamanına iki saat kalmışken yazıyorum. Acaba son teslim tarihinin bir gün daha uzatılacağını umut edip yazmayı bıraksam, iyi bir şey mi yapmış olurum? Ya da idam tarihi kesinleşen bir mahkûmun umudu bile, sert bir kalkan olup onu hayata bağlayabilir mi? Bana sorarsanız bağlamaz hatta ölürken daha çok acı çekmesine dahi sebep olur. İşte buna benzer vaziyetlerde de umut çok tehlikeli olabiliyor. Fakat buna rağmen çok cesaretli olup umut etmekten vazgeçmeyen kişiler de var ki bende her zaman hayranlık uyandırmıştır. Sabrıyla ünlü Eyüp Peygamber’in Yeşa’ya dediği sözü örnek vermek istiyorum; “Sen beni öldürsen bile senden umudumu kesmeyeceğim” (Eagleton, 154). Öldükten sonra dahi umuda olan inancını koruyacağını düşünen insanların var olduğunu bilmek, umudun ne denli güçlü bir his olduğunu da kanıtlar nitelikte olduğunu düşünüyorum. İşte umudun bu kuvveti, insanı bir noktadan sonra yaşatmaya da öldürmeye de yetebilecek seviyededir. Sonuca gelecek olursak, umut etmeyi silaha da kalkana da çevirmek bizim elimizde. Tembelsek bizi olduğumuz yere bağlayan bu silahı kendimize yine biz doğrultuyor hatta mermisini de biz temin ediyoruz. Mesele, umudun iyi veya kötü olup olmaması değil kaynağını tamamıyla insandan alan bu güce yine insanın nasıl yön vereceğidir. KAYNAKLAR Eagleton, Terry. İyimser Olmayan Umut. İstanbul: Ayrıntı Yayınları, 2016. OĞUZHAN ÇİMEN VAR SANDIKLARIMIZ Olmak ya da olmamak işte bütün mesele bu derken hepimiz unuttuk ne olduğumuzu. Tüm bu unutuluşta demokrasi sandığımızın aksine sesi çıkmayanlara daha da az söz hakkı verdi. Hâlbuki bize var olma şansımızı, buradayım deme özgüvenini verecek yegâne araçtı demokrasi. İlk çağlardan bu yana tartışılan demokrasi bir yana acaba mümkün müydü hepimize eşitlik verecek bir sistem? Yoksa sırf kendi kendimizi kandıralım diye eşi benzeri olmayan bir icat mıydı? Eşi benzeri olmayan bir icat çünkü ilk uygulandığı günden günümüze hangi uygar devlete giderseniz gidin sizi tek başına karşılar demokrasi. Ondan sonra, onun üstüne su dökecek bir sistem geliştirilmedi ne yazık ki. Gelin buna bir birey boyutundan bir de toplum boyutundan bakalım. Birey ile ilgili gözden kaçırılmaması gereken hususların başında, bireyi sadece tek bir insan sanmamak geliyor. Geçmişi, aileyi ve çevreyi tüm bu kültür birikimini kendine özgü yoğurmasıdır bireyi farklı bir birey yapan. Aslında mesele tam da burada başlıyor. Farklı yapmak, farklı olmak gerçekten mümkün mü yaşadığımız bu yönetim sistemlerinde? Kültür birikimi bir yana, yaşadığımız çevre bir yana, kaçımız bunlardan sıyrılıp kendimizi bulabiliyoruz ki? Hadi bir şekilde bulduk diyelim sesimizi duyurmamıza imkân bulmak hiç de kolay değil bu “çok seslilikte”. En üzücü kısım ise bu kültür ve çevrenin illa uyuşmak zorunda olduğu. Farklı çevrelerle, farklı kültürlerle tanışmak o kadar zor ki. Zaten ailelerden bireylere, kimse farklı bir toplulukta olmak istemiyor. Herkes kendi gibi olanlarla yiyip, onlarla kalkmak istiyor. Buna dışlanmayı göze almıyoruz mu dersiniz, doğru sandığımız yanlışlarla yüzleşmekten mi korkuyoruz dersiniz bilmem ama bir gerçek varsa çok azımızın buna teşebbüs ettiği. Emin olun bu o kadar değerli bir teşebbüs ki bunu deneyenlere sorsanız, belki de size hayatlarının en değerli dönemleri ya da dakikaları olarak bahsedeceklerdir sizlere. Çünkü insanı insan yapan tanık olmadığı, daha önce bilmedikleriyle karşılaşıp, özgün olmak için kendine şans tanımasıdır. Aksine biz bu şansı tanımak yerine hep belli okullara, belli kurumlara, hep bizim insanımız nerede diyorsak orada nefes almaya çalışıyoruz. Bunu yaparak tek elde ettiğimiz kendimizi bir açık hava hapishanesine kapatmaktan fazlası olmayacak hiçbir zaman. Bu bahsettiğimiz bireylerin bir araya gelmesiyle toplum oluşuyor. Yukarıdakileri göze aldığımızda hangi bireyden bahsediyoruz iki kez düşünmek gerek. Her biri kendini ifade eden, farklılıklarıyla ön planda olan bireyler mi yoksa ne kadar ortak noktası var ise onlardan başka tutunacak dalı olmayan bireylerden mi söz ediyoruz? Bu soru bir yana dursun, demokrasi bize farklı seslerin olduğu toplumu sağlamayacak mıydı? Bu değil miydi hepimizi inandırdıkları, hiyerarşinin olmadığı, alt üst diye bir ayrımın olmadığı dünya? Sonunda ne oldu derseniz, aynı seslerin çıktığı, herkesin birbirine katılmak zorunda olduğu bu olmadığında ise körü körüne birbirinden ayrılan kutuplaşan toplumlardan fazlası değiliz artık. Tüm bunlar nasıl oldu, en azından herkesin yerini bildiği kendini kandırmadığı toplumdan buraya gelişimizde en büyük etken gücü elde edenlerin bundan vazgeçmeme arzusu bizi buraya getirdi. Tüm bunlardan sonra acaba sorsalar ilk bu demokrasiyi icat edenlere, yaptıklarının sonunun buraya varacağını tahmin edebilirler miydi? Onların hayal ettiği her bireyin değil tek tek ses çıkardığı, yönetime katıldığı, yön verdiği bir demokrasiydi. Belki bunun mümkün olmayacağına erken karar verdik fakat insanların bir bir kaybolduğu sistemler yerine onları kazanmak için eskiler gibi düşünüp yeni sistemler üretmedik. Kim bilir belki de hepimizin işine geldi. Kaynakça: Edkins, J. (2016) Kayıp: İnsanlar ve Politika. İletişim Yayıncılık Çocuk Olmak Zordur Çocuk olmanın zor olduğunu düşünüyorum. Hayatı yeni keşfetmeye başladığın bir dönemin içinde oluyorsun. Hayatı bir oyun parkı sanıyor iken içinde kırık salıncaklar da olabildiğini fark ediyorsun. İstediğin zaman o sevdiğin sütlü çikolata ve şekerleri yiyemeyeceğini öğreniyorsun. Çok sevdiğin ve her zaman senin yanında olan insanların bir gün artık yanında olamayacaklarını öğreniyorsun. Her gün doya doya sarıldığın, kokusunu içine çektiğin kişiyi ertesi gün göremiyorsun. Kabullenme aşamasını atlatman çok zor oluyor. Eğer çok küçüksen farkına varamayabiliyorsun, ama yaşamla ölümün farkını, var olmakla olmamanın farkını yeni yeni idrak ederken yüzüne çarpan soğuk bir tokat gibi seni bitiriyor. Üzüntüden ağlayamıyorsun. Gözyaşların içine doğru akıyor. Hıçkırmaktan yüz kasların ağrıyor. Rüyalarında hep karşına çıkıyor yaşadıkların. Gerçeklerden kaçmak için yattığın uykuda daha büyük korkularla yüzleşiyorsun. Yaşadıkların seni güçlendiriyor aslında. Değişiyorsun. Değişmek istemiyorsun belki ama hayat seni buna mecbur ediyor. Herkes aynı şansa sahip değil hayatta. Herkes hayatın zorluğunu hayatın başlangıcında öğrenmiyor. Bazılarının yüzüne tanrı, çocukken gülüyor belki de. Hayatın tozpembe bölümlerini daha içten yaşıyorlar. Yakınlarını kaybedebileceğini, üşüme hissini, stresi daha geç öğreniyorlar. Çoğumuz gibi onlar da bunun kıymetini bilmiyordu. Nasıl bilsinlerdi ki? Düşünemiyordu çoğu. İçlerinden biri vardı. O da onlardan biriydi. Yıllar birdenbire geçmişti. Sahip olduğu şeylerin değerini elinden gidince anlamıştı sanırım. Oysa daha yeni büyümüştü. Kocaman bir adam olacaktı. Önünde uzanan büyük hayalleri vardı. Kendine istediği oyuncağı alabilecekti. Çok parası olacaktı ve o reklamlarda gördüğü oyuncağı evinin baş köşesine koyabilecekti. İstediği zaman lunaparka gidebilecekti. Mahallesindeki arkadaşında gördüğü o güzel, kırmızı bisikletin sahibi olabilecekti. Ama iş işten geçmişti. O artık yetişkindi. Çocukken büyülü gelen nesneler artık geçmişte kalmıştı. Çocukken sahip olmalıydı. Çocukken binmeliydi o bisiklete. Çocukken yemeliydi bütün çikolataları. Değeri kalmamıştı artık. Kafasını kurcalayan daha ciddi sıkıntıları vardı. Her gün uykuya dalarken ertesi günün ne kadar yorucu olacağını düşünmekten alıkoyamıyordu kendini. Keşke çocukluğuna dönenilseydi. Keşke peşinden koşturduğu iş sokağında peşinden koşturduğu top kadar çekici olsaydı. Saatlerce koşabilirdi o topun peşinden. Hiç yorulmadan, umursamadan koştururdu. Ara sıra su içmeye giderdi annesinin yanına. Annesi yine ona çok fazla koşmamasını, çok fazla terlememesini, terlerse hasta olacağını söylerdi. Bunu her seferinde duyardı belki de annesinden. Ancak her seferinde daha çok koşardı. Hava kararana, ezan okunana, aile akşam yemeği sofrasına oturana kadar olurdu dışarıda kalabilme süresi. İstese de duramazdı. Artık istese de eve gidemiyordu. Eve gitse bile o güzel sofrayı ve sofrada oturan güzel insanları bulamıyordu. Zamanında oyuncağı olmadığı için kızdığı, öfkelendiği babası, eve girdiğinde yemek masasında beklemiyordu. Soğuk, amansız kış günlerinde etrafında toplandıkları sobanın sıcaklığı, hiçbir şeyin yerini tutmuyordu. En son içinin ne zaman o denli ısındığını düşündüğünde uzaklara bakıyordu. Cevabı kendisi de biliyordu ama söyleyemiyordu. Dili dönmüyor, kelimeleri birleştiremiyordu. Hasta olduğunda çorbasını yapan, bütün gece başucunda bekleyen biri yoktu. Üşüyorum dediğinde Çocuk Olmak Zordur sarılan, biraz olsun iyi olman için elinden geleni yapan annesi yoktu. Hiçbiri yoktu ve bunun farkında yeni varmıştı. Sizden bir ricam olacak. Çocukları lütfen üzmeyin. Kimse çocukları üzmesin. Onlar bunu hak etmek için fazla küçükler. Küçük bir çikolata, beraber parkta geçireceğiniz birkaç saat onlara yeter de artar bile. Acımasız bir dünyada yaşıyor olsak bile bunu yapmayın onlara. Hayatı toz pembe görmeye alışkınlardır. Sizden pek fazla bir şey istemezler. Dünyanın bu halini görmeye daha vakitleri var. Büyümek için biraz daha bekleyebilirler. Onlara hayatın acımasız tarafını öğretmektense elinde olanların kıymetini bilmeyi öğretmelisiniz. Bu şekilde hayata tutunabilirler. Karanlıklardan Aydınlıklara Dönüş Zweig’ın Bir Kadının Yaşamından Yirmi Dört Saat’ini bitirmek üzere ilerliyor, kitabın son sayfasıyla içimde biriken çaresizlikle sıkılıyorum. Hayatımı bomboş geçirmiş olmanın verebileceği hissiyattan korkuyorum.Ne tuhaftır ki insan yaşamaya değer bulabileceği en ufak bir şeye bile ne kadar çok sarılıyor, amaçsız dahi olsa.Daha doğrusu amacı belli bir şeye hizmet etmiyor dahi olsa.Sonunda kendisini adeta bir kuş gibi sürükleyen şey, yalnızca kendisini memnun etmiş olanın peşinden gitmek de olsa… Evet, “Bir kadının yaşamından yirmi dört saat “ancak belki bu kadar düşündürücü olabilirdi. Zweig insanlığın aslında yüzyıllardır peşinde olduğu bir gerçeği, başta okuduğunuzda belki fark ettiremeyecek kadar ustalıkla gizlemiş satır aralarında. Öykü okumanın bu yanını işte çok seviyorum.Her şey çok basit.Ama hiçbir şey basit değil. Yaşamak, yalnızca kalp atışlarının ritmik hareketlerinin ömür boyunca düzenli tekrarlanması değil…Akıl, irade, vicdanın insana yüklediği sorumluluğun farkında bir hayat sürmenin ismi.Sorumluluk deyince kulağa bir zorunluluk gibi geliyor, popüler kültürde adeta kaçılması gerekiyormuş gibi. Ama bu sorumluluk başkasına değil, kendimize. Hayatımızın amacını bulmak ve ona doğru koşmak. Sonsuzluğa koşarcasına. Sonsuz olmak, bir tutkuyla yaşamayı gerektirir. Bu tutku bizi bir hedefe götürür. Ulaşılmak istenen nokta yüce olsa da olmasa da her insan hayatında arar bunu. Çünkü belki de içindeki boşluğu ancak bununla doldurur. Boşluğu mu sonsuzluğu mu? Hiçliği mi varlığı mı? Birbirinin eş anlamlısı olabileceğini tahmin edemezdim, zıt anlamlı bildiğimiz ifadelerin. Ta ki birileri fark ettirene kadar. Sanatçıların varlıklarıyla dünyamızı süslerken aynı zamanda aydınlatması, ne kadar hoş değil mi? Tüm bunları düşünürken, hayatının anlamını bulduğunu zannedip bulduğu şey karşısında ezilen bir kadının çaresizliğini en derinlerimde hissettim. Hayatında hiçbir amaç yokken, amaç bulduğunda kendini ona adayıp kendisini adadığı şey karşısında parçalanan bir kalbi, parçalanan bir yürekle gördüm.Ancak ilginç olan şey,sonunun hüzünlü olması değil, bir insanın bulduğunu zannettiği anda dahi kendini bu sonsuzluğa nasıl da adayabildiği. Her şeyden geçecek kadar, kendinden geçecek kadar bir adayış.Ne derece bir susuzluk varsa, o derecede içilen su! Olaylar üzerinde düşündüğüm zaman, hayatın hep bir tiyatro sahnesine benzediğini düşünürdüm eskiden.Zengin fakir, güzel çirkin hepsi aynıydı aslında. Hepsi insandı ve sahip oldukları her şey sahnede oldukları süre içerisinde gerçekti, geçerliydi. Ve kendimce hayatın ne olduğunu çözmüştüm. Evet , hayat herkesin aslında aynı olduğu, farklı rollerde farklı şekillerde de olsa bir noktada bütünleştiklerini gördüğüm yerdi. Hayatın bir amacı vardı.Tek bir amacı yoktu belki ama, herkesin ortak tek bir amacı vardı. Ne yazık ki herkes bunun farkında değildi.(Ben de şimdi sürprizi kaçmasın diye söylemeyeceğim. ) Zweig, bu gerçeği bir kadının hayatını yaşadığı, ama aynı zamanda hayatını kaybettiği bir yirmi dört saati anlatırken beni ne kadar da anlamıştı. Hem de benim asla anlatamayacağım ufak nüanslarla bu fikri vermeyi öylesine başarmıştı ki, içimdeki bütün açlığın, canlılığın, isteğin yeniden dirildiğini hissettim. Herkese koşmak, anlatmak istedim. Belki de yalnızca acımı paylaşmak istedim, yıllar yılı içimi kemiren. Çünkü biliyorum; Belli bir hedefi olmayan her hayat bir hatadır. Ve hatadan doğruluğa dönüş, karanlıklardan aydınlıklara dönüş gibidir. Yeni ufuklar, pencereler açar ve her şeyi çok daha net görüp her birine yeni anlamlar kazandırmamıza sebep olur. Belki de hepimizin kendine bir dönüp, varlık sebebini , amacını sorgulama zamanı gelmiştir. Siz ne dersiniz? Süreyya GÜDER Pablo Picasso Kaynakça: Zweig, Stefan. Bir Kadının Yaşamından Yirmi Dört Saat. Numan Cemil Uğuz Kiralık Hayaller İnsanız, yarım yaşanmışlıklarla devam ediyor hayatımız. Uykunun olmadık yerinde uyanıyoruz, düşler yarım kalıyor. Arzuladığımız yere ulaşamıyoruz, hayallerimiz yarım kalıyor. Kalıyor mu öylece peki? Kalmıyor aslında, bir kıymık gibi batıyor sürekli bize. Aklımızı, kalbimizi, ruhumuzu kanatıyor. Hatta düşlerimizi bile. Sonra zamanlar geçiyor, bu yarım kalmışlıkları bir başkasına tamamlatmaya çalışıyoruz. Mühendis olmak isteyip de olamayanlar çocuklarından bunu istiyor, onları kendi hayal ettiği noktada görüyor. Biz varmadıysak da onlar varsın, diyor. Hani şimdilerde yeni ortaya çıkan bir tabir var ya, kiralık işçi diye, kiralık hayal arıyorlar. Oysa o kişinin de kendine göre hayalleri vardır. Ona yüklemeye çalışılan hayal ile yeni yarım kalmışlıklara yol açtıklarının ayrımına varamıyorlar. Özellikle üniversiteye giriş aşamasında bununla sık sık karşılaşırız. Ailelerimiz bizi kendi hayallerini kurdukları mesleklere yöneltmek için alttan alta çalışmaya başlar. İlk başlarda tatlı bir öneri iken bu zamanla bir baskı unsuruna döner. Kavgalara, kırgınlıklara yol açar. Yıllardır düşünü kurageldiği gerçeğe adım adım yaklaşmanın sinsice planlarıdır bu. Annelere, babalara ayrımına varılan bu sinsilikten söz edemezsiniz. Hayır dersiniz kibarca, ben öyle düşünmüyorum dersiniz. “Neden ama!” diye tatlı bir serzenişle gelir ilk itirazlar. Sonra sonra ses tonu sertleşir, büyüklüğün gücü kullanılmaya başlanır. Ortaya koydukları sertlikle çocuklarını yarım kalmışlıklara itmeye çalıştıklarını hiç mi hiç fark etmezler. Ölü Ozanlar Derneği adlı filmin ana temalarından biriydi sözünü ettiğim durum. Her ne kadar film “anı yakalamak” temi üzerine kurgulanmış olsa da filmde bu konu, tiyatrocu olmak isteyen ve bu işte de son derece başarılı olan bir gencin ailesinden gördüğü sert tepki üzerine intihar etmesiyle işlenir. Dramatik bir sondur. Gençlerin önüne engel çıkarılmaması, onların hayallerinin yarım kalmaması düşüncesi vurgulanır bu olayla. Aynı konu, milyonlarsa sinemasevere ulaşan Üç İdiot filminde de vardır. Zaten bu, evrensel bir konudur ve her yerde aynı iletiyi verir insanlara. Orada fotoğrafçılığa meraklı gence, ailesi mühendis olması için baskı yapar. Filmin ilerleyen zamanlarında gencin bu durumu aştığını görürüz. Aynı filmde başarısızlık yüzünden intihar eden bir genç dramı da vardır. Bu örnekler bana hep şunu fısıldıyor: “Hayallerini kiraya verme hatta kiralamak isteyenlere kapı aralama. Sert bir çıkış yaparak „Bende kiralanacak hayal yok, ben kendi hayalimin peşinden sonuna kadar gideceğim ve yarım yamalak bir hayat sürmeyeceğim.‟ de. Ancak böyle dersen kendi yaşamını sürebilirsin.” Bu sesi şimdiye kadar dinledim. Bundan sonra da dinleyeceğim. Hoş ailemden bu konuda bir dayatma görmediğimi de söylemeliyim. Onlar düşüncelerini sadece “öneri” basamağında bırakmayı bildiler. Önerilerini baskıya dönüştürmediler. Babamın bir sözü vardır: “Hayaller başkalarının parasıyla gerçekleştirilmez. Önce paranızı kazanacaksınız, sonra hayalinizin peşine düşeceksiniz.” Güzel bir sözdür, beğenirim ben. Bunu biraz değiştirerek şöyle söyleyebilirim: “Başkalarıyla hayaller gerçekleştirilmez. Hayallerinizi gerçekleştirmek istiyorsanız önce yerinizden kalkacaksınız, sonra hayalinizin peşine düşeceksiniz. Kiralık hayal aramayacaksınız, başkalarının düşlerine çökmeye kalkmayacaksınız.” Ünlü şairimiz Yahya Kemal “İnsan âlemde hayal ettiği müddetçe yaşar.” der. Bu dünyadaki yolculuğunuz devam ettiği sürece hayalinizi gerçekleştirme olanağınız vardır. Hatta yaşamımızı sürdürmemiz bunun varlığına bağlıdır. Bilmem kaç yaşına geldiği hâlde üniversite okuyan adam haberlerini duydukça bunu anımsarım. Adam hayal ediyor ve hayalini yaşıyor. Hele bizler! Bizler daha “Ölü Ozanlar Derneği”ndeki ve “Üç İdiot”taki gençlerin yaşındayız. Yaşamın başındayız. Önümüzde uzun bir yol ve zaman var. Bu yolda kendimizi gerçekleştirmek, kendi emellerimize kavuşmak için yürüyeceğiz. Kimi zaman düşeceğiz, kimi zaman sürüneceğiz ama her defasında kalkıp yola devam edeceğiz. Durmak yok. Durmak bitmek demektir, yarım kalmışlık, eksik yaşanmışlık demektir. Durmamızı geçerli kılacak tek bir geçerli neden olabilir: Bize verilen sürenin bitmiş olması ki bu durumda elimizden hiçbir şey gelmez. O zaman bizim için perdede şu yazıyor olacak: The end of film. MAVİ BİR DÜNYA: DENİZ Deniz… masmavi, uçsuz bucaksız bir dünya… kimi zaman öfkeli, kimi zaman durgun ve düşünceli. Öfkesini güçlü dalgalarıyla kıyıya atar, düşünceli olduğunda sakinliği seçer. Hani o öfke kusan dalgalar var ya, o muhteşem sesiyle ve görüntüsüyle ne kadar etkileyicidir. Denizin öfkesini dindiren dalgalar, aynı zamanda insanların öfkesini bile kimi zaman dindirebilir ya da azaltabilir. Öylesine güçlüdür, öylesine yararlı… Deniz sakin ve durgun olduğu zaman ise kendi içindeki huzuru saçar etrafına, olumlu enerji yayar buharlaşan her damlasıyla. Dinginlik yaratır yüreklerde, merhem olur kalplere. Deniz, nefestir. Her anlamda nefes. Deniz canlılarına yaşamaları için nefes, insanlara ise psikolojik nefes. Yorgun, stresli olduğumuz, kendimizi kötü hissettiğimiz zamanlarda soluğu deniz kenarında aldığımızda içimizdeki tortuları denize atıyoruz ve nefes alıyoruz. Stresimiz azalıyor, deniz bizi biraz daha kendimize getiriyor. Hatta deniz öyle bir varlık ki, bedenen hissetmesek, gözümüzle görmesek ama yalnızca onu hayal etsek bile kendimizi rahatlamış hissediyoruz. Bu nedenledir ki denizin olmadığı şehirlerde insanlar daha depresiftirler, daha olumsuzdurlar, daha karamsar tutumları vardır hayata karşı. Çünkü kendilerini deşarj edecek olanak bulamazlar. Kendilerini arındıracakları, ferahlatacakları, yüreklerindeki olumsuzluğu atacakları denizden uzaktadırlar. İşte ben de tam bu kategorideyim. Denizden uzak, dalgaların sesini duyamıyor olmak ve onların beni kötü enerjilerden arındıramıyor olması öyle büyük bir boşluk yaratıyor ki yüreğimde… sanki bir şeyler eksik bende, yarım kalmışım yaşadığım yerde. Bazen kendimi gerçekten tükenmiş hissettiğimde yarım kalan benliğimi tamamlamaya çalışırım, yani eksikliğim olan denizi düşlerim kısa bir süreliğine. Ama hayal bitip de gözümü açtığımda yarımlığımla yine kalırım baş başa. Dört duvar arasında ne kadar yaşayabilirim ki denizin varlığını hissederek? Yok çünkü orada, olmayan bir şeyi varmış gibi düşünüp kendimi nasıl inandırabilirim buna? Denizi olmayan bir şehirde yaşayan ve deniz hayaliyle yanıp tutuşan biri olduğum için önüme çıkan ilk fırsatta kendimi denize kıyısı olan bir şehre atmak ve ruhumu dinlendirmek isterim. Onarılmak isterim. Hedefimizdeki şehre varana kadar denizle buluşacak olmanın tarifsiz heyecanını ve bende yarattığı neşeyi hissederim. Düşünsenize, daha denizi görmeden olumlu enerji doldu içim. Yolda denizi gördüğüm anda yapışırım cama, gözümü kırpmadan onu izlerim dakikalarca. Ruhumu arabanın koltuğundan alıp denize uğurlarım. En derinlerine inerim denizin. Balıkların yüzüşünü, suyun kıpırdanışını, dipteki kumları izler gibi hissederim kendimi. Yıkarım ruhumu bir nevi. Denizde görünmez olurum. Onun bir parçası gibi… usulca ilerlerim denizin içinde, sanki denizin eksik kalmış bir parçası, hayalde dâhi olsa kendimi denizde bulduğum anda tamamlandı. Artık bir bütündük, bir olmuştuk birlikte. Yolculuk bitip de deniz kenarına vardığımda yosun kokusunu içime çekerim, en derinlerde hissederim o kokuyu… ve kulaklarımın unutamayacağı, en içimde hissederim denizin o büyülü sesini. Adeta depolarım kendime bu güzel nimetleri, benzersiz güzellikleri. Gündüz güneşin, gece ayın denize yansımasını seyredalarım. Sadece gözümle değil, kalbimle de izlerim o eşsiz görüntüyü. Kendimi odaklarım denize. Aklımdaki, beynimdeki her şeyi yok sayarım o dakikalarda. Her şeyden uzaklaşırım adeta. Çevremdeki kişilerden ve olaylardan soyutlaşırım. Tam anlamıyla denize yolcu ederim ruhumu. Kendimi o uçsuz bucaksız mavi dünyada yalnız hayal ederim. İşte tam da o sırada sadece iki kavram vardır ortada: ben ve deniz. Ne güzel bir ikiliyiz. Birbirimize dost gibiyiz. Sanki yıllar boyunca her derdi paylaşıp deva olmuşuz birbirimize, sırlarımızı dökmüşüz karşılıklı. Hani insanlar dostlarıyla baş başa kaldıklarında huzurlu ve mutlu olurlar, kendilerini çok sevdikleri birinin yanındayken güvende hissederler ya, aynı hisleri ben de denizle baş başaymışım gibi hayal ettiğimde hissederim. Adeta canımın parçası haline gelmiş kırk yıllık dostumla beraberim. Deniz ÖĞRETMEN Hayat Kurumunda Stajyerlik Stajyer, arkamızda bıraktığımız seneye damgasını vuracak bir De Niro filmi. Film beni, Robert De Niro’nun yaşlanmış olduğu gerçeğiyle yüzleştirdi. Ama öyle çekilmez ihtiyar yaşlanması değil de sempatik, tonton bir yaşlanma olmuş. İşte böyle yaşlanılır dedim, ne karizmanızdan ne de yakışıklılığınızdan ödün vereceksiniz, en önemlisi de ağırlığınızı koruyacaksınız. Şimdi soracaksınız neden De Niro’nun özel hayatından bahsediyoruz. Çünkü film tam olarak; “De Niro’nun yaşlılığıyla ne tarz bir film çekebiliriz?” tadında. Sonuç ortada, gülerek ve düşünerek geçirdiğimiz keyifli bir iki saat. Bu film, her gün arabada giderken radyoda çıkan bir reklamı anımsatıyor. Medyayla ilgili bir reklam; oğul babaya soruyor, “Babacım senin deneyim ve tecrübelerinden faydalanmaya ihtiyacım var.” ve baba medyayla ilgili bir şeyler söylüyor. Stajyer’in bu reklamı gözümde somutlaştırdığını söyleyebilirim. Yirmili yaşlarımızın başında başarılı olmayı, çok para kazanmayı hayal ediyoruz. Bazılarımız bunu becerebilirken, bazılarımız maalesef gençlik hayallerini gerçekleştiremiyor. Olay da tam olarak bu aslında. Film; De Niro’nun, gençlik hayallerinin bir kısmını gerçekleştirmiş ve bazı heveslerinin de hala peşinde koşan genç bir kadının hayatına girip, ona altmışlı yaşların tecrübesiyle neyin önemli olduğunu göstermeye çalışması üzerine kurulu. John Lennon’ın oldukça ünlü bir sözü var; “Ben çocukken annem bana hep hayatın anahtarının mutluluk olduğunu anlatırdı. Okula gitmeye başladığım zaman, sınavda bana 'Büyüyünce ne olmak istiyorsun?' diye sordular. Ben de onlara 'Mutlu olmak istiyorum' diye cevap verdim. Onlar bana, soruyu anlamadığımı söylediler. Ben de onlara, hayatı anlamadıklarını söyledim.” 1990’lı yılların çocukları çok ciddi bir hedef ve hayal sorunsalı içerisinde. Gerek filmler olsun, gerek topluma ‘emsal temsil eden’ ünlü kişiler olsun, bu neslin etrafına baktığında gördüğü şey para, şöhret ve güç. Dolayısıyla elde etmek istedikleri şey de para, şöhret veya güç. Bu nesil, evladına “Oğlum tıp oku, kurtar kendini.” diyen bir annenin bilinçsizliği ile şekillenmiş durumda. Bu film bana somut olan kavramlara kıyasla bazı soyut kavramların insan için çok daha değerli olabileceğini hatırlatıyor. Kapitalizm furyasına öyle bir kapılmışız ki, lüks bir restoranda havalı bir yemek yemeyi parkta bir yürüyüşe tercih eder hale gelmişiz. Düşününce oldukça trajikomik bir durum. Zamanımız ve enerjimiz var iken bunu para sahibi olmaya harcıyoruz. Paramız ve enerjimiz var iken bunu gelecekte ki zamanımızı kazanmaya harcıyoruz. Paramız ve zamanımız olduğu noktada enerjimiz kalmamış oluyor. Hayatımızın her noktasında oradan buraya koşuşturuyoruz ve her noktada bir mutlu olma şansını kaçırıyoruz. Hâlbuki o kadar basit ki aranan şeyi bulmak. Bir çocuğun gülümsemesinden tutun, ilkbaharda yeni yeşermiş bir çiçeği görmek bile mutlu olmak için yeterli. Aslında burada anahtar kelime koşuşturmak. Hep bir ilerlemenin peşindeyiz. Bir iş sahibi oluyoruz. Bütün mesele terfi etmek oluyor. Patron oluyoruz. Konu, “Şirketi nasıl büyütebiliriz?” oluyor. O arada bir yerde çoluk çocuğa karışıyoruz. “Çocuklara nasıl bir gelecek bırakabiliriz?”. Liste uzayıp gidiyor. Lakin hayat sadece bir noktaya kadar uzayıp giden listeye ayak uydurabiliyor. Bazıları listelerinde ki birçok hedefi yerine getirebilirken, bazıları tünelin ‘sonundaki ışığı’ listenin belki de çok başlarında iken görüyor. Burada ilginç bir kavram ortaya çıkıyor; ölüm. Yolumuz devam ederken, bir yoldaşımızın yolun sonuna geldiğini görmek, neden yaratması gereken etkiyi yaratmıyor? Hâlbuki az önce bahsettiğim süreklilik ve ilerleme arz eden bu anlamsız döngüden çıkmamıza ya da en azından böyle bir döngünün farkına varmamıza sebep olmamalı mı, bu uyanış? Kendi adıma konuşacak olursam, maalesef ‘zaman’ beni ölümle çok sık yan yana getirdi. Bundan ötürüdür belki, uzun zamandır kafamı kurcalayan bir soru var ve bu filmle beraber bu sorunun tekrar gündeme geldiğini söyleyebilirim. Neden herkes kalıcılık peşinde? İnsanların arkalarında bir şeyler bırakmak için yaşadığını gözlemliyorum. Aynı insanlar yarın için bir taş dikmek adına, ‘bugünü yaşamamayı’ tercih ediyorlar. Bunu komik buluyorum. Hayat felsefi açıdan bakıldığında oldukça yalnız bir kavram. Yeni doğan bir çocuk için uzun bir süre etrafında ki birçok şey anlam veremediği cisimlerden ibaret. Onlarca insanla dahi çevrili olsa yine de orada, o anda yalnız. Çocuk büyüyor ve evleniyor. Belki çocukları oluyor. Ama gerçekçi olmak gerekirse herkes biraz kendi içerisinde yaşıyor ve hala yalnız. O çocuktan başka hiç bir şey, ondan daha gerçek değil. Lakin çocuk kendi mutluluğu ve kısıtlı zamanı pahasına etrafında ki insanlar için yaşıyor ve ölüyor. Hâlbuki her anını, De Niro gibi sosyal olduğu kadar da kendi içerisinde ve kendi mutluluğunun peşinde, etrafa gülücükler saçarak geçirme fırsatına sahip. “Açlık Oyunları” : Fedakârlık ve Özgürlük “Açlık Oyunları” çok büyük ilgi gören kitaplarının ardından filmleriyle bu ilgiyi kat kat arttıran, Suzanne Collins'in yazdığı üç kitaplık bir bilim kurgu serisi. Kitap okumaktan çok hoşlanmayan birisi olarak arkadaşlarımın tavsiyesi ile okuduğum bu kitaplar benim bitirdiğim iki veya üç seriden birisi. Çok kitap okumamamdan mıdır bilmem ama kitaplarını filmlerine tercih ettiğim nadir serilerden birisi “Açlık Oyunları”. Kitapların filmlerden güzel olan yanı bence karakterleri hayal gücümüze göre canlandırmak, o yüzden filmleri izlemeden okuduğum için memnunum ve filmleri izlememiş olanlara tavsiye ederim okumalarını. Her neyse hikâyemiz Katniss Everdeen adlı, babasını küçük yaşta kaybetmiş, annesi ve küçük kız kardeşine bakmak zorunda olan genç kızın ağzından anlatılıyor. Hikâye Capitol adlı refah içinde yaşayan elit kesimden insanların bulunduğu bir şehir ve bu şehrin yönettiği açlık ve sefaletin hiç bitmediği insanların aç ve hasta olduğu on iki mıntıkada geçiyor. Geçmişte on üç olan mıntıkaların sayısı bir mıntıkanın Capitol'e karşı çıkardığı isyan sonucu yok edilmesi ile on ikiye düşer. Bu isyandan sonra ise Capitol otoritesinin bir daha sarsılmaması için Açlık Oyunları diye bir etkinlik düzenler. Bu etkinlikte her mıntıkadan bir erkek ve bir kız olmak üzere on iki ile on sekiz yaş arası iki kişi seçilip toplamda yirmi dört kişilik bir oyun düzenlenir ve bu oyun oyunculardan sadece biri hayatta kalana kadar devam eder. Amaç ise gücümüzü görüyorsunuz bize itaat edin demek. Hikâyenin ardında kitaplarda ağır basan iki duygu var; fedakârlık ve özgürlük. "Başkaları için kendinizi unutursanız, o zaman sizi daima hatırlayacaklardır." Ünlü yazar Dostoyevski'nin sözünde bahsedilen fedakârlık kitaplardaki duygulardan birisi. Fedakârlık günümüzde unutulmaya yüz tutmuş duygulardan bir tanesi oldu. En basitinden şimdiki insanlar çocuk sahibi olmayı kariyerlerinden önemsiz görüyorlar. Genç nüfus oranı her geçen sene azalmakta ve çalışan nüfusa ihtiyaç duyulmakta. Geleceğin mimarları olan gençler toplumumuzun en büyük mirası ama bu miras git gide azalıyor. Hal böyle olunca çocuk sahibi olmaya teşvik artıyor. Şu anda çoğu ülkede durum böyle ve bunun sonucunda yabancı ülkelerden öğrenci bulup kendi ülkesinde okutmak için ülkeler harekete geçmiş durumda. Genç beyinlerin göçü ülkelerin gelişmişlik düzeyini yükseltiyor bu yüzden ülkemizin gelişmiş ülkelerin yanında yer alması için fedakârlık yapıp gençlerimize sahip çıkmalı ve onları ülkemize yararlı bireyler olarak yetiştirmeliyiz. Unutulmuş olan fedakârlık duygusunu topluma geri kazandırmalıyız. Özgürlük ise bu kitaplarda ağır basan diğer bir duygu. Bir mıntıkanın özgürlük adına isyanı diğerlerini etkilemiş insanların kendilerinin köle olarak görülmesini kabullenememesini, özgürlük uğruna ölümü göze almaları, özgürlüğün insanlık için ne denli önemli olduğunu bize gösterir. İnsanların doğasında olan özgür olmaya duyulan ihtiyaç yüzünden hiçbir toplum köleleştirilip sömürge altında uzun süre kalmaya dayanamaz bir süre sonra isyanlar olur. Bu yüzden bir toplumda insanlar eşit haklara sahip olmalı ve başkalarının baskısı olmadan özgürce yaşamalıdır, aksi takdirde o toplumun uzun ömürlü olması söz konusu olamaz. Kitaplarda ağır basan fedakârlık ve özgürlük duygusunun üzerine akıcılık da eklenince elden bırakılmayacak bir seri olmuş.Stephen King’in “Elimden bir türlü bırakamadım... Bağımlısı oldum.” demesi de kitapların ne denli sürükleyici olduğunu gösteriyor. Kitapların birini bitirince bir sonrakini hemen okuyası geliyor insanın. Her yönden zengin olan bu seri bir roman okuyucusunun bitirmesi gereken bir seri. Kitap okumayı pek sevmeyen bir kişiyi bile bu derece etkileyebiliyorsa kitapseverleri kesinlikle tatmin edecek bir eser. Kaynaklar: <http://bis.bitenekadar.net/1/4/3/1/aclik-oyunlari-serisi-14316_5_1.jpg?v=91> <http://demle.net/s/OS2Tq/> Sarper GÜRBÜZ SANİYELERİ VURMAK Tik tak tik tak... Hayatlarımız hep bu sesi duyarak geçiyor aslında. Her binada, her evde, hatta her odada işitiyoruz bu sesi. Saatler sürekli aynı sesi çıkartarak zamanın durmak bilmediğini bizlere söylüyor. Toprağa tohum düşüyor, filizleniyor ve büyüyüp bir ağaç oluyor. Sonra yavaş yavaş yapraklarını döküp ölüyor. Kıtalar bile etkileniyor bu zaman denen şeyden. Oraya buraya oynayıp şekil değiştiriyorlar. Sadece biz fark etmiyoruz. İnsana ne demeli? İnsan da bu yaşam denen akrep ve yelkovandan oluşmuş ince köprüde yürüyor tabii ki. O da değişiyor. Saçları ağarıyor. Fiziksel gücünü kaybediyor. Fakat bir yandan da tecrübe ile dolup taşıyor. Zenginleşiyor. İşte bu anlattıklarımızın hepsi tek bir şeyden dolayı oluyor: Geçen saniyeler. Sizce zaman ömrümüzü bitirecek kadar zalim mi, yoksa bu ömrü zenginleştirecek kadar cömert mi? Bu soruları Salvador Dali’nin “Belleğin Azmi” adlı tablosuna derin derin bakarken kendimce cevapladım aslında: Zaman gelmiş geçmiş, durdurulamayan en güçlü silahtır bence. Tabii nasıl kullanması gerektiğini bilene... Nedense önümüzde gürül gürül akan bu şelaleyi fark etmiyoruz. Oysaki bu şelalenin oluşturduğu akıntıya ayak uydurmalıyız ki hayatta kalalım. Yoksa boğuluruz. Hızlı bir şekilde akan zaman, biz daha anlamadan, bizi uçsuz bucaksız yerlere sürükler. Bizlerin çoğu da sürükleniyor zaten. Zaman denen kavram aslında kendisi de dahil olmakla birlikte önüne gelen her şeyi değiştirir. Yeni bir çağı başlatıp bitirecek kadar da güçlüdür, gördüğüm kadarıyla. Bütün bu değişimler insanı da değişmeye zorlar. Yeni bir çağa geçilmişken ve gelişim son hızla sürerken, insanın kendisi de çaba sarf edip değişmelidir. Bunun için de çok emek vermeliyiz. Yani kısacası bizler her anımızı emek harcayarak ve çalışarak geçirmeliyiz. Araştırmalıyız, okumalıyız ve üretmeliyiz. Bunlar, bize tecrübe kazandıracaktır ve gelecekte kullanacağımız yegane hazine olan anılarımızı oluşturmamıza yardımcı olacaktır. Kendimizi ancak bu sayede güncelleyebileceğimizi ve değişen dünyanın parçası olabileceğimizi düşünüyorum. Fakat günümüzde, bu yolu izleyenlerin sayısı oldukça az. Sosyal medya olsun, tüketim çılgınlığı olsun, bazen ben de dahil olmakla birlikte çoğu insan, bunun gibi birçok verimsiz aktiviteyle zamanlarını boşa harcamaktadır. Bu ucuz yollarla zenginleştiklerini düşünürken, geçen zaman onların yüzüne en büyük fakirliği vuracaktır. Çünkü saniyeler sessizce geçerken ve değişim gerçekleşirken, onlar çok değerli olan zamanlarını israf etmektedir. Bunun sonucu olarak da değişime ayak uyduramadan, toplumda o pasif tüketici konumunda kalmaya mahkumdurlar. Akıntıya uyum sağlayamayan kulaçlar, etkisiz bir şekilde su nereye akarsa o yöne sürüklenecektir. Belki de bir uçuruma gidiyordur bu su. Yani kısacası zaman boşa harcamaya gelmez. Boşa harcanan her saniye, bizi kabuk değiştiren dünyanın çatlakları arasına iter. Değişime ayak uydurmamızı engeller ve bir de bakarız ki kapana kısılmışızdır. Zaman, bizi yok eden en büyük düşmanımız olmuştur. Peki bu zamanı doğru kullanmayı bilirsek ne olur? Tabii ki en büyük dostumuz olur. Hayatta eylemlerimizi düşünerek kurgularsak, çok çalışırsak, o saniyeleri kuruş gibi görüp değerini bilirsek, her an bizi olgunlaştıran birer tecrübeye dönüşür ve önceki paragrafta bahsettiğim, bizi çoğu dipsiz çukurdan çekip kurtaracak olan “anılar” oluşmaya başlar. Ve ister inanın ister inanmayın, çıkmaza düştüğümüz üzüntülü, stresli, karışık ya da korku dolu her anda bu anılara başvurabiliriz. Sınavlar sizi strese mi sokuyor? Geçen hafta okuduğunuz kitapta öğrendiğiniz stresle başa çıkma yollarını uygulayın. Sizi mutsuz eden olaylarla mı karşılaştınız? Yazın arkadaşınızla geçirdiğiniz o huzurlu anları hatırlayın. Projenizi tamamlamak için gereken parçayı mı bulamıyorsunuz? İnternetten yaptığınız araştırma yardımıyla parçayı kendiniz yapın! Bunlar her ne kadar bize zamanla ilgili değilmiş gibi gelse de, aslında hepsi zamanı etkili kullanmakla alakalı. Geçirdiğimiz her verimli an bize tecrübe katar ve bu tecrübeler kümülatif bir şekilde birikir. Yani biz şu anda olduğumuz gibi değil, şu ana kadar olduğumuz gibiyizdir. Değişen dünyayla birlikte biz de değişmekte ve değişime ayak uydurmaktayızdır. Zaman bizim müttefiğimiz olmuştur artık. Her zor anımızda sarılabileceğimiz tutukluluk yapmayan bir silah gibidir o. Şimdi o duvardaki küçük makineye tekrar bakalım. Galiba sadece birkaç dişliden ibaret olduğunu düşünemiyoruz artık. İçindeki kudreti fark ettik. Nasıl her şeyi değiştirecek güce sahip olduğunu gördük. Zaman değiştirici güçtür, silahtır. Onu etkili bir şekilde kullanarak değişime ve zorluklara ayak uydurup her türlü engeli onun aracılığıyla yok etmek bizlerin elindedir. Aksi takdirde, onun bizi yok ettiğine tanıklık ederiz. İnsan bu yüzden zamanın boşa akıp gitmesine engel olmalıdır; çünkü her türlü kaynak gibi insan ömrünün de, yani zamanın da bir sınırı vardır. Salvador Dali de bence bizi bu duruma karşı uyarmıştır yaptığı o paha biçilemez eseriyle. O zaman daha ne duruyoruz? Zaman geçiyor. Hadi çalışmaya devam! Tik tak tik tak... KAYNAKÇA Dali, S. The persistence of memory. 1931. Yağlıboya. Museum of Modern Art, New York. Aralık 2, 2019. https://www.wannart.com/gercek-ile-gercekustunun-karisimi-bellegin-azmi/ YILDIZLI BİR GECE Gece, zifiri karanlık… Eğer şehrin sönmek bilmeyen ışık kargaşasından uzaklaşma fırsatını yakalamışsanız görebilirsiniz yıldızları. Sonsuz, en koyusundan lacivert, dümdüz bir örtü üzerine serpilmiş gümüş toz tanecikleri…Kalp atışlarımla eş zamanlı bir parlayıp bir soluyorlar; sanki içlerinde yaşam gizli. Oysaki gördüğüm onların eski, havada asılı kalmış fotoğraflarından başka bir şey değil. Belki de çoktan sönüp evrenin sonsuzluğuna karışmışlardır. İşte böyle anlarda, hastane odasının dar pencerelerinden geceyi izleyip o ünlü tablosunu yapan van Gogh’un da benim gibi düşünüp düşünmediğini merak ederim. O da yıldızları benim gibi mi görüyordu? Zannetmiyorum. Zira onun yıldızları çok daha canlı, çok daha büyük ve parlak. Benimkiler gibi gecenin karanlığı tarafından yutulup gitme riskleri yok; onunkiler gecenin derin lacivertleriyle adeta dans ediyor, kendi etraflarında girdap gibi dönerek geceyi aydınlatıyorlar. Vincent van Gogh’u bu kadar olağan dışı yapan belki tam da budur. O, çaresizliğini, kederini ve ıstırabını aldı ve canlı, umut dolu eserler yaptı. O, benim için, yaşamış bütün ressamlar ve fikir adamları arasında en büyüleyicilerinden biridir bu yüzden. “Yıldızlı Gece” van Gogh’u çok iyi yansıtır, çünkü o umudun ve çaresizliğin birleştiği büyülü bir eserdir. Alt kısımda Saint-Remy kasabasını olanca kasvetiyle görmek mümkün. Renkler daha koyu, tek hareketlilik ise kasaba evlerinin küçük pencerelerinden aheste aheste süzülen ışık huzmeleri. Evlerin ve ağaçların hatları kalın bir siyahla belirlenmiş, resmin yukarısındaki akışın tam zıttı. Issız ve uzak dağlar ise aynı kasvetli havaya derinlik katıyor. Acıyla ağlayan o yalnız adama sırtını dönen kasaba, o anda ölümsüzleşiyor. Eserin yukarı kısmı ise apayrı bir hikaye. Koyu yeşiller yerlerini açıktan koyuya mavinin tonlarına bırakmış durumda. Fırça darbeleri daha özgür, belki de daha hareketli. Buna rağmen, renkler o kadar sakin bir biçimde birbiriyle bütünleşiyor ki bakanlar da o dinginliği hissetmekten kendilerini alamıyorlar. Bu kısımda keskin hatlar ve sert darbeler yok, akıcı bir hareket var. Her fırça izi, izleyicinin gözünü bir diğer izi takip etmeye itiyor ve insan bu hipnotik dansta kendini kaybediyor. Bu iki çarpıcı kontrastı bir köprü gibi birbirine bağlayan ise bir servi ağacı. Genelde mezarlara dikilen bir ağaç türü olması ise ilginç bir nokta, ama ressamın bilerek bu ağacı seçtiğini düşünmek çok da yanlış olmayacaktır. “Mutsuzluğum sonsuza kadar sürer.” diyen van Gogh için ölüm, dışlanmışlıklarla dolu bir hayattan mutluluğa geçişin köprüsü olabilir mi? Bu sorunun cevabını ya da bu resmi yaparken van Gogh’un aklından neler geçtiğini hiçbir zaman tam olarak bilemeyeceğiz, tahmin dahi edemeyeceğiz. Çünkü o, zamanının çok ötesinde bir beyindi. Zaten zamanının çok sonrasında keşfedildi. van Gogh’un “Ben çoğunlukla gecenin, günden daha canlı ve daha zengince renklendirilmiş olduğunu düşünüyorum.” sözü ise “Yıldızlı Gece”yi özetler bir bakıma. Gecenin soğuk renkleri arasından kendini gösteren yumuşak sarılar, onu alt etmeye adeta yemin etmiş yaşama karşı umudu simgeliyordur belki de. Vincent van Gogh, yaşamının acısını büyülü bir güzelliğe dönüştürdü. Acıyı resmetmek zor değildir, fakat onu sevinci ve umudu göstermek için kullanmak sıra dışı bir yetenek ister. Ve van Gogh tam olarak buydu: sıradışı bir yetenek. Bazı tablolar içimizde anlık bir kıpırtı uyandırır. Bazıları ise içimize nüfuz eder. Çok azı ikisi arasındaki ince ipte bir cambaz gibi dengede yürür. “Yıldızlı Gece” de bunlardan biridir. Bu tablo, en karanlık ve ölü anların bile ne kadar parlak ve canlı olabileceğini gösteren bir belgedir adeta. Umudun ve güzelliğin, hüzün ve çaresizlik ile olan harmonik dansını göz alıcı renkler eşliğinde bize sunar. Kaynakça: “Vincent van Gogh.” Vincent van Gogh – Vikisöz, tr.wikiquote.org/wiki/Vincent_van_Gogh. BENİM KÜÇÜK ISSIZ ADAM Tıpkı okuduğu romanlar gibi, izlediği filmler de insanın aklına uzun süre üzerinde düşündüren türden sorular getirebilir bazen. Akşam haberlerinde çıkan uzmanlar, psikologlar sürekli uyarırlar "Kendinizi izlediğiniz filmlere kaptırmayın" diye. Ama bu mümkün müdür? İzleyicinin birbirinden başarılı oyuncular karşısında iki saat boyunca oturup da gözlerini hiç kırpmadan oynanan senaryoya kendini adapte etmesi, elbette izleyicinin kendini oturduğu koltuktan soyutlamasına ve izlediği şeyin basit bir film olduğunu unutmasına yol açar. Kendini filmin içinde bulur ve oyuncularla oturup kalkar adeta. Onlarla birlikte düşünür. Filmin bitmesine doğru kişi hipnoterapi seansından çıkmış gibi yavaş yavaş kendine gelir. Filmin kişide yarattığı hazzın bir süre geçmesinin ardından düşünceler silsilesi usul usul beynin koridorlarında dolaşmaya başlar. Geçenlerde izlediğim “Yeni Hayat” adlı film de beynimin koridorlarına dolaşan düşünceleri adeta durmadan koşan yaramaz çocuklara dönüştürdü. Hani bazı mutsuz insanlar der ya "Yanlış zamanda veya yanlış zaman diliminde doğmuşuz" diye, işte bu cümle bana göre çok büyük bir saçmalıktır çünkü tam olarak insanın içindeki karamsarlıktan kaynaklanır. Dünyadaki yaşam sürecimiz tamamen zaman ve mekan kavramlarına göre şekillenir. Fakat insanlar zaman kavramında en ufak bir değişiklik yaratamamalarına rağmen, söz konusu mekan olduğunda sürekli hareket halindedirler. Onun için "Yanlış zamanda doğmuşum" diyen insan, ya hareket etmiyordur ya hareket etmekten yorulmuş veya bunalmıştır ya da sürekli aynı mekanlar arasında hareket ediyordur. Mesela ıssız bir adaya düşen insan aynı adaya yüz sene önce veya sonra düşmek istemez, ama adadan kaçıp gitmek ister çünkü farkın zamanda değil mekanda olmasını diler. Aslında ufak bir itirafta bulunmak isterim ki, o da yukarıda bahsettiğim filmi izlemeden önce benim de "Yanlış zamanda doğmuşum" cümlesini kullandığımdır. Devamlı aynı mekanlar arasında gidip gelmek, sürekli aynı havayı solumak, aynı fayansları saymak, aynı insanları görmek veya görmezden gelmeye çalışmak o kadar yorar ki insanı, insan artık bir süre sonra dünyada gidebileceği mekanların kısıtlı olduğunu düşünmeye başlar ve kendini aynı mekanlara hapsolmuş zanneder ve tıpkı zaman kavramını değiştiremediği gibi mekan kavramını da değiştiremeyeceğini kolaylıkla kabul eder. Bu insan kendine ıssız bir ada yaratır sonrasında. Issız adasında kendine ufak eğlenceler bulur, mutluluğu tadar ama sadece geçici bir süre için. Umutla ve özlemle ufukta yeni insanlar bekler. Beklemelidir çünkü insanın içindeki basit içgüdüler insanı buna zorlar. İnsan o ıssız adadan kaçıp gitmek ister ama bunun için hiçbir şey yapmaz, aynı zamanda da kendini adadaki yaşama olabildiğince alıştırmaya çalışır. Hatta bazen kendini bile kandırır "Ben yalnızlığı seviyorum" diye. İşte kendi kendimi böyle bir ıssız adaya düşürdüğümün farkına filmi izlerken vardım. Fark ettim ki film boyunca o oyuncunun adadan kurtulmasını dört gözle beklerken, içinde yaşadığım ıssız adadan kurtulmak için hiçbir çaba göstermiyormuşum. O oyuncu için ne kadar heyecanlanıyorsam, kendi kurtuluşum için de o kadar heyecanlanmıyormuşum. Okul ve ev arasındaki kısır döngüdeki o bunalmışlık midemi bulandırdı adeta kötü bir yemek gibi ve baharatları daha da keskinleşti filmi izlerken. Bir insan ıssız bir adada böylesine mücadele verirken benim yaptığım kendime ihanetten başka bir şey değildi. Peki gerçekten o adadan kurtulmak için ufukta bir gemi beklemem gerekiyor muydu? İnsan özünde duygusal olarak öylesine güçlü bir yaratıktır ki, kendine bir ada yaratabildiği gibi, adanın etrafındaki suyu ikiye yarabilir isterse ve yürüyüp gider tıpkı Musa Peygamber gibi. Ve hisseder gücü bütün uzuvlarında. Gözlerinin çevresini nasıl daha farklı algıladığını fark eder. Tanışılacak onlarca insan, üzerine konuşulacak yüzlerce konu ve görülmesi gereken binlerce mekan vardı ve ben daha gençliğimin baharındaydım. Hayat kimi zaman insanı zor durumlara sokabilir ve insanı mücadeleye sürükleyebilir. Mücadele hayatın her anında olmalıdır ve bu her insan için geçerlidir fakat insanın hayatın zorluklarını bahane edip kendini küçük bir kara parçasıyla sınırlandırması, adeta kendini diğer insanlardan soyutlaması gereksiz ve anlamsızdır çünkü bu insanın kendisini kandırmasından ibarettir. ZEYNEP ECE İSPİR DOĞRULAR ve ÖN YARGILAR Duyguların doğruları şekillendirdiği bir dünyada mı yaşıyoruz? Yoksa doğrularımızı yalnızca mantığımızın veya dış dünyada dikte edilenlerin önderliğinde mi şekillendirebiliyoruz? Peki ya doğru nedir? Kime göre ve neye göre belirlenir? Bu ve bunun gibi sorular hayatımızın neredeyse tamamını kapsar. Her insanın inandığı birçok kavram vardır. Örneğin; dostluk, iyilik, dürüstlük, eşitlik... Bu kavramlara olan inancımız bizi biz yapan yapı taşlarından neredeyse en kıymetlisidir. Fakat, insanoğlunun razı geliş süreçlerinden biri de, doğrularından ve inandığı kavramlardan çevresinin etkisi ile oldukça kolay bir şekilde vazgeçebilmesidir. Çevremizde olup biteni fazlasıyla derinleştirip, kendi hayatımıza uyarlarız çoğu zaman. Sanki kendi doğrularımızmışçasına inanırız, inandırırız ve yaşarız. Fakat bu razı geliş bize çoğu zaman pişmanlık olarak geri döner. Doğrularımızdan ve inandığımız kavramlardan pervasızca vazgeçebilmenin verdiği o sonsuz pişmanlık... Bir Zamanlar Kardeştiler adlı 2010 yapımlı belgesel film, bize insani değer yargıları hakkında oldukça güzel şeyler anlatıyor. İçinde herkesin kendinden bir parça bulabileceği bir konuya sahip olan bu belgesel film, manevi boyutunun yanı sıra politik, siyasi ve uluslararası temellere de dayanıyor. Film, yıllarca birlikte büyümüş ve aynı basketbol takımında yıllarca aynı forma ve aynı ülke için mücadele vermiş iki Yugoslavya vatandaşı gencin Yugoslavya’nın bölünmesinden sonraki etkilenme sürecini anlatıyor. Filmde de karşımıza çıktığı gibi, dostluk dediğimiz ve inandığımız bu kavramın insanoğlu tarafından birçok nedenle kolayca vazgeçilebilecek bir olgu haline gelmesi oldukça şaşırtıcı. Yazımın başında sorduğum ilk soruya dönecek olursak; doğrularımızı duygularımızın şekillendirmesi durumunda zaman, mekan, ideolojik farklılıklar, ulusal veya uluslararası hiçbir durum inandığımız kavramların tuzla buz olmasına bir sebep niteliğinde olmamalıdır. Fakat doğrularımız çevrede olup biten ve değişen şeylerle aynı oranda değişip şekillenebiliyorsa bunun adına gerçekten “kişisel doğrular” denebilir mi, tartışılır. Tabii ki, doğrularımızın oluşma sürecinde büyük rol oynayan deneyimleme süreci asla yadsınamaz. Deneyimlerimiz de yalnızca çevremizde yaşananları gözlemlememiz ve çıkarımlar yapmamızla meydana gelirler. Fakat, deneyimlerin doğruları oluşturması ve şekillendirmesi ile çevrede olup biten her yeni şeyin bu oluşan doğruları kolayca değiştirebilmesi birbirinden tamamen farklı şeylerdir. Filmde arkadaşlıkları birbirlerine “kardeş” sıfatını takabilecek seviyede kuvvetli olan iki genç Vlade ve Drazen’in bu güzel dostluğunu Yugoslavya iç savaşı ve dolayısıyla Yugoslavya’nın bölünmesi bitirmeyi başarmıştır. Filmin sonunda Drazen’in bir trafik kazası sonucu ölmesi ile, Vlade hayatındaki en büyük pişmanlıklardan birini yaşar. Çevresel etkenler yüzünden vazgeçtiği ve yitirdiği o değerli dostluğu, Drazeni’in ölümüyle bir kez daha yitirir. Peki ya ideolojik veya etnik farklılıklar verdiğimiz kararlarda bu derece önemli olmalı mı sahiden? Bir insanı sevmek veya hayatımızda önemli bir yere koymak için ideolojimizin, etnik kökenimizin, politik ve siyasi düşüncemizin aynı olması gerekmez, gerekmemeli... Fakat maalesef ki, günümüzde eşitliği desteklediğini söyleyen birçok insan da, kendisinden farklı ideolojilere, düşüncelere veya farklı bakış açılarına sahip insanlara oldukça büyük bir önyargı ile yaklaşıyor. Bu durum akıllara birtakım sorular getiriyor. Doğrularımız nasıl oluşur? Nasıl şekillenir? Ve nasıl değişir? Acaba insanoğlu olarak politikayı, siyasi olayları veya uluslararası problemleri fazlasıyla içselleştirip, ön yargılarımızın doğrularımızı hapsetmesine mi sebep oluyoruz? Veya soruyu daha da genelleştirelim; İnsanoğlu olarak çevremizde yaşadığımız çoğu olayın ve çoğunluk tarafından onaylanan birçok şeyin doğrularımıza rehber olmasına göz göre göre izin mi veriyoruz? Bana kalırsa tamamen bunu yapıyoruz. Çevremizde yaşanan siyasi, politik veya sosyal problemleri çoğunluğun da yaptığı gibi ön yargılarımızla birleştiriyor, gerçek düşüncelerimizi ve doğrularımızı adeta öldürüyoruz. Aynı zamanda bu ve bunun gibi ön yargılar ile, gerekirse en yakınlarımızı bile yargılayabiliyoruz. Filmdeki senaryo, insanların ön yargılarının ve düşüncelerinin sonradan ne kadar kolay şekillenebildiğini ve bunun da dolayısıyla davranışlara nasıl yansıdığını oldukça başarılı bir biçimde gösteriyor. Aslında yapılması gereken, din, dil, etnik köken, ideoloji ayırmaksızın, insani değerlerimize göre doğru olan neyse ona göre davranmak olmalı. Sınıflandırma yapmadan, hiçbir çıkar ilişkisi kovalamadan, yalnızca hislerimiz doğrultusunda sevebilmeliyiz... Hasan Özgür Albayrak Belirsiz Yolculuk Her bir değişim kelebek etkisi ile hayatımıza yön veren küçük şeylerdir. Hepsi annemizin karnındaki tohum iken başlayan büyük ve karmaşık bir yoldaki kavşaklar gibi; her kavşak farklı bir yere götürüyor. Şu an olduğunuz yere gelene kadar binlerce kez değiştiniz; bazen isteyerek, bazen farkında olmadan, bazen zorunluluktan. Kendinize bir dönüp bakın, geçmişteki siz ile şimdiki siz arasındaki farkı düşünün. Evet, gerçekten bir düşünün bunu. Geçmişteki sizin yaptığı en ufak seçim değişikliğinde şu an olduğunuzdan çok daha farklı biri olabileceğinizi bilmek çok garip değil mi? Eminim ki geçmişteki siz dediğimde aklınıza gelen bir zaman dilimi olmuştur. Demek istediğim sıradan bir zaman dilimi değil, artık siz olmadığınız bir zaman dilimi bu, değişmemiş bir siz. Fakat ne yazık ki, o size de bu soruyu sorsaydım, onun aklına farklı bir siz, farklı bir zaman gelecekti. Peki, nedir bizi birden çok biz yapan bu değişim? Nedir bizi biz yapan? Çocukken bize sorulan şu klasik soruya hepimiz maruz kalmışızdır: Büyüyünce ne olacaksın? Ben buna astronot demiştim, 2000’li yıllara yakın zamanlarda doğan her çocuk gibi. Sonradan bu cevap, pilot, genetik mühendisi, elektrik ve elektronik mühendisi ve son olarak da bilim adamı olarak değişti. Düşünsenize, her birimiz şu an 5 yaşında verdiğimiz cevabın peşinden koşmaya devam etseydik. Okuduğumuz bölümde, belki aynı şehirde bile olmazdık. Tabii bu biraz küçük ölçekli düşünmek oldu; iş yerinizdeki arkadaşlarınız, eşiniz bile farklı olacaktı. Biraz daha kendimi anlatayım. Daha bir hafta öncesine kadar dersleri dinlemiyordum mesela, şimdi ise, dinliyorum sayılır. "Ee, yani?” diyebilirsiniz. Evet, düşününce çok küçük bir değişim, gerçekten küçük. Fakat farklı bir gözle bakmak tamamen değiştirebilir bakış açınızı. O bir hafta boyunca dinlediğim dersler sayesinde bir vizeden, dersleri dinlemesem alacağım puandan 30 puan daha fazla aldığımı varsayalım; ya da diyelim ki, C alacakken A- aldım. Hâlâ mı çok küçük bir değişim bu? Bu sayede mezuniyet notumun 4 üzerinden 3.43 geldiğini ve mezun olduktan sonra, yüksek lisans için başvurduğum üniversitenin 100 kişilik kontenjanına 100. sıradan girdiğim bir senaryoda aslında ne kadar da büyük bir değişim olduğu görülebilir. “Biraz zorlamadın mı sanki?” dediğinizi biliyorum. Bence hiç de zorlamadım aslında, şu an bu yazıyı okuyan sizin, bu yazıyı okumanıza yol açan olayları sırayla düşünün, doğumunuza kadar gidebilirsiniz hafızanız kuvvetli ise. Peki, bu küçük değişimleri gerçekten farkında mıyız? Hayatımızda gerçekleşen bu değişimleri, somut bir şekilde örneklendirerek düşünürsek bir karara varabiliriz. Mesela vücudumuzu düşünelim, sıcak bir gün, terledik biraz, üstümüzü çıkarmaya karar verdik. Sıcak olduğunu beyne ulaştırmak için milyarlarca sinir hücresi küçücük bir elektrik sinyalini beynimize iletti, daha sonra sıcak olduğunu anlayan beyin, “Bu ne birader?” diyerek vücudu terletmeye başladı, tişörtümüzü çıkarırken kaslarımız kasıldı, miyozin falan filan derken, fark ettiklerimiz havanın sıcak olması ve vücudumuzun terlemesi ile sınırlı kaldı. İşte değişimler de buradaki falan filandır. Hayat akıp giderken hiçbirinin farkında olmayız. İşte o en önemsiz değişimler bile üst üste gelip, büyük değişimleri, yani bizim farkında olduklarımızı oluştururken bizi de şekillendiriyor. Kaçınılmaz karşısında ne yapılmalı? Hatırlıyorsanız sizden, sizin bu yazıyı okumanıza yol açan olayları düşünmenizi istemiştim. Küçük değişimler, büyükleri oluşturuyor; büyükler de bizi. Bu şekilde sondan başa doğru gelmek kolay, sonuçta bizi oluşturan parçaları birleştirebiliriz, fakat baştan sona doğru giderken o kadar belirsiz ki her şey, ilerde olmak istediğimiz o bize ulaşmak için yapabileceğimiz çok fazla seçim, alacağımız birçok viraj, dönebileceğimiz birçok kavşak var. Hayatımızın aslında bir tüy gibi değişim rüzgarında sallandığını, bilinmez bir şekilde bir oraya, bir buraya savrulduğunu ama en sonunda bir yere konup durduğunu bilmek insana şunu dedirtiyor: “Niye bu kadar umurumda ki, en iyisi esintinin keyfini çıkarmak.” SAYISALCININ GEZİ REHBERİ Sabah erken saatlerde Edirne’den yola çıktık. İlk kahve molamızı Kavala’da verdik. Kavala’yı biraz gezdikten sonra Kavala’nın manzarasını görebileceğimiz bir kafeye oturduk. Bu kafede kendimi oldukça iyi hissettim. Öncelikle tüm Kavala’yı izleyebileceğim bir balkonu vardı. Bir yerleşim yerini yukarıdan izlemek beni her zaman rahatlatır. Bir yere yukarıdan bakınca kendimi birçok problemle başa çıkabilecekmişim gibi hissederim.Bir resmin içinden çıkıp o resmi inceliyormuşum gibi. Sorunlar daha küçük ve daha rahat çözülebilecekmiş gibi görünürler. Atatürk’ü de aklıma getirir yüksek bir yerden bir şehre bakmak. Atatürk’ü beynimde canlandırırken onu hep bir şehre bakıyormuş da önemli bir karar veriyormuş gibi hayal ederim. Kendimi Atatürk gibi güçlü hissederim. Ayrıca kafenin dekorasyonunda kahve tonları baskındı. Kahve tonlarındaki kafeleri her zaman daha çok sevmişimdir. Bana lise boyunca arkadaşlarımla gittiğimiz bir kafeyi hatırlatır. Sınav stresiyle yorulmuş zihinlerimizi sohbet ederek ve bolca gülerek rahatlatırdık. Benim sayısalcı yaklaşımıma göre çok çalışmış ve ısınmış bir makineyi kapatıp soğumasını sağlamak gibiydi bu kafede geçirdiğimiz zamanlar. Dolayısıyla kahve tonlarını içeren kafelere gitmek bana o günleri hatırlatır. Kafenin bana yaptığı çağrışımların oluşturduğu pozitif ön yargıdan mı bilmem, soğuk kahvesini de çok sevdim. Bu kafe Ankara’da olsa idi arkadaşlarımla sık sık gideceğim bir yer olurdu. Ne yazık ki bu kafeye bir daha uğrayabilme ihtimalim çok düşük. Kavala’da verdiğimiz kısa moladan sonra Selanik’e geçtik. Şehri ve Atatürk’ün evini gezdik. Selanik’e gelmeden önce bu şehrin üstümde büyük bir etki bırakacağını tahmin ederdim. Özellikle de Atatürk’ün evinin burda olmasının beni etkileyeceğini düşünürdüm. Ancak ne yazık ki öyle olmadı. Atatürk’ün evi bana restore edilmiş bir bina dışında bir anlam ifade etmedi. Ben daha çok duygulanacağımı düşünmüştüm. Burada bir gece konakladıktan sonra Manastır’a, Atatürk’ün lisesinin olduğu yere, yani Makedonya’ya geçtik. İşte bu şehirde Selanik’de hissedemediklerimi hissedebildim. Türk tarihinin değişmesini sağlayan fikirler bu şehirde oluşmaya başlamıştı. Bu sokaklarda düşünülmüştü, tartışılmıştı. Objektif olarak bakıldığında şehirin ana caddesindekiler dışında binalar ve yollar bakımsızdı. Birçok insana göre de Atatürk’ün okuduğu lise dışında pek bir şey yoktu. Ancak nedense ben bu şehirde doğup büyümüş olmayı isterdim. Bu şehrin ana caddesinde arkadaşlarımla buluşmak, ara sokaklarından her gün evime yürümek isterdim. Hislerimin nedenini anlayabilme konusunda çok başarılı sayılmam. Dolayısıyla neden Manastırlı olmak istediğimi tam olarak kendim de anlamış değilim. Bu hissimin sebebini ancak tahmin edebiliyorum. Sanırım Atatürk’ün müze haline getirilen lisesinde gördüğüm bir mektuptan etkilendim. Bu mektup Atatürk’e lise yıllarındaki sevgilisi olan Eleni tarafından yazılmıştı ve gözlerimin dolmasına neden olmuştu. Sanırım ben Eleni’nin yerinde olmak, onun gibi yaşamak istiyordum; bu yüzden de Manastırlı olmak istiyordum. Mektuptan anlaşıldığı kadarıyla Eleni’nin çok mutlu bir hayat sürdüğü söylenemezdi; ömrü boyunca Atatürk’ü beklemiş ve ona ulaşamamıştı. Bu insanların genelde yaşamak istedikleri türden bir aşk hikayesi değildir. Ancak Atatürk’e karşı olan sevgisi geçekten çok güçlüydü, bu her insanın hissedebilceği bir şey değildi. Üstelik sevgilisi de Atatürk’tü. Manastır’dan yıllarca yaşadığım bir yerden ayrılır gibi ayrıldım. Osmanlı’nın hüküm sürdüğü zamanlarda Karaman’dan Kocacık köyüne göç ettirilen hemşehrilerimizi görmek için Türklerin yaşadığı köylere doğru yola çıktık. Yollar dar ve virajlıydı, yeşilin tüm tonlarını yolda giderken gördüm. O dar yollarda sıkılmadan saatlerce yemyeşil doğayı izledim. Bir yandan da 500-600 yıl öncesinde buraya göç ettirilen Türkleri düşündüm. Öncelikle bir sayısalcı olarak bu kadar yolu o zamanın şartlarında nasıl geldiklerini, dağın tepesinde bugün ulaşılması zor yerlere nasıl taşındıklarını, nasıl hayatlarını sürdürebildiklerini düşündüm. Ardından buralara gelirken bir daha asla göremeyecekleri memleketlerinden ayrılmanın ne kadar acı olduğunu. Biz kısa süreliğine yurtdışına çıktığımızda güvenli, ulaşımı kolay, bir çok yemeğe rahatça ulaşabildiğimiz otellerde evimizi, mahallemizi, Türk yemeklerini nasıl özlüyoruz. Onlar buraya gelirken kim bilir neler yaşamışlardır! Birçok köyde cami vardı. Bir köyde durup Makedon aksanıyla Türkçe konuşan insanlarla konuştuk. Hatta bizi iftara davet ettiler. Yıllar önce belki de bizim büyük büyük babalarımızın kardeşlerinin torunlarıydı bu insanlar. Bizi sevecen bir şekilde karşılayan hiç tanışmadığımız akrabalarımızdı belki de. Bunca sene bu topraklarda birçok kişi yaşamıştı. Buraya gelirken acı çektikleri gibi buradan tekrar Türkiye’ye dönerken de çok acı çekmişlerdi. Bunca insanın hayatını o zamanın padişahları, kralları olan bir grup insan değiştirmişti. Bu hiç adil değildi. Tarihe pek merakı olmayan klasik bir sayısalcı olarak “ Makedonya göçmeni” ve diğer göçmenler benim için pek bir şey ifade etmezdi. Daha önce hiç düşünmemiştim bu insanların atalarının neler yaşadıklarını, nerelerden geldiklerini. Bu geziden sonra göçmen kelimesinin benim için çok daha farklı bir anlamı var artık. Ayten Gürbüz TURK101-9 21302724 14.11.16 TEKLİK & ÇOKLUK Kıskançlık yüzyıllardır var olan, kaçması en zor duygulardan biridir. Ben şu an tam olarak bu duygunun içinde bulunuyorum. Bir film bir insanı nasıl kıskanç yapar demeyin… Öyle bir yapar ki kırk iki yaşındaki annenizi arayıp kardeş istersiniz ve karşılığında bir araba azar işitirsiniz. Bana kardeş hasretini bu kadar yaşatan duygu ne diye sorarsanız cevabını hemen vereyim; Ertem Eğilmez’in yönetmen koltuğunda oturduğu “Canım Kardeşim”. “Türk Filmi” klişelerini aşan bu filmde konunun işlenişi, oyuncuların kalitesi ve duyguların yoğunluğu adeta sizi bir diyardan alıp ötekine götürüyor. Bütünleştiğim film karakterlerinden biraz bahsetmek istiyorum… Fakir bir ailenin dramı gibi gözüken filmimiz babanın vefatı ile başlıyor. Ölen babamızın geride bıraktığı küçük oğlu Kahraman’a genç, yağız ve yakışıklı ağabeyi Murat ve onun yegâne dostu Halit bakıyor. Fakat bir sorunumuz var. Küçük, dünyalar tatlısı bir çocuk düşünün ve şimdi de onun ölümcül verem hastalığına yakalandığını düşünün. Üzdü değil mi? Bundan sonrasını anlatmama gerek yok sonuçta her insan hayatında en az bir kere Orhan Gencebay filmi izlemiştir… Fakirlikleriyle alay eden bu koca yürekli çocuklara çaresizliği tattıran filmimiz aynı duyguları bana da yaşattı ve bu yüzdendir ki en sevdiğim filmler kategorisine birinci sırada yer alıyor. Tek çocuk olmak ilk bakıldığında mükemmel gözükebilir fakat sanıldığı kadar güzel bir duygu değildir. Kabul ediyorum, kıskanılacak, sinir edecek ve kovsanız da gitmeyecek bir kardeşin olmaması fikri güzel gelebilir. Bardağın öbür tarafından bakıldığında, yalnız başına ağlamak mı yoksa bir abinin omzunda ağlamak mı ya da sabahtan akşama kadar kavga edilen ablayla gecenin sonunda kıkırdayarak uyumak mı? Siz hangisini tercih edersiniz bilmem ama ben kesinlikle yalnızlığı tercih etmezdim. Küçüklüğümde bile abisi olan kızları kıskanırdım. Ağlaya ağlaya abilerinin yanına gidip istediklerini şikâyet ederlerdi ve abileri gelip bir güzel göz dağı verip giderlerdi. Birisi bana bir şey yaptığında abi yokluğunu öyle bir hissederdim ki bu duyguyu size kelimelerle anlatmam mümkün değil. Küçük kardeşe de razıydım ben. Etrafımda sürekli uğraşabileceğim birinin olma düşüncesi kardeş istemem için yeterli bir sebeptir. Ama bu filmden sonra o düşünceden korktum desem yeridir. Canınızın bir parçasını bir gün toprağa verme düşüncesini hatırladığınız an işin tüm büyüsü bozuluyor… Bu kadar duygusallıktan sonra biraz da filmin güzel yanlarından bahsedelim. Hatta en göze çarpan güzel yanından başlayalım; Tarık Akan! Bir adam her role her karaktere mi uyar? Hayallerimin prensi, ilk aşkım, maviş gözlüm bu filmde abi karakterini canlandırmış. Olsun, ben onu öyle de sevdim… Filmi izlerken ekranda ne zaman Tarık Akan görünse beynimin içinde arka fonda Ferdi Tayfur’un “Merak etme sen” isimli parçası çaldı. Toprak da olurum taş da olurum, yolunda yoldaşta olurum, isterse kardeşte olurum merak etmesin… İlan-ı aşkımdan sonra ciddiyetimize geri dönersek filmin güzel yanlarından hatta yapıtaşlarından biri olan müziğine değinmek istiyorum. Filmi film yapan ögeler arasında başta geleni film müziğidir. Cahit Oben’in muhteşem notaları, filmde yaşanan duyguları mükemmel bir şekilde içimize işliyor. Filmi izlemeyip sadece müziği dinleseniz bile bu muhteşem yapıtı izlemiş kadar oluyorsunuz. Müziğin yanı sıra çocuk oyuncu olmasına rağmen inanılmaz bir oyunculuk sergileyen ve küçük Kahraman karakterini canlandıran Kahraman Kıral, filmin estetiğini ve filmden alınan zevkini doruk noktalara çıkarıyor. Bu özelliklerden ve yaşadığım bu yoğun duygulardan sonra bana filmi insanlara önermek ve Ertem Eğilmez’i saygıyla anmak düşüyor. Berke Soysal Soysal 1 Turk101-­‐4 06/04/15 Matrix, Makineler, Osmanlı Yıl İki bin yüz bilmem kaç… İnsanoğlu makinelere yenik düşümüş, makineler insanları matrix denen sanal dünyada yaşatırken onların enerjisinden faydalanarak büyük imparatorluğunu kurmuştur. Ana karakterimiz Neo, bu işte bir terslik var deyip bu Matrix rüyasında yaşadığını farketmiş, Morpheus amca ve Trinity yengemiz vesilesiyle gerçek hayata, döndürülmüş ve insanların acınası “gerçeğini” gözleriyle görmüştür. Sadece Neo insanlığı robotlardan kurtarabilir, çünkü o “seçilmiş kişidir”, çok zekidir, hızlı öğrenir, çabuk karar verir filan. İşin aslına baktığımızda insanlık kendi eseri olan robotlarla mücadele etmektedir. Yıllar yılı boyunduruğu altında tutup türlü türlü zor işler yaptırıp emeğinin karşılığını vermediği, zaman zaman hor gördüğü, işkence ettiği mağdur robotçuklar isyan edip insanlarla savaşmıştır ve galip gelmiştir.( Bu kısımlar filmde değil filmden sonra çıkan anime Animatrix’te gösteriliyor.) Nihayetinde klişe bir şekilde gene insan kendi sonunu kendi getirmiştir. Bu bağlamda bir soru beni paranoyaklaştırmadan edemiyor. Robotların Matrix denen fantastik dünyayı icat etmelerinin gereksizliği aşikar, onlar bizim sonumuzu getirecekse gerekli enerjiyi başka kaynaklardan da pekala elde edebilir veya bu sanal dünyayı oluşturmadan da bizi emebilirler, bunu bir kenara bırakırsak gerçekten makinelerin bir gün birlik olup bizi alt etmesi mümkün mü? Robotlar bir gün insanlardan nefret etme, kin duyma, onları alt etmek isteği gibi düşüncelere sahip canavarlara dönüşebilir mi? Böyle bir ihtimalin varlığından söz etmek bunun bir şekilde gerçekleşeceği anlamına gelir. Peki bir gün bunlar başımıza mutlaka gelecekse, bilimde yapılan her ilerleme, teknolojide yapılan her yeni icat, insanlığın her adımı her şekilde bu tatsız sona biraz daha yaklaştımıyor mu bizleri? Zaten bu güne yapılan buluşların dünyaya yararından çok zarar getirdiği aşikar bir şey. Ozon tabakamız deliniyor, kutuplar eriye eriye bir hal olmuş, iklimler zaten kendini şaşırmış, sahi bu teknoloji o kadar da iyi bir şey değil mi yoksa? Böyle düşünmek de pekala yanlış olacaktır, örneğin tıptaki buluşlar sayesinde birçok salgın hastalık önlenmiş, bir çok derde deva bulunmuştur. Fizikteki keşifler sayesinde dünya, uzay, hayat daha iyi anlaşılmış ve pek çok yeni buluş icat edilmiştir. İnsanlık uydular sayesinde birbiriyle haberleşebilmiş, dünya küresel bir köy haline gelmiş ve ülkelerden biri zor duruma düştüğünde yardım alması kolaylaşmıştır. Bu gibi örnekler çoğaltılabilir. Sonuç olarak teknolojinin insanlığa etkisinin gene insanlara bağlı olduğu söylenebilir. Teknolojiyi kullanarak yenilenebilir enerjilerden tam verimle yararlanmayı öğrenmek elimizde. İnternet, televizyon, telefon gibi vakit öldürme potansiyelli araçları verimli bir şekilde kullanarak vakit kazanmak da elimizde. Genel tabloya baktığımızda teknolojinin şu ana kadar yararımıza işlediği söylenebilir, fakat bundan sonrası bizim gelecekteki hal ve hareketlerimize kalmış bir şey. Yıllar yılı atalarımızı kötüledip durduk… Ibn-­‐i Sina’yı, Ali Kuşçuyu, Piri Reis’I ve beş on tane daha başka ismi saymazsak bilim adına dünyaya pek bir katkı veremediğimizden yakındık. Elin Newton’u yerçekimini bulurken Pasteur kuduz aşısını icat ederken bizim Takiyüddin Rasathanesi’ni bağnazlar yüzünden yıktırdığımızı söyler dururuz. Ufak bir araştırma yapacak olursak, başka bir deyişle şöyle bir “google’larsak” bunun sebebi olarak hep bu bağnazlık, gericilik olduğu hususunda birleşilmiştir. Çünkü “medreselerde muspet ilim okutulmasına gerek yoktur” diyen fetvadan tutun da şeytan icadıdır diye matbaanın 200 yıl kadar geç gelmesine kadar kendisini bilime ve teknolojiye Berke Soysal Soysal 2 Turk 101-­‐4 06/04/15 kapamıştır Osmanlı. Fakat belki de tek problem bu değildir. Mesela Osmanlı’nın yükselme dönemi sonrası yaşadığı büyük rehavet olabilir. Zira, geniş topraklar ve güçlü ekonomisiyle zafer sarhoşluğu içindeki Osmanlı, Avrupa’nın rönesans ve reformuna izleyici kalmış ve kendini geliştirmeyerek devletler arası mücadleelerde geri kalmıştır. Bu şekilde olaya farklı pencerelerden bakmak, yeni bakış açıları geliştirmek lazımdır, hiçbir olay tek nedene endeksli değildir. BİR ŞEHİRDEN DAHA FAZLASI İnsanın hayalindeki şeyi gerçekleştirmesinin verdiği mutluluğu başka bir şey asla veremez bence. Bu bir iş sahibi olmak ya da bir aile kurmak olabilir. Bana, yakın zamanda gezme şansı bulduğum San Francisco şehri, bu mutluluğu fazlasıyla verdi. Rüyalarıma kadar girmeyi başaran bu şehre gitmek her ne kadar heyecanlı olsa da içimdeki ne yapacağımı bilmeme hissini de ortaya çıkarmayı başarmıştı. Yolları, parkları, binaları ve köprüleriyle bambaşka bir dünyayı anlatan bu şehir, Amerika'nın o bilinen stresli havasını yok edip, bana hayatta olmanın aslında ne kadar değerli olduğunu göstermişti. Peki ne yapmalıydım bu şehirde? Bu rüyamı nasıl devam ettirmeliydim? Buraya iki önemli amacımı gerçekleştirmek için gelmiştim. Gezmek ve daha da önemlisi farklı lezzetler tatmak. Şehri keşfetmeye başladıkça da zaten bu iki hedefimi gerçekleştirmenin kolay olduğunu anlamıştım. Bir yandan müzeleri, parkları, ormanları ve daha birçok yeri gezerken bir yandan da kendimi onlarca yemek kültürünün arasından çıkmaya çalışırken bulmuştum. Uzak doğu mutfağından, klasik doğu Amerika mutfağına kadar tattığım her yiyecek bana San Francisco'nun basit bir Amerikan şehrinden daha fazlası olduğunu tekrar hatırlatmıştı. Hatta bu kadar olayın arasında jetlag olmayı bile unutmuştum. Vücudum, onca güzellik arasında kendini yeni düzene sokmuştu bile. Bütün bunların yanında günümüz internetinin kaynağının bu şehirde bulunması bile yalnız başına beni buraya çekmeyi başarmıştı. Google ve Facebook gibi gelişen ve değişen dünyada başrolleri oynayan bu şirketlerin bulunduğu yerler ve mimarileri San Francisco'yu bir dünya kentine çevirmişti. Bunlarla beraber -her ne kadar gezme şansı bulamadıysam da- şehrin yine biraz dışında kalan dünyaca ünlü Standford Üniversitesi de kentin itibarını ve benim hayranlığımı aynı ölçüde artırmıştı. Güney hasretimi dindirmiş olmam bana San Francisco'yu bir ikon yapan, büyüklüğü ve göz alıcılığı ile insana bambaşka bir deneyim yaşatan Altın Kapı Köprüsü'nden geçme şansını doğurmuştu. Bu köprü dünya üzerinde eşi benzeri olmayan, bir defa geçmenin kimseye yetmeyeceği hatta sırf bu köprüyü görmek için yolunuzu değiştirebileceğiniz bir yapıydı. Bu olağanüstü yapıdan geçerken aklımdaki düşünceler, sadece bu yolculuğun bitmemesi üzerine idi. Şu an bile düşündükçe yarattığı etkinin ne kadar unutulmaz olduğunu hisseder gibiyim. Hayallerimi süsleyen bu şehirde zaman kavramı çoktan tarihe karışmıştı. Günler ve saatler hızla geçerken ben gezilerime devam ediyor, bunun yanında değişik lezzetleri tatmayı da unutmuyordum. San Francisco gözümde adeta bir cennete dönüşmüştü. Her gün karşıma yapılacak yeni şeyler, yeni maceralar çıkıyordu. Yaklaşık olarak 6 saat süren bir orman yürüşü de dahil. Güneşin, bu devasa ağaçların arasından size nazikçe selam verdiği ve yolunuzu aydınlattığı geniş kızıl ağaç ormanları karşısında duyduğum hayranlığı kelimelere dökmem imkansızdı. Insanın ancak yaşayıp hissetmesi gereken bir deneyimdi. Her iyinin içinde bir kötülük vardı ancak. Bunu anlamam biraz zaman alsa da rüyamın sonlarına doğru, ertelediğim ya da daha doğrusu es geçtiğim zaman kavramı beni rahatsız etmeye başlamıştı bile. Gezilecek yerler azaldıkça bu es geçtiğim zaman kavramı bana var olan saat farkını hatırlatmıştı. Her ne kadar gördüğüm ve yaşadığım deneyimler unutulmaz olsa da beynim bu değişikliğe ayak uydurmayı bırakmış ve beni kaçınılması zor olan bir sona doğru sürüklemeye başlamıştı. Ancak şu gerçeği unutmamıştım, rüyalar kötülüğün bulunamayacağı dünyalardı. Geri dönüp baktığımda, her saniyesini dolu dolu geçirdiğim nadir deneyimlerimden birisiydi San Francisco. Sunduğu en küçük olanaktan, sahip olduğu en büyük özelliğine kadar, bir şehirden daha fazlası olduğunu göstermeyi başarmıştı. BİR SERÜVENİN SARHOŞLUĞU Beyaz sayfalar üzerinde kurgulanan bir hikaye, okuyucuyu romanın içerisinde bulunan bir karaktermişçesine etkileyecek kadar derin olmalıdır. Benim için her yeni roman, yeni bir tecrübe anlamına gelir. Bu yüzden okuduğum romanların bana katabileceği yeni bakış açılarını ve düşünce tarzlarını mümkün olan en üst seviyede keşfetmeye çalışırım. Bana kalırsa, yazarın akılda kalır bir olay örgüsü yaratması, düşüncelerini başarılı bir şekilde hikâyenin içine yedirmesiyle mümkün olur. Bu satır aralarında saklanmış olan düşünceler, okura ulaşmak için ilk defa uçacak bir kuş gibi çırpınırlar. Her kuşun ilk denemede uçamayacağı gibi, bazı yazarlarda vermek istedikleri mesajı aktarma becerisini ilk seferde yakalamakta zorlanır. Son yılların öne çıkan yazarlarından biri olan Zülfü Livaneli’nin ise bahsettiğim beceriyi yakalayan bir yazar olduğuna Huzursuzluk romanını okuduğumda tanıklık ettim. Yansıtmaya çalıştığı bütün sorunları, bir ayna gibi olduğu haliyle aktarması ve göstermek istediği gerçekleri tüm çıplaklığıyla romanına dahil etmesi sayesinde romanın büyüsüne kapılmam kaçınılmaz oldu. Bu büyülü hikaye, İbrahim’in aldığı ölüm haberinin, esen kızıl bir rüzgâr gibi, onu Mardin’den Amerika’ya kadar savuran bir serüvene dönüşmesi üzerine kurgulanmıştı. Elimde sarı fosforlu kalemimle sayfaları çevirirken işaretlediğim bazı sözler, belki olaylara bakış açımla bağdaştıkları, belki de güncel olayları özetledikleri için, okuma sürecimin her aşamasında yanımdan ayrılmadılar. Livaneli’nin “Ben bir insandım” (Livaneli 19) ifadesini okuduğumda, geçmiş zaman ekiyle sunulmuş olma nedenini elimde olmadan düşünmeye başladım. Romanın belirli kısımlarına özenle yerleştirilen bu üç sözcük, sanki beni kurgu dünyasındaki olayların yanı sıra kendi gerçekliğimdeki olguları da sorgulamaya itiyormuş gibi hissettim. Her yeni sayfada, Yezidi kadın ve çocukları para denilen somut kavram için satan insan tacirlerinden, günah kavramı altına sığınarak bebekli bir kadını, Meleknaz’ı, evden atan Adviye Hanım’a kadar “insanım” değil, ancak “insandım” diyebilecek karakterlerle karşılaştım. Okunan hikayeden keyif almak için, olayların akışına kendimi bırakmam gerektiğine inanmışımdır hep. Huzursuzluk için ise durum biraz farklı oldu diyebilirim. Bu sefer kendimi çok soğuk ve hızlı akan bir derenin akışına bırakmış gibiydim. Livaneli olayları her okuyanın anlayabileceği basit bir dille aktarmayı tercih ettiği için, bahsedilen her yeni gelişme soğuk bir suya girilen ilk anki gibi irkilmeme sebep oldu. Böylece romanı okumaya başladığım anda huzur hissimi, romanı eline alan her okuru karşılamayı bekleyen hayalî askerlere teslim ettiğimi fark ettim. Bu noktada, yazarın bahsettiği “Tam tersi sanılır ama zaten hayatta normal olan huzursuzluk durumudur, huzur ise çok ender yakalanan geçici anlardır olsa olsa.” (Livaneli 99) sözünü hatırladım. Kurgunun baş karakteri İbrahim, huzur anını Meleknaz’ı bulduğunda yakaladığını düşünmüş, ama aslında ne öncesinde ne de o andan sonrasında “huzursuzluk” hissinden kurtulamamıştı. Ben ise roman boyunca içimde bir huzursuzlukla bir sonraki olacak olayı beklerken, son cümleyi okuduğumda bu duygudan kurtulabileceğimi sandım. Fakat roman, sabah doğan bir güneş gibi günümüzde yaşanan bozuklukları öyle bir titizlikle aydınlatmıştı ki, farkına vardığım gerçeklerin huzursuzluk hissini zihnimden çıkamayacak kadar derine gömdüğünü anladım. Yazarın kendi kelimeleriyle aktarmak gerekirse “kendi kanının tadından sarhoş olan” (Livaneli 46) bir kesimin öyküsü bu aslında. Birilerini öldürdükçe kendi içlerindeki insanlığı da öldürdüklerini anlamadan, daha iyi bir yaşam için bu eylemi gerçekleştirmeleri gerektiğini düşünenlerdir “sarhoş” olarak nitelendirilenler. Zihnen veya bedenen kaldıramayacak olmaları umurlarında olmayan kadın ve çocuk Yezidilere eziyet eden adamlar veya belirli bir dine inandığı için Hüseyin’i öldüren kişiler, hepsi bu kesimin insanlarıdır. İnsanları hiçbir şeyin söz kadar etkileyemeyeceği (Livaneli 85) düşüncesinde olan yazar, aktarmaya çalıştığı mesajı da bu sözlere gizlemiştir doğrusu. Livaneli ile çıktığım bu serüvenden öğrendiğime emin olduğum bir düşünce varsa, o da yaşam ve ölüm arasındaki o çizginin bazen bir okyanus kadar geniş, bazen de saplanan bir bıçak