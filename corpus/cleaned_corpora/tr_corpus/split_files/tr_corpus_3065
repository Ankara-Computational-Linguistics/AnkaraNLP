önceden kanıtlandığı için imkânsız gözüyle baktığımız şeyler gerçek oluveriyor. Şaşırtıcı ama gerçek bir durumdur bu. Ben film için oluşan bu genel yargıyı okuduğumda neden olmasın dedim, genelde her şey için bunu söylerim. Sanırım o yüzden filmi izlemem için önemli etkenlerden biri bu değildi, tam tersine bir tavsiyeydi. Kısaca anlatmam gerekirse İçimdeki Yangın bir arkadaşımın tavsiyesiyle geçen gün izlediğim ve iyi ki izlemişim dediğim film. Film 2010 Kanada yapımı ve öğrendiğime göre Türkiye’de 2011 yılında birkaç sinemada gösterime girmiş. Filmin türü dram olarak geçiyor ama bence savaş filmi de denebilir çünkü 20 yıl önce Lübnan’da yaşayan Hristiyanlar ve Müslümanlar arasındaki insanlık dışı durumu(savaşı) anlatıyor. Ve film bize bu durumu o zamanlarda yaşayan Naval Marvan (Hristiyan bir Arap) adındaki birinin hikâyesinden yola çıkarak anlatıyor. Hikâyenin başlangıcı merak katsayımı arttıran sebeplerdendi. Marvan biri kız ve diğeri erkek olan ikiz çocuklarına iki zarf bırakıyor ve bununla birlikte birini babalarına birini ise abilerine verilmesi gerektiğini anlatan bir vasiyet bırakıyor. Hikâye tam da burada çocuklarının Marvan’ın vasiyetini yerine getirmek için çıktıkları yolda başlıyor. Fragmanın sonunda geçen cümle de bu durumu yeterince açıklıyor. ‘Ölüm asla hikâyenin sonu değildir.’ Sanırım film bittiğinde arkadaşımla benim birbirimize bakıp ilk sorduğumuz soru ‘Gerçekten böyle bir şey olabilir mi?’ oldu. Ama bu sorunun cevabını bulmak çok zor olmadı çünkü savaşlar insanların içindeki acımasızlığı, kendini bilmezliği ortaya çıkarıyor. Kendi çıkarların için içindeki insanı öldürüyorsun. Asıl şaşırtan da filmin başlarında Naval Marvan bunun tersine kendi çocuğunu kurtarmak ve bulmak için insanlığını bir kenara bırakıp oğlunun, Ebu Tarık’ın peşinden gidiyor olmasaydı. Filmde anlayamadığım birkaç kısım vardı, bunlardan bahsetmek isterim. Bunlardan biri de Marvan’ın yaptığı seçimlerden dolayı oldu. Bir insan fazlaca yanlışın yapıldığı bir durumun içindeyse neden düşünmeden hareket eder ki. Bunu bir arkadaşıma söylediğimde doğru nedir bilmediği için demişti, öfkesine yenik düştü ve oğlu Ebu Tarık’a olan sevgisi onu yöneten şey haline geldi ( Ebu Tarik Marvan’ın yıllar önce kaybettiği oğlu). Ben tam tersine sevginin bizi gerçekten doğruya yönelttiğine inanıyorum. İçimizde sebebini bilmediğim ve aslında pek sorgulamayıp inandığım o şey bize doğru olan bu diyor. Marvan’a neden diye sormayı isterdim. Yılmaz 2 Eminim bana vereceği cevap şöyle olurdu ‘Sema, yüzüne sadece doğduğunda bakabildiğim ve öldüğünü sandığım birinin peşinden gittim. İntikamımı almalıydım. Sen olsan yapmaz mıydın?’. Yapardım elbet ama seçimlerim böyle olmazdı. Cesaret etti evet oğlu uğruna birini bile öldürdü. Eğer bu bir cesaret örneği sayılıyorsa ben hiç cesaretli biri değilim demektir. Ama ne kadar konuşursak konuşalım yaptığının doğru olduğu düşüncesinin hiç değişmeyeceğine eminim. Bu derece körü körüne davranan biriydi bence. Filmin sonu benim düşüncelerimi kanıtlar gibiydi, o sadece kendi yaşadıklarını birileri daha bilsin istedi. Diğer isteği de acısını paylaşarak yük olarak gördüğü bu şeyden(his diyebiliriz) kurtulmaktı. Yüz yüze gelip bir kere konuşmak, ben senin annenim demek tek amacı olabilirdi. Benim gördüğüm tek şey başta da söylediğim gibi bir insanın(anne de olsa), insanlığını unutması oldu. Belki yaptıklarımızı biraz sorgulayarak yaşamak bizi doğruya yönlendiren şeylerden biri olur zamanla. Naval Marvan’ın bana tekrar hatırlattığı şeylerden biri bu oldu. PEŞİN HÜKÜMLÜ DEĞİL YERİNDE HÜKÜMLÜ İnsan ne ile yaşar ya da ne olmadan yaşayamaz diye sorsam çok mu klasik olur sizce? Ya da durun durun, yakın zamana kadar dillere pelesenk olan bir reklam repliği vardı, eminim hatırlayacaksınız şöyleydi: Hayattan rengi alın, geri neyi kalır ki? Böyle devam ediyordu reklam. Peki, ben size bir soru sorsam ve desem ki: İnsandan ön yargıyı çıkarın geriye ne kalır ki? Ön yargıların olmadığı, herkesin bir birini kucakladığı, hepimiz kardeşiz bu öfke ne diye çılgınca türkülerin çalındığı bir dünya hayal ettiniz mi daha önce yani daha doğrusu bir ütopya. Acaba böyle bir şey gerçekten de ütopya mıdır yoksa kapkaranlık bir distopya mı? Şimdi Polyannacılık oynamanın hiç lüzumu yok şurada biz bizeyiz, açık sözlü olmakta fayda var. Ön yargıların gerçekten de dünyayı daha kötü bir yer haline getirdiğini mi düşünüyoruz yoksa suçlayacak başka bir şey bulamadığımızdan mı bu savı ortaya sürüyoruz. İşe tek taraflı baktığımızı daha doğrusu insanların bu açıdan baktığını düşünüyorum. Ön yargılar, insanın hayatta kalmasını sağlayan belki de en önemli faktörlerden birisidir. İnsanda tedbirli olma hâli daha doğrusu temkin duygusunu tetikler. Olaylara yahut kişilere karşı daha temkinli ve tedbirli davranmasını sağladığını söylesek çok da yanlış olmaz herhalde. İnsan doğası gereği ön yargılara ihtiyaç duyar çünkü karşısında mücadele ettiği yahut iletişim kurduğu kişinin de kendinden biri yani insan olduğunu bilir. Kişi kendinden bilir işi adlı çok önceden söylenmiş olup lakin hiç eskimeyen atasözü ne kadar da doğru söylemiş. Karşısındakinin safi iyi niyetten oluşmuş bir yaratık olmadığını bildiği için bu ön yargılara ihtiyaç duyar. Buraya kadar ön yargıların çok da gereksiz olmadığı hatta insanlar için zaruri olduğunu konuştuk ancak bu demek değildir ki ön yargıların bizi ele geçirmesine izin vereceğiz. Ön yargıların ele geçirdiği insanlar için çok güzel bir laf var Türkçede: Peşin hükümlü. Olaylara karşı peşin hükümlü olmak ne kadar kötüyse, balıklama dalmak yani adeta gardını düşürmek de bir o kadar kötüdür. Bu ikisinin dengesini kurmak bir insan için hayati önem taşır. Mecazi anlamda değil gerçek manada hayati anlam taşır. Örneğin, eski çağları ele alalım. Kabileler yeni keşfettikleri bir otu yemeden önce onu hayvanlarına yedirerek bunun zehirli olup olmadığını test etmişlerdir. Ön yargıları sayesinde hayatta kalmışlardır öte yandan peşin hükümlü olsalardı yani yeniliğe tamamen kapalı olup yeni buldukları her hangi bir şeyi tüketmeselerdi de kısa sürede ellerindeki kaynakları tüketip, ölümü bekleyeceklerdi. Yani uzun lafın kısası bu dengenin korunması insan için çok önemlidir. Ön yargıların kötü olduğunu söyleyenlere bir çift laf etmeden yazıyı bitirmek olmaz. Öncelikle yaşadığımız gezegenin bir farkına varmamız gerekiyor. Yani dünyayı, onun içinde yaşayan bizleri ve çevreyi analiz etmeden, realiteden bu kadar uzak olup, pembe panjurlu hayallerde yaşayıp, herkesi bu hayallerdeki farklı bir karakter gibi görüp kötü insanların yahut kötü olayların olmadığına, herşeyin toz pembe olduğuna kendini inandırarak yaşamak belki de insanın kendi kendine yaptığı ve yapabileceği en büyük kötülüktür. İnsanın kendine halüsinasyon göstermesinden yahut çölde kaybolmuş bedevinin serap görmesinden hiçbir farkı yoktur. Bu yüzdendir ki insanların gerçeklerin farkına vardığı, farkında olarak bilinçli bir şekilde yaşadığı ve ön yargılarını gerekli ve yeterli seviyede kullandığı bir dünyada görüşmek üzere diyerek yazıya noktayı koyalım. OĞUZHAN ÖZTÜRK Kaçış Noktası Huzurdan bahsetmeli insan bu tabloya baktığında, huzurun aslında ne kadar kolay elde edilebileceğinden… İnsan çoğunlukla kaçış noktası ister. Özellikle şehir insanı yakınır bu durumdan, kaçmalıdır; uzaklaşmalıdır günlük yaşamın gürültüsünden. Çoğunlukla evdir insanın uğrak yeri huzur istediğinde, peki ya sonrası? Evinde huzur bulamıyorsa bir noktadan sonra? Artık güvenliğin getirdiği aydınlık yerini kasvetli bir karanlığa bırakıyorsa? İşte bu noktada “bir gece kahvesi” devreye girer. Baktığımda salt huzur görüyorum, kaçmak için ideal bir yer belki daha fazlası… Kafa dinlemek için yaratılmış, sanki çizgileri kahvenin sakinliğinin habercisi ve insanlar yalnızca kendileri için oradalar… Yıldızlar var, karanlıktaki küçük fenerler misali ve karanlık, her şeye karşı koysa da huzura karşı koyamıyor; “huzur” diyor, “ona benim de ihtiyacım var”. Kaçış noktası olarak belirlediğimiz yerler de bu gece kahvesine benzemez mi çoğu zaman? Sıkılmak istemeyiz mekân tarafından, dışarıda alabildiğine esen rüzgâr ve bazen de fırtınanın küçük kardeşi, sıcak bir esinti, aynı çok hoş bir kokusu olan parfüm gibi… Işıklı bir alan, göz gözü görebilsin, gördüğü şeye zaman zaman şükredebilmeli diyerek konulan aydınlatmalar… Sandalyeler ve küçük masalar, insanlar yakın olsun diye birbirine, günlük karmaşadan uzaklaşanlar için özellikle! İşte, bu gece kahvesi tüm ağırlığıyla sokakta, “ben buradayım” dercesine! Böyle bir hazine işte huzur; bazen insanı evine çağırır, bazense dışarı atar sıkıntıdan ve günlerin boğuşmasından… Bazen de, en mutsuz anınızda gördüğünüz bir mekândır. Öyle bir mekândır ki, gördüğünüz zaman karnınızdaki kelebekler huysuzlanır, hareket etmeye başlarlar. Ferahladığınızı hissedersiniz, boğazınızda sımsıkı duran zorunlulukların eli yavaşça sizi boğmaktan vazgeçer. Yalnızca Arnavut kaldırımı bile yeter, taşların arasına bakar mutlu olursunuz. Peki, bir mekân bir insanı bu kadar rahatlatıyorsa, niye o mekânların peşinden koşamayacak kadar huzurumuzu sevemiyoruz? Açıkçası her gün kendime bu soruyu sorarım uyandığımda, “bugün mutlu hissediyor muyum?”. Cevabım evet ise, her şey yolundadır; derslerimi halleder, anın tadını çıkarabilirim. Eğer cevabım hayır ise, kesin bir sorun vardır, kaçmam gerekiyordur. Öyle kötü anlamda bir kaçış da değil tabi ki, tamamen içinde bulunduğum stresten kurtulabilmeliyim. Bir baskı varsa omuzlarımda ve o baskı sırtımda gereksiz yere taşıdığım bir kayaya dönüşüyorsa, her insan gibi, kaçmak tüm bu velveleden benim de hakkım! Niye bir şeyler yapmak “zorunda” olayım? Her şeyden önce, ben de insanım. Elimden geleni yapsam da bazen kendimi yetersiz hissedebilirim ve yine sorunumu çözebilecek tek kişi de benim. Bu nedenle, kendimi en huzurlu hissettiğim yere; karanlıkların bir gülümseme ile aydınlığa çıktığı, çayı tavşankanı, sandalyesi yeterince rahat olan yere, kimsenin birbirine dokunmadığı, dokunsa bile kalbine dokunduğu yerleri mesken edinirim. Niye olmasın? Elimdeki tek şey ruhumken, ruhumu rahat tutmak için niye bir adım atmayayım? Huzur… Modern çağın insanlarının para kazanma derdine düşüp unuttuğu, ikinci plan gibi iyimser bir sıralamaya değil de daha geri plana attığı, benimse her gün düzenli olarak uğradığım güzel his. Ne olabilir daha fazla bir insanın elinde? Para? Güç? Mevki? Üzgünüm fakat hepsi palavra! Varlığımız gereği kusurluyuz ve biyolojik yapımız gereği insanız; maddiyatın direkt para olarak algılandığı bir dünyada bu yüzden bu kategorilerimizin bir değeri yok. Önünde sonunda her şeyden bunaldığımızda elimizde kalan ne beden, ne para, ne de materyal… İnsanlığın ihtiyacı ve benim alışkanlığım önemli olan, işte o da yalnızca dostla içilen çay, otururken izlenen sokak ve sınırları olmayan bir gökyüzü… Hepsinin toplamıysa bir parça huzur, işte aynı Gece Kahvesi’ndeki gibi. BUKET NUR RONA Kaynakça Gogh, Vincent van. Teras Kafe. Kröller-Müller Müzesi, Otterlo. Yağlıboya. Ters Psikoloji İnsanı başarısızlığa sürükleyen çevresinden destek görmesi mi, yoksa yeterli eleştiriyi alamaması mı diye düşündüren bir film. Damien Chazelle tarafından yazılıp yönetilen Whiplash bana yeni bir bakış açısı kazandırdı diyebilirim. Şunu belirtmem lazım ki filmi izlememin üstünden uzun bir süre geçmesine rağmen hala net bir fikre sahip değilim. Normalde insanlara zorbaca davranan birini eleştirmem çok kolay olurdu ama bu sefer öyle olmadı. J.K Simmons (Oscar’da aday gösterildiği “En İyi Yardımcı Erkek Oyuncu” ödülünü kazanması beni hiç şaşırtmadı) öyle bir performans sergilemiş ki; kafamdaki karmaşanın en büyük sebebi olarak kendisini gösterebilirim. J.K. Simmons çok iyi bir iş çıkartmakla kalmamış, aynı zamanda filmin atmosferini gerçekten çok iyi yaratmış. Filmin beni kendi içine çekmesinin en önemli sebeplerinden birinin Fletcher karakteri olduğunu söyleyebilirim. Filmde olağan üstü bir akıcılık var. Özellikle son sahnenin ne kadar sürdüğüne dair hiçbir fikrim yok çünkü nefesimi tutmuş bir şekilde izledim. Filmin başından itibaren Fletcher korkutan bir karakter olarak sunulmuş. İnsanlara bir hiçmiş gibi davranan, diğer insanların ne düşündüğünü umursamayan, zorba ve zalim bir kişilik. Ancak bu filmin insana doğruyu ve yanlışı sorgulatan bir sona sahip olduğunu rahatlıkla söyleyebilirim. Ancak, insanlara bu şekilde tamamen zalimce davranmak geri dönüşü olmayan kötü sonuçlara sebebiyet verebilir. Bunu filmde intihar eden öğrenciyle de göstermişler. Peki davranış nasıl olmalı? Filmin bir sahnesinde Fletcher bir örnek veriyor. Efsane olmuş bir şarkıcıdan örnek veriyor(ismini maalesef hatırlamıyorum). Yarışmaya katılan efsane müzisyen diğer yarışmacı tarafından aşağılanıyor. Eğer onu eleştirmek yerine performansının iyi olduğunu söyleseydi(olmadığı halde) bunun bir sene sonraki yarışmada gelmiş geçmiş en iyi soloyu yapmasının mümkün olmayabileceğini belirtiyor. Bu görüşe tamamen katıldığımı söylemek zorundayım. Eğer sadece avutsaydı o günden sonra kendini adayıp tamamen bunun üstünde çalışmasaydı o soloyu asla yapmayabilirdi. Her eleştirinin mutlaka bir nedeni vardır. Ancak kötü eleştirilerin insanı kamçıladığına inanıyorum. Tabi bazı insanlar üstünde tam tersi etkide yapabilir. Bu yüzden bu kişiyi tam olarak neyin kamçıladığını iyi bir şekilde analiz etmek gerekir. Eğer kişi bunun kaldıramayacak yapıdaysa sonuç tam tersi olabilir ama gerçekten güçlü bir kişiliğe sahip bireylerde olağan üstü sonuçlar doğurabilir. Kimi kişiler yarışmacı veya rekabetçi ortamda kendini geliştirebilir kimisi çevresinden gelen destekle kimisi de insanların kötü eleştirileriyle. Günümüzde birçok kişi tarafından tek doğru olarak görülen olumlu veya pozitif yaklaşım birçok potansiyel yıldızın parlayamadan kaymasına sebep oluyor olabilir. Aslında burada önemli bir nokta var oda aslında filmde yapılan eleştirilerin Andrew üstünde ters psikoloji yaratması. Peki biz bunu günlük hayatımızda yaşamıyor muyuz? Eminim hemen hemen herkes bunu yaşamıştır. Bu bir arkadaştan kaynaklı veya bir öğretmenden kaynaklı olabilir. Yapabileceğinize inandığınız bir şeyin, diğerleri tarafından yapamayacağınıza dair yapılan eleştiriler insanlar üstünde hırs duygusu uyandırabilir ama yine bu tam tersi sonuçlara pes etmelere de sebep olabilir. Aslında bu konu hakkında net bir fikre sahip olmanın çok zor olduğunu söyleyebilirim. İki yol var ve bu iki yolda da kötü ve iyi sonuca çıkabilir. Buna karar verebilecek insan sayısının da fazla olduğunu düşünmüyorum. Şunu belirtmem lazım ki filmi izlemeden önce kötü eleştiriler hakkında fikrim çok farklıydı ve çıktıktan sonra bana tamamen farklı bir bakış açısı kazandırdı. Ne doğru ne yanlış tam olarak emin olamayız. Ancak şu bir gerçek ki ters psikoloji ve kötü eleştirilerde başarıya giden yolda çok önemli bir yere sahip olabilir. Beni bu kadar karmaşık düşünceler içinde bırakan Whiplash efsaneler içinde yer almayı kesinlikle hak eden bir yapıt olmuş ve herkesin izlemesi gereken bir film olduğunu düşünüyorum. Yağmur Uzunoğlu KİŞİLİK(SİZ): DOĞU BATI PARADOKSU Batı özentisi olmak ve Batı düşüncesini benimsemek arasındaki arafta sıkışıp kaldığımız günümüzün en acı gerçeği fikrimce. Bunu algılayabilmek, içinde bulunduğumuz duruma gelene dek döndüğümüz kavşakların haritasını çıkarabilmek adına tarihin tozlu penceresini aralamak gerekir. İlkçağlardan bu yana insanlar varlıklarını açıklayabilmek için hep üstün bir güç aramış ve kavrayamadığı tüm olaylardan anlamak içinse mitos ve ritüel kavramlarını geliştirmiştir. Bu nedenle insanların hayatı kavrayış biçimi, eylemleri ve bu etkiler sonucu ortaya çıkan tepkiler mitoslarının şekillenmesinde önemli rol oynar diyebiliriz. Sosyolojinin öngördüğü yapısalcı yaklaşımla Orhan Pamuk Doğu ve Batı düşüncesinin çatışmasını bu iki farklı kültürün mitlerini ele alarak Kırmızı Saçlı Kadın’da derinlemesine kaleme almış. “İnsan her şeyin ölçüsüdür.” diyor Protagoras. Bu özünde etkiler karşısında değişmediğimizin Protagorasça yorumu. Ancak dinlerle, uygarlıkların hayatı kavrayış biçimleriyle, daha üstün görülen şahıslarca şüphesiz tepkilerimiz sınırlandırılır. Daha derin bir anlama ulaşmak için toplumu elekten geçirip kişiye indirgemek istiyorum. Hayatımızı idame ettirebilmek için asal niteliklere ihtiyaç duyarız. Bilgiye asallarla doyar ve varlığımızı bildiklerimizle korumak istersek burada durağanlık söz konusudur. Öte yandan varlığı sorgulamak eylemi yani beşerî olandan sıyrılmak ileri bir düşüncedir. Bunun mümkün olması için bilgiye doymamak ve bilgileri hep karşıt düşünceyle nitelikli bilgi haline getirmek gerekir. İşte bana göre bu birey bazında kişiliksiz ve kişilikli olma halidir, her ne kadar karakter ile karıştırılıp olumsuz bir sıfat olarak kullanılsa da aslında karakter doğuştan gelen öz yapı, kişilik ise edinimler bütünüdür. Yani ‘kişiliksiz’ evrimci, devrimci ve gelişimini sürdüren birey demektir. Şimdi kişiden yola çıkarak açıkladığım bu kavramdan topluma varınca Doğu ve Batı düşüncesinin gelişimini de durağan ve devingen hal olarak açıklayabiliriz. Menşei Antik Yunan olan Batı düşüncesi insan rolünü eylemde öngörür ve ilahi ombudsmanı azaltır. Böylece kesin kurallar çevresinde durağan olmaktan uzak yani değişime ayak uydurabilen bir yapı gelişir ve Rönesans’la beraber insani düşüncenin felsefedeki alanını daha da genişler. Pamuk’un da konu edindiği Oidipus mitosu Batı düşüncesinin insani olanı temel aldığına dair bir kanıt olarak ele almak istiyorum. Sophokles’in Kral Oidipus’unda protagonist yani karşıt güçlerle mücadele eden karakter Oidipus’tur –ki ben bu denklemde Oidipus’u değişime açık olan olarak tanımlıyorum— ancak diğer oyunlarda olduğu gibi antagonist yani karşıt karakter bir oyun kişisi olarak bulunmaz burada, antigonist üstün, ilahi güçtür. Dolaysız biçimde söylemek gerekirse, ilahi güç ya da otorite yenilikler önünde bir duvardır Oidipus ise devinime uçan kanatlar. Sphinx’in bilmecesini çözerek insan aklının üstünlüğünü kanıtlar ve babasını öldürmesiyle ilahi denetimi yadsır. Fakat Doğu düşüncesinde asıl olan ilahi yahut üstün güçtür ve gerçeklik çizgisinde varoluşun sabitliği başattır. Düşünür ve filozofların az yetiştiği toplumlarda farkına vardığım iki gerçek var: Ya otoriteye koşulsuz bağlılık ya da toplumun sınırları geniş ve zengin olması. Her iki koşulda da toplum maalesef düşünmeyi bırakır. Marx’ın da söylediği gibi din üstün güç elde etmek isteyenlerin silahı haline gelir. Bana göre Doğu düşüncesini tanımlama yoluna ışık tutacak olan mit ise Firdevsi’nin kaleminden çıkmış Şehname’dir. Rüstem ve Sührab mitosu tam olarak Oidipus’un paradoksu bence, Doğunun yansıması olan bu efsanede Rüstem üstün güç motifi, Sührab ise genç kan, yeniliğe açık olan ve ruhuna Rüstem’in gücünün üflendiği beşerî varlık olarak kaleme alınmış. Efsanenin sonunda otoritenin keskin kılıcı Sührab’ın kanına bulanıyor, ancak Sührab babasının elinden ölmüş olmaktan onur duyuyor. Doğu’nun bu mitosuna bakarak Doğu düşüncesinin genel hatlarını da böylece anlayabiliriz. Ezcümle mitoslar toplumların hayat algısının yankısıdır. Batı için gelişim seyri önünde durabilecek hiçbir şey yoktur çünkü esas olan akıl ve insandır ama Doğu’da otoritenin statiğine karşı çıkma zihniyeti dahi cezayı hak eden bir aksiyondur. Şimdi çoğunuz Batı’yı yüceltmiş, Doğu’yu yerle bir etmiş olduğumu düşünüyorsunuz içten içe. Kindi, Farabi, İbn Sina, Hayyam ve daha nicelerini sayabilirim Doğu’dan yükselmiş. Ancak saatte yüz yirmi kilometre hızla giden bir Anadol düşünün, frene bastığınızda devinimi anında kesilmez. İşte durmuş bir toplum içinde aynı durum söz konusudur, kısıtlı ve kısır bir idea üzerinde üretilebilecek fikirler sınırlıdır. Düşüncesi dışında ne varsa aldık Batı’dan! Aldığımız çöpleri boşaltıp cebimizden, biraz kişiliksiz olsak? YAŞAMIN BAŞLANGICINDAKİ ÜZÜNTÜ Doğum… Ne zaman doğumla ilgili bir şeyler düşünsem karnım ağrır, ne zaman internette doğumla ilgili herhangi bir görsele rastlasam karnım ağrır. İlk olarak göbeğimizle hayata bağlandığımızdan olsa gerek, bilmiyorum. Doğum olayı beni ürpertiyor ve ürkütüyor. John Fante’nin Hayat Dolu kitabı bana bir kez daha doğumu düşündürdü ve evet, yine karnım ağrıyor. Joyce, Fante’nin eşi, hamilelikte bir kadının ne kadar da değiştiğini, ruhsal olarak ne denli yıprandığını anlamak için güzel bir örnek. Ortada hüzünlü bir durum var, sancı sadece doğuma birkaç saat kala yaşanmıyor, sürecin kendisi başlı başına bir sancı, bunu oldukça iyi anlıyorsunuz kitabı okuduğunuzda. Sürekli değişen, saçmalığa varan tutumlarla dengesizleşen bir eş, çocuğunuzu taşıyor ve erkek olarak çenenizi kapatıp her şeyi sanki olağanmış gibi kabul etmek zorundasınız. Çünkü o sizin eşiniz, çünkü sizin çocuğunuzu taşıyor, çünkü sizin çocuğunuzun annesi olacak. İşte, bütün bir sürecin sancılı olmasından kastım buydu. Konu bir bebeğin dünyaya gelmesi olduğunda akan sular duruyor, dünyanın her yerinde, her insan için bu böyle; doğum, yaşamın başlangıcı, kültürel fark dinlemiyor, hepimiz duruyoruz ve hüzünleniyoruz öylece. Kendimi düşündüm, John Fante’nin yerine koydum kendimi. Tek tesellim Nick Fante gibi erkek torun delisi bir babamın olmaması, buruk bir teselli bu gerçi, sonuçta her baba hemen hemen aynıdır. Geçiyorum. Filmlerde, her yerde çocuk doğunca yaşanan büyük bir mutluluk olduğunu görüyorum, bu beni şaşırtıyor. Bence oturup üzülmeli insan, hayır karamsar ya da depresif değilim, doğum, hüzünlü bir şey. Beraberinde çok büyük bir sorumluluk getiriyor, işte bir canlı, en azından on sekiz yıl boyunca size ait, sizin kanınızı taşıyor, ondan siz sorumlusunuz, ya başaramazsanız onu korumayı? Hayatta her şeye gücünüzü yetirebiliyor musunuz? Hayır, patronunuz var, hükümet var, trafik var, zamlar ve vergiler var, sürprizler ve metropollerin göbeğinde patlayan bombalar var; bir insanın dünya diye geldiği yer burası aslında. Hayat diye atıldığı şey bu; konu bir bebeğin dünyaya gelmesi olduğunda pembe hayallere dalamam ben, ilk önce en kötüsünü düşünmeli bence insan, çünkü kolay bir şey değil bu. Kuşlar uçuyor, güneş parlıyor, mevsim bahar, öyleyse çocuk istiyorum denmemeli. Bir diğer şey de şu, ne zaman küçük bir çocuğa baksam duygulanırım. Güzel herhangi bir şey gördüğümde de yaşarım bunu, onun her şey olağanmış gibi hareket etmesi tuhaf bir üzüntü yaratır bende. Yolda yürürken gördüğümüz minik tuhaf canlılardır çocuklar, insan diyemiyorum çünkü insanda hoş ve masum olmayan şeyler var, oysa çocuklarda bu yok. Her şey olağanmış gibi oyun oynamaları, yürümeleri, hareket etmeleri de beni bu yüzden duygulandırıyor sanırım. Doğumdaki hüzün de burada bana kalırsa, oturup üzülürüm diye düşünüyorum, bir gün hastanede müstakbel eşimin çocuğumu doğurmasını beklerken orada sarılabileceğim birileri olsun isterim. Daha ortada fol yok, yumurta yok ama şu an bu konu üzerine düşünmek, empati yapmaya çalışmak, o günle ilgili hayal kurmak bile garip bir üzüntü yarattı bünyemde, karnımın ağrısı da cabası. Bugün Ekşi Sözlük’te gezinirken savaştan kaçan Suriyelilerin fazlasıyla üretken olduklarına dair bir şeyler okudum. Çocuk yapıyorlar, durmadan. İnsanlar bu nasıl mağduriyet falan diye sormuşlar. Kin kusanlar var. Nefretle analiz yapanlar var. Duyarlı olma çağrısı yapanlar var ama onlar da yanlış yerdeler. Bırakın anneleri ve babaları, olay çocuklarda, sonuçta doğdular, o çocuklar ne olacak? Bir çocuğu, başka bir çocuktan ayırabilir miyiz? Sarışın, esmer, beyaz, kız ya da erkek, çocuğun rengi, cinsiyeti olabilir mi? Yine ve yeniden karınları ağrıtan, insanı üzen bir durum. Bizler, evlilik, ilk çocuk heyecanı ile ilgili ‘acaba nasıl olacak?’ şeklinde tatlı hayallere ve hüzünlere dalarken, yüzlerce bebek şu an gözlerini çaresizliğe açarak başlıyor hayata. HER-ŞEY-AKIL-İÇİN! Irmak Özdemir Doktor, bana yardım et. Bir şeyler iyi gitmiyor. Okay Uludok’un 40 Şizofrenden Bir Öyküsü’ndeki “Doktorların söylediği gibi şizofren Vahit bundan sonra kendi kendinin doktoru değil, kendi kendisinin hastası olacaktı.” Şizofren Vahit’i “hasta” olarak tanımlamamızın nedeni nedir ki? İnsanların büyük çoğunluğundan farklı bir düşünme şekli olduğu için tabii ki. Vahit’in insanların çoğundan farklı bir düşünme tarzı olması onu hasta mı yapar, değişik düşünceleri olan bir çılgın mı yapar? Ya da başkalarından farklı bir düşünme tarzına sahip olmak, “hasta” olmak kötü müdür? Farklı düşünen herkese ilaç yazamayız bizim gibi olması için, üstelik ilaç kullanan herkesin de raporu yok maalesef, yaptıklarını bu şekilde “Onu da mazur görün bu seferlik” dermiş gibi tanımlayamayız. Vahit’i hasta kabul etmemizin nedeni, onun ne zaman nasıl düşündüğünü anlayamamamız. Bu yüzden “raporu” var Vahit’in. Sağı solu belli olmaz çünkü her an her şeyi yapabilir ve o an kafasından neler geçtiğini bilemeyiz biz. İnsanların hatrı sayılır büyüklükte çoğunluğunu kastediyorum tabii. Vahit’in kendi gibi “hasta” arkadaşları anlar mı acaba onun kafasında neler döndüğünü? Ben bunu hep merak ettim. Bir şizofren diğerinin o an ne düşündüğünü anlar mı ki diye, insanların diğer çoğunluğu gibi. Eğer anlıyorlarsa bu aslında bizi mi hasta yapar? Önsözde diyor ki Uludok, kırk şizofrenden bir öykü çıkması ile bir şizofrenden kırk hikâye çıkması aynıymış. Herhalde anlar kırk şizofren birbirinin halinden. Bu satırları yazdıkça soruların içinde eden binlerce sorudan sadece birkaçını bile olsa bilmek isterdim. Başkalarından farklı düşünmek bana göre kötü bir şey değil, eğer birilerimiz farklı düşünmeseydi ve biz de onları “deli” olarak adletmeseydik delilik olarak tanımlanan birçok sanat eseri, bunca deneme, kitap ortaya çıkmamış olacaktı. Biz de “normal” insanlar olarak onları okuyup “Allah Allah bu nerden aklına gelmiş, bu da böyle düşünülür mü canım!” diyemeyecektik. Belki de kendi farklı belleklerinde toplumun genelinin normal kabul ettiği bizleri hayretlere düşürecek bir sürü fikir daha vardır. Dışarı vurdukları ve vurmadıkları neler neler vardır kim bilir. Keşke birazını bile olsa bilebilseydik. Kitapta diyor ki yazar “her-şey-akıl-için!”. Vatani görevini yapan biri gibi akla hizmet ediyor bu “hasta”lar. Akıl içinmiş bütün bu hal ve hareketler. Fazla düşünmeleri bu akla hizmet etmek için olabilir. Düşünmek bu akla hizmet etmenin bir parçası. Peki düşünmek mi onları “hasta” etti yoksa “hasta” oldukları için mi bu kadar düşünüyorlar? Yıllardır aklımı kurcalayan akıl hastanesinin merkezindeki Rodin’in ünlü “Düşünen Adam” heykeli de bu soruyu akıllara getirir. Yıllarca merak ettim bunu ben, onu oraya koyan dalga mı geçiyor yoksa o heykelin önünden geçen herkese inceden inceye tehdit içerikli bir mesaj mı veriyor diye. “Çok düşünmeyin bakayım, yoksa bir reçete de size yazar içeri tıkarız sizi!” diyerek azarlıyor mu onu oraya koyan acaba diye düşünürüm. Çok düşünmenin insanları farklılaştırabileceğini farkındayım, belki de onlar sadece çok ve değişik açılardan bakarak düşünen insanlar aslında. Durun bir dinleyin adamı belki de hasta değildir, sadece senin bakmadığın açıdan bakmıştır o! Toplum düzeni için sıkıntı mı yaratır bilemem, ama ben sırf çocuklar korkmasın diye “Uludokumacı” olan soyadından umacı sözcüğünü atan Okay Uludok’un varolmasında herhangi bir sorun görmüyorum. Yazdığı iki sayfa yazıyı rahatsız ve meraklı bir şekilde okudum, kafasındaki rahatsız bir kalabalığa dahil olmuş oldum sadece. Kim bilir neler neler düşünüyordur daha. Orijinal bir içerik olduğu kesin, biz “normal”lerin aklı ermez bu işlere. “Tabii hepsi Can’ın hasta kafasının içinde. Böyle bir şey yok. Sen de inandın. Şizofren misin?” Kaynakça Uludok, Okay. 40 Şizofrenden 1 Öykü. İstanbul: Doğan Kitap, 2015. Yamak 1İçimdeki UçurumMasumluğunun arkasına gizlenen, bilmiş bir çocuk olamadım hiçbir zaman… İç sesini dinlemekten yorgun düşmüş, dinlemese de pişmanlığını gizleyemeyecek bir saﬂıktı benimkisi. Doğru olanı yapmak istediğimde tereddüte düşmemi engelleyen, arkasına sığındığım büyük eller vardı; zamanla elimden tutamayacak kadar kırışacak olan… Çok sürmedi farkına varmam. Elbet bir gün ailemden ayrılacaktım; bir kuşun kendi yuvasını yapmak için ilk kez uçtuğu gibi…Başka bir dünyaya açılmıştım güvendiğim elleri bırakarak. Orada karşılıksız sevgi yoktu. Kim demişse çok yanlış söylemiş; insan 7 sinde ne ise, aynı kalamıyor zamana meydan okuyup. Her şey değişiyor biz ne kadar dur desek de…Çocukken göğüslemek zorunda kalmadığımız sorumluluklarımız, sırıtımıza birer birer yükleniyor zamanla. Sorumluluklarımız altında ezilirken eski özgüvenimizden eser kalmadığını farkediyoruz. Yıpranan özgüvenimiz yüzünden de toplum içinde çekinik kalıyoruz. Haliyle bir çocuğun dünyanın dertleriyle karşılaşmamış ve umarsızca gülücükler saçan çehresi; bize çok uzak gelmeye başlıyor. Mutluluk öyle bir kavram ki, kolay elde edilemediği gibi dışavurumu ve ona ulaşma yolu kişiden kişiye de değişebiliyor…Benim de içimdeki uçurumdan habersiz herkes; güler yüzümün arkasında kırgınlıklar ve yalnızlıklarla baş başayım. Mutlu olamayacak kadar bencil bir kalbim var; kimsenin yaklaşmasına izin vermeyen ve sürekli kendini savunan, kanadı kırık bir serçe imişçesine… Yamak 2Bazılarının aksine, kalbime açılan bütün kapılar içeriden sürgülenmiş ve sadece dışarı açılabiliyorum. İnsanları mutlu ederek, mutlu olduğumu hissediyorum. Mutluluğun kazanması en karmaşık ama bir o kadarda tatmin edici olanını tadıyorum. Gülünç ve belki de anlamsız hareketlerlerimle sevdiklerime yaklaşıyorum; onlar mutlu olsun diye. Ara sıra sizde hissetmiyor musunuz böylesine duygular? Etrafınızdaki insanların yüzü gülünce, sizde mutlu hissetmiyor musunuz?Belki de, bu duyguları hiç tatmadığınızı düşünüyorusunuz benim gibi. Ama yanılıyorsunuz… İnsanoğlunun doğasında var. Daha önce hiç faydalı biri olmayı ya da bütün dünya tarafından tanınıp sevilmeyi istemediniz mi? Sizin sayenizde gülündüğünü görmeyi ve aynı heyecanı paylaşabilmeyi hiç istemediniz mi? Eminim çokta uzak olmayan rüyalarınızda bunları düşlemişsinizdir. Örneğin; bir süper kahraman olabilmeyi hiç arzulamadınız mı? Çocukça geliyor olsa bile duygularını korkmadan ifade edebilenler de yalnızca çoçuklar değil midir?Kim bilir belki en bilindik süper kahramanlar, tıpkı benim gibi iç dünyasına hapsolduğunun farkında olmadan; kendini süper kahramanın yerine koyuyor olan yazarlar tarafından ortaya çıkmıştır. Onların kaleminden çıkan süper kahramanlar, topluma umut aşılayıp toplum tarafından her benimsendiğinde; yazarlar kendi hikayelerinin kahramanı gibi hissetmiyorlar mıdır? İnsanları mutlu edebilmek bir süper güce benzetilirse, bu hikayelerin kahramanları kimler olur?‘Mutlu olmak için, insanları mutlu etmek.’ ne güzel geliyor kulağımıza. Peki ya üzüntülerimiz? Mutluluğa ulaşma yolumuz bizi yanıltıyor olamaz mı?Başkalarını mutlu edince mutlu oluyor olmamız, kendi problemlerimizin de yok olacağı anlamına gelir mi? Yoksa tam aksine sadece onların bir köşede birikmesine mi yol açar?Josh Malerman’ın da Kafes adlı eserinde kaleme aldığı gibi "Başkasına üzüldüğün kadar kendine üzülmedin.” diyorum kendime. Çünkü; bazen dönüp kendime baktığımda, korkak olduğumu farkediyorum. Kendi sorunlarından durmadan kaçan ve kimseden yardım istemeyen biri olarak görüyorum kendimi. Neden mi? Çünkü yanımdaki insanları kaybetmekten korkuyorum. Kendime sormadan duramıyorum; ya dostlarım sadece onları mutlu ettiğim için benim yanımdalarsa ve sorunlarım onları benden uzaklaştırırsa? Asıl sorun yalnız kalmak mı? Yoksa yalnız kalmaktan bu kadar çok korkarken kendime haksızlık yapıyor olmam mı? beni gerçekten sevmeyen insanların mutluluğu için çabalamak; kendime yaptığım bir haksızlık değildir de nedir?Hayata Malerman’ın da söylediği gibi “Eğer hiç nefret edenin yoksa, bir seyleri yanlış yapıyorsun demektir.” düşüncesiyle yaklaşınca farkettim ki bunca zaman sadece kendimi kandırmışım. Herkesi mutlu edemeyiz ve bizi sevmelerini bekleyemeyiz. Sonuçta süper Yamak 3kahramanların gerçek olamadığı bir dünyada yaşıyoruz ve kendi korkularımızla yüzleşmeyi öğrenmeliyiz. Bizi iyisi ve kötüsüyle kabul eden kişilerin ellerini tutmalıyız ve onların mutluluğu için çırpınmalıyız…KAYNAKÇAMalerman, Josh, Aslı Dağlı, and Tuğçe Aysu. Kafes. İstanbul: İthaki Yayınları, 2015. Print.Muharrem Civan Bolvadinlinin Gözüyle Bolvadin Çoğu insan memleketini sever, över daha iyiye getirmek için çaba gösterir. Ne kadar kötü olabilir ki insanın gözünde ailesiyle, arkadaşlarıyla birlikte nice güzel anılarının geçtiği, kendisinin de maddi manevi bağlarıyla bağlandığı yer. Ben de seviyorum memleketimi, Bolvadin’i. Bunun içindir ki sizlere memleketimi tanıtmak, onun güzel yönlerini, yöre insanlarını anlatmak istiyorum. Bolvadin şehre girmek için dört farklı giriş kapısına sahip olan bir ilçedir. Bolvadin’in güneydoğusunda Türkiye’nin 12. büyük gölü olan Eber gölü bulunmaktadır. Konum itibariyle Ege bölgesinde bulunmasına rağmen İç Anadolu bölgesinin iklimine sahiptir. Kısa bir coğrafya bilgisinden sonra, Bolvadin’i tarihi açıdan ele Eber Gölü alalım. Bolvadin Anadolu’nun en eski yerleşim yerlerinden biridir. Mevcut verilere göre en az on bin yıllık bir geçmişe sahip olduğu düşünülmektedir. Romalılar döneminde Polybotum ismiyle adlandırılmış bir şehir merkezidir. Dikkatinizi çekeceği üzerede Polybotum ismi günümüzdeki ismine çok benzemektedir ve tahmin edeceğiniz üzere ilçe ismini Roma döneminden almaktadır. (Bayar 1996, 32) Osmanlı Devleti döneminde ise Bolvadin, Kanuni Sultan Süleyman döneminde, Kanuni doğuya yaptığı seferleri sırasında Bolvadin’de konaklamaktadır. Ayrıca Sultan Süleyman bu seferleri sırasında Bolvadin’e Kırkgöz Köprüsü’nü yaptırmıştır ve bu köprünün bir kısmı günümüze kadar ulaşmıştır.Ayrıca Bolvadin, Osmanlı ve Anadolu Selçuklu Devletleri döneminde önemli ticaret merkezlerinden biridir. ( http://www.diyadinnet.com/YararliBilgiler-805&Bilgi=bolvadin-tarihi-bilgiler-bolvadin-tarihi-bolvadinin-tarihi ) Kırkgöz Köprüsü Bolvadin denilince yemeklerinden ve tabiki de son otuz iki yıldır yaz aylarında yapıla gelen Kaymak Festivali’nden söz etmek gerekir. İlk olarak Türkiye genelinde Afyonkarahisar denilince akla gelen haşhaş, sucuk ve kaymak Bolvadin’de de meşhur diyebileceğimiz yiyecekler arasındadır ve genel olarak Bolvadin’de haşhaş ve kaymak Afyonkarahisar’ın diğer bölgelerine göre daha çok ön plana çıkmaktadır. Bolvadin’de kaymak, genellikle tatlı üzerinde ve genelde hediyelik olarak tercih edilen nefis ve ağızda eriyen kaymaklı lokum olarak tüketilmektedir. Kaymaktan bahsedince geleneksel olarak yapılan festivalinden bahsetmemek olmaz. Kaymak Festivali her yıl ağustos veya temmuz aylarında yapılan ve dört ila beş gün süren bir festivaldir. Çocuklar için yapılan eğlenceli aktivitelerin yanınında Bolvadin’de bulunan açık hava tiyatrosunda ünlü sanatçılar Bolvadin halkını ve çevre yörelerden gelen vatandaşlarımıza doyumsuz müzik persormansı sunmaktadır. Festival süresince ilçe esnafları bazı kampanyalar ve tanıtımlar yaparak festivale ticari açıdan da bir boyut kazandırmaktadır. Haşhaşa gelince genelde Türkiye genelinde börek ve çörek tariflerinde kullanılmasıyla bilinen yiyecektir. Ancak haşhaş, Bolvadin’de ilaç üreteiminde bulunan ve bu üretimi haşhaş bitkisini kullanarak yapan Dünya’daki üç fabrikadan biri olan Alkalloid Fabrikası’nda da kullanılmaktadır. Türkiye’nin her yerinde devlet kontrolünde yetiştirilen haşhaş bitkileri bu fabrikada ağrı kesici üretiminde kullanılmaktadır. Biraz da Bolvadin’in meşhur davet yemeklerinden bahsedelim. Düğün davetlerinde ilçede birliktelik ön plana çıkmaktadır. Herkes, tanıdığı kişi düğün yapacak olduğunda iş bölümü yaparak asıl düğün sahibinin yükünü azaltmaya çalışır. Düğün davetlerinde hazırlanılacak yemekler genellikle bellidir. Ancak düğünün yapıldığı mevsime göre ufak tefek değişiklikler olabilir. Yemekleri sofraya geliş sırasıyla sayalım (sofraya geliş sırası adet gereği çok önemlidir ve bu sıraya uymak zorunludur.) İlk olarak sofraya şehriye çorbası gelir ardından ise üzeri, altındaki pirinç pilavı görünmeyecek şekilde kuşbaşı etle kaplı olan etli pilavımız gelir. Ardından ise tahin pekmez (halk arasında dahan) ve bamya çorbası gelir. Daha sonra ise yaprak sarması ve sütlaç (halk arasında datlı aş) gelir. Düğün yemekleri on beşer kişilik yer sofrası etrafında yenilir ve bu durum ilçe halkının birbirleriyle samimi bir ortam kurmasını sağlar. İlçe fazla büyük olmadğından ötürü herkes birbirini uzaktan veya yakından tanır ve birbirine karşı sıcak kanlıdır. Bolvadin’e yolunuz düşerse görüşmek ümitiyle hoşçakalın. Kaynakça: BAYAR, Muharrem. Anadolunun En Eski Şehirlerinden Bolvadin'in Tarihi Cilt 1. Ankara: Doğuş Matbacılık Tic. Lim. Şti. 1996. 31 Ocak 2016 tarihinde erişildi. http://www.diyadinnet.com/YararliBilgiler-805&Bilgi=bolvadin-tarihi-bilgiler-bolvadin-tarihi-bolvadinin-tarihi Bolvadin Çarşı Merkezi SİHİR İÇİMİZDE SAKLI Kendi deneyimlerini, yaratma ve ortaya çıkarma süreçlerini samimi bir dille ele aldığı ‘Büyük Sihir’ adlı kitabında; aslında yaratıcılığın ve yaratma arzusunun her insanın içinde bulunduğuna ayrıntılı bir biçimde değiniyor Elizabeth Gilbert. İlk bakışta iyi bir yazar olmanın sırlarından bahsediyormuş gibi görünse de aslında hayatta herhangi bir alanda başarılı, mutlu ve yaratıcı olmanın sırlarından bahsediyor Elizabeth Gilbert. ‘Büyük Sihir’ benim için, hayatım boyunca başucu kitabı olarak adlandırabileceğim bir rehber. Arzularım, isteklerim, hayallerim arasında sıkışıp kaldığım bir dönemde tanıştım bu kitapla ve sonra potansiyelimi, yaratıcılığımı keşfettim; ilham perileriyle tanıştım; sabırlı ve kararlı olmayı öğrendim. Aslında herkes yaratıcı bir kişiliğe sahip ve aslında günümüzün iç karartıcı bu dünyasında herkesin biraz yaratmaya, üretmeye ihtiyacı var. Elizabeth Gilbert bu konuyla ilgili bir örnekten bahsederken şöyle bir aktarımda bulunuyor ‘Bu acımasız dünya cehennemine karşı mücadele etmek için hayatlarını en yaratıcı biçimde yaşamak zorundalardı.’ Ne kadar da doğru bir noktaya parmak basıyor yazar. Biz insanlar çoğu zaman çevremizde olup biten olumsuz, zorlu olaylardan uzaklaşmak, kaçmak isteriz; kaçış yolları arar, çıkışı bulmaya çalışırız ve çoğu zaman çıkış yolunun aslında kendimiz olduğunun farkına varamayız. Benim için hayatın kargaşasından kaçmanın en iyi yolu yaratıcılığıma sarılmak mesela. Üzüldüğümde, kızdığımda, yorulduğumda veya özlediğimde hemen defterime koşuyorum, bir kalem, sözcükler ve yaratıcılığım, ilham perilerimle birlikte başlıyorum yazmaya. Yazdıkça daha çok daha çok yazıyorum, yaratıcılığıma teslim oluyor ve içimdeki sihri dışarı çıkarmama yardımcı olmasına izin veriyorum. Yaratıcılığınızı keşfetmenin veya ilham perilerinize teslim olmanın tek yolu yazmak değil elbette. Aslında bu tamamen size bağlı, ilgi alanlarınıza, tutkularınıza… Mesela kimileri dans eder, her bir adımda biraz daha teslim olur ilham perilerine veya bir başkası enstrümanlarına koşar, müzikle, notalarla açığa çıkarır içindeki sihri. Mühim olan yaratmayı istemek ve ardından bunu nasıl yapacağınıza karar vermek. Beni harekete geçiren, potansiyelimin farkına varmamı sağlayan ve tüm korkularıma rağmen ilk adımı bana attıran Elizabeth Gilbert’in kitabında değindiği bir soruydu ‘İçindeki gizli hazineleri gün ışığına çıkaracak cesaretin var mı?’ Bu soruya ‘Evet!’ cevabını vermiş ve ilk adımı atmış bir insan olarak şimdi ben de size soruyorum ‘Tüm korkularınıza, endişelerinize, belki geçmişteki olumsuz girişimlerinize rağmen hayallerinize, içinizdeki ilham perisine ulaşmak; ilk adımı atmak ve yaratmaya aşlamak için cesaretiniz var mı?’ Cesaret edip ilk adımı attıktan sonra artık kendinizi yaratma sürecinde buluyorsunuz ve evet kabul ediyorum pekte kolay bir süreç değil bu. Zaman zaman karşınıza zorluklar çıkıyor, bazen başaramıyor ve düş kırıklığı yaşıyorsunuz. Fakat unutmamalısınız ki asıl önemli olan bu süreçle başa çıkabilmek, karşılaştığınız her engeli sakince, paniklemeden atlatmaya çalışmak; engele takılıp yere düşseniz bile yaratıcılık yolundan vazgeçmeden tekrar ayağa kalkabilmek; çok çalışmak, yılmadan, sıkılmadan çok çalışmak. Elizabeth Gilbert’in de dediği gibi ‘Yenilgilerinizi, düş kırıklıklarınızı sahiplenin, onları olduğu gibi kabul edin ve yolunuza devam edin.’ Büyük Sihir’i okuduktan sonra yazmaya karar verdim, daha çok yazmaya, hata yapsam da, yorulsam da devam etmeye karar verdim. Uzun denilebilecek bir süredir yazmaya devam ediyorum, ilk adımımı Elizabeth Gilbert sayesinde attım ve bu yolda kararlı bir şekilde ilerleyebilmek için ilk adımımı attığım o an, henüz yolun çok başındayken kendime bir söz verdim. ‘Hayallerime giden bu uzun yolda karşıma çıkacak olan her zorluğu kabul ediyorum, zorlukları yenme gücüne sahibim. Evet, çok zorlanabilirim, belki durup soluklanmam gerekebilir ama ne olursa olsun, karşıma çıkan zorluk ne olursa olsun asla geri adım atmayacağım.’ Aleyna TEPE Kaynakça: Gilbert, Elizabeth. Büyük Sihir (2016) BİTMEYEN YOLCULUĞUMUZ Çok okuyan mı yoksa çok gezen mi bilir? Şüphesiz ki çok okuduktan sonra çok gezen, okuduğunda alamadığı çiçeğin kokusunu, göremediği baharın yeşilini, işitemediği kuş cıvıltılarını adım adım gezerken yüreğinin en derinlerinde hissedeceğini bilir. Ben de bu hissi tüm benliğiyle yaşayanlardanım çünkü hepimiz, birer yolcuyuz bu kısacık ömrümüzde. Yolculuğumuz bittiğinde bilmeden geldiğimiz bu dünyadan istemeden de olsa ayrılacağız fakat o zamana kadar bitmek bilmeyen serüvenimiz bizleri bekliyor. Daha yolun en başında olduğumu düşününce beni heyecanlandıran, mutluluktan havalara uçuran, gerçekleştirmekten büyük keyif aldığım nadir zevklerimden birinin de seyahat etmek olduğunu son zamanlarda iyice anladım. Doğrusunu söylemek gerekirse küçükken ben de her çocuk gibi doğduğum, büyüdüğüm şehirden biraz uzak kaldığım her an, evime geri dönmek için sabırsızlanırdım. O zamanlar beni, ait olduğum, yaşadığım yuvama götüren yol en güzel yoldu benim için. Hani insanın evi gibi yok derler ya işte tam da öyleydi. Ne var ki artık çocuk değilim. Aitlik duygusu her ne kadar içimi ısıtsa da o alıştığım yerin, kendimi bulmama yetmediğini anlayacak kadar büyüdüm. Antonio Tabucchi, kendimi aradığım bu dönemde Yolculuklar ve Öteki Yolculuklar adlı eseriyle benim en büyük rehberim oldu. Yazar, ustalıkla kaleme aldığı kitabında, farklı coğrafyalardan izleri ince ince dokuyarak içimdeki seyyahı ortaya çıkardı. Bana bir yere takılı kalmamam gerektiğini, kabuğumdan çıkma zamanımın çoktan geldiğini şu sözüyle hatırlattı: “Bütün bir yaşam boyu ayaklarını aynı yere basmak tehlikeli bir yanlış anlamaya yol açabilir; sanki orası bizimmiş, dünyada her şey gibi ödünç olarak verilmiş değil de bize aitmiş sanırız” (15). Yazarın bu kısa fakat bir o kadar da anlamlı sözü sizce de çok yerinde değil mi? Dünyada bizi bekleyen, gezmeye değer o kadar çok yer varken bir yere sıkışıp kalmak kendimize haksızlık değil de nedir? İster mutlulukla, ister kırgınlıklarla çıktığımız yolculuklarımız olsun, her birinin bir sebebi var. O sebebi nasıl değiştireceğimiz ise biraz da yolda olduğumuz an içinde değişir. Gideceğimiz durak ne kadar önemliyse bizi o durağa götüren yol da o kadar değerlidir. Bazıları, sabırsız bir çocuk gibi gitmek istediği yere hemen varmak ister, yolculuk anına tahammül edemez. Hâlbuki bizi götüren yolda deneyimlediğimiz her an o kadar kıymetli ki… Kendimden örnek verecek olursam otobüs yolculukları benim için tam bir tutku. Takip edemeyeceğim kadar hızla gelip geçen yemyeşil ağaçları izlemek ne büyük zevk. Cama kafamı yaslayıp müziğimi dinlerken yolculuk mahmurluğuyla uyuyakalmam ve ani bir sarsıntıyla kafamın cama çarpması… Hemen ardından, göz kapaklarımı aralamama engel olan güneşe inat gözümü açıp varış noktama gelip gelmediğimi anlamak için heyecanlanmam benim için paha bilemez doğrusu. Bütün bu heyecanım, heyecanımız kendimizi bulmak uğruna aslında. Çıktığımız bu serüven, bizi gideceğimiz yere götürürken aynı zamanda bizi kendimize ulaştırıyor. Dünyada ne kadar çok gezilecek yer varsa bir o kadar da bizden birer parça var. Bu parçaları bir yere takılı kalarak birleştiremeyiz, bir ipucu arar gibi aramalıyız. Bazen gittiğimiz yerde bize bakan bir çift gözde, bazen bir çocuğun gülümsemesinde, bazen orada yediğimiz bir yemekte, bazen ise gezdiğimiz bir dükkânda… Mutlaka ama mutlaka yolculuğumuz kendimizi bulmamızı sağlayacaktır. Ömrümüzün sınırlı olmasına karşın dünya denen yer o kadar uçsuz bucaksız ki… Bu kısacık ömrümüzü anlamlı hale getirmek için öğrenmemiz, bilmemiz, keşfetmemiz gereken yerler uçsuz bucaksız. Hayatımızda bir fark yaratabilmek, en azından bulunduğumuz koşullarda bir nefes alıp uzaklaşmaya ihtiyacımız olduğunda gücümüzün ve zamanımızın yettiği ölçüde görebileceğimiz yerleri gönlümüzce gezmek bize sadece bir bavul uzaklıkta. Televizyonda görüp yemek istediğiniz o meşhur yemeği yemek için, merak ettiğiniz o farklı kültürdeki insanları tanıma fırsatı yakalamak için, görmeye can attığınız sahil kasabasını gezmek için siz de yerinizden kalkın, kabuğunuzu kırıp yola koyulun. Emin olun, yol sizi nereye isterseniz, en başta da siz ne olmak isterseniz oraya götürecektir. Bitmeyen yolculuğunuzda, yolunuz açık olsun! Yaren Karalök 21601433 KAYNAKÇA Tabucchi, Antonio. Yolculuklar ve Öteki Yolculuklar. Çev. Semin Sayıt. İstanbul: Can Yayınları, 2016. Baskı. Fotoğraf: Erişilen Tarih: 22.02.2018 https://tr.pinterest.com/pin/851039660807205377/ AMERİKAN RÜYASI Oscar’a aday gösterilen (1999) American History X 1998 yapımı bir Tony Kaye filmidir.Dilimize “Geçmişin Gölgesinde” olarak çevirilen eser ironik bir şekilde İngiliz bir yönetmenin elinden çıkan bir Amerikan başyapıtı.Edward Norton ve Edward Furlong’un güçlü oyunculukları, yönetmen Tony Kaye’nin olaylar arasındaki dahiyane geçişleri,başarılı sahne seçimleri ve görüntü yönetmeninin eseri unutulmaz kılan çekim teknikleri bu eseri kusursuz olarak nitelendirebileceğimiz birçok nedenden sadece birkaçı. Film, ırkçı büyük kardeş Derek (Edward Norton) ve onu izlediği yolda hayranlıkla takip eden küçük kardeş Danny (Edward Furlong) arasındaki ilişki hakkında.Derek ırkçı bir örgütlenmenin popüler bir bireyi konumunda ve aynı zamanda örgüt liderinin sağ kolu .Bir itfayeci olan ve iki zenci itfaye görevlisi ile çalışırken bir acil durum esnasında hayatını kaybeden Derek’in babası, oğlunun Neonazizm’e yönelmesinin ve örgütün bir parçası olmasının başlıca sebebi.Babasının ölümünü kabulleneyemen Derek bu acı olayı farklı yönleriyle düşünüp çok farklı bir şekilde analiz ediyor.Amerikanın göçmen yasalarını suçlayan Derek bu kazayı niteliksiz eleman olarak gördüğü zencilerin üzerine yıkıyor.Hikaye, bir bakıma kısır bir döngünün etkili bir şekilde beyaz perdeye aktarılmış hali.Babadan oğula ve oğuldan küçük kardeşe istemsizce aktarılan, istenmeyecek bir yük, öfke... Bir gece Danny, hoşnutsuz bir şekilde tarih ödevini yapmaya çalışırken garajdan gelen sesleri işitip Derek’e koşuyor.Neler yaşanabileceğini düşünmeden yapılan bu hareket Derek’in 3 zenciye ateş açması ve canlı olarak ele geçirdiği sonuncusunu vahşet dolu bir şekilde kardeşinin gözleri önünde öldürmesi ile son buluyor.Bu sahne öfkenin görüşlerimizi nasıl körelttiğinin , bakış açımızı nasıl daralttığının şifrelenerek bize sunulmuş hali.Burada İkinci Dünya Savaşı’nda Adolf Hitler liderliğindeki bütün dünyaya meydan okuyan Alman halkı akla geliyor.Bu eylem Hitler’in Avrupa’nın büyük çoğunluğunu ele geçirmekle yetinmeyip Holokost’u gerçekleştirmesiyle paralel gibi görünüyor. İşlediği suçun ardından üç yıl hapise mahkum edilen Derek özgür hayatı boyunca sürdürdüğü tavrı mahkum olarak da devam ettirecektir.Vazgeçemediği ilkeleri ve saplantı haline getirdiği zenci düşmanlığı, yaşayacağı bir dizi olayın ve aynı zamanda içinde bulunan nefretin yok olma sebebi olacaktır.Bu denli anlamlı bir film için eşsiz bir neden-sonuç ilişkisi olmuş.Beyaz yandaşlarının zenciler ile iletişime geçtiğini gören Derek taraf tutmamaya karar vermiş ve bu kararının yansımasını eski yandaşları tarafından tecavüze uğrayarak almıştır.Bu esnada görev aldığı çamaşırhanede birlikte çalıştığı bir siyahi olan Lamont’dan (Guy Torry) her geçen gün daha az nefret etmekte, kendisini zencilerin eğitimsiz ve alt sınıf insanlar olmadığına ikna etmesine izin vermektedir.Lamont’ın yaptığı şey inanılmaz gibi görünüyor.Yanlış olup olmadığına bakmaksızın tek bir düşünceye körü körüne bağlanmış bir bireyi tıpkı onun gibi düşündüğünü göstererek, mizahı kullanarak,düşündüğü bireymiş gibi davranıp fakat aslında öyle olmadığını hissettirerek imkansızı başarıyor.Mizahın gücü,gerçekten göz ardı edilemeyecek kadar fazla.Böyle anların hayatımızda ne kadar büyük yer aldığını düşünmemek çok zor.Aralarındaki dostluk Derek’in hapishaneden canlı,aynı zamanda farklı bir birey olarak çıkmasını sağlamıştır. Hikaye Derek özgürlüğüne kavuştuğunda daha da ilginç bir hal almaya başlıyor.Eve döndüğünde küçük kardeşinin, eski benliğinden sapıp kendi izlediği sapkın yoldan sürüklendiğini, hatta ve hatta kendinden daha sapkın düşüncelere sahip olduğunu görüyor.Burada küçük kardeşini izlemenin kendi geçmişini izlemekten farksız olduğu tartışma götürmez.İnsanın hatalarını anlaması ve erdemli davranmaya başlaması için ne kadar mükemmel bir yol.Hatalarımızın farkına varıp, onların aynı zamanda geçmişimiz olduğunu hissettiğimiz andaki o karmaşık duygu,kendimize hayret edişimiz, aydınlanmışlık hissi ve o tuhaf tebessüm... Belki de karakterin o anda hissettiği yegane duygulardı o an için. Hatalarını daha da bariz bir şekilde gören Derek derhal Danny’nin örgütle alakasını kesip ailesini artık saçmalık olarak gördüğü bu düşünce ve eylemlerden uzaklaştırmaya koyulur.Danny Derek’in yaşadıkları ve görüşleri doğrultusunda doğru yolu bulacak kadar akıllı bir çocuk.İnsanın bu anlamda örnek aldığı iyi bir birey olması çok önemli.Genç yaşta hepimizin olmayı hayal ettiği bir birey olur. Kimi zaman yakınımızda kimi zaman ise uzaklarda, erişemeyeceğimiz yerlerdedir bu modeller.Danny kadar şanslı olanlar, bir kardeş uzaklığında oluyor hayatlarını etkileyen bu “heykeltıraş” lara.Sanşlı çocuk, doğruya yönelebilmiş, yüklerinden, öfke ve nefretinden kurtulmuştur. Teşekkürler Derek... Filmin sonunda Danny isteksizce başladığı ırkçılık hakkındaki ödevini bir solukta bitirip nihayet siyahi olan öğretmenine teslim edecektir.Fikirleri değişmiştir, artık öfkeli değildir, nefret duygusu onu rahatsız etmiyordur.Her şey iyiye gidiyor gibi görünmektedir fakat son dakikalarda Derek’in örgüt liderini dövüp örgütü terk etmesinden kaynaklanan gerginlik hissedilmektedir.Bu izlenim Derek’in her an bir saldırıya uğrayabileceği hissiyatını verir fakat tam bu sırada ironiktir ki Danny okul tuvaletinde siyahi bir öğrenci tarafından ırkçı sebeplerden silahlı saldırıda katledilir. Son sahnede Danny’nin sesinden duyduğumuz gibi ” Öfke bir yüktür. Hayat sürekli kızgın yaşanmayacak kadar kısadır, buna kesinlikle değmez.” Derek’in hayatın adaletsiz dengesini bu denli sert yaşaması acı,sarsıcı. Belki de nefesimizi kesmesinin neden bu denli çarpıcı olmasıdır. EN ESKİ DOSTLARIMIZ : HAYAL KAHRAMANLARI… Ah Hayal Kahramanları… Bugün size okuduğum bu kitaptan bahsedeceğim biraz. Okurken kendimi bir an önce Oyuncak Müzesi’ne atasım mı gelmedi yoksa küçükken izlediğim çizgi filmlerini mi yad etmedim? Sunay Akın beni her zamanki gibi bu sefer de cezbetmeyi başardı. Düşünsenize, çocukken adeta taptığınız, biz fark etmeden hayatımıza yön veren o kahramanları, oyun oynarken “ Ben Superman olacağım, sen değil!” diye kavga edişlerinizi! Hem hayatımızın en güzel dakikalarını geçirmemizi sağladı hem de bizi her daim kötüleri yenerek mutlu edip ileride cesurca hareketlerde bulunmamıza ön ayak oldular. Sunay Akın beni kitaplarıyla, şiirleriyle etkilemeyi her zaman başarmıştır, içindeki o çocuksu ruhu benim de çocuk ruhumu yansıtmıştır. Gerçekten büyük adam! Geçen sene ( lise sondayken ) , edebiyat öğretmenimle ders çalışıyorduk. Sıra Sunay Akın’ın eserlerine gelmişti. Bana sırayla kitap isimlerini sayıp okuyup okumadığımı soruyordu. Hepsine “ Evet, hocam onu da okudum.” demekten sıkılmaya başlamıştım ki sıra Hayal Kahramanları’na geldi. Ne adını duymuştum ne de kitapçıda gezerken görmüştüm. Bana : “ İlk iş şimdi gidip onu alıyorsun.” dedi. Ertesi gün kendimi kitapçıda, yüzümde kocaman bir tebessümle bu kitabı incelerken buldum. Dürüst olmak gerekirse beni ilk seferde sadece kapağıyla bile baştan çıkarabilen ilk kitaptı diyebilirim. Tenten’inden Casper’ına, Superman’inden Batman’ine kısacası en sevdiğim hayal kahramanlarını barındırıyordu. Ben de o halde yerimde duramazdım değil mi? Hemen satın aldım kitabı. Bu kitap bana sadece bilmediğim hayal kahramanları hakkında bilgi vermeyip aynı zamanda onların nasıl ortaya çıktığı ve inanılmaz tarihsel bilgiler öğrenmemi sağlayıp beni mükemmel bir şekilde şaşkınlık duygusuna boğdu. Bunların hepsini size tek tek büyük bir zevkle anlatmak isterdim ama kitabın heyecanını kaçırmak istemiyorum. Hani başta dedim ya kendimi bir an önce Oyuncak Müzesi’ne atasım geldi diye, işte kitabı bitirdiğimin ertesi günü ailemi de yanıma alıp Oyuncak Müzesi’ne gittim. Burası da bence çocukluğunuza seyehat ederken durmak isteyeceğiniz daha doğrusu durmanız gereken durakların en güzel örneklerinden. Tüm katları gezdikten sonra ve mutluluğun verdiği yorgunluktan bitap düşünce bir kahve molası vermeye karar verip yine oyuncaklardan ve hayal kahramanlarında oluşan o masalsı kafesine oturduk ve hayallere daldık. Koşan, oynayan çocukları görünce aklımdan kim bilir şimdi hangi hayal kahramanına büründüler diye geçirmeden edemedim. Tam o sırada müzenin sahibi ve beni derinden etkileyen Sunay Akın girdi içeri. O an o kadar heyecanlandım ki! Herkesin bu kadar sevdiği, taptığı hayal kahramanlarını bizimle buluşturmuştu. Kitabın o lezzeti aklıma geldi ve dayanamayıp azıcık lafladık. Konuşurken bile kendimi sanki bir şiirinin, bir kitabının içindeymişim gibi hissettirdi ve o samimi üslubuyla kalbime dokunmayı başardı. Sunay Akın’ın Türkiye’nin başına gelmiş en güzel şeylerden biri olduğunu düşünüyorum. Büyük, küçük fark etmeksizin her kesime, her yaş aralığına hitap etmeyi çok iyi biliyor. Çocukla konuşurken çocuk, sanatçıyla konuşurken sanatçı, halktan biriyle konuşurken adeta bir ağabey, bir arkadaş… Belki küçükken sadece amacımız vakit geçirmekti, hayal kahramanlarının çizgi filmlerini izliyorduk ya da çizgi romanlarını okuyorduk ama bilmemiz gereken bir şey var ki onlar bize çok şey kattı: Bakış açımızı değiştirdiler, eğlendirdiler, cesaretlendirdiler... En önemlisi ise bizim en eski dostumuz, ilk dostumuz oldular. İşte bunu hatırlattı bize Sunay Akın! Yazan : EZGİ TANRIYAKUL ( no: 21602878 ) Fotoğraf : D&R internet sitesi İLLÜZYON “1998 senesiydi. 18 yaşındaydım o yıl ve kulağımda Led Zeppelin şarkılarıyla Lübnan‟da, Beyrut sokaklarında dolaşıyordum. Bir an kendimi müziğe kaptırmıştım, gözlerimi kapadım. Açtığımda karşımda gördüğüm manzara işte bu şarkıyı yazmama neden oldu. Size ne gördüğümü anlatmayacağım ama hayatımdaki her şey bu parçayı yapmamla değişti.” Bu hikâyeyi 24 Ekim akşamı yeni albümü “Illusion” için düzenlenen konser için Türkiye‟ye gelen ünlü yazar Amin Maalouf‟un yeğeni Lübnan asıllı Fransız trompetçi İbrahim Maalouf dinleyicileriyle, bizimle paylaştı. Savaş sonrası yıkılan şehri görmenin üzüntüsüyle yazılmış “ Beirut” isimli parçasının hikâyesiydi bu. Savaşın izlerini her bir parçasında saklayan bu şehrin insanından yazılmış, yapılmış, çalınmış en gerçekçi parçalardan biri bu. Her bir saniyesinde iliklerine kadar hüznü yaşayan, yaşattıran bir şarkı . Maalouf‟un usta ellerinde dile geliyor babasının icadı dört sübaplı trompet. Gözlerinizi kapattığınızda acı içinde bağıran, haykıran kadın sesleri duymanız o yıkımı, acıyı, çaresizliği hissetmeniz işten bile değil o an. Maalouf‟un trompeti dile geldi sanki haykırarak anlattı bize Beyrut‟u, yıkımı, acıyı, savaşı. Gözlerimle görüp kulaklarımla duydum o vahşeti. Ordaydım sanki ve kadınlar acı içinde bağırıyorlardı. Hiçbir şey yapamadım. İçimde tarif edilemez bir duygu oluştu, nefes alamadım. O enstrümandan çıkan sesleri canlı canlı izlerken bile bütün tüyleriniz diken diken oluyorken bir de bütün salonla beraber şarkıyı mırıldanmak gerçekten tarif edilemez bir duyguydu. Dinleyenleri kalplerini eline aldı o akşam Maalouf. Anlatmak istediklerini trompetine bıraktı. Hayatın neşesini, coşkusunu, hüznünü tane tane gösterdi bizlere. Bazı anlar bitmesin ister ya insan, zaman dursun dakikalar ilerlemesin, bazı şeylerin sonu hiç gelmesin. O an o salonda bulunan yüzlerce insanla aynı duyguyu paylaştığıma çok eminim. Üstüne üstlük “bu an bitmesin” diyeceğim sayamayacağım kadar çok an geçirdim o akşam. Sadece ıslık çalarak dakikalarca bir parçayı seslendirmesine mi yoksa sadece enstrüman çalarak dinleyicilerini yaptığı sanata bu kadar çabuk katmasına mı şaşıracağıma karar veremedim. Her bir parçasında kendimden bir şeyler buldum. Bazen benimle konuşuyor sandım, bazen Türk olmadığına inanamadım. “If You Wanna Be A Human” adlı parçasında mesela, Maalouf‟un Karadeniz ezgilerinden jazz bir parça yarattığını söylemek hiç de yanlış olmaz sanırım. Hayranlıkla izledim onu ve ezgileri harmanlayışını. Geç tanıdım onu ve müziğini ama konsere gittiğim günden beri bir tek günüm onun şahane parçalarını dinlemeden geçmedi. Başarı bu olsa gerek. Çoğu insan enstrümantal müzikten hoşlanmaz ya da özel olarak dinlemez mesela. Sadece gitar, keman ya da trompet sıkıcı gelir genelde. İbrahim Maalouf öyle yetenekli insanlardan bir grup kurmuş ki kendine, kelimeler kıfayetsiz. Hepsi birbirinden başarılı 3 trompetçi, iki gitarist ve bir davulcunun performanslarını izlerken ağzınız açık kalıyor. O kadar renkli ve eğlenceli kişiler ki konserin sonunda sürpriz gayda şovu bile izledik. Yeni albümünün ismi gibi bir illüzyona sürükledi bizleri. Trompetin ve gaydanın o büyülü seslerinin dakikalar içinde size tarif edilemez bir hüzün ve yine dakikalar içinde yerinizde duramayacağınız bir neşe verebileceğini o akşam çok net bir biçimde anladım. Sanki her şey bir illüzyon, yanılsama gibiydi o saatler nasıl geçti anlamadım. İçimde büyük bir coşku bıraktı o gece, müzik gerçekten ruhun gıdasıymış. Çoğu parçasını ilk kez konserde dinledim ancak bir an olsun sıkılmadım, sanki büyülendim. Ailesi, anne ve babası müzisyen İbrahim Maalouf „un. Çocukluğundan beri müzik aleti çalan Maalouf, son albümü ile Fransa Müzik Ödüllerinde en iyi dünya müzik ödülünü kazanmış bir de. Birçok özel müzisyen ile çalışmasının yanı sıra film müzikleri de başarılı olduğu bir diğer alan. Albümünün ismini illüzyon koymuş Maalouf. Gerçeği görüp de yine görmek istememek belki de illüzyon. Gerçekte yaşayıp da rüya gibi gelmesi belki de. Bir göz, kulak, duygu yanılsamasıydı belki o akşam çünkü ancak o zaman inanırım o harikulade konsere. İllüzyonlarda tarif edilmez bir şaşkınlık, heyecan yaratır ya insanlarda aynı onun gibi bir gösteriydi o konser. Maalouf bir illüzyonistti ve bizde seyircileri. Notaları, ezgileri öyle hallere soktu ki konser sonrası bizlerin yüzünde sanki bir illüzyon gösterisinde çıkmışçasına bir tebessüm bıraktı. Albümündeki en sevdiğim parça olan “True Story”yi de rüyasında gördüğünü anlattı Maalouf. Rüyasında yaşlı bir adamın rüya gördüğünü görmüş. Durum biraz karışık gibi gelebilir ama aslında değil, işte bunun için de rüyasında gördüğü bu parçanın adını “gerçek hikâye” koymuş. Parça ile ilgili Maalouf yorumu ise şu şekilde, "Kimseyi incitmeyeceği iddiası ile kimse hayatını kuramaz. Bilerek ya da bilmeyerek, hayatımız her zaman birilerinin sırtına kuruluyor. Arkadaşım Lhasa de Sela'nın bir şarkısında söylediği gibi “Yakında bu dünya çok küçük olacak”.Bir keresinde son nefesini vermeye yakın yaşlı bir adamın, çevresindeki tüm insanlara gidip, yaptığı hatalar için teker teker özür dilediğini rüyamda görmüştüm. Bu hayal illüzyonların en güzeli... Umarım bir gün gerçek olur." Benim hayalim ise İbrahim Maalouf‟u birkaç kez daha canlı dinleyebilmek. O harika geceyi umarım bir gün tekrar yaşabilirim. Dünyanın böyle sanatçılara ihtiyacı var. Melike Ersin TURK 101- 21301127 SAVAŞ VE SANAT Yüzyıllardan beri insanoğlunun vazgeçemediği iki şey vardır: Savaş ve sanat. Peki, bunların kesiştikleri bir yer var mıdır? Birçok insanın savaşmayı da bir sanat olarak yorumlamasına karşın, bence insanoğlunun savaşmak veya sanat yapmak için farklı motivasyonları vardır. Savaş daha çok yıkıp dökmeyi, tahrip etmeyi ve öldürmeyi meşru görürken; sanat üretmeyi, inşa etmeyi, yaşatmayı ve sonsuza dek yaşamayı amaçlar. İkisinin kesiştiği tek nokta yalnızca birbirlerini tüketmeleri olabilir. Michelangelo Merisi da Caravaggio’nun Saint Matthew and the Angel adlı tabloyu 1602 yılında yaptığında o dönemin insanları üzerinde daha çok dinsel açıdan olumlu veya olumsuz bir etki bırakmış olabilir ya da o dönemin toplumsal sınıfları arasında farklı biçimlerde yorumlanmış da olabilir. Fakat bu resme günümüzden açılan bir pencereden baktığım zaman savaşın gerçek yüzünü görüyorum. Çünkü bu resim 1945 yılında, II. Dünya Savaşı’nın son yılında, Berlin bombardımanı sırasında tahrip edildi. Bu örnek üzerinden de anlaşılabileceği üzere savaş maddi ve manevi birçok yıkımın yanı sıra sanatsal olarak da büyük kayıplara yol açar. Savaşları doğrudan sanatın düşmanı olarak bile görebiliriz. Savaşları toplumun ve dolayısıyla o toplumun ürettiği sanat eserlerinin düşmanı olarak düşünürsek, savaşları da ancak sanata ve sanatçıya önem vererek hatta sanatı teşvik ederek ortadan kaldırabiliriz ya da en azından asgari seviyeye indirebiliriz. Bir asker olmasına rağmen Mustafa Kemal Atatürk’ün de söylediği gibi sanatsız kalan bir milletin hayat damarlarından biri kopmuşsa, bunun tamiri ancak ve ancak yine sanatla olabilir. Çünkü sanat, bence, hava gibi su gibi insanlar farkında olmasa bile insani ihtiyaçlardan biridir. Bu ihtiyaç karşılanmadıkça insanlar insanlıklarından uzaklaşacak ve bir kavgaya tutuşacaklardır. Bunun sonucunda kaybeden yine sanat ve sanat eserleri olacaktır. Bu döngüyü kırabilmek için toplumdaki sanat eğilimini arttırmak ve halkın küçük yaşlardan itibaren sanat bilincini oluşturmak gerekir. Tarihte de görülebileceği gibi sanata önem veren toplumlar daima egemen olmuşlardır. Yani, egemenlik yalnızca silah, savaşla elde edilmez. Sanat ve sanatçıyla da dünya çapında egemenlik sağlanılabilir. Örneğin; Roma İmparatorluğu’nun askeri gücünün yanı sıra sağlam bir kültür ve sanat alt yapısı olması uzun yıllar boyunca geniş bir coğrafyaya hükmetmesini sağlamıştır. Günümüzden bir başka örnek vermek gerekirse, Amerika Birleşik Devletleri gücünü yalnızca sanayisinden almıyor, Hollywood filmleri dünyanın bütün ülkelerinde izleniyor hatta rekorlar kırıyor. Hatta birçok ABD’li ses sanatçısı ABD’den daha çok diğer ülkelerde konserler veriyor. Bu örneklerden de anlayabileceğimiz üzere sanat toplumları bir araya getirir ve ek olarak savaşla elde edilmek istenen bazı kazanımları da beraberinde getirir. Sanatın varlığı insanlığın varlığına işarettir. Bir yerde bir sanat eseri var ise orada en azından bir insan yaşamış demektir. Sanat insan dışında bir canlının yapabileceği bir şey değildir. Sanatçı olmak, her şeyde biraz sanat arayıp bulmak insanı özüne yaklaştırır çünkü insan bedeni de bir sanat ürünüdür. İnsan kendini keşfettikçe sanatını geliştirir. Yani insan kendi olursa zaten sanatçı olmaya yetkindir. Ayrıca gelişmiş ülkelere baktığımız zaman hepsinin sanatla gelişmiş olduğunu görürüz. Yani, hiçbir ülke yoktur ki sanattan önce savaş sanayisine önem vererek gelişsin. Gelişse bile bu görünürde ve geçici bir gelişme olmuştur tıpkı Nazi Almanyası’nda olduğu gibi. Sanatı geri planda tutarak ve hatta sanatçıyı baskılayarak ülkeyi güçlü hale getirebilirsiniz ama gelişmiş bir hale getiremezsiniz. Nazi Almanyası’ndaki sanat sadece yoz bir sanattı ve modern sanatlar tamamen bastırılmaya çalışıyordu ve bu toplumun gelişimini oldukça kısıtlıyordu. Bu gibi uygulamalar sanatı ve sanatçıyı görünürde öyle olmamasına rağmen bitirmeye yöneliktir ve hatta sanatın toplumun gözündeki değerini düşürür. Şunu kesinlikle söylemek gerekir ki toplumlar sanatla var olur, savaşla yok olur. Toplumu yani bireyleri var edebilmek için sanata yönelmek ve savaştan kaçınmak gerekir. Sanata yöneldikten sonra bile savaşa meyledilirse var olan sanat eserleri Saint Matthew and the Angel gibi kaybedilebilir ve her sanat eseri kendine münhasır olduğu için asla yeri doldurulamaz… Alper Furkan HAMAVİOĞLU Fotoğraf: Caravaggio, Michelangelo Merisi. (1602). Saint Matthew and the Angel. Demre ERTEM Çocukluğumuzun Dünyası Ütopya Çocuklar hep bir an önce büyümek ister çünkü büyüyünce her şeye sahip olabileceklerini, istedikleri her şeyi yapabileceklerini düşünürler. Öyle görmüşlerdir hep. Büyükler onlardan daha çok şeye sahiptir; telefona, bilgisayara. Mesela onlar arkadaşlarıyla tek başına dışarı çıkar ama biz çocukların bazı şeyleri yapmamıza hiç izin verilmez. Ben de bunları istedim ama her çocuğun aksine kendimle çeliştim ve hiç büyümek, okula gitmek istemedim. Sanki bu dünyaya gelmeden önce bana hayatın ne kadar zor olduğunu göstermişler gibi. Tabii ki nedenini bilmiyorum, belki de küçükken hatırlamadığım bir sarsıntı yaşadım. Sanırım ebeveynlerimin yaşlarının büyük olması, bende onları kaybetme korkusu yaratmış olabilir. Belli ki anlamıştım, ben büyüdükçe onlar da yaşlanacaklardı. Bunu düşündükçe ağladığım zamanlarım oldu. Bu yüzden Emrah Serbes’in Deliduman romanında beni etkileyen daha dokuz yaşındaki Çiğdem’in kendisiydi. Bir dünya düşünün, pardon bir ütopya demeliydim. İçinde herkesin yeni doğan bir bebek kadar günahsız olduğu bir dünya olsun. Hayalinizde canlanan tablo nasıldı? Benim aklıma ilk rengarenk bir çiçek bahçesi geliyor, tertemiz havayı solumak istiyorum ve istemsiz bir şekilde gülümserken buluyorum kendimi. Ne bir günah var ortada ne de bir şüphe; oksijeni bol temiz bir bahçe gibi. Bana kalırsa işte bu huzur demek. Orada hiç düşünmeden sırtını yaslayabileceğin binlerce insan olacak mesela. Ama maalesef imkansız böyle bir dünya. İşte asıl problem de bu; para, pul, iş, aş, aşk değil dertlerimiz, güvensizlik tek problemimiz. Çocukluk da bu yüzden güzel işte; güvenmemek için bir sebebin yok. Fakat ne zaman bir oyuncağını çaldırırsan işte o zaman başlar problemler. Anlarsın ki asla sırtını dönme insanlara yoksa her an bıçaklanabilirsin. Rekabet için sen de masumiyetini kaybedersin. Büyüdükçe çoğalır bıçaklanma riskin, çünkü hırslar artar ve böylece masumiyet yok olur. İşte bu yüzden zordur yetişkin olmak, artık öğrenirsin ki her koyun kendi bacağından asılır. Yalnız geldik, yalnız gideceğiz… Demre ERTEM Hepimiz bu dünyaya çeşitli ruhlarla geldik ancak birçoğumuz hayatın akışında kendimize yer ararken benliğimizden uzaklaşıp ruhlarımızı kaybettik. Yine çocukluk da ruhların hala var olduğu küçük bir dönem, aslında kendi içinde apayrı bir dünya. Bazen çocuklara bakıp dünyanın aslında ne kadar renkli olduğunu hatırlarım. Oynadıkları oyunlardan, konuşmalarından hatta ses tonlarından bile ne kadar farklı olduklarını görürüm. Romanda Çağlar kardeşi için şu sözü söylemişti: "Bu ruhsuz dünyaya ruhunu bağışlamak için dans ediyordu." (Serbes 98). Bu bana dünyanın ruhunu uyandırmanın çocukların elinde olduğunu göstermiş oldu. Düşündüm ki eğer ben onlara bakınca benliğimi hatırlıyorsam, bunu herkes yapabilir. Ancak Çağlar'ın dediği gibi bir bağış değil bu, bence sadece bir yol gösteriş olacaktır. Hep denir ya ailelerde çocuklar evin neşesi diye, gerçekten de durum aynen öyle. Keşke bizler de ruhlarımızı kaybetmeyip onlar kadar neşeli olabilsek. Umarım bir gün bütün dünya olarak bunun bilincine varır ve içimizdeki ruhu sonsuza kadar ortaya çıkarabiliriz. Sadece bir gün olsun çocuk gibi davranın, kimseyi kırmayın ve herkese güvenin. İçinizdeki ruhu ortaya çıkardığınızda aslında dünyanın ne kadar güzel bir yer olduğunu görebilirsiniz. Aynı çizgi filmdeki bir söz gibi: "Eğer uslu bir çocuk olursanız bir gün belki siz de şirinleri görebilirsiniz." Şimdiye kadar bu sözün sadece çocukların yaramazlık yapmaması için söylendiğini düşünürdüm. Ancak şimdi farkına varıyorum ki aslında uslu derken masumluğu, şirinlerden bahsederken de dünyanın güzelliğini kastetmiş olabilirler. Hayatın kıymetini bilin. Hep çocuk kalmanız dileğiyle... Kaynakça: Serbes, Emrah. Deli Duman. İstanbul: İletişim Yayınları, 2014. Melisa rabia çelik Önemli Olan Vitrin Değil, İçerik! Tüm dünyada sosyal medyayı kullanmayan bilmeyen kalmadı artık. 7’den 77’ye herkes Facebook’tan Twitter’dan haberdar. Kullananlar çok yoğunlukta ama şu an kullanmayanların çok büyük bir kısmının hesabı önceden olmuştur, gereksiz gördükleri için ya da ihtiyaç duymadıkları için kapatmışlardır. Sosyal medyada dolaşırken gözünüze takılan fenomen hesaplar mutlaka vardır. Bunların çoğu hayattan detaylarla ünlü oldular, herkesin bildiği ama çok da farkına varılmayan detaylar bunlar. Bir elbise çıktı rengi tartışıldı, hem de günlerce… Fotoğrafların altına kırmızı bir şerit çekildi, fotoğraflarla ilgili yorumlar yapıldı, o günlerde ne popülerse. Sıradan bir belediye işçisinin askerlik anısı popüler oldu, insanlar ona güldü. Filistinli bir baba dans etmeye utanan kızını cesaretlendirdi, gündem değişti. Bunun gibi binlercesi… Asıl konuysa, hayat kadrajındaki karelerimizin birleşirken baktığımız yönler. Aynı karede olup anlık geçip giden binlerce insan. Albenisi olmayan, dış görünüşünden bir şeye benzetemediğimiz için yok saydıklarımız. Üzerindeki 20 senelik kazağını giyen işçi emeklisi yaşlı amcamız. Ama üzerinde binlerce liralık montuyla yürüyen ya da milyon liralık arabasının içinde güneş gözlüğüyle geçen genç bir adama sadece bizim gözlerimiz değil aynı kareye sığdığımız bütün gözler çevrilir. Kim bakar elinde siyah poşetiyle altın gününe giden teyzeye ya da pazar arabası taşıyan genç bir hanıma… Upuzun sarı saçları olan, renkli gözlü, uzun boylu, çokça dekolteli genç kıza, genci yaşlısı, kadını erkeği demeden herkes şöyle bir göz ucuyla da olsa bakar. Önemli olan kadraja girebilmek değildir, kadrajda ne kadar yer kapladığın da ya da o sırada ne yaptığın da çok önemli değildir, eğer normal insanlardan çok farklı hareketler yapmıyorsan. Önemli olan dikkat çekebilmektir, öyle ya da böyle insanların hayatında o anlık yer etmeyebilirsin ama gazete almaya giden Ahmet Amca kadar silik de kalmazsınız. İşte bahsettiğimiz o bütün internet fenomenleri, başarılı sanatçılar halkın arasından, yani bu karakterler üzerinden prim yaparlar. Çünkü bambaşka hikâyeleri vardır hepsinin. Genelde düşük standartlarda yaşarlar. Bu nedenle orta halli ve yüksek gelirli kesimin anlayamadığı duygu değişimleri olur. Çünkü imkânsızlık nedir bilmeyen insan imkânsızlıklarla başa çıkmanın ne olduğunu hiç bilmez. Bu nedenle ilgi çekici gelir. Pek çok silik karakterin derdiyle sevincini kıyaslarsak rahatça görebiliriz, bir futbol sahasının içindeki pinpon topu gibidir. Dertleri kocaman olur sevinçleri ise küçücük ama buna rağmen dikkat çeken bir ayrıntı vardır; küçük sevinçlerini büyük duygularla, sonu gelmez acılarını ise artçı sarsıntılar şeklinde yaşarlar. İşte asıl ilgi çekici olan, diğerlerine garip gelen budur. Anlam veremezler bisiklet alınan çocuğun neden o kadar sevindiğine, çünkü kendi çocukları bisikleti beğenmez hâldedir. Grip olunca 3 gün yataktan çıkmayan hanımefendi anlayamaz kanserle boğuşurken ev bütçesine katkı yapmak için temizliğe giden kadının hâlinden.İşte bu insanlar günlük hayatta karşınıza çıkınca şöyle bir bakar geçersiniz, ama televizyon dizilerinde ya da sosyal medyada görürseniz farklı bir gözle bakarsınız. Göknur Gündoğan da Aradaki 7 Fark kitabında bu günlük hayattaki dikkat çekmeyen karakterleri öyküleştirmiş. Aslında herkesin eşit olduğunu, hepsinin insan olduğu için değeri olduğunu anlattı bana. Bu düşünceye sonuna kadar destek vermişimdir ama artık sokakta yürürken sadece ilgi çekici insanların üzerine bakmayacağım, sıradan görünen insanların gözlerinin içine bakmak kesinlikle daha çok hayat tecrübesi, daha çok yaşanmışlık anlatacak bana. Kaynakça: Gündoğan, Göknur. Aradaki 7 Fark. İstanbul. Alakarga Yayınları, 2016. Ezgi Nur Güngör Sergilenen Hayatlar Kendimizi birilerine beğendirme ve kabul ettirme çabamız ne kadar ileri gidebilir sizce? Bu sorunun cevabı, beni soruyu ilk düşünmeye başladığımdan beri oldukça korkutmuştur aslında. Çünkü bence bu durumun bir sınırı yok maalesef. Ve gelişen dünyada elimize geçen sosyal medya ve teknolojinin yarattığı yapma hayatlar, kendimizi insanlara bir ürünmüş gibi daha da fazla sunmamız için sonsuz bir kaynak işlevi görüyor. Tabii bu sırada da bizlere benliğimizden pek çok parça kaybettiriyor. Peki siz bu sonsuzluğun içinde ne kadar kötüsünü hayal edebilirsiniz ve bu sonsuzluk sizden neleri koparabilir sizce? Bu sorulara cevap vermeden önce neden kendimizi beğendirme çabasında olduğumuzu düşünmeliyiz bence. Bana kalırsa aslında bu çok masum bir istekle başlıyor. İnsanların içinde bizim de varlığımızın kabul edilmesi, bizim görüşlerimizin değerli olarak görülmesi, bence şu dünyadaki varlığımızı kanıtlayan tek şey. Ve bizler de bunu kanıtlamak istiyoruz. Düşünün, bir ortamda siz konuşmak isteseniz de size söz hakkı düşmediği ya da sizin kendinizi önemsiz, olmasa da olur gibi hissettiğiniz ortamlar olmuştur mutlaka. İşte böyle zamanlara biz çözüm ararken teknolojinin bize sunduğu nimetlerden biri olan sosyal medya devreye giriyor. Evet, bu noktada sosyal medya düşüncelerimizi kimsenin izin vermesine ya da bizi önemli görmesine gerek kalmadan düşüncelerimizi çok uzaklara ulaştırma imkanı veriyor. Fakat bunu abartarak yanlış anlayan bizler, bu durumu bir kabusa dönüştürüyoruz bence. En baştaki o isteğimizi koruyamadan yeni bir dünyada yeni bir varlık oluşturuyoruz, kendini milyonlara beğendirmek ve vitrinlerde parlamak isteyen, dışarıdan hayranlıkla bakılan ruhsuz ürünler. Kitap okumadığı halde kitap resmi paylaşarak okuyan bilgili insan imajı vermeye çalışanından, sevmediği ve konuşmadığı insanlarla bir arada olduğu halde fotoğraflar çekinip mutluluk resimleri paylaşanına kadar daha birçok örnek var bu kabus dolu dünyada. Black Mirror'ın bir bölümünde ise bu durumun bir tık daha ilerisi olan insanları yalnızca sosyal medya ortamında değil gerçek hayatta da yalandan davranışlara sürükleyen, herkesin birbirini puanlandırma teknolojisi endişelendiğim bu durumu gözümde daha da korkunçlaştırdı. Bu korkunç dünyanın bizden neler koparabileceği sorusunun cevabını söylemek ise bu örneklerden sonra çok basit bence: Bir kere geldiğimiz şu dünyada yaşayabileceğimiz gerçek hayatı ve korumaya çalıştığımız varlığımızı yani kısaca her şeyimizi diyebiliriz. Mutlu olmadığımız bir dünyada mutluymuş gibi davranmak, sevmediğimiz bir insana sırf diğer insanların gözünde kötü olmamak için çok iyi davranmak, bizim olmayan hayallerin peşinden koşmak, biz beğendiğimiz halde başka insanlar beğenmiyor diye yapmadığımız etkinlikler... Sosyal medyanın yarattığı etki daha ileri seviyede bu tür şeylere sebep oluyor aslında Black Mirror'da da bunun birçok örneği olduğu gibi. Sonunda da içinde bulunduğumuz bedenin içine hapis kalmış,