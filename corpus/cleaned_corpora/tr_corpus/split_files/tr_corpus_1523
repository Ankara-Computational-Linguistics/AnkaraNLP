Melikşah gibi büyük sultanların anıları ile dolu Selçuklu başkenti Rey güller şehri İsfahan Şiraz, Tebriz ve Gürcistan bölgeleri ok, kılıç ve demir mızraklarla silahlanmış zırhlı barbarların girişini ve geçişini izledi. Yine Çin usulüne göre özenle tutulan listelere buradaki bütün ganimetler tek tek kaydedildi. Şehirlerde, zapt edilen malları korumak üzere kısa sürelerle birer Moğol birliği bırakıldı ve bütün mallar, idareci olarak Moğol bir Daroga'nın (vali) idaresine verildi. Son Harezmşah, önce Astrabad'a, oradan da Hazar Denizi'nde küçük bir adaya kaçtı ve ülkesinin kaderi henüz belli olmadan, 1220 yılında burada öldü Cengiz Han'ın öncüleri geldiğinde, mezarına götürüldüler. Oğlu Celaleddin, babasının ölümünden sonra işgalcilere karşı öyle yiğitçe savaştı ki, İranlılar ve Türkler karşılarında anayurtlarındaki efsanelerden birinde adı geçen yeni bir Rüstem bulduklarına inandılar. Ama bütün çabaları, yerlilerin tüm direnci gibi başarısızlıkla sonuçlandı. Ülke, doğudan gelen kâfirlerin eline düştü ve yerli halkın büyük bir çoğunluğu, Moğol İmparatoru tarafından yönetilmeye alıştılar. Ayrıca Moğol hükümdarlarına karşı ayaklanmanın doğurabileceği sonuçları çok iyi biliyorlardı, zira işgalciler hiçbir ayaklanmayı affetmiyor ve direnen herkes yasada öngörülen acımasız cezaya çarptırılıyordu. Moğol fetihlerinin abideleri olan tahrip edilmiş şehirlerin ve insan kemiklerinden oluşan tepelerin görüntüsü, aklı başında olan herkese uyarı olarak yetiyordu2. Selçukluların yardım etmesini ummak boşunaydı Son Harezmşah'ın mücadelesini kendi mücadeleleri olarak benimsemek yerine, uzun zamanlardan beri soydaşları ile yapılan savaşlara alışık olan Selçuklular, Harezmşah Celaleddin'e karşı Ermenistan bölgesindeki sınır için savaşmışlardı. Böylece farklı uluslara ait insanlardan oluşan tebaa, Cengiz Han'ın ve oğullarının imparatorluğunda sakin ve umutsuzca hayatlarına devam ettiler. Cengiz Han, 1226 yılındaki ölümünden birkaç ay önce, geri dönmüş olduğu Çin'deki karargâhında kurultayı topladı ve çok hızlı bir şekilde fethetmeyi başardığı toprakları oğulları arasında dağıttı Türklerin anayurdunu Çağatay'a, Harezm ve Yukarı Kafkasya'yı Batu'ya ve İran'ın tamamını, çok kısa bir zaman sonra ortadan kaybolacak olan Tuli'ye verdi. Cengiz Han'ın, hiçbir dine ve ırka iltimas geçmeme, aksine hepsine aynı muameleyi gösterme ve her eyaletten uygun bir miktarda vergi alma prensibine sadık kaldılar ve bu sistem, Moğollardaki gelişmenin en önemli nedenlerinden biri kabul edildi3. Batı'da, Çağatay'ın 1242 yılında ölümünden beri, mevkiini doğudan üzerine gönderilen Bisü'ye karşı sürekli olarak savunmak zorunda kalan Moğol hükümdarı Kara Hülagu hüküm sürüyordu. Bu hükümdar Haşşaşinlere boyun eğdirmişti ve zamanla İran'ın bütün eyaletleri ona hak ettiği saygıyı gösterdi. Gerek İran'da, gerekse komşu bölgelerde boyun eğdirilen Türklere idarede büyük görevler verilmişti. Bu sayede Mesud Bey, Türkistan valisi olmuş ve soydaşlarından bir çoğu önemli mevkilere yükselmişti. Hülagu'nun Moğol İmparatoru Kubilay tarafından 1263 yılında Batı hükümdarı ilan edilen oğlu Mübarek Şah, o dönemlerde Müslümanlığa geçmiş ve gerçek bir Türk'ten ayrılamaz hâle gelmişti4. Hatta, Selçuklular ve Harezmşahlar zamanında her yerde İran'ın etkisi hissedilirken, gelirken çölden birçok Türkmen'i de beraberinde getiren Moğollar sayesinde, artık Türk dil ve geleneklerinin tekrar yaygınlaşmaya başladığı söylenebilir. Anadolu'da aynı biçimde dil ve moda konusunda bir değişim başladı Sultan I. Alaeddin Keykubad döneminde yaşayan ünlü şair Celaleddin-i Rumî sadece Farsça yazmıştı5 ve görkemli bir saray hayatına sahip olan Sultan Alaeddin'in kendisi Fars edebiyatının en büyük destekçileri arasında gösterilirdi. Türk dili, ancak Moğollar geldikten sonra kullanılmaya başlandı. Buna göre Moğollar, Türklüğü daha önce de bahsettiğimiz gibi İran kültürünün onlarda bıraktığı izlerin üzerine yeni bir Bizans kültürü tabakası ile kapatmaya başlayan medenileşmiş Selçuklulardan daha iyi korumakta idi. Bizanslılar, İran'daki Türkleri yenen Bağdat'taki halifenin ağzına eritilmiş altın döken6 at suratlı kaba derilerden yapılmış kirli kürkler içinde gezen ve temizlenmemiş koyun bağırsakları ve insan etiyle beslenen7 Tatarların 8 gelişine dair haberleri dehşetle karşıladılar. Ama topraklarını bu vahşi Tatarlara karşı korumak için yeterince araca sahiptiler. Tatar Hanı'nın Bizans İmparatoru'na gönderdiği elçiler, uzun ve yorucu yollardan geçirilip, İznik'e vardıklarında, karşılarına mümkün olduğunca sert görünmeleri emredilen askerler çıkartıldı ve imparator, onları elinde kılıcı, yüzü peçeli bir şekilde tahtta oturarak karşıladı9. Bizans, Moğollara vergi ödemeyi vaat etti. Bunun dışında, nasıl daha önce Moğollar kadar hoş tutulmayan Türk sultanlarına nüfuzlu Rum ailelerinin kızları ile evlenme izni verilmişse, Cengiz hanedanı mensuplarının Almelik'teki merkezlerine nüfuzlu ailelerin kızlarını eş olarak vermeye hazırdırlar. İmparator Mihail'in Hülagu Han ile sözü kesilen kızı Maria, hanın aniden ölmesinden sonra onun yerine geçen Abaka tarafından aynı saygı ve onurla karşılandı ve başka bir kişiyle de olsa akrabalık bağı kuruldu. Tuna boylarında hüküm süren Tatar Nogay'a da imparatorun kızlarından biri verildi10. Yine Maria adında başka bir Bizans prensesi, gönüllü ya da gönülsüz, Harbende Han'ın eşi olarak Moğolların Kraliçesi oldu11. Batılılarda olduğu gibi, doğudaki Hristiyanlar da elçi olarak dindar rahipleri tercih ediyorlardı, zira bayrakları altında birçok Nestoryen barındıran Moğollar, onlara özel saygı gösteriyorlardı12. Abaka'nın eşine, Konstantiniyye'nin ünlü Pantokrator Manastırı'nın baş Papazı eşlik ediyordu. Tatarlara yapılabilecek bir diğer hizmet, Karadeniz dolaylarında sürdürdükleri köle ticaretini desteklemekti13. Bütün bu vaatler işe yaradı ve Moğolların Bizans'ı istilası engellendi. Sadece 13. yüzyılın sonlarına doğru bir kez İznik'in en kaba barbarların eline düştüğü haberi yayıldı, ama sonra bunun doğru olmadığı anlaşıldı14. Moğollar ve Türkler, etnik olarak aynı kökenden gelmekte idi ve yürüttükleri siyaset temelde birbirinden çok farklı değildi. Buna rağmen, Anadolu'daki Türklerle böyle iyi ilişkiler kurulamıyordu. O dönemlerde Türklerin büyük bir çoğunluğu artık Moğolların hükmü ve hizmeti altına girmişti. Gıyasettin ve ondan sonra gelenler, Moğolları ya kaçıracak ya da onlara boyun eğecek, daha doğrusu Moğollu Darugalara (valilere) yer açmak için ortadan kaybolacaklardı. 1242 yılında yapılan büyük Tatar seferiyle Moğol Han'ı Erzurum Şehri'ni de barındıran Ermenistan'ın tamamını ele geçirdi. Gıyaseddin, Erzincan'da büyük bir mağlubiyete uğradı Sivas-Kayseri hattı ve Ankara-Amasya hattı yitirildi ve Selçuklular, vergi ödemeye ve her yıl atlar, av köpekleri ve altın işlemeli brokar elbiseler vermeye zorlandılar15. Türklerin, toplanan bütün değerli eşyaları bir parça ekmek için takas etmeye Rumlara geldikleri kıtlık yıllarında16 bile Selçuklu Sultanı yeterince zenginliklere sahipti 1248 yılında Fransa Kralı IV. Louis'nin karargâhında, sultanın altın külçelerinden ve şahane çadırlara sahip olan subaylarının zenginliğinden hayranlıkla bahsedilirdi17. Moğolların ikinci kez saldıracaklarına dair rivayetler asılsız çıktı hanın adamları, kaçak Harezmşahları takip edip, yok etmek için Suriye'ye yöneldi18. Selçuklu Sultanı bu esnada Rum İmparatoru'nu ittifak yapmaya ikna etmek için Trablus'a geldi19. Ama beklenen savaş çıkmamasına rağmen, Türk-Moğol sınırı huzura kavuşmadı. Düşman, topraklarını gittikçe daha da genişletti ve Tatarların bir kez işgal ettikleri yerler, bir daha bırakılmayıp, Çin hesaplama prensiplerine göre değerleri tespit edildi ve kullanıldı20 Selçuklular, sürekli meydana gelen küçük savaşlar için birçok Hristiyanı da hizmetlerine aldılar ve gelecekte Bizans tahtına çıkacak olan Mihail Paleologos bu Hristiyan birliklerinden birinin başında savaşa girdi21. Selçuklu devleti, Selçukluların savaşçı olarak eski ünlerini tekrar şahlandıracak bir meydan muharebesi yapılamadan dağıldı. Sarayında kendi adamları tarafından öldürülen, zayıf kişilikli II. Gıyaseddin Keyhüsrev'in en büyük iki oğullarından büyüğü, II. İzzeddin Keykavus, hükümdara tâbi olduğunu gösteren hilatı almak üzere küçük kardeşini Moğol hükümdarına göndermek zorunda kaldı. Tatar karargâhına vardıktan kısa bir süre sonra Selçuklu şehzâdesi, vasal olarak Gujik Han'ın seçimine katıldı. Seçilen yeni Moğol Han, II. Gıyaseddin Keyhüsrev'in ikinci oğluna Selçuklu tahtını verdi. Tahtı elinden alınan II. İzzeddin Keykuvas gibi, IV. Rükneddin Kılıç Arslan da Rum bir annenin oğlu idi Türkiye Selçukluların veziri ise bir mühtedi idi. Bu vezirin, kardeşler arasındaki taht mücadelesi yüzünden bozulan Selçuklu Devleti birliğini tekrar geri getirme çabaları başarısız oldu, ama Moğollardan bu arada biri Ermenistan diğeri de merkezi Konya olmak üzere doğuda ve batıda iki Selçuklu devleti oluşturma izni aldı. Devletin bölüşülmesinde avantajı yine elinde bulunduran II. İzzeddin Keykavus, hanın defalarca talebi üzerine, diğer kardeşi II. Alaeddin Keykubad'dan onu Moğollar huzurunda temsil etmesini istedi, ancak II. Alaeddin Keykubad, Moğollarla buluşmak üzere çıktığı yolda hayatını kaybetti. II. İzzeddin Keykavus ve IV. Rükneddin arasındaki taht mücadelesi devam etti. Bu mücadeleye Moğol liderleri, Kürt beyleri ve İsaak Dukas Murtsuflos yönetimi altında yardımcı Bizans birlikleri de katıldı. Sultanlardan daha büyük olanı (II. İzzeddin Keykavus), daha önce babasının Trablus-Şam'a gitmesi gibi, yardım istemek üzere Sard'a geldi ve bunun karşılığında kısa süreliğine Menderes kıyılarındaki Denizli'yi verdi22. Buna rağmen II. İzzeddin Keykavus, düşman kardeşleri huzuruna çağıran hanın kararıyla kardeşiyle yer değiştirmeye ve kardeşine tâbi olmaya zorlandı. Onuru kırılan II. İzzeddin Keykavus, eskiden Danişmendlilere ait olan topraklardaki ErmeniTürk Eyaletini terk etti ve bu sefer Hristiyan olan annesi, eşleri ve çocukları ile ikinci kez Bizans İmparatoruna sığındı. Bundan sonra, önce İznik'te, sonra da Konstantiniyye'de Paleologların müttefiki olarak kaldı. Bu arada ailesi şehre yerleştirilirken, kendisi Moğollara karşı iyi görünmek isteyen Bizanslılar tarafından gözaltında tutuldu23. Selçuklu Sultanı artık ellerini Hristiyan kiliselerinin kutsal suyunda yıkıyor onu Hristiyan olarak gördükleri için Bizanslı ruhanî liderler tarafından hediye edilen muskaları taşıyor ve Müslümanlara yasak olan domuz etinin tadına bakıyordu24. Ancak, yemeğini her gün Enez Limanı'nda esir olarak Tatarları düşünerek yemek zorunda kaldı. Asya'da kalan kardeşi IV. Rükneddin Kılıç Arslan ise bu esnada hanın Moğol temsilcisinin gözetimi altında, tıpkı bugün İngiliz subaylarının gözetimi altında yaşayan Rajalar gibi yaşadı. Gıyaseddin Keyhüsrev tahta geçirildi (1267). Enez'de yaşayan II. İzzeddin Keykavus bu arada, imparatorun sefere çıkmasını fırsat bilerek, Bulgar hükümdarı ile anlaşıp, Palaeolog'a karşı bir ayaklanma planladı. İmparator, akıllı düşmanlarından kurtulmayı başardı, ama suçlu olan sultanı serbest bırakmak zorunda kaldı25. Sultan, önce Tuna kıyılarındaki Moğolların hükümdarı Nogay'a sığındı, oradan da Rus Tatarlarının merkezi olan Saray'a geçti. Ölümünden sonra oğlu II. Mesud, burada kaldı. Mahmud'un kardeşi ise Hristiyan olarak Konstantiniyye'de yaşamına devam etti ve asıl adı olan Melik yanında Hristiyan Konstantin adını taşıdı II. İzzeddin Keykavus'un ayrıca bir kızı da vaftiz oldu. Eski kahramanlardan Süleyman Şah'ın zürriyetinin kaderi işte bu idi. Bazı Türkler tarafından tekrar hükümdarlığa getirilmek istenen Melik ya da Hristiyan adı ile Konstantin, sonunda ona karşı olan bir grup tarafından başı kesilerek öldürüldü. Kardeşi II. Mesud, daha şanslı idi. Gıyaseddin Keykavus'tan, zaman içerisinde alay konusu olmuş Selçuklu tahtını almayı başardı 1297 yılında ayaklanan Türk beylerinin isyanını bastırmaya çalışırken öldü. Bizanslı Şahinbaşı İbrahim Paşa tarafından götürüldüğü Nif'te ziyaret ettiği İmparator Andronikos'tan boşu boşuna yardım istedi26. II. Mesud'un ölümünden sonra birkaç yıl daha iki Selçuklu'dan bahsedilir bunlar daha sonra Moğollar tarafından öldürüldü. Sadece I. Alaeddin Keykubad zamanında Türkler tarafından alınan Sinop'ta27, diğer kolları bir bir yok olmuş bu hanedanın bir kolu, Mesud oğlu Gazi Çelebi altında hüküm sürüyordu28. Selçuklu gücünün çökmesi, Anadolu'da yerleşik ona bağlı bütün Türk boylarının yok olduğu anlamına gelmiyordu. Aksine, Moğol hükümdarlığı altında Oğuz boyundan birçok Türk, şehirlerde, kalelerde ve illerde hüküm sürüyordu. Halep'te, Gıyaseddin Keyhüsrev zamanında yapılan çifte evlilikle Selçuklularla akraba olan bir hanedan başta idi29. Mısır'da Eyyubîler'in hükümdarlığı sona ermiş olsa bile onların yerini alan Memlûklar devleti genelde Türk emirleri tarafından yönetiliyordu ve günlük yaşamlarının birçok yönü Türk kültürünün tamamının bir resmini çizmeye yarıyordu. Anadolu'da, Türklerin sadece korkak boyları Moğol baskısına boyun eğmişti hayatlarını hançerle kazanmaya alışık olan yiğit Türkler30 dağlara sığınmışlardı. Dağlarda tekrar eski eşkıyalık günlerine döndüler31 artık Bizans'a ait hiçbir kale güvenlikte değildi ve her gün imparatorlar ve sultanlar arasında anlaşmalarla çizilen sınırlar ihlal ediliyordu. Eşkıyalar, birçok kale, hatta manastırlarda saklanacak güvenli yerler buldular. Menderes kıyılarındaki Tralles Şehri'nde, Strovilo ve Stadiotrachia bölgesindeki Kaistron'da bey gibi davrandılar Rumlar koyun ve öküz sürüleri için onlara boşu boşuna zengin ve verimli otlaklar vermeye çalıştılar sakin köylüler ve çaresiz keşişler Menderes Nehri'nin kıyılarını yavaş yavaş terk etmeye başladılar32. Çetelerin etki alanı Türkler tarafından Balat adı takılan eski Miletos'a kadar gitti. Eskiden küçük savaşlar için burada kullanılan ve güçlü birer okçu olan Makedonyalılar, ehilleştirilmiş birçok Türk gibi tekrar Avrupa yakasına dönen imparator tarafından Bulgarlara ve Epirlilere karşı yapılan savaşlarda kullanıldı33. Rahatsız edici düşmanları yok etmek için Anadolu'ya gelen cesur despot Ioannes, başarısız oldu34. Eski Tralles Şehri'nin yerine, oraya gönderilen Prens Andronikos, adını taşıyacak bir Androkinopolis ya da Paleologopis kurmaya ve binlerce Rumu buraya yerleştirmeye çalıştı. Eşkıyaların lideri büyük komutan Libadarios'u yenmeyi, surları uzun süren kuşatmalardan sonra tekrar yıkmayı ve insanları öldürmeyi başardı. Bizanslı yüksek bir subay olan Parakoimomenos Nostongos, Nyssa Şehri'nde mağlup oldu35. Foça'da, veliahtı için eş aramaya Ermenistan'a giden imparator, Türk deniz korsanları tarafından esir alındı36. Lidya ve Kelbianon'a komutan olarak atanan Filantropenos, büyük ordusunun içinde Girit'ten gelen oldukça güçlü savaşçılarına rağmen, başarılı olamadı. Aynı Filantropenos, daha sonra Türklerin desteğiyle ayaklandı37. İmparator'un vergi memurlarının baskısından bıkan köylüler de Müslüman saflarında savaşmayı yeğlediler38. Rum isyancı nihayet mağlup oldu, gözlerine mil çekildi ve Libadarios, Lidya'yı Bizans İmparatorluğu'na bağladı. Bunun bir sonucu olarak, Türkler, Rodos Adası'nın karşısındaki kıyıyı işgal ederken, yeni komutan Ioannes Tarhaniotes ve Philadelphia Piskoposu arasında savaş başladı39. İmparator I. Andronikos (1282) zamanında durumlarda herhangi bir iyileşme görülmedi. Gediz nehri kenarındaki Manisa'da Türk topluluklarına rastlanıyordu. Bunun üzerine Bizans veliahtı tehdit altındaki bu bölgeye geldi, ama kısa bir süre sonra kendisine bağlı Tuna Eflakları, yani Romenler tarafından yalnız bırakıldı, zira Rus Tatarları ile kısa çatışmalara alışık olan bu birliklere göre Anadolu seferi fazla uzun sürmüştü40. Bir aydan diğerine Elfaklar güzel sözler ve paralar yardımıyla orada tutuldu. Nihayet, kış aylarında veliaht Mihail Manisa'daki karargâhtan ayrıldı ve geri dönüş yolunda, geceleri dağlarda yaktıkları ateşleri tüm tepelerden görülen Türkler tarafından takip edildi. Bölgedeki insanların bir kısmı imparatorun ordusuna sığınırken, diğerleri Bergama, Edremit ve Lapseki şehirlerine ya da Bizans aristokrasinin yazlık evleri ile ünlü Büyükada dışındaki diğer adalara kaçtı41. Çaka Bey zamanında olduğu gibi, adaların yakınında yerleşik Türkler filolar kurmuşlardı. Bu filolar şimdi kuzeyli soydaşlarına destek olmak üzere ortaya çıktı ve Türklerin gemileri Rodos, Sakız, Sisam ve Kerpe Adalarının etrafındaki sularda görüldü, hatta Siklat Adalarına kadar geldiler42. Ayrıca Bozcaada'yı da ele geçirdiler43. Daha sonra Manisa'da eski Bizans mareşallerinden Attaleiotes bağımsızlığını ilan etti onu, Assos'ta Mahrames adında biri izledi ve sadece Moğol Hanı'nın kesin emri olduğu için Türkler tarafından rahat bırakılan Alaşehir'deki44 durumun da aynı olduğu tahmin edilmekte idi. Kont Roger'in yönetimi altındaki Navareseler ve Katalanlar, Eflakların yerine imparatorluğunu savunucuları olarak Anadolu'ya götürülmeleri de işe yaramadı Trablus, Türklerin eline düştü45. Bu eyaleti savunabilmek için Kont Roger, Efes, Birgi, Alaşehir ve Sakız, Midilli ve Limni adalarından yüksek paralar almak zorunda kaldı46. Ödeme yapmak istemeyen Manisa, imparatorun paralı askerlerine yiğitçe direndi47. Tüm bu hadiseler Türklerin saldırısını hızlandırmıştı. Moğol hükümdarının ölümünden sonra Alaşehir yeniden kuşatma altına alındı48. Yerlileri, Skiros'a sığınan Sakız Adası, barbarların eline düştü49. Edremit ve Foça, Cenevizli bir serüvenci olan Manuel Zaccaria'nın bu bölgelerde şap çıkartmak üzere buraya yerleşmiş olması sayesinde kurtuldu50 Taşöz Adası yine aynı Cenevizli'ye aitti51. Durum o kadar çaresizdi ki, basit bir korsana Bizanslı bir büyük Amiralin rütbesi verildi52. Han'ın, Anadolu topraklarında huzuru sağlamak için akrabalarından birini göndereceğine söz vermesine rağmen, Efes kaderinden kaçamadı ve alındı yerlileri öldürüldü ya da Tire'ye götürüldü53. Rodos Adası ise sadece Konstantiniyye'de Hristiyanlık Kardeşleri olarak bilinen Rodos Şövalyeleri tarafından alındığı için kurtuldu54. Ada, resmi bir sözleşme ile kendilerine verildiği takdirde, Türklere karşı 300 savaşçı göndermeyi önermişlerdi. Dağlardan inmiş olan Güneyli Türkler, artık karışık bir soyağacı göstermeye gerek duymayan emirlerin veya beylerin emri altında idi. Onlar, tebaalarını yeni Moğol sistemine göre değil, eski Selçuklu sistemine göre yönetiyorlardı. Baş komutanların tüm haklarına ve yetkilerine sahip değildiler, aksine verdikleri emirlerin yanında geleneklerle gelen yasaları da uygulamak zorundaydılar, ama fethettikleri ve yönettikleri bölgelerin çoğu onların adını taşıyordu. Bu emirlerden biri, tarihçi Pachymeres tarafından Alisyras olarak tanıtılan Alişîr'di. Moğol hanı büyük Kazan Han'ın ölümünden sonra Alaşehir'i kuşattı ve güçlü surlarla çevrili bu şehri almayı başardı55. Germe ve Kırkağaç'ta Bizans İmparatoru'nun Eflak birliklerine karşı savaşan Türk birliklerinin komutanı idi. Bir seferinde, ülkeden kaçıp, kendisi gibi bir emir olan komşusuna sığınmak zorunda kaldı, ama kısa bir süre sonra geri döndü ve Menderes kenarındaki Tripolis'i alarak, bütün akınlarını buradan düzenlemeye başladı56. Eski başkent Konya, baştan beri elinde idi, ama O, eski onurlu Selçuklu Sultanı ünvanını almaya kalkışmadı. Rodos Adası'nın karşısına kadar uzanan Antiochetta bölgesi yine ona aitti. Yeni Türk devletinin en önemli limanı olan Alanya'da memurları gümrük vergilerini topluyordu57. Nüfusu genelde Türklerden oluşan Karaman, Ermenek ve Larende Sıradağları'nın ötesinde kuzeydoğuda, Türklerin Alaşehir dediği büyük Rum şehri Philadelphia ve Aksaray gibi, I. Kılıç Arslan58 zamanından kalma Selçuklu şehirleri onun yönetimi altında idi. Alişîr'in tebaasına, merkezleri olan Karaman Şehri'ne göre Karamanlılar dendi59 ve daha sonra 14 şehir ve 150 kaleden oluşacak güçleri yüzünden Alişîr'den sonra gelen Kapadokyalı beyler, Avrupalılar tarafından Büyük Karamanlılar olarak anılacaklardı. Anadolu'nun iç bölgelerine yerleşen bu Türk beyi, 14. yüzyılda atları sarı ve yeşil örtülerle süslenmiş binlerce atlıya sahip olacak ve kuşatmalar sırasında Rum kökenli makinelerden oluşan araçlar kullanacaktı60. Karaman Beyliği'nin güneybatısında, Lampron Şehri'ndeki Letunidler gibi bir dizi Küçük Ermenistan prensleri Haçlı Seferleri'nden sonra da Sis'te bir kral hüküm sürüyordu. Sis'teki Katolik olan Ermeni Kralı Hetum, daha sonra Minorit rahiplerinin elbisesini giydi ve Peder Johann adını aldı61. Ermeniler, artık eskisinden daha güçlüydüler ve liman şehri Korikos (Korgos), batılıların uğrak yeri hâline geldi, ama 14. yüzyılın başlarında başkentlerini ateşe veren Suriye ve Mısır Araplarının saldırılarına maruz kaldılar62. Alişîr'in sahip olduğu bölgelerin kuzeyinde Türk Teke beyi Antalya Limanı'nı ve yakınında birkaç yeri eline geçirmişti. 14. yüzyılın ortalarında sahip olduğu yerlerin 12 şehir ve 25 kale 63 olduğundan bahsediliyordu ama Türk komşularına göre Teke Beyi fakirdi 64. Sakarya Nehri'nin güneyinde, Ankara ve Amasya krallıklarının yerine geçen Germiyanoğulları, adını başka bir Türk beyinin yerleştiği Kütahya dolaylarındaki eski Germiyan Şehri'nden almıştı. Karamanlı komşuları için tehdit oluşturacak kadar güçlü olmalarına rağmen, Germiyanoğulları Beyi'nden, 14. yüzyılın karmaşalarında nadiren ve çok daha sonraları bahsedilir. Antalya Körfezi'nin diğer kıyısında bulunan Likya sahillerinin kuzeyinde eski Karya Uygarlığı'nın bulunduğu yerler, Germiyanoğulları Beyi gibi tarih sayfalarında çok daha sonraları yer alan Menteşe Bey'in yönetiminde idi. Tarihçi Pachymeres, bu beyin varlığını kabul eder, ama ondan bir Karamanlı olarak bahseder65. Rumlar, Libadarios tarafından yönetilen Tralles Şehri'ne saldırısı sırasında ona Palpakis adını verdiler. Tralles Şehri'ni yerle bir eden Menteşe Bey, kuşatma altındaki şehirden kaçıp, kendisine sığınan Hristiyanları öldürten ve zaferini Moğol usulüne göre her yeri kan gölüne çevirerek kutlayan acımasız bir barbardı66. Alanya'ya yerleşen, Katalanlar zamanında Bizanslılardan Sard Şehri'nin yarısını talep etmiş olan Alanya Beyi'nin bağımsızlığı uzun sürmedi67. Menteşe beyinin isyancı damadı Sasan Bey (Şehinşah)68, Aziz John'un bir kilisesinin, Türkler tarafından Ayasuluk adı verilen ve İtalyanlar tarafından Alta Logo , yani Yüksek Yer diye çevrilen69 bu adı taşıyan zengin ve eski Efes Şehri'ni yönetirken, büyük ve zengin İzmir Şehri ile Balat dolayları Aydın Beyi'ne aitti. Sasan Bey'in ölümünden sonra şehir Aydınoğulları tarafından alındı ve Rum nüfusu ya öldürüldü ya da Tire'ye götürüldü. Türk adı Manisa olan ve Katalan birliklerinin saldırısına direnen Manisa, Saruhan Bey tarafından zapt edildi70. Kısmen ülkede yerleşik, kısmen Moğol ordusu ya da Moğol hükümdarlığı sırasında yerleşen Türkmenlerden gelen Türkler, Kuzey Anadolu'ya yerleşmişlerdi. Beylerinden bazıları Bizanslılar ile iyi ilişkiler yürütüyor, hatta zaman zaman Bizans'ın hizmetine bile giriyordu. Asya ve Anadolu için çok önemli ve değişken olan bu yılları anlatan tarihçi Pachymeres, dul eşi Melanudion'da Filantropenos tarafından esir tutulan bir Selim Bey'den71 Bizans sarayında şahincibaşı olan İbrahim Paşa'dan72 ve Hristiyanlığa geçerek İzmit'e komutan atanan, kızı da Süleyman adında bir beyle evlenen Moğol asıllı bir komutandan73 bahseder. O dönemin diğer beylerinin yanında başka Türk topluluklarından da bahsedilir74 Karadeniz'de kısa bir süre için Kutluk Kaim (Aksak Kaim)75 diye adlandırılan biri hüküm sürüyordu. Bizans ordularında, önceki gibi kendi komutanları altında çarpışan Turkopol diye anılan Türk asıllı Hristiyanların76 yanında, halktan gelen ve sadece Türk denen askerler vardı77. Epir'de komutanlarının adından Rimpsan diye bahsediliyordu78 Atar adında biri, Misia'da eşkıya başı olarak geçimini sağlıyor ve Lüblüce Şehri'ni rahatsız ediyordu yardıma çağrılan Algomabarlar daha çetin eşkıyalar çıktılar ve bahtsız insanları, işbirliği yaptıkları Atar'ın birlikleriyle baş başa bıraktılar79. Midilli Adası'nın karşısında, Laminses olarak da adlandırılan Kalames80 adında bir Türk, ölümünden sonra, yeni yüzyılın ilk 40 yılında hâlâ hayatta olan oğlu Karesi Bey'e bıraktığı bir beylik kurmuştu. Karesi Bey, İmparator Mihail zamanlarında henüz Bizans'a ait olan Bergama Şehri'nde hüküm sürüyordu81. Edremit ve Midilli Adası, 14. yüzyılın ilk yarısında henüz Bizanslıların elinde idi, tıpkı Foça'nın Cenevizli hükümdarın elinde olması gibi ancak bu dönemden sonra, gerek Edremit, gerekse Balıkesir, Mahran ve Kızılca Karesi Bey'i82 tarafından ilhak edildi. Bizans İmparatoru'nu Foça'da esir alanlar, yine bu Karesi Bey'in denizcileri idi83. Aslında Bizans İmparatorluğu'nun sınırını çizmesi gereken Sakarya Nehri'nden sonra başlayan Karadeniz kıyılarından Paflagonya'ya, oradan Konstantiniyye'deki Paleologun akrabası olan, Trabzon'daki Komnenoslu Laz hükümdarın 84 yönetimi altındaki bölgelerin başladığı yere kadar uzanan bölgeler, Umur Bey'in idaresinde idi85. Kromna, Amasra, Tios ve Ereğli henüz Bizans İmparatorluğu'na aittiler, ancak memurlar, askerler ve tüccarlar bu bölgelere sadece Karadeniz üzerinden gemiyle ulaşabiliyordu, zira karayolundan tüm bağlantıları Sakarya Nehri kenarında konuşlandırılan sınır askerleriyle tamamen kesilmişti86. Türkler, akınları sırasında Trabzon dolaylarına kadar geldiler87. Batı'ya doğru Umur Bey, Karadeniz ve Akdeniz arasındaki bölgeyi yeni bir İskit çölüne çeviren, merhametsiz talanların sorumlusu idi88. Prens Andronikos ve Prens Konstantin, yanlarında imparatorun kendisi ile birlikte İskenderiye Patriği'nin eşliğinde Umur Bey'le savaşmak üzere Anadolu'ya inmek zorunda kaldılar, ama geçtikleri talan edilmiş ıssız bölgelerde erzak bulmak o kadar zorlaşmıştı ki, İmparator Mihail, aslında yemeği olan bozuk ekmeğini yaptığı fedakarlıkların göstergesi olarak Konstantiniyye'ye gönderdi89. Sakarya Nehri boyunca kaleler ve setler kuruldu, ama Umur Bey'in adamları, Bizans'a ait bu bölgelerin bahtsız insanlarının malına mülküne el koymak için yine de bir yol buldular. Bulgaristan tahtında hak iddia eden sahte Lahanas gibi bir serüvencinin, tehlikeli Türklere karşı gönderilmesi de sürekli bir başarı getirmedi90. Soydaşları olan Menteşeoğulları, Bizans sahillerini ateşe verirken, Umur Bey'in adamları da Karadeniz kıyılarını yağmaladılar91. II. İzzeddin Keykavus'un oğlu II. Mesud (Melik Mesud), Moğol Hanı Argun'un (1284-1291) izniyle merkezi Konya olan devleti tekrar canlandırma düşüncesiyle Enez'den Anadolu'ya geldiğinde, karşısında Umur Bey ve yedi oğlunu buldu. Umur Bey, Moğol hükümdarının huzuruna çıktı ve Melik Mesud'a karşı savaşma izni istedi ancak Selçukluların yasal mirasçısı ve Umur Bey arasında barış imzalandı ve Paflagonya'da hüküm süren Umur Bey, genç Selçuklu'ya tâbi olmayı kabul etti. Yaşlı bey, Türk geleneklerine göre barış ziyafetine katılmak üzere Melik Mesud'un yanına geldiğinde, sarayın adamları tarafından öldürüldü. Yedi oğlundan sadece ikisi onunla aynı kaderi paylaşmaktan kurtuldu Ali ve o dönemde Bizans'ta esir tutulan Nasreddin. Ali kaçtı ve kendine birçok taraftar toplayarak babasının katiline savaş açtı Melik Mesud savaş sırasında atından düşüp hayatını kaybetti ve böylece Umur Bey'e karşı işlediği suçun cezasını çekti. Bu zaferden sonra Ali, tüm Paflagonya bölgesinin hükümdarı oldu ve Sakarya Nehri'nin gerisindeki araziler, yine Türkler tarafından talan edildi92. Bu esnada Ereğli ve diğer limanlar henüz Bizans'ın elinde idi93, ama bunların dışındaki tüm Mezopotamya bölgesi Türklere boyun eğmek zorunda kaldı94. Nihayet, Ereğli halkı da Trakya topraklarındaki Silivri'ye kaçtı ve yerlerini Türklere bıraktı95. Umur Bey hanedanının yerine daha sonra başka bir Türk hanedanı geçti. Osman Bey'in uzun bir süre önce başlayan hikâyesi, Paflagonya beylerinin hikâyesi ile birleşti ve daha zayıf olan Umur oğlu Ali mağlup oldu. Onlar, Türkmen'di doğudan, Oğuz boyundan gelen, Farsça ve Rum gelenekleriyle henüz tanışmamış göçebe Türklerdi. Emrinde yüzlerce çadır olan Süleyman Bey, Moğol akınlarıyla birlikte Türkistan topraklarından ayrılmış ve Yukarı Fırat'a yerleşmişti. Bu şekilde gelen Türk boylarının bir çoğu kısa zaman sonra haritadan silinmişse de bu boy genişlemiş ve aralarından eşkıyalar, yiğitler ve çobanlar çıktığı gibi, kanun koyucular, devlet adamları ve hükümdarlar da çıkmıştı. Osmanlı tarihçileri ve jenealojistleri (soy araştırmacıları) büyük Moğol ordusunun küçük bir bölümünün mütevazi beyi hakkında çok fazla bilgi sahibi değildiler. Onlar için o, Farsça bir ünvan kullanmak gerekirse bir şahtı atalarından on yedisi isimleriyle bilinmekte idi ve bir Türk bilginine göre soy ağacı daha da derinlerine gitmek zorunda olduğu için, Osmanlı hanedanı sonunda ünlü Nuh Peygamber'e bağlandı. Süleyman Şah, yetenekli bir binici idi ve binlerce yiğidi yönetirdi. Adı geçtiğinde bütün Anadolu titrerdi. Ama sayısız kâfirin dar vadilerde ve kalabalık şehirlerde bir arada yaşadıkları sevimsiz bölgeler uğruna yapılan sürekli savaşlar, ona göre değildi. Fırat kıyılarını takip ederek Suriye'ye girdi – burada belki de diğer Süleyman, Selçuklu Sultanı Süleyman Şah hatırlandı. Halep yakınlarında nehri geçmeye çalışırken, tıpkı kendisinden önce büyük Alman İmparatoru'nun Anadolu'da başka bir nehirde boğulması gibi, atı ile birlikte derin sularda boğuldu. Mezarının, eski bir Türk mezarının bulunduğu söylenen yerde olduğu iddia edildi1. Şah'ın, hepsi de gerçek Türk isimleri taşıyan Sungur Tekin, Gündoğdu, Ertuğrul ve Dündar adında oğulları olduğu söylendi, ama o dönemin güvenilir kaynaklarında sadece Ertuğrul'un adı geçmektedir. Çok teferruatlı bilgiler veren tarihçi Pahimeres (Pachymeres) onu tanımamaktadır. Ertuğrul Bey'in adı tarihte ilk kez, Türk kaynakları kullanan ve Avrupa'daki Türk hükümdarlığını eski imparatorluğun devamı olarak gören 15. yüzyılın tarihçilerinden Halkondil (Chalkokondylas)'in kaynaklarında geçmektedir, ancak burada Oğuz Alp'ın oğlu ve büyük hakim Gündüz Alp'in torunudur2. Hakkında anlatılanlar da Rum kaynaklarda şüphesiz tahrif edilmiştir Sultan Alaeddin Keykubad'ın Konya'da henüz tahtta olduğu dönemlerde3 önemli bir donanmaya sahip olduğu ve gemilerinin Eğriboz Adası'na ve Mora sahillerine kadar geldiği anlatılmaktadır4. Ayrıca, Misya bölgesinde denizden 250 kilometre uzaklıktaki Söğüt'te(Thebasion) küçük bir barbar devleti yönettiği söylenmektedir5. Türk yıllıkları, Bilecik Kalesi yakınlarındaki Domaniç Dağı'nın eteklerindeki bu ilk başkenti tanımaktadırlar, ama nedense başkentte olmalarına rağmen, burada yaşayan insanlar yazın hep dağlardaki yaylalara çıkmaktaydılar. Ertuğrul Bey, muhtemelen İmparator Laskaris'i esir alıp, sultana sattıkları zamanlardaki gibi, Anadolu'da varlık gösteren ve her hükümdar için hem tehlikeli, hem de çok değerli olan Türkmenlerin lideri büyük Alaeddin'in komutanlarından biri idi. Türk rivayetlerine göre, önce Ankara'da, sonra Karaca Dağı'nda görüldü. Türkmen lideri Alaeddin, Moğollara karşı yaptığı savaşta Ertuğrul Bey'in komutasındaki 400 Türkmen'i kullanmıştı. Her güçlü komutan gibi, ona da ödül olarak toprak, yani Söğüt verilmişti. Türk kaynakları doğru ise Karahisarı da almıştı. Ancak bu Türkmen'e bu başarılar yetmemişti. Adamları, Bizans'ın vergi memurlarının baskısı altında ezilen zengin, ama çaresiz köylülerin yaşadığı Marmara Denizi'nin ve İstanbul Boğazı'nın Anadolu tarafında ganimet toplamaya başladılar6. Türkmen lideri Alaeddin'in ölümünden sonra Ertuğrul Bey bağımsızlığını kazandı. Yönetimi altındaki Türkler, her yıl bahar aylarında dağlardaki yaylalara çıktılar gençler ise cesaretlerini ve yeteneklerini göstermek ve ganimet toplamak için Bizans'a ait topraklara geçtiler. Ertuğrul Bey'in 93 yaşına kadar yaşadığı anlatıldı Söğüt'teki mezarı daha sonra Türk gezginleri tarafından sık sık ziyaret edilmişti. Ertuğrul Bey hakkında anlatılan hikâyelerde ayrıca hanedanının parlak geleceğinin kendisine gösterildiği vizyonlardan ve rüyalardan da bahsedilir7. Kendi adını taşıyan devletin kurucusu olan Osman Bey'in hayatı, Türk efsanelerinde daha da süslenerek anlatılmaktadır. Kurulan yeni imparatorluğun ilerki dönemlerinde yaşayan tarihçiler, gittikleri her yerden zaferle dönen Osman Gazi'nin yanındaki akrabalarından ve sadık arkadaşlarından bahsederler. Kardeşi Sarubatu Savcı Bey, Rum komutan Kalanos ile yapılan cenk sırasında şehit oldu. Söğüt'teki mezarı kutsal kabul edilir8. Sarubatu Savcı Bey'in oğlu Bayhoca da silahlarını hor görülen Hristiyanlara karşı kullandı9. Osman'ın diğer kardeşi Gündüz Alp'in oğlu Ak Timur büyük meydan muharebelerinden bir çoğuna katıldı ve amcası Osman Bey'in elçisi olarak, Konya'da bulunan ve devleti çökmekte olan Selçuklu Sultanı'nın yanına gönderildi10. Ertuğrul Bey'in kardeşi olan babası ile aynı adı taşıyan yeğeni Dündar, askerî bir teşebbüsün yapılmaması yönünde tavsiyelerde bulununca, bizzat Osman Bey tarafından atılan bir okla acımasızca öldürüldü11. Gündüz Alp'in diğer oğlu Aydoğdu, ittifak kuran Hristiyan ve Müslüman komşularla Koyunhisar önünde yapılan büyük meydan muharebesinde hayatını kaybetti ve şehit mertebesine yükseldi mezarının, hasta atları ve ateşli hastalıklara yakalanan insanları iyileştirme gücüne sahip olduğuna inanılır12. Aynı kaynaklar, Osman'ın İtburnu köyündeki güzel Mal Hatun'a olan aşkından ticaret yolu üzerinde bir han, bir imaret işleten Şeyh Edebali'den Osman'ın bir gece konakladığı sırada sembolik olarak rüyasına girip, kısa bir süre sonra eşi olacak kızı Mal Hatun'dan ve onun daha sonra Paşa mertebesine yükseltilecek olan Hayreddin ile evlenen kız kardeşinden bahseder. Mal Hatun, yiğit Orhan Bey'in ve Selçuklu Sultanı Alaeaddin'in adını taşıyan, ancak kısaca Ali olarak da çağrılan Aleaddin Bey'in anneleri idi. Mal Hatun, Bilecik Kalesi'nin13 sahibi olan Şeyh Edebali'nin ölümünden aylar sonra ileri bir yaşta öldü ve bu kalede babasının mezarının yanına gömüldü. Osman Bey zamanında cereyan eden birçok hadisenin görgü tanığı olarak Şeyh Edebali'nin oğullarından biri olan Mahmud Paşa'nın adı da bu kaynaklarda sık sık geçer14. Osman Bey'in her zaman yanında olan ve nihayetinde Müslümanlığa geçen Hristiyan komşusu Harmankayalı Köse Mihail'den en sadık dostu olarak bahsedilir. Hizmetlerinin mükâfatı olarak kendisine Sorkun ve Karatekin timarları verilen, her zaman hizmete hazır Samsa Çavuş'un yiğitlikte en az kendisi kadar güçlü bir de kardeşinden bahsedilir Sülemiş15. Osmanlı hanedanı kurucusu tarafından seçilen ve Gazi ünvanı ile ödüllendirilen başkaları da vardır Draz (Tâz) Ali, Dursun Fakih, daha sonra Yarhisar hükümdarı olan Hasan Alp, kendisine timar olarak İnegöl verilen Turgut Alp16, Balabancık, Saltuk Alp, Karatepeli Konur Alp, İstanbul Boğazı'nın etrafındaki bölgelerin valisi Abdurrahman ve İpsilili Akça Koca hepsi, tarihçiler tarafından kahramanlıkları ile anlatılırlar. Çok fazla güvenilir olmayan Türk kaynaklarında Osman Bey'in bütün destekçileri, komşuları ve düşmanları detaylı olarak anlatılmıştır. Bu kaynaklarda Konya'daki Selçuklu Sultanı II. Alaeddin'in mağlup olduktan sonra Osmanlı bölgelerine bir daha saldırmayacağına yemin etmek zorunda kalan17 Germiyanlı Tatar Candar Bey'in de adı geçer. Ayrıca, düzenli ve disiplinli bir idare eksikliğine rağmen, Türklerin hisar diye adlandırdıkları kalelerinden, kuzeyde İznik, batıda büyük Bursa Şehri ve Türkler tarafından Keşişdağı olarak adlandırılan Olimpos Dağı [Uludağ], güneybatıda ise (Osmanlıların eski ve şehir kelimelerinden türeterek, Eskişehir olarak adlandırdıkları) eski Doryleon Şehri ile birleşen Porsuk Çayı ve Sakarya Nehri arasındaki bölgeyi yönetmeyi başaran Hristiyan tekfurlara rastlanır18. Osmanlı kroniği, ırk ve din açısından ayrılsalar bile tesisleri, gelenekleri ve ahlak anlayışları açısından Müslüman işgalcilerden çok fazla farklılıklar göstermeyen bu küçük feodal beylerin bahtsızlıklarını anlatır 13. yüzyılda Ren Nehri kenarında yaşayan baronlara benzer şekilde hüküm süren Bizanslı Bilecik (Belokoma) hakimi, Osman Bey tarafından öldürülüp ve kalesi zapt edildi19. Zuplion'daki komşusunun kaderi de farklı değildi. Rumca adı Melangeia olan Karacahisar, Hristiyanların elinden alındı. Yakınında bulunan göle ithaf edilerek Türkler tarafından İnegöl diye adlandırılan Angelokoma'nın Bizanslı valisi, Söğüt'teki eşkıya yuvasından yola çıkarak ilerleyen fatihlerden kaçtı20. Sıra, Chalke (Kolçe)21 ve Sakarya Nehri'nin ötesinde Sorkon'daki Hristiyanlara geldi22. Zaman zaman Bizans imparatorlarının da konaklamış olduğu ve Akgöl diye adlandırılan eski Philomelion Şehri de Gazilerin gelişine şahit oldu23. Sakarya Nehri üzerinden geçen beş köprüyü temsilen köprülerin kalesi olarak adlandırılan Köprühisar, Türklerin eline geçti24. Kelbianon (Gelfilon)'da Rum muhafızların yerine Türk sipahiler yerleştirildi. Yarhisar da tutunamadı Osman Bey'in büyük oğlu, kale komutanının, Bursa'da mezarı Kaplıca ve İmaret yakınlarında sur dibinde bulunan, güzelliğiyle dünyaca ünlü kızı Nilüfer Hatun'la evlendi25. Türklerin İznik dedikleri Nicaea'dan sadece 20 mil uzaklıktaki Yenişehir Kalesi, çok daha önemli bir fetihti26. Küçük Osmanlı Beyliği'nin başkenti buraya taşındı ve şehrin adı zamanla – ama çok daha sonra – Beyşehir'e dönüştürüldü27. Başlarında Bursa komutanı ve Teke'nin Müslüman Beyinin yardımıyla komşu bölgeler Osman Bey'e karşı ayaklandıklarında aralarındaki Türk rakipler, artık Ulubad diye anılan Lopadion Şehri'ne kadar takip edildiler28. Teke Beyi, burada Bizanslı komutan tarafından soydaşı olduğu düşmanlarına teslim edildi ve öldürüldü. Lüblüce (Leblebici) Hisar komutanı Osman Bey'in hükümdarlığını tanımak zorunda kaldı ve oğluyla birlikte Osman Bey'in ordusuna katıldı. Lefke, onun ardından da Mekece Kalesi teslimiyetini ilan etti. Akhisar ve Gevye komutalarının, bu kaleleri Bizans adına muhafaza etme çabaları da sonuç vermedi. Karatepesi, Karatekin, İpsi ve Halonas ya da nam-ı diğer Tuzpazarı kısa aralıklarla, Bizans'ın timar örneğine uygun olarak, bütün bölgeye sahip olan ve doğal olarak arazilerini genişletme yoluna giden Gazilerin eline düştü29. Osman Bey'in zekâsı, her fırsatta ön plana çıkmaktaydı. O, hileler ve aldatmacalarla adamlarını güçlü kalelere sokmayı başarırdı. Adamları kılık değiştirerek, köylü kadınlar olarak pazarlara gittiler, ya da sözde güvenli bir yere gitmek üzere yola çıkan Söğütlü Beyin ailesindeki kadınlara eşlik ettiler. Düğün ziyafetleri ve dostane ziyaretler ustaca kullandı. Selçuklu zamanındaki şövalyelik ruhu artık yoktu Anadolu'nun bu yeni beyleri, çöl eşkıyalarının geleneksel sanatını, Rum komşularının kurnazlığı ile birleştiriyorlardı En fazla yalan söyleyen, en çok kazanırdı. Osman Bey, bu sanatta sefil Bizanslılardan daha üstün olduğunu defalarca gösterdi. Diğer taraftan Osman Bey'in merhametli ve adil bir hükümdar olduğu da anlatılır Hristiyanları korur sübaşılarına, halkı din ayrımı yapmadan kollamaları yönünde emir verir ve kadılar tarafından yürütülen yargının yanı sıra Hristiyan rahipler tarafından yürütülen yargılar da hoş görülürdü. Pazar vergileri, hiçbir yerde onun, her soydan tüccarın kesin güvenliğini sağlayan bölgesinde olduğu kadar düşük değildi. Osman Bey'in hayatındaki ilk olaylarından biri, güvenliği sağlamak için trafiği rahatsız eden eşkıyaları dize getirmesi idi. Osman Bey'in, Söğüt'te mütevazı bir komutan olarak Oğuzlarının arasında yaşadığı ve Osmanlı ordusunun tarlada çalışmasının hor görülmediği – efsanelerde, tarlada çalışanları yemek saatinde pilav dolu kazanın başına çağıran beyaz bir bayraktan bahsedilir30 - ve kervanların yolunu kesen eşkıyalara karşı elde edilen başarıların büyük bir zafer olarak görülmek zorunda olduğu ilk yıllarda, Konstantiniyye'de hiç kimse bu önemsiz beyin varlığından haberdar değildi. En başta Germiyanoğullarının Beyi olmak üzere, Türk komşuları da onunla ilgilenmiyorlardı. Daha sonra Konya sarayına gönderilen elçiler Selçuklu Sultanı tarafından yeşil bayrağın ve sorgucun kendisine verilmesi ikindi vakti kendisine gönderilen ve gazilere her seferlerinde savaş müzikleriyle eşlik eden davullar hakkında anlatılanlar, muhtemelen Osmanlı tarihinin başlangıcını her daim süsleyecek olan rivayetlerdir. II. Alaeddin'in, Osman Bey'e sadece güneyde önemli bir şehir olan Eskişehir'i değil, Germiyanoğullarının beşkenti olan Kütahya'yı, hatta Ankara'yı miras bıraktığı sözde vasiyetnâme de aynı amaca hizmet etmektedir. Osman Bey'in icraatları, ancak Türkiye Selçuklu Devleti yıkıldıktan sonra hiçbir hükümdarı kabul etmemesinden ve bağımsız bir beylik kurmasından sonra İstanbul'daki siyasilerin dikkatini çekmeye başlamıştı. Çok uzun zamandan beri - 13. yüzyılın son yıllarında – daha önce kim oldukları bilinmeyen Türkler, imparatorluğun sınırlarını aşmış ve Bursa'ya kadar her yeri talan etmişlerdi31, hatta Türk kaynaklarında ayrıca ilk Türkiye Selçukluları'nın karargâhlarını kurdukları İznik'in geçici de olsa Türkler tarafından bir kez fethedildiği ve İznik'teki bir saray ve bir çeşmenin hâlâ Osmanlı komutanı Drâz Ali'nin adını taşıdığından bahsedilir, ama bu hadiseler, Osman Bey'in sultana karşı bağımsızlığını henüz ilan etmediği yıllara aitti. Ancak, 1301 yılında İzmit yakınlarındaki Türkçe adı Koyunhisar olan Baphaeon Kalesi'nin önünde müttefik Rum birliklerinin komutanları ile karşı karşıya geldiğinde, Osman Bey artık Türk gücüne ve Türk kahramanlıklarına, aynı zamanda özenli ve tarafsız Moğol idareciliğine ve bölgesinde babadan oğula miras olarak geçen timarlık32 gibi Rumlardan alınan kurumlara dayanan kendi Müslüman ülkesinin hükümdarı olarak hareket ediyordu. Osman Bey, burada 27 Haziran tarihindeki savaştan zaferle çıktı. Eyaletin, Osmanlıları değil oradan çıkartmak, ilerlemelerini durdurmaya bile yeterli olmayan 2 bin Rum ve Tuna Eflaklarından oluşan bir orduya sahip en üst askerî yetkilisi Muzalon, kaybettiği konumu tekrar kazanmak için sürekli çaba gösterdi, ama başarılı olamadı. Sadece İzmit, İznik, Bursa ve Erdek, Biga, Ulubad ve Achyraos33 gibi büyük şehirler imparatorluğa bağlı kalabildi. Osman Bey, bu tarihten sonra imparatorluğa bağlı eyaletler tarafından yerleşik bir komşu kabul edildi. O, artık İznik dolaylarındaki bölgenin hükümdarı idi34. Hastalanan Osman Bey, başkentte kalmak zorunda kaldığında bile yeni Türk beyliğinin sınırları genişletilmeye devam edildi. Bu genişlemeyi sağlayan, beylerinin iznini almaya gerek görmeden, sürekli yeni yerler alan gaziler idi. Osmanlıları – Türk olarak anıldıklarında, eski göçebe hayatına dair istenmeyen anılar canlanırken, onlara bu şekilde seslenildiği zaman, kendilerini onurlandırılmış hissediyorlardı – dağlardan aşağı inerken görmek, Rumlar için alışkanlık hâline gelmişti. Artık ataları gibi talan etmeye değil, aksine ülkeyi sürekli ve ebediyen Osmanlı topluluğu adına işgal etmeye geliyorlardı ve barış isteyen her köylü, kendini güvende hissedebiliyordu. Osmanlılar ve Teke beyliği arasındaki üstünlük kavgası sona erdirilmişti. Diğer komşuları Germiyanoğulları, rakibini nasıl yok edebileceğini ya da kendine tâbi edebileceğini düşünürken, Osmanlılar Kütahya yakınlarındaki Eskişehir'i aldılar. Menderes kıyılarındaki Türkler ise artık çökmekte olan Bizans İmparatorluğu'na karşı müttefikleri idi35. Bizanslılar, aynı dönemlerde Osmanlılara karşı diğer Türkleri kullanmayı planladılar. Kuksimpakis (Koutzibaxes) İzmit'te komutan atandı36, ama böylesine büyük bir tehdit, olağanüstü harcamalar gerektiriyordu İstanbul'un karşısındaki bu Anadolu Eyaletinin işgalcilerine karşı yapılacak yeni büyük bir sefer için gerekli parayı bulmak üzere, ruhban sınıfının ve saray muhafız alayının maaşları dahil olmak üzere saraydaki tüm ücretler donduruldu. İmparator vekili genç Mihail, Bergama'ya geldi ve buradan Erdek'e kadar ilerledi, ancak burada toplanan Türk birlikleri onu, utancından yataklara düşeceği Biga'ya kadar geri çekilmeye zorladılar37. Osmanlıların akınları ise aynı hızla devam etti. Gazilerin komutası altında savaşan her birlik, hükümdarlarının bölgelerini genişletmek amacıyla riskleri kendilerine ait olmak üzere ilerledi. Tüm akınların ana amacı, Osmanlı hükümdarlığını Anadolu'nun tamamına yaymaktı. İmparatorluğun, Müslümanlar tarafından fethedilme tehlikesinin ilk öncüleri Hele, Beylerbeyi (İstavroz), Anadoluhisarı, hatta Boğaziçi'nde görüldü. Başkent bile tehdit altında idi. İstanbul'da bu durumdan rahatsız olanlar, imparatorun uyuşmuş veya ölü gibi olduğunu haykırdılar38. İznik, Osman Bey tarafından yeniden kuşatıldı. İzmit'te ise Türklere daha fazla direnecek kadar erzak yoktu. Bu dönemde tarihçi Pachymeres, ilk kez Müslümanların başarılarını ve Bilecik, İnegöl, Karacahisar, Anagurdis ve Platanea'nın kesin fethini ve Sakarya Nehri ile batıdaki kolu arasındaki Gürle ve Kite gibi kalelerin tahribini kaydeder Osmanlılar Bilecik'te büyük zenginlikler bulmuşlardı39. Ereğli ve Neakome'den İznik'e giden ticaret yolu kesildi ve kervanlar Gemlik üzerinden dolaşmak zorunda kaldı. Bizans birlikleri, eski başkente sadece geceleri erzak temin edebiliyorlardı. Bizanslıların yardım için gönderdikleri general, Pachymeres'e göre 5 bin Osmanlı savaşçıdan oluşan bir Türk birliği tarafından kuşatıldı ve defedildi40. Ama Osman Bey, İznik'i fethetme isteğinden vazgeçmek zorunda kaldı Erdek, Biga ve Ulubad, Bizanslıların elinde kaldı. Osman Bey'in, Bizans hizmetinde bulunan Katalan Roger'in cesaretine saygı duyduğu ve bu yüzden hızlı büyüyen küçük devletinin eksikliklerini gidermek için başka bir zamanı beklediği tahmin edilmektedir41. Katalan Roger, Bizans veliahtının emri ile alçakça öldürüldüğünde Konya'dan Söğüt'e kadar tüm Türkler için zafer anı gelmişti. Bu hadiseden sonra Bizans'ın düşmanı hâline gelen 3 bin Katalan ile Osmanlılar arasında ittifak kuruldu. Bizanslılar, Türklerin Asya'dan, Avrupa'ya geçişlerini her yola başvurarak engellemeye çalıştılar42, ama boşuna. Kısa bir zaman sonra Katalanların yanına Halil Bey komutasında 500 Türk ve ayrıca 2-3 bin Türk'le, ölen Türkiye Selçuklu Sultanı II. İzzeddin'in Turkopolleri verildi43. Batılı barbarlar, Avrupa'da Bizans'a ait arazilerin çoğunu dolaşıp gördükten sonra – Selanik'e kadar ilerlediler – toplanan zengin ganimetlerin bölüşülmesini istediler ve çoğu hükümdarlarının yanına döndü44. Avrupa'da kalanlar Halil Bey ve Melik Bey adında birileri tarafından daha ileri götürüldüler Halil Bey, bin atlı ile birlikte Sırp Kralı Duşan'ın hizmetine girerken, Melik Bey 1.300 at ve 800 askerle Makedonya'da karargâhını kurdu. Bizanslılar, onları ülkeden çıkartmak için boşuna çaba gösterdiler Bizans'ın çift başlı kartallı bayrağı tehlikeye girdi ve barbarlar, yüklü miktarda paranın yanı sıra, Halil Bey'in küçümseyerek bir an için başına taktığı, inci ve değerli taşlarla bezenmiş imparatorluk tacını ele geçirdiler. Nihayet, tehlikeli misafirleri ülkeden çıkartmak için Paleolog Files tarafından bir araya getirilen yeni bir ordu belirdi. Bu ordu Vize'de 1.200 Türk'le karşı karşıya geldi ve Vize yakınlarında bir muharebe başladı. Türkler, savunmayı desteklemek amacıyla kağnılardan bir kale oluşturmuş ve ortasına kölelerini yerleştirmişlerdi. Meydan muharebesi başlamadan önce Rumlar şaşırarak, rakiplerinin silaha sarılmadan önce başlarını toprağa sürdüklerini ve ellerini gökyüzüne kaldırdıklarını * gördüler. Türkler, bu muharebede mağlup oldular ve Gelibolu yakınlarındaki Gelibolu Yarımadası (Chersonesos)'na kadar takip edildiler. Bizans İmparatoru, mağlupların dönüş yolunu kesmek için Çanakkale'ye beş büyük gemi gönderdi ve Bizans saflarına 2 bin Sırp atlı katıldı. Galata'daki Cenevizliler de işgalcilerin yok edilmesini sağlamak için tedbirler almaya yardım ettiler. Türklerin artık kurtulması imkânsızdı. Kaçışları sırasında yanlışlıkla Rum gemilerine bindiler ve burada katledildiler45. Avrupa'daki ilk Türk macerası böylece sona erdi. Katalanlar, Avrupa'ya geri dönmeden önce Anadolu'da kalan Osmanlılara Misya'daki Lüblüce Şehri'ni teslim ettiler46. Osmanlılar, Avrupa akınına bizzat katılmamışlardı bu disiplinli Türklerin kendi evlerinde yapacak daha önemli işleri vardı. Genel olarak doğru kabul edilen 1326 yılında komşu beye uzun zamandır yüklü miktarda vergi ödeyen Bursa Şehri, atık iyice yaşlanan ve ölümcül hasta olan Osman Bey'in47 oğlu Orhan Bey tarafından, aylarca süren bir kuşatmadan sonra ele geçirildi. Osman Bey, Anadolu topraklarının gelecekteki başkentini sürekli gözlemek ve rahatsız edebilmek için, biri Kaplıcalar'da, diğeri Keşişdağı'(Uludağ)'na doğru Balabancık'ta olmak üzere, iki kale kurmuştu ve kuşatmanın gelişmelerini izlemek için buraya bizzat gelmişti. Bizans komutanı nihayet onurlu şartlar altında teslim oldu. Türk tarihçiler, bu hadisede yine Osman Bey'in, şehirdeki ailelerin genç oğullarının gitmesine izin vermeyerek, ailelerin kalan bölümünün de şehirden gitmesini engellemekteki başarısını ve zekâsını överler. Osman Bey, Bursa alındıktan kısa bir süre sonra, 1326 yılında gut hastalığından öldü48. Birkaç koyun sürüsünün sahibi fakir bir adam olarak hayata başlayan Osman Bey, Sultan Osman Gazi bin Ertuğrul olarak hayata veda etti. Cuma namazlarında hutbe artık halifenin ve Selçuklu Sultanı'nın yerine onun adına okutuluyordu ve her yerde onun altın paraları kullanılıyordu. Osman Bey'in, hükümdarlığın yükünü son yıllarda kendi omuzlarında taşıyan en büyük oğlu Orhan Bey, babasının atları ve koyun sürüleri nasıl ona geçtiyse babasına ait tüm eyaletler de ona miras kaldı. Kardeşi Alaeddin, Orhan'ın temsilcisi sayılan vezir rütbesini bile almak istemedi, aksine Osmanlı hanedanına mensup olanların birinci vazifesi olan hayır kurumları ile ilgilendi. Adı her zaman, kahramanlıklarla dolu bu zamanların kutsal kişileri arasında sayıldı49. Orhan Bey ise tam tersine savaşların ve zaferlerin adamı idi, ama dur durak bilmeyen, içlerindeki güdüler sebebiyle kendilerini sürekli olarak yeni teşebbüslere atmak zorunda hisseden savaşçılardan değildi. Bu temkinli, mantıklı ve soğukkanlı Osmanlı Beyi'nde Arapların fanatikliği ve Selçukluların ateşli girişkenliği yoktu ve zaman zaman düzensiz birliklerin gelip geçen liderleri tarafından yapılan akınlara katılmadı, tıpkı Bizans tahtı için yaşlı ve genç Andronikoslar arasındaki mücadele başladığında katılmadığı gibi. Bizans tahtı için yapılan bu mücadele sırasında dayanıklı, disiplinli ve paralarını ödeyenlere itaat eden Türkler hizmete alındı ve daha ilerki tarihlerde tarihçiler böyle düşüncesizce yapılan bir hareketten kaynaklanan felaketlerin suçunu her ne kadar sadece genç Andronikos'a ithaf etseler de gerek tahttaki imparatorun, gerekse tahtta hak iddia eden veliahtın ve güçlü Bakan Sirgiannes'in o anda mevcut bu yararlı savaşçılardan faydalandıkları kesindi. Bu Türklerin çoğu, kendi istekleri üzerine gemilerle İstanbuldan tekrar yurtlarına gönderildiler. Bu arada, Anadolu'daki Türk liderler de artık önemli sayıda birlikleri taşıyabilecek kapasitede gemilere sahiptiler50. Kalanlar ise ganimet düşkünlüklerini gidermek için karmaşa içindeki Trakya Yarımadası'nın çeşitli bölgelerinde kaldılar. Andronikos, bir seferinde Gelibolu Yarımadası'nda 70 barbarın saldırısına uğradı ve ancak yedi yerinden yararlanan atı kapaklandıktan ve kendisi de ayağına saplanan bir okla yere düşerek, büyük bir tehlikeye maruz kaldıktan sonra, Büyük Karya'daki bu karşılaşmayı kendi lehine çevirip, düşmanlarını kaçırmayı başardı51. Ama tüm bu karmaşaların hiçbirinde Orhan Bey'in ne iradesi, ne hırsı, ne de fetih isteği hissedildi aksine bu gibi akınlar, Anadolu'nun çeşitli illerinden yola çıkıp bir araya gelen topluluklar tarafından yapılıyordu. Son yıllarında sadece huzur isteyen dindar ve mütevazı yaşlı İmparator Andronikos'tan denizin öbür tarafında Bizans'a ait toprakların muhafazası için çok fazla şey beklenemezdi artık. Genç Andronikos ise farklı düşünüyordu, hatta Bursa'nın baskı altında çaresiz insanlarına yardım etmek için yanıp tutuştuğu, ancak durumların buna müsait olmadığı söyleniyordu52. Dedesinin ölümünden sonra Bizans'ın tek hükümdarı olarak tahta çıktığında, Hristiyanlığın doğudaki gücünün temsilcisi olarak Orhan Bey'in cezasını vermek üzere Anadolu'ya geçti. Bizans tahtı için yapılan mücadele sırasında Osmanlı gücü yavaş, ama kesin adımlarla ilerlemişti. Türk kroniklerinde, Sakarya Nehri kenarındaki Köprühisar'ın tekrar alındığından bahsedilmektedir ve İznik'in kuşatılmasına dair, saf Hristiyanları sürekli olarak aldatmayı başaran, tebdil-i kıyafet içerisinde savaşçıların da geçtiği birçok hikâye anlatılır. Ancak, İmparatorun, Orhan Bey döneminin belki de en önemli hadiselerindan biri olan Tavşancıl (Philokrene) Meydan Muharebesi ile sonuçlanacak müdahalesine bu kroniklerde rastlanmamaktadır. Andronikos, Meryem Ana resmine saygısını göstermek üzere önce Erdek'e geldi. Aynı zamanda, Osmanlı hanedanının en güçlü vasallarından ve mensuplarından biri olan, Frigya'daki güçlü komutan Ak Timur'un saldırılarına karşı Bizans'ın konumunu sağlamlaştırmak istedi53. Aniden beliren Bizans İmparatoru'na direnecek kadar güçlü olmadığını düşünen Ak Timur, Biga'da imparatorun huzuruna çıkmayı ve saygı gösterisinde bulunmayı kabul etti. Burada cereyan edecek olan hadiseler, Anadolu'daki küçük beyliklerin Bizans İmparatorluğu'nu yok etmek veya yerine başkasını getirmek yerine, eski ve saygın bir devlet düzenine sahip Bizans'a kolayca tâbi olabileceklerini göstermekte idi. Türklerin, Rumlarla birlikte yaşadıkları sırada edindikleri birçok fikir ve ön yargının içerisinde Bizans İmparatoru'na ve eşsiz gücüne karşı duyulan saygı belki de en güçlü olanı idi. Timur'un uyrukları imparatorun önünde diz çöküp, mor ayakkabılı ayağını öptüğünde kendilerini hiç de küçük düşürülmüş addetmediler en nüfuzlu Türkler bu sahneye şahit oldu ve başlarını yere değdirdiler. Yaşlı komutan, bunun üzerine atına bindi ve yanında tüm savaşçıları ile birlikte imparatorun yanında atını sürdü. Bir gün sonra aynı hürmetkâr tavırlarla kendi beyinin huzuruna geldi ve kendisine verilen hediyelerini aldı. Bu sayede bu bölgedeki barış, imparatorun istediği biçimde sağlandı54. Orhan Bey ise küçük düşürücü bu seremoniye katılmaya gerek duymadı. Andronikos, muhtemelen eski bir subay olarak Protokinegos ünvanını taşıyan ve imparatorluğun eski müttefikleri Katalan asıllı bir Latin olan Mezotinya komutanı Godofre tarafından çağırıldığında, bu inatçı isyancıya karşı da kendisinin ve imparatorluğunun gücünü bizzat ilan etmek üzere ikinci kez Anadolu'ya geldi. İmparatorla birlikte gelen ve İstanbul, Edirne, Dimetoka ve Trakya'nın diğer şehirlerinin birliklerinden oluşan ordu oldukça kalabalıktı Sadece çekirdek birlikler bile 2 bin askerden oluşuyordu. Andronikos'un yanında birçok nüfuzlu kişi vardı İmparator muhafız alayı ile gelen Büyük Patrik Eksotrohos, imparatorluğun baş komutanı Stratopedark Manuel Tagaris, daha önce adı geçen Baş Domestik Ioannes Kantakuzenos ve iki yeğeni ile Ioannes Angelos. Aylardan Mayıs'tı ve Türkler henüz güneşli ovalardan serin yaylalara çıkmamışlardı, ama düşmanlarının Maltepe'ye saldırmak üzere Anadolu tarafındaki Üsküdar'da gemilerden indiği haberi üzerine, kendileri için en önemli mal varlığı olan sürülerini güvenceye almak için yaylalara çıkışı hızlandırdılar55. Osmanlı sürülerini korumak ve kendisi tarafından fethedilen bölgelerin talan edilmesini önlemek için Orhan Bey, daha zor olan, ancak kendisi ve yanındakiler tarafından iyi bilenen en kısa yolları kullanarak ilerledi. Yanında bulunan savaşçıların sayısı, kesin bozgunun utancını biraz olsun haklı çıkartmak için, Bizanslı bir nakledici tarafından 8 bine yükseltildi. Yanında, sadece bu olayla birlikte adı geçen kardeşi Pazarlu Bey ve Rumlar tarafından Kolauzis, Salingari, Kataigialios ve Patatures diye adlandırılan babası zamanından kalma gazilerinden birkaçı vardı. İlk kez burada Osmanlıların, eski Moğol ve yeni Bizans düzenlerinden oluşan savaş sanatı hakkında bilgi edinilmektedir. Tavşancıl yükseltisinin tepesi Orhan Bey tarafından işgal edildi Rum tarihçi Kantakuzenos'un hesaplarına göre bin kişiden oluşan gazileri etrafında idi. Muhtemelen piyadelerden oluşan Osmanlı savaş gücünün çekirdeğini oluşturan bu grup, açılan bir çukur tarafından korunurken, 300 atlıdan oluşan öncüler, düşmanlarını ok yağmuruna tutup, savaşa tahrik etmek ve aniden ortadan kaybolmak üzere hazır tutuldu. Dağılan bu öncüler, savaş sırasında düşmanın kaçışını bir felakete dönüştürmeyi de başarabilecek güçte idi. Timar sahipleri ve sipahilerden oluşan diğer 2 bin kişi ise büyük bir bölümü gizlenen bu küçük ordunun kanatlarını oluşturuyordu. Borazanların, Bizans ordusunda dua saatini ilan ettiği sabahın erken saatlerinde Türkler saldırıyı beklediler. Rumlar, Osmanlı karargâhının üzerine yürümeden önce istavroz çıkarttılar. İmparator'un 300 atlısı tam üç kez, saldırılarını durduran ve düşmanın gizlendiği yerden oklarını attığı çukura kadar geldi. Hristiyanlar, Haziran ayının sıcağına rağmen yorulmadılar. Orhan Bey, bin atlıdan oluşan öncü birliğini gönderdi, ama Tagaris'i düşürmeye muvaffak olamadılar. Nihayet, Osmanlı ordusunun tamamı ortaya çıktı ve sultanın kardeşine inatçı düşmanın üzerine katiyetle yürüme emri verildi. İmparator, Türk saldırısına bizzat karşılık verdi ve direnci kırdı. Ancak Andronikos, Türk hükümdarını güçlü mevkiinden söküp atmayı başaramadı ve akşam olduğunda geri çekilmek zorunda kaldı. Birkaç Türk birliği düşmanı cesurca kovaladı imparator tekrar, bu sefer tehlikeli bir biçimde yaralandı. Sevinçle Orhan Bey'e, Bizans İmparatoru'nun öldüğü haberi getirildi. Orhan Bey ancak o zaman, uzun süre direndikten sonra, yanındaki yaşlı gazilerin sürekli tekrarladıkları tavsiyelerine boyun eğdi ve Hristiyanların sipahiler tarafından katiyetle takip edilmesi emrini verdi. Bizanslılar, tıpkı Malazgirt savaşında olduğu gibi, paniğe düştüler Kocaman bir ordu, Osmanlı ordusunun 300 sipahisinin önünde kaçtı başlarında, bir battaniyeye sarılmış vaziyette taşınmak zorunda olan bir imparator vardı. Ioannes Kantakuzenos'un iki yeğeni öldü. Kısa zaman önce zafer çığlıkları atan, şimdi ise dehşete düşmüş olan Rumlar, birbirleri ile bağları kopan dört gruba ayrıldılar Türkler, imparatorun atları ile birlikte kırmızı renkte değerli eyerlerini ve çadırını aldılar. Bunun dışında 400 atı daha ellerine geçirdiler. Sağlam korunan Tavşancıl, bizzat harekete geçen Orhan Bey tarafından alınma tehlikesi altında idi. Bizans İmparatoru, zafer vaatleri ile çıkmış olduğu İstanbul'a bir gemide ateşler içinde yatarak geri geldi (1330)56. Orhan Bey, bu büyük zaferi en iyi şekilde kullanmayı çok iyi bildi. Muharebeden çok kısa bir süre sonra İznik halkı köle olarak götürüldü Osmanlı ordusunun Türkleri, Selçuklu Sultanı Süleyman Şah'ın eski tarihi surlarla çevrili şehrini fethetti. Osmanlıların insaniyeti sayesinde Bizanslı komutanın hayatı bağışlandı57. Ganimet olarak ellerine düşen birçok değerli eşya, kutsal tasvirler ve değerli kitaplar, daha sonra İstanbul'da tekrar ortaya çıktı ve alenen satışa sunuldu58. Osmanlı rivayetlerine göre, Osman Bey'in oğlu, Yenişehir kapısından Neilo'nun bahçesine girdi. Adamları, bu esnada Rumların terk edilmiş evlerini ve dul kadınlarını sahiplendi. Galibin cömertliği ile iki imaret kuruldu. Buradaki ışıkları ilk kez Orhan Bey yaktı ve yemekleri dağıttı. Ayrıca, Davud-ı Kayseri adında birinin müderris olarak görev yaptığı bir medrese ve ünü bütün bölgeye yayılan Kara Hoca Alaeddin'in baş imamlığını yaptığı Cuma Camii kuruldu. Bu camide Şair Aşık [Ahmedî] daha sonra Selçukluların ardılı olarak Osmanlı beylerinin onuruna methiyeler düzdü59 ve tüm bölgenin vergileri İznik'in yeni beyine ödendi60. Yine de Orhan Bey, Anadolu'daki beylerin önde geleni olarak kabul edilmedi. Sahip olduğu şeyler, iki zengin şehri ve bir dizi kaleyi kapsayan küçük bir bölge idi ayrıca Sakarya Nehri üzerindeki geçit de onun komutasında idi, ama denizle bağlantısı sadece İznik Gölü idi ve elinde tecrübeli Rum denizciler yoktu. Komşuları ise büyük limanlara ve sahil boyunca geniş arazilere sahipti daha zengindiler ve güçlü filoları vardı. Adları, Bizans'ta Osmanlı Beyi'n adından daha fazla dolaşıyordu. Anadolu'daki Müslüman beylerin en tanınmışı, faaliyetleri ve cesareti ile en güçlüsü ve Bizanslı Gregoras'ın61 deyişine göre denizlerin kralı, o dönemde hiç kuşkusuz, limanlarını ziyaret eden batılıların Morbassano, Morbaissant veya Umur Paşa dedikleri Aydınoğullarının İzmir Beyi Umur Bey'di. Adı çok fazla geçmeyen [Mübazüriddin] Mehmed Bey'in oğlu olan bu genç hükümdar ve çelebi – Türk hanedanlarına mensup birçok kişide olduğu gibi, batılılar ona da sık sık çelebi derlerdi – sadece Selçuklu devleti zamanında hüküm süren Çaka Bey'in geleneklerini barındıran zengin İzmir'i değil, kardeşi Hızır Bey'in yönetimi altında bulunan Efes bölgesini de elinde tutuyordu. Bir taraftan gelirini gümrük vergilerinden kazanırken, diğer taraftan sadece komşu sularına değil, bunun ötesinde Akdeniz'deki Takımadalara, Kıbrıs, Rodos ve Girit Adaları yakınlarına, hatta Eğriboz Adası ile Tesalya sahillerine ve Mora Yarımadası'na kadar uzanan güçlü bir korsan gücü kurmuştu62. Rum stilinde inşa edilmiş küçük gemileri sayesinde Türk adı otuzlu yıllarda, tıpkı modern zamanlarda Kuzey Afrikalı Barbareskler gibi, Avrupa'nın korkusu hâline geldi. Ioannes'ten nafile yere bir Haçlı Seferi düzenlemesi istenmiş Cenevizliler, Avignon Şehri'nde kutsal bir birlik kurmak için boşuna kısa zaman önce Rodos'a yerleşen Rodos Şövalyeleri ile birleşmişti (1334) Fransa Kralı, kâfirlerle denizlerde karşılaşma sözünü tutmamış ve birkaç Müslüman gemisini eline geçirmeyi başarmasına rağmen, Jean de Chepoix'nın küçük filosu daha büyük bir başarı sağlayamamıştı63. Umur Bey ve adamları büyük çaplı köle ticareti ile uğraşırlardı ve hükümdarlığının sınırları arasındaki bölgede, Hristiyanlar en sefil şartlarda yaşardı. Ayrıca İzmir ve Efes piskoposlarının çoğu zaman kutsal görevlerini yerine getirmelerine izin verilmezdi. Gümrük vergileri çoğunlukla yükseltilir, doğudan ve batıdan gelen sayısız tüccar çeşitli zorluklara maruz kalırdı. Ticaret yapan İtalyan cumhuriyetlerinin hiçbir konsolosu veya temsilcisine Umur Bey'in sınırları dahilinde bulunmasına izin verilmezdi64. Andronikos, itaatsız bir Cenevizlinin bu iki kalesini imparatorluğa geri kazandırmak üzere Sakız Adası ve Foça'ya denizden bir sefer düzenlediğinde, Balat Emiri onu tıpkı daha önce Ak Timur'dan gördüğü saygı ve alçak gönüllülükle karşıladı ve imparatora gösterdiği saygı karşılığında hediyelerle ödüllendirildi. Bu örneği takip etmek istemeyen Umur Bey, hasta olduğu bahanesini öne sürdü ve Andronikos, Aydın Beyi'nin ve kardeşinin elçileriyle yetinmek zorunda kaldı65. Kısa bir süre sonra çeşitli Türk bölgelerindeki korsanlar tekrar faaliyete geçtiler. Önce, komşu Karesi Beyi'ne ait gemilerde, Edremit Limanı'nı açtığı Osmanlı birlikler belirdi Sultaniyye Kalesi'nin (Çanakkale) Avrupa yakasında mağlup oldular66. Bolvadin'de ve daha sonra Avrupa tarafında Tekirdağ'da ortaya çıkan birlikler de aynı kökendendi. Aydın'daki beye bağlı korsanlar, Selanik'e kadar ulaştılar67. Orhan Bey bu esnada İzmit'i de almak üzere harekete geçti. Kısa bir zaman önce neredeyse tam bağımsız olan vasallar Firigya'daki Bolu Beyi Konur Alp ve arazileri yeni bir ili, Kocaeli ilini oluşturan Paflagonya'daki Kandıra Beyi Akça Koca'nın topraklarını miras almıştı. Osmanlı Devleti'nin nüfuzlu Türk ailelerinden gelen valilerinin yerine kendi oğulları geçmişti Süleyman, Kocaeli'nde sancakbeyi olarak görev yaparken, küçük kardeşi Murad, Sultanöyüğü (ya da İnönü) Sancakbeyi idi. Orhan Bey, çok önemli olan bu Rum şehrinin fethini kolaylaştırmak için gerekli tedbirleri almıştı Anlatılanlara göre tam bir çapkın olan en iyi komutanı Abdurrahman, onun adına Samandıra ve Aydos kalelerini almıştı. Bu sayede, Osmanlı hükümdarı Bizans'ın son tabyasının surları önüne geldiğinde, İzmit bölgesinin tamamı Türk sipahilerin elinde idi. Bizanslılar, sadece Yalakova [Yalova] diye adlandırılan bölgede ve Osman Bey'in daha önce İslâm'ın ve kendi hanedanının geleceği adına savaştığı Koyunhisar Kalesi'nde hüküm sürüyorlardı68. Daha sonraki Osmanlı kaynakları, Orhan Bey'in bu büyük teşebbüsüne de yine her zamanki gibi ilginç menkıbe havası katıyorlar. Bu kaynaklara göre, Orhan Bey, savaşçılarını bu sefer Rumların bir düğünü için İstanbul'dan gelen değerli hediyeler taşıyan sandıkların içine saklayarak şehre sokmuştu. Bu şekilde İzmit'e sokulan 40 kişi, 500 askerin daha şehre girmesini sağlamıştı ve sonradan gelenlerin hayal gücü burada da bu cesur Anadolu Beyi'nin geçmişini süslemişti. Hadiselerin akışı gerçekte çok farklı ve Türkler için hiç de o kadar basit değildi, zira Orhan Bey, genç ve müteşebbis imparatorun idaresi altında yeniden canlanan imparatorluğu hiç hesaba katmadığını anlamak zorunda kaldı. İznik'in kurtuluşu için Tavşancıl'daki meydan muharebesini göze alan Andronikos, büyük ve çok sayıda nüfusu barındıran İzmit gibi bir metropolün kaybını nasıl hiçbir şey yapmadan izleyebilirdi ki. Osmanlıların çok sayıda savaşçı ve savaş aracı ile surların önünde belirdiğini haber alan imparator, hemen erzak ve yenilenen imparatorluk donanmasının69 saldırıyı durdurmaya yetecek kadar gemisini yardıma yollamak için acele etti. Kısa bir süre sonra, düşmanına seferinin görkemi ile gözdağı vermek için bizzat geldi. Orhan Bey de gerçekten bir an için teşebbüsünden vazgeçti Elçileri, Bizans İmparatoru'nu selamlamak ve mevcut sınırların muhafaza edilmesi şartıyla barış teklif etmeye geldi. Osmanlı geleneklerine göre, Andronikos'a hediye olarak atlar, av köpekleri, leopar derileri ve Fars stiline göre dokunmuş halılar ve kilimler sundular ve bunun karşılığında kendilerine gümüş bardaklar, yün ve ipek kumaşlar ile Orhan Bey gibi barbar liderlerinin değer verdiği türden bir onur hilatı verildi Bu hilat, Türk Beyi için hem kendisine saygının, hem de topraklarının ve ünvanının kabulüne dair bir işaretti70. Bizanslılar, Türklerin çadırları söktüklerini ve uzaklara gittiğini gördükleri ana kadar yedi gün boyunca İzmit'te kaldılar. Orhan Bey'in geri çekildiği tamamen kesinleştikten sonra imparator, İzmit'i en güçlü savunma durumunda bırakarak, İstanbul'a geri döndü71. Kısa bir süre sonra, aralarında Orhan Bey olmadan yeni bir Türk ordusu İzmit önlerinde belirdiğinde, Andronikos yükümlülüklerini yine unutmadı. Bulgarlarla savaşmakta olmasına rağmen, tekrar Anadolu'ya geldi ve burada büyük bir sevinçle barbarların neredeyse kaçarak geri çekildiklerini gördü72. Geldiklerinin üçüncü günü, Bizanslılar tekrar geri döndüler. Türklerin, Bizans İmparatorluğu aleyhine yayılma politikalarının işlendiği bu bölüm, aslında o dönemin beylerinden en büyüğü olarak İzmirli Umur Bey'e ithaf edilmelidir. Umur Bey, aralarında kadırgalar olmasa da 75 gemilik büyük bir filo ile muhtemelen 1332 yılında tam korsanlara yakışır bir biçimde Semadirek sularında belirdi ve kısa bir zaman sonra Avrupa sahillerine çıktı. Panagia dolaylarında imparatora ve küçük bir Rum birliğine rastladı. İmparator'un da orada bulunduğu, bizzat Umur Bey'in komutası altında olduklarını ilan eden Türklerin gözünden kaçmadı Rumların, onları bu konuda aldatma teşebbüsleri boşuna idi. Batı'daki şövalyelerin geleneklerine çok benzeyen Selçuklu zamanının geleneklerine uygun olarak düşmanı açık arazide savaşa davet ettiler ve bir sonraki güne kadar süre tanıdılar. Bizans birlikleri tarafından ertesi gün de hiçbir hareket görülmeyince, daha önce aldıkları ganimetleri bırakarak, düzenli bir biçimde sahile geri döndüler. Umur Bey, bunun üzerine çok az kayıp, ama moral açısından hiçbir kazanç elde etmeden evine geri döndü. Ancak ilk kez gördüğü Trakya'yı unutamadı O bol ve verimli hasatların, en iyi kölelerin alınabileceği kalabalık köylerin ülkesi çok hoşuna gitmişti. O, geri dönmeye kararlı idi73. İmparator, 1333 yılında Cenevizlilerin elinden Midilli Adası'nı ve Yeni Foça'yı almak üzere Anadolu'ya yöneldiğinde, ister istemez, Umur Bey'in ona zarardan çok yarar getirecek komşusu ve rakibi Saruhan Bey ile samimi ilişkiler kurmak zorunda kaldı. Bu beyin oğlu Süleyman, tıpkı Saruhanoğullarının bölgesindeki diğer nüfuzlu ailelerin birçok oğluna tuzak kurularak esir edildikleri gibi, o dönemde Foça hükümdarının elinde idi. Saruhan Bey, piyadeler ve 24 gemi ile Yeni Foça'nın iyi donatılmış olması yüzünden beş ay süren kuşatmaya katıldı. Bu arada, Aydınoğulları hanedanı da Bizans'a tâbi olacağını ilan etti Umur Bey, kardeşi Hızır Bey ve ölen Mehmed Bey'in üçüncü oğlu Süleyman Bey, imparatorun karargâhına geldi ve burada geleneksel hediyelerini aldılar. Bunun üzerine, Foça Limanı'nı daha iyi kuşatabilmek için Aydın'dan 30 gemi daha geldi. Umur Bey, ikinci kez eski arkadaşı Baş Domestikos Kantakuzenos'u ziyaret etmek üzere Clazomen'e(Bugünkü Urla yakınlarında bir kasaba) geldi ve imparatorun huzuruna çıkarak, tekrar Bizans'ın vasalı olduğunu ilan etti74. Aynı zamanda şeklen hâlâ imparatora ait olan Alaşehir'i her türlü vergiden muaf tutmaya söz verdi ve deneyimli birliklerine Avrupa'da isyancı Arnavutlara karşı savaşmak üzere Bizans hizmetine girme izni verdi. Kısa bir süre sonra İyonya topraklarından gelen bu Türk birlikleri, tıpkı Anadolu gibi bir yayla memleketi olan ve her ovada ve dağlardaki yaylalarda koyun çanlarının çaldığı Tesalya bölgesinde görüldüler. Adriyatik Denizi'ndeki Epidamnus'a kadar geldiler ve birçok Hristiyan köle aldılar. İmparator, onların serbest bırakılması için boşuna para ödemeyi önerdi. Esir alınanların bir çoğu, bir daha özgürlüklerini ve vatanlarını görmemek üzere Anadolu'da ortadan kayboldular75. Aydın'dan gelen başka birlikler ise daha sonra Akarnanyalılara karşı savaştılar76. Bizans'ın sadık ve itaatkâr bir taraftarı hâline gelme niyetinde olmayan Orhan Bey, Aydınlı komşusunun yürüttüğü politikalara katılmayı reddetti Kantakuzenos'un zekice yürüttüğü politikanın onun üzerinde şimdilik etkisi yoktu. O, önce İzmit'i almak ve daha sonra İstanbul'da Umur Bey'den daha farklı bir biçimde kabul edilmek istedi. Orhan Bey, bu sefer imparatorun İzmit'e tekrar müdahalesini önlemek için büyük bir oyun oynamaya karar verdi. Gittikçe Osmanlılara tâbi olmaya başlayan Karesi Beyliği'nden 24, belki de 36 gemiden oluşan güçlü bir filoyu ödünç aldı. Amacı, Marmara Denizi'ne çıkmak Anadoluhisarı'nı almak gerek Asya, gerekse Avrupa yakasında ileride yapılacak seferler için destek noktaları oluşturmak İstanbul'un kırsal kesimlerinde, tarlalarında hasatları ile uğraşan köylüleri köle yapmak kötü savunulan terk edilmiş evlerini talan etmek ve bu sayede imparatoru dehşete düşürmekti. Göründüğü kadarıyla Bizans'a düşman olan Galata'daki Cenevizliler de yardım etmeyi vaat etmişlerdi. Umur Bey'in daha önceki akınının benzerini, ama daha büyüğünü gerçekleştirmek için bütün tedbirler alındı. Bizanslılar, ancak son anda Osmanlıların gelişinden haberdar oldular. Kantakuzenos, acilen yaklaşık 100 seçkin atlıyı topladı ve düşmanı beklemek üzere Enneakosia'ya hareket etti. İmparator, kendisi için üç kadırga hazırlattı, ama kadırgalarında silahlı adamları yoktu. Türkler, iki gruba ayrılmıştı Biri Anadoluhisarı'na doğru hareket ederken, diğer grup şehrin dış mahallerine yönelmiş ve burada birçok cürüm işlemişti. Anadolulu hafif okçuların, Rumların atlarını kolayca vurmalarına rağmen, Kantakuzenos bu son grubu yok etmeyi başardı Gregoras, kroniğinde bin ölü ve 300 yaralıdan bahseder. Diğer taraftan Andronikos da birkaç gemiyi telef etti ve Anadoluhisarı'na daha büyük bir Bizans ordusu gelmeden, burada huzur sağlanmış oldu. Bu ilk organize olmuş Osmanlı gücünü, Boğazlardaki kaleleri fethederek, Avrupa'ya taşıma teşebbüsü de böylece engellenmiş oldu77. İmparator, zafer sarhoşluğu içinde, mucizeler yaratan Meryem Ana'ya dua ve teşekkür etmek üzere Hodegetria Kilisesi'ne gitti. Orhan Bey, Bitinya'ya geri döndükten sonra hiç rahatsız edilmeden İzmit'i alacak kadar başarı elde etmişti Bizans, İzmit yakınlarındaki göle yeni bir filo gönderecek durumda değildi. Şehir, Türklere göre savaş hilesi, ama muhtemelen daha çok barışçıl yollarla Osmanlıların eline düştü. Burada da daha önce İznik'te ve Bursa'da olduğu gibi, kiliselerin çoğu Hristiyanların elinden alındı ve yakınlarına imaretler ve medreseler kuruldu. Kaynaklara göre, sahil boyunun yönetimi Kara Mürsel'e verilirken, Orhan Bey'in oğlu Süleyman, İzmit Sancakbeyi tayin edildi78. 14. yüzyılın içinde bulunduğu durumlar karşısında Bizans için bir kez kaybedilen bir yeri tekrar geri kazanmak düşünülemezdi. Andronikos'un son hükümetinde nüfuzlu bir bakan hâline gelen Apokaukos, en azından denizi açık tutabilmek için, Büyük Amiral sıfatıyla yeni bir Bizans filosu inşa etme kararı almıştı. İyonyalı ve Bitinyalı barbarların saldırılarından korunmak için ayrıca Lüleburgaz, Gynaikokastron, Amfipolis, Peritherion ve Dipotamion'da yeni kaleler inşa ettirdi79. Türklerin ilerlemesini belki belli bir süre için tutmaya yeterdi bu tedbirler, ancak Bizans İmparatoru'nun henüz genç yaşlarda aniden ölümü üzerine arkasında sevilmeyen bir imparatoriçe - dul eşi Savoylu Anna'yı - ve henüz reşit olmayan bir halef - oğlu V. Ioannes'e - bıraktı. Kantakuzenos, imparatorluk hanedanına akrabalığı, ölen imparatorun samimi bir arkadaşı olması ve ülkede bilgi ve beceri açısından en yetenekli insanlardan biri olma sıfatı yüzünden Apokaukos'un İmparatoriçe Anna'nın en nüfuzlu danışmanı hâline gelmesini hazmedemedi Kısa bir süre sonra ayaklandı, hatta daha sonra kendini VI. Ioannes adıyla imparator bile ilan etti. Bu tarihten sonra imparatorluğun kapıları, başta Türkler olmak üzere, bütün yabancılara açıktı, zira taraflardan her biri zaman zaman askerî yardıma ihtiyaç duyuyor ve hiçbiri bundan vazgeçemiyordu. İmparator'un ölümünden kısa bir süre sonra bir araya gelen Aydınlı savaşçılar, Bizans'a hizmet etmek için fırsat kolluyorlardı. Ayaklanan Bulgarlara karşı savaşmaya rıza gösterdiler, ama 250 gemiye sahip olmaları ve büyük bir ordu meydana getirmelerine rağmen, iyi tanıdıkları Kantakuzenos'un tavsiyesi üzerine kendi topraklarına geri döndüler80. Daha sonra Bulgar Kralı Aleksander'e karşı kullanılmak üzere tekrar çağırıldılar, ama bu akın sırasında Avrupa'da sadece kısa bir süre için kaldılar81. 1341 yılında Trakya sahillerini yakıp yıkan çeteler, Türk olsa bile, muhtemelen Umur Bey'in adamları değildi82. Türklerin, 1342 yılında imparatorluk içerisindeki karmaşalara katkısı çok daha önemlidir İzmir ve Efes'ten gelen 380 gemi ile çoğunlukla atlılar olmak üzere 2.900 seçkin savaşçının Avrupa'ya çıkartıldığı söylenir83. Bu savaşçılar, Meriç deltasına kadar geldiler, ama Bulgarlarla savaşmaya değil, aksine batıda Sırp müttefikleri ile birlikte Bizanslı düşmanlarına karşı savaş veren dostları Kantakuzenos için savaşmaya gelmişlerdi. Ama sadece Kantakuzenos'un eşinin konakladığı Dimetoka'ya kadar gelebildiler ve burada Kantazukenos'un eşi ve Kantakuzenos davasının oradaki taraftarları ile bağlantıya geçtiler84. Sert geçen kış ayları, hastalıklar ve erzak yetersizliği ile hamilerinin umutsuz durumu, Trakya'yı tekrar terk etmelerine sebep oldu85. Umur Bey'in tebaası ve Karaman Bey'i Alişîr, 1342 yılında Bizanslılarla dostça ilişki içinde bulunan yegâne Türklerdi86 Alişîr Bey'in dostane ilişkileri biraz da yer olarak Bizans'a uzak olmasından kaynaklanıyordu. Bunun aksine, Saruhanoğullarından Saruhan Bey, Bizans kroniklerinde adı Giaxis (Yahşi) olarak geçen Karesioğullarından Karesi Bey ile ittifak kurup, bölünmek üzere olan çaresiz Bizans'a saldırmak üzere anlaşmışlardı. Apokaukos'un filosu, bir seferinde bu planı bozmayı başardı, ancak Saruhan Bey ikinci ve üçüncü kez olarak yine harekete geçti ve Rumlardan birçok ganimet topladı. Bunların intikamını almak üzere yeni Amiral Senaherim Türk bölgelerine kadar girdi ve Karesi Beyi'nin limanlarından birini işgal etmeyi başardı87. Bu arada Orhan Bey de boş durmamakta idi. Yeni hükümetle barış imzalamış, ama yardıma gelme sözü vermemişti88. 1343 yılında da Kantakuzenos ve Apokaukos tarafından yönetilen Bizans sarayı arasında devam eden mücadeleler, Umur Bey'in tekrar Avrupa'ya çıkmasına fırsat doğurdu. Aynı dönemde Selanik önlerinde Apokaukos'un komutası altında, sadece 22 de olsa, Türk gemileri olduğu söylendi89. Bu yüzden Kantakuzenos, kendinde yıllardır tanımakta olduğu Umur Bey'den yardım isteme hakkını gördü Hafif ve bütün tehlikelere açık bir sandal ile Umur Bey'e bir elçi gönderdi. Sandal, Umur Bey'in bulunduğu yere geldiğinde, Umur Bey'in eski dostunun hayatta olmasına şükrettiği ve 200 gemi ile yardımına koştuğu anlatıldı. Rüzgarlar onu Eğriboz sahillerine kadar götürdükten sonra, Apokaukos'un dehşetle terk ettiği Selanik Limanı'na vardı ve filosu, ordunun yarısı ile birlikte Pidna üzerine yürümek için ayrılırken, Umur Bey kimse tarafından engellenmeden Kantakuzenos'un onu beklediği Karaferye'ye vardı. Eski dostu ile bir araya geldikten sonra Umur Bey, Rum'un tüm akınlarına katıldı ne kendisi, ne de atlıları bir an olsun yanından ayrılmadılar – Türk ordusunun kalan kısmı, piyadelerden oluşuyordu. Türkler, talan edilebilecek her yeri talan ettiler en fazla önem verdikleri iş ise köle almaktı. Yedi gün boyunca civarında kaldıkları Selanik'i kuşatmak, daha doğrusu almak istemelerinin sebebi buydu. Kantakuzenos'un ordusu nihayet doğuya doğru yol aldığında, tahtta hak iddia eden Kantakuzenos'un barış elçileri ile birlikte Umur Bey'in temsilcisi olarak Selahaddin adında bir Türk İstanbul'a gönderildi. Ama elçiler başarısız oldu ve Umur Bey, birkaç hafta sonra sipahileri ve 6 bin piyadesi ile birlikte yolunun üzerindeki her yeri yağmalayarak, Dimetoka'ya girdi. Hastalığına bir çatışma sırasında sadece zırhı sağlam olduğu için kurtulmuş olmasına ve Bulgarları da yardıma çağıran İstanbul'daki saray mensuplarının ricalarına ve vaatlerine rağmen, Avrupa'da kaldı Bizans sarayı ile barışını sağlamadığı sürece müttefikini yalnız bırakmak istemedi ve Trajanopolis'te daha birkaç gün Kantakuzenos'un yanında kaldı. Nihayet, imparatoriçenin verdiği paraları da yüklenerek, Enez'e geçti ve dostuna 15 gün içerisinde yardım gönderme sözü verdikten sonra - ki bu yardımı gerçekten de gönderdi - ordusu ile birlikte Rum kadırgalarına bindi90. Tarafların mücadelelerinden dolayı Bizans aylarca Türklere açık bir hal almıştı, zira o dönemlerde taraflardan hiçbiri Türklerden destek almaktan utanmıyor