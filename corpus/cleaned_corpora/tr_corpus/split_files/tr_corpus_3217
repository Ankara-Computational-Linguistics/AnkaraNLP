sebebi bu saydıklarımdan ziyade kendi benliğimdi. Kendisiyle barışık bir benliğe sahibim ve de bu kendimi yalnız hissetmeme engel oluyor. "Kendi kendimden nefretimin çerçevelediği ve çirkinleştirdiği bir dünyada yalnızım" ( 314) diye yazan Peyami Safa'nın da vurguladığı gibi kendimizle çatışmak yerine kendimizle barışık olmamız bizi yalnızlıktan alıkoyacaktır. Hem kendisiyle barışık olmayan bir kişiyle bir başka kişi ne kadar barışık kalabilir ki? Çevremde bu kadar güzel insan bulunmasının sebebinin de bu olduğunu düşünüyorum. Kendini seven insan herkesi sevebilir ve böylece başkaları tarafından da sevilebilir. Bu yargımın doğruluğuna da yalnızlığından yakınıp duran bir arkadaşımı gözlemleyerek karar verdim. Eskiden lise sınıfımda olan bu arkadaşım, şu an üniversitesinde hiçbir arkadaşı olmadığını ve edindiği arkadaşlıklarının da çok uzun sürmediğinden bahsediyordu. Yalnızız adlı kitabı okumadan ve yalnızlık kavramını detaylıca düşünmeden önce arkadaşımın bu yalnızlığının sebebinin henüz okulunda doğru insanlarla tanışmamış olmasından kaynaklandığını düşünüyordum. Hâlbuki, yalnızlığının sebebinin bu kişinin kendisine olan nefreti olduğunu fark ettim çünkü bu arkadaşım kendisinin yaptığı hiçbir işten memnun kalmamakla birlikte hayatında karşılaştığı en küçük sorunda bile kendini suçlayabilecek bir kişiliğe sahipti. Mesela zorluğundan ötürü yapamadığı bir sınavda kendini başarısız bir insan olmakla suçluyordu. Bu bahsettiğim kişinin aksine, bense hayatımda karşılaştığım her hatada kendimi suçlayıp kızmak yerine kendimle barışık kalmaya devam edip sorunlarımı bu şekilde halletmeye çalışıyorum. Madem yalnızlık hissi ve çevremizde insanların bulunup bulunmaması bizim kendimizle olan ilişkimize bağlı, nedendir bu insanların kendisiyle olan çatışması? Kendini sevmeyerek ve de bunu dışa vurarak hiç kimse sevilmeyi beklememeli. Bu beklentide olan insanlar, yalnız kalmaya mahkumdur. Kendilerini yalnızlık zindanına kendileri teslim etmiştir. Ne zaman ki kendilerini doğru bir şekilde tanıyıp kendi kişiliklerine nefret duymayı bırakırlar, işte asıl o zaman içinde bulundukları yalnızlık zindanının demir parmaklıklarının, kendilerine duydukları nefret olduğunu fark ederler. KAYNAKÇA Safa, Peyami. Tespih Ağacının Gölgesinde. İstanbul: Ötüken Neşriyat , 2015. Baskı Ceylin AKIN İçinde Bitirebilmek Dedikleri İlişkiler… Hayatımızın temelini oluşturan, önemsiz gibi görünen küçük ama o muhteşem detaylar. Etraflıca irdelemeye kalksak işin içinden çıkamayacağımız fakat bir yandan da vaktimizin çoğunu üzerinde kafa yorarak geçirdiğimiz bir konu. Herkesin başından geçen, tecrübe edindiği, dersini çıkardığı, güldüğü, eğlendiği, acı çekerek olgunlaştığı türlü türlü hikâyesi vardır ilişki dendi mi. Peki ya sizin hiç uzun ilişkiniz ya da uzun süredir var olan ama adı bir türlü ilişki olmayan bir ilişkiniz oldu mu? Mükemmel Bir Son kitabının ilk sayfalarında herkese sorulması gereken bir soru yazıyordu ve ben bu satırlar sayesinde geçmişi düşünmeyip önüme bakmam gerektiğini anladım. “ “Arkasına bakarak yürüyebilir mi insan?” demişti biri bir gün ve bence geçmişi düşünmememi sağlamak hiç bu kadar kolay olmamıştı.” Bu cümleyi okuduktan sonra ilişkilerimizi neden bitiremediğimizin sebebini idrak etmiştim: Geçmişte yaşamak. İşte bütün mesele buydu. Kâğıt üzerinde bitirilen ama kendi içimizde bitiremediğimiz ilişkiler, unutamadığımız kişiler, her fırsatta aklımıza gelen hatıralar ve sürekli keşke deyip duran bir biz. Kitapta French Oje’nin bir dilek dileme şekli vardı ki bayıldım. Üstelik sadece ikili ilişkilerde değil hayatımızın her alanına uyarlamamız gereken bir dilek : ‘’Umarım her şeyi kendi içinde de bitirebildiğimiz bir hayatımız olur.’’ Sadece ilişkiyi değil genel olarak bir şeyi bitirebilmenin sihirli sözcükleri gibiydi bu cümle. Nasıl ki ilk eğitim evde başlıyorsa ilişkiyi bitirmek de içimizde başlıyordu bence. Küçümsüyor olabiliriz bir şeye son vermeyi fakat önce içimizde bitirebilmek mühim olan çünkü hayatımızda eski defterleri kapatamazsak beyaz sayfalar açamayız. İnsan yeter ki önce içinde bitirmenin önemini anlasın. Anlasın ki gelecekteki ilişkileri daha sağlam zeminler üzerine kurulabilsin, geçmişte yaşamaktan kurtulup önüne daha sağlıklı bakabilsin. Bu noktada en büyük hatayı da biten bir şeyin üstüne gitmekle onu yeniden deşmekle yapıyoruz. İkinci şans vermenin, geçmişe dönmenin bitmiş şampuan şişesine su koyup koyup çalkalamaktan ne farkı var? Olmayacaksa zorlama denilir hep ama biz sırf geçmişten kopamadığımız, gerçekten içimizde bitiremediğimiz için inadına zorlarız. Yeniden yaşanmasını istemediğimiz şeylerle karşı karşıya kalırız, sevmediğimiz kelimeler duyarız. İnsanlar belki de en sevmedikleri kelimelerde saklıdır bilemeyiz ama bildiğim tek şey böyle yaparak güzel giden şeyleri de kendi ellerimizle mahvederiz. Bu yaşıma kadar yaşadığım ilişkilerden öğrendiğim bir şey varsa o da insanların değişmediği. Atalarımız ne güzel söylemiş, huylu huyundan vazgeçmez diye. Aksini düşünen zamanla tecrübe edecektir nitekim bende öyle oldu. Biten ilişkiyi aslında içimde bitiremediğim, defalarca ayrılıp barıştığım için Mükemmel Bir Son’daki gibi bitmeyen, bitemeyen bir ilişkiye döndü. Bunun da bana sadece zararı oldu. Yalnız olmadığımı düşünüyorum bu konuda o yüzden bu kitabın bir notu da bana, benim gibi olanlara hatta topluma,‘’Bazen karşındakinin değişmesini istemek yerine ilişkine iyi gelmeyen seni yani kendini değiştirmelisin.’’ (Oje,149) Ne zaman ki kendimizi ve ilişkilere bakış açımızı değiştiririz işte o zaman içte bitirebilmek ve geçmişten sıyrılmak kendiliğinden gelir. Eğer uzun ve aynı zamanda sağlıklı bir ilişkiniz varsa sorun yok, uzun olması bir problem değil çünkü. Ama ilişki sürekli kavga, bitişler-başlangıçlar şeklinde olmasına rağmen yıllarca sürüyorsa işte biz o zaman bitmeyen ilişki diyoruz bu duruma. İnsanlar her zaman olur olmadık konuşur, müdahale eder. Ama bazen dışarıdan gelen seslere kulakları kapamak gerekir. Hani bazen soruyorlar. Başka kimse mi yoktu onca zaman etrafta diye. Mükemmel Bir Son cevabını çok güzel veriyor. Biri bitmeden, diğeri gelmiyor. Sen bir ilişkiyi tamamen içinde, aklında bitirmeden, birisini hayatından tam olarak çıkarmadan yenisinin gelmesi mümkün değil. Evren buna izin vermiyor. Kitabın başından sonuna kadar kendimi buldum, farkında olmadığım birçok şeyi fark ettim. Okumanın en güzel yanı duysak anlamayacağımız, yaşasak fark etmeyeceğimiz bazı durumları ya da olayları kitaplarda hikâyeler şeklinde okuyunca etkilenip öğrenmemiz. Mesela empati iyi bir duygudur ama fazlası insanı zehirler. Çünkü o zaman sürekli ve her durumda kendinizin ne hissettiğini düşünmeden karşıdakinin yerine koyarsınız kendinizi. Sonra hep ona göre karar verirsiniz. Demek ki her şeyin azı ya da çoğu değil kıvamında olanı makbul. Bu yüzden Mükemmel Bir Son bana başıma gelenlerde artık her şey için hayırlısı olsun ve olmadığında da vardır bir hayır demeyi öğretti. Bitti mi bir daha başlamaz tarzı söylemler başta kulağa biraz korkutucu gelse de, evet, insan gerçekten bir kere ayrılmalıymış. Kaynakça Oje, French. Mükemmel Bir Son. İstanbul: Okuyan Us Yayınları, 2016. Nurşah ATABAY Terminalde Bir Zihin Gezintisi Yaz bitmişti artık. Eylüldeydik. Bakıldığında uzunmuş gibi görünen ama bir nefes alışıyla biten, bana sayısız anı kazandıran yaz tatilim bitmişti. Her yolculuk eninde sonunda başladığı yere döner. Biz evlerimize döneriz. Günlük yaşantımıza geri dönüp her zaman yaptığımız işleri yapmaya devam ederiz. Kendimize ayırdığımız zaman tükenmiştir. Yaz boyu işimiz yoktu ve biz de bir şey yapmadık. Şimdi o dönem bitti. Eve dönüş zamanı. Bir gün önce terminalden aldığım biletim cebimde, ben teyzemin arkasında onun motoruyla otobüs terminaline gidiyoruz. Yanımızda sonsuz maviliğe boyanmış deniz bize yol arkadaşlığı yapıyor. Saat daha çok erken. Kuşlar da yeni uyanmış, insanlar da. Doğa yavaş yavaş kendine geliyor. Esniyor. Kafamı teyzemin omzuna dayayıp görüşüme denizi alıyorum. Çünkü biliyorum, o an için vedalaşıyoruz onunla. O da tüm içtenliğiyle ve de içinde barındırdığı yaşamla bana hoşça kal diyor. Geliyoruz terminale. Terminalde olmak her zaman bana farklı hisler yaşattırır. Hem insanların içinde olabileceğim hem de insanlardan gizlenebileceğim bir köşeye geçerim. İncelerim çevremi. Sonra da incelediklerimi düşünürüm. O gün de aynısı oldu. Baktım her bir insana teker teker. Bazılarının otobüsü geldi ve erken gittiler. Onlar yarım kalanlardı. Çünkü düşüncelerim tam oluşmamıştı onlar hakkında. En çok terminalde görevli orta yaştaki amcaları inceledim. Belki de yıllardır oradalardı. Sabahtan beri aynı işi yapıp akşam eve gitmenin hayalini kuruyorlardı. Hava sıcaktı. Gölgede oturmanın verdiği değişik bir huzur vardı bende. Erken gelmiştim ve teyzem de beni bırakıp dönmüştü evine. Yirmi iki dakikam vardı daha. Ben de bilgisayarımı kılıfından çıkardım ve rastgele yazmaya başladım. Tam o anda aklıma ne gelirse yazdım. Genel olarak zaman ve zamanın içinde yaşamaya çalışan insanları düşündüm. O anda elimde çok fazla malzeme vardı. O malzemeler yazmak için bana ilham veriyordu. Öyle hissediyordum. Neleri düşündüğümden bahsetmek istiyorum. Çünkü dediğim gibi yirmi iki dakikam var. Sonra da otobüsüm gelecek ve yuvama, doğup büyüdüğüm yere doğru yola çıkacağım. Zaman bana her zaman çok ilginç gelmiştir. Eğer gün içinde koşturmam yoksa bu konuyu kafaya daha çok takıyorum. İşleri peş peşe yapmaya çalışırken zamanı yakalamaya çalışıyoruz. Bunun tersi bir günde, mesela sorunsuz bir yaz gününde, zamanı kenardan izleyip onu analiz edebiliyoruz. Aslında zamana da psikanaliz yapabiliriz. Çocukluğuna inip şu an neden böyle davrandığını sorgulayabiliriz. İşte bir eylül günü İzmir’in güzel beldesi Çandarlı’da bir terminalde oturmuş zamanı sorguluyordum. Zamansızlık... Zamanın içinde zaman bulamamak. Ama bazen de zaman bolluğu. Artık zamanlar... Benim terminalde o anda istediğim şey zamanın hemen geçip otobüsün gelmesiydi. Peki boşa geçen dakikaları ben bir daha nasıl bulacaktım? Zamanın değerini bilmek mi yoksa değerini yok saymak mı? Zaman geçsin istiyoruz bazı anlarda ama sonra bir saniyesine bile muhtaç oluyoruz. Artan zamanları biriktirirsek bir ömür olur mu? Bence olur. İnsanın yaşadığını hissettiği anlar bazen çok kısa sürer. Tek bir saniyenin içinde uzun zamandır görmediğin bir sevdiğini görmek, sevildiğini hissettiğin o gün ve bazen de denizi seyrettiğin birkaç saat. O anlar kısadır ama biz o anları hayat yolculuğumuzda hep kalbimizde taşırız. O kadar önemlidir bir saat, bir dakika, bir saniye... Ama biz gene de zamanın hemen geçmesini isteriz. Zaman dediğimiz şey o kadar garip ki onu yorumlama şeklimiz de birbirimizden farklı oluyor. Aynı zamanın içinde farklı gerçekliklere sahip oluyoruz. Bir topluluğa uzaktan belli bir zaman bakarsak herkes aynı ve tahmin edilebilir gözükür. Oysa her birine teker teker bakarsak herkesin zamanı yorumlayışı nasıl da farklıdır. Terminalde görevli amca, tatile gelmiş turist, yaşını almış bir çift... Hepsi gözümün önündeydi. Hepsinin de zamana bakış açısı, günlük yaşamları, kırılmaz kuralları, doğru bildikleri farklı... Eğer bir grup içindeki insanlardan konuşacaksak, bence aynı toplulukta yaşayanların benzer yaşamları var. Bir topluluktaki insanlar birbirlerine benziyorlar. Benzer yetiştirilmiş, yetişmişler. Bundan dolayıdır ki zamanlarını benzer şekilde kullanıyorlar. Hep aynı rutinler. Tabii aralarında aykırılar da var. Onlar kendi zamanlarını yaratıyorlar. Ama onlar da başka topluluklardaki kendine benzer insanlara benziyor. Hiç kimseye benzemeyen tek bir insan var mı? Yoksa tüm insanları da mı tükettik diğer her şeyi tükettiğimiz gibi? Gene terminaldeyim. Etrafıma bakıyorum. Güneşin sıcaklığını tenimde hissedip düşünüyorum. Bence birine tümüyle benzemeyen tek bir insan yoktur. Yaşayamaz... Delirir... Tutunamaz ve öldürür kendini... Bir de zamanın getirdiği her türlü gerçekliğe uyan insanları düşünelim. Bu noktada empati işin içine girer. Topluluktaki insanların gerçekliğini iyi anlamış, gözlemlemiş ve olayların kritik yerlerini öğrenmiştir. İnsanlara herhangi bir olay karşısında nasıl davranacağını bilir. Her görüşe açıktır. Yadırgamaz. Yadsımaz. Kayıtsızlık da vardır onlarda. Kendilerine virüsün -gruptakileri ele geçiren benzerlik virüsünün- bulaşmasına izin vermez. Sadece istediklerini alır bünyesine. Çok fazla kişilik tek bir bedende ve tüm o kişilikler onun kişiliğini oluşturur. Kendini bazen tanıyamaz. Bu ben miyim? Gerçek ben hangisi aslında? Gerçek beni hepsidir. Hepsi onun bir parçasıdır. Öyle bir bütündür. Ankara’ya dönmeden önceki son durağım olan terminal, fiziksel olarak hareket etmediğim ama zihnimle birlikte keyifli bir gezintiye çıktığım bir yerdi benim için. Böyle zamanları tekrarlamayı seviyorum. Kendime zaman ayırmayı ve zihnimle konuşmayı. Bu bazen sadece içimden konuşarak oluyor. Bazen de terminal anımdaki gibi bu düşüncelerimi bilgisayarıma yazarak. Ama önemli olan kendinle olabilmek. Düşünmek ve sorgulamak. Bir süre sonra fark ediyorsunuz ki aslında gezmediğiniz bir yer kalmamış. Görsel Kaynakça • Madi D. (2005). Konya Şehirlerarası Otobüs Terminali [Fotoğraf], Konya. Wikimapia.org. • Çizim. Anonim çizer. Waldenu.edu. Mehmet Emin Yoldaş 21502077 Bilinmeyenin Peşinde En son ne zaman bir şey merak edip, öğrendiğinizi hatırlıyor musunuz? Siz de tecessüsünü öldürmemiş biri misiniz? Hayatım boyunca her zaman içimi kaplayan bir merak olmuştur. Gerekli veya gereksiz her şeyi öğrenmek isterdim. Başkasının hayatını karıştırmak sayılsa bile bu merakımı durdurmak çok zor oldu her zaman. Bilinmeyenleri ortaya çıkarmak, onları eşelemek hayatım boyunca peşini bırakmayacağım bir durum olacaktı. Durduramadığım merakımın en güzel tarafı da başkalarının özel bilgilerinden ziyade benim önemli olarak adlandırabileceğim bilgilerdi. Beni hayata karşı daha istekli ve mutlu kılan bilgilerdi bunlar. Bir insanı hayata bağlayan şey nedir ki? Bence insanları yaşama isteğiyle dolduran noktalar kişiden kişiye değişir. Bazılarını hayatları boyunca gerçekleştirmek istedikleri hayalleri ayakta tutar. O hayallerini gerçekleştiremiyor olsalar bile bir gün o hayallerinin gerçekleşeceğini bilmek onları hayata karşı istekli kılar. Bazılarını ise tutkuyla bağlı olduğu aktiviteler hayata bağlar. Ben kendimi bunların ilkinde görüyorum. Beni yaşamaya istekli kılan şey tek bir hayaldir. Bu tek hayale göre hayatım şekillenmiştir. Hayalim, benim için doğru olan kadını bulup, hayatımı ona adamak ve onunla birbirine bağlı, güzel bir aile kurmak. Yaşım itibariyle, yakın zamanda gerçekleşecek bir hayal olmadığı apaçık ortada. O zaman bütün bunlar, yaşamak istemediğim anlamına mı geliyor yoksa? Pek değil çünkü hayalime ulaşmadan önceki bu yoksunluğumu yaşamazsam eğer hayalime ulaştığım zaman yaşadığım anların değerini anlamayacağımın farkındayım. Bunun yanında beni hayata karşı istekli kılan öğrenme aşkım, merakımla birlikte beni hayata karşı istekli kılıyor. Yani hayatımı sonuna kadar yaşamak istiyorum. (Do not push button, 2017) https://keithcrane.files.wordpress.com/2013/11/button.jpg Bilgilere ulaşma merakım hayatımda birçok şeyin üstünde oldu. Beni meraklarımdan uzaklaştıran hiçbir etmene önem vermedim. Bir şey öğrenmeden yaşadığım bir günü de düşünemiyordum. Bu düzeydeydi merakım. Böylece dört duvar arasına sıkışıp kalmaktan kurtuluyordum. Merakımın, uzun yıllar boyunca kalkamadığı komadan çıkan bir insan gibiymişçesine bir anda uyandığı yerin veya zamanın ise hiçbir önemi yoktu. İsterse tam uyuyacağım zaman yatağımda ortaya çıksın isterse yoğunluklarla dolduğum bir dönemde ansızın ortaya çıksın önemi yoktu, hemen kafamdaki sorulara cevap bulmalıydım. Bu yüzden merakım, uykusuz geçirdiğim gecelerin sebebiydi. Yaşadıklarımı sorgulamama neden oluyor, onaylamadığım düşünceleri incelemeye yöneltiyordu. Böylece beni olgunlaştırırken farklı düşüncelere karşı saygılı kılıyordu. Merakım benim gözümde itaatsizliğin bir sembolüydü adeta çünkü bir konuda merakım uyandığı zaman hiçbir kuralı tanımıyordum. Merakımın hemen giderilmesi gerekiyordu. Merakım insanlarla olan ilişkilerimi de etkiliyordu. Tanımadığım bir insanı merak etmem, onunla konuşmam için yeterli bir sebepti çünkü dediğim gibi merakımı hemen gidermem gerekiyordu. Farklı insanları tanımak, onlarla iletişime geçmek hoşuma gidiyordu. Metroda elmacık kemiğindeki gözyaşı dövmesinin anlamını merak edip tanıştığım adam buna çok güzel bir örnek olurdu. Merakımı gidermek için harekete geçmem her canlının ölümle buluşması gibiydi. Olacağı kesindi yani. Bu yaşadığım çevrede de dikkat çeken bir özelliğimdi. Karşımdakini dinlerken merakımın etkisiyle onları sorulara tutmamla birlikte aldığım cevap genelde şu olurdu: "Ne kadar çok soruyorsun sen böyle!". Bir insanı yaşarken öldürmek çok kolay aslında. Tek yapmanız gereken onların merak içgüdülerini ellerinden almaktır. Bu yoksunluk onları "robotlardan" farksız bir duruma getirirdi. Hayatları rutinleşir, devam etmekte olan hayatlarını değiştirmekten kaçınırlardı. Ardından bir mutsuzluk, içinden çıkılması imkânsız olan bir hendeğe düştüklerini hissederlerdi. Bu yüzden merakım hayatımda önem verdiğim, hayatımı yönlendiren en önemli etmenlerden biri. Kendimi tanımamı, algı perdelerimi yırtıp açarak yolumu kapatan her şeyi yakıp yıkmamı sağlayan en güzel parçamdır merakım. Onsuz bir dünya düşünemiyordum. O parçamın benden koparılmasının, hayatımı katlanılamaz derecede imkânsız kılacağı apaçık ortadaydı. Kaynakçahttp://www.milliyet.com.tr/h-kim-bey-ve-hak-m-bey/taha-akyol/siyaset/yazardetayarsiv/27.06.2005/121790/default.htm 21201286 Melike İrem İlter Gönenç Tuzcu Turk-102 Sec.25 ZITLIKLAR Çok uzun zamandır belli başlı romanlar devlet büyüklerimiz tarafından ağır eleştirilere maruz kaldı. Böyle bir olayda duyarsız kalmak yerine bu kadar tartışmaya sebep olacak romanları merak ederek aldım elime listeyi. İncelerken aralarında Fareler ve İnsanlar adlı romanın da olduğunu fark ettim. Romanı henüz ilkokuldayken almıştım elime. İçeriğini tam hatırlayamadığım için tekrar okumak istedim. Söylenenlere göre roman müstehcen içerikliymiş ve çocuklara göre etik değilmiş. Bende bir koşu romanı aldım ve başladım tekrar okumaya. Roman Amerika’nın yeni dünya olduğu zamanlarda yaşayan iki arkadaşı anlatıyor. Birbirlerini tamamlayan iki farklı karakter yaratan John Steinbeck, tam anlamıyla romanın içine sürüklüyor. Yazar yarattığı fiziksel anlamda güçlü, iri yarı fakat akli dengesi pek yerinde olmayan, ruhsal anlamda yetersiz ve dengesiz Lennie karakteri ile ve onun tam tersi fiziksel özelliklere sahip kısa, fiziksel açıdan güçsüz fakat zihinsel olarak kendine ve çevresinde ki insanlara ortalama olarak yeterli olan George karakteri ile iki bambaşka karakterin ayrılmaz birlikteliklerini anlatıyor. Yazarın yarattığı çarpıcı özellikteki karakterler ve onların küçük masum hayalleri aslında romanın baş konusu. Diğer karakterler de eklenince romana tam anlamıyla kişilik şöleni yaşatıyor insana. Her bölgeden, her kişilikten, maddi anlamda zenginden fakire bütün insan yaşamlarını birleştirmiş yazar. Asıl etkileyen nokta da bu aslında. Bir yaşama tek bakış açısından değil, her çeşit insan gözünden bakabiliyoruz. Bu da aslında bizlerin bakış açısını genişletmek için. Belki de sırf bu yüzden bu kadar eleştirilere maruz kaldı büyüklerimiz tarafından.Romanda geçen bir olayı sizlere anlatmak istiyorum. Bir gün George ve Lennie tartışırlar ve George artık uzaklaşmak istediğini söyler. Lennie karşılık olarak “Sen gitmemi istediğinde söyle, ben hemen yok olurum” der ve bulduğu bir mağaraya gider. Hayatta her insanın yalnız kalmak, birini kırmak veya yormak yerine oradan uzaklaşmak ister. Tıpkı benim gibi… O yüzden kendimi biraz Lennie’ye benzettim. Sonuçta bu zora gelememek ya da kaçmak gibi gözükebilir ama çocukça bir masumiyet vardır bunda derine inersek. Burada da karakter gibi, ben gibi her insan da bu masumiyeti içinde taşır ve birini kırmak yerine, oradan mümkün olduğunca uzaklaşır. Lennie karakteri de her insanın içinde barındırdığı bu masumiyeti gözler önüne seriyor. Bu da en çok karakterde etkilenilmesi gereken bir özellik aslında. Asıl olaylar kitabın ilerleyen kısımlarda başlıyor. Büyüklerimizce ‘etik’ olmayan taraflar. Karakterlerin özelliklerinden, davranış biçimlerine kadar eleştirilen bir roman. Özüne inilmeden yargılanan, yazarın insanların iç dünyasına indirgediği fakat bizim büyüklerimizce bunlar cinsel içerikli denilip bir köşeye atılan bir roman. Kitabın sonundan bahsetmek istemiyorum. Okumak isteyenler kendi iç dünyasına göre yargılasınlar. Sonuçta gerçekten yazarın orada cinsel arzuları mı anlattığını yoksa bambaşka bir olaydan mı bahsettiğine karar versinler. Sonuç olarak kısa ama içeriğiyle adını edebiyat tarihine yazdırmış bu kitapta geçen karakterler eşsizdir. Karakterlerin saflıkları, özellikleri, hayalleri ve hayatlarını basite indirgemektense, üzerine düşünülmeli, evrensellikte ne ifade ettiği düşünülmelidir. Steinbeck, romanı bu kadar basit, etik olmayan şekilde yazmış olsaydı, sadece bizim büyüklerimiz tarafından değil, tüm dünyanın karşı çıkması lazımdı. Yazar sonuçta tüm bu yazıları o zamanki yaşadığı mekandan, zamandan farklı, ayrık yazmıştır ki bugünlerimizi de kapsasın ve her jenerasyona ulaşabilsindiye. Romanı etik değil diyerek bir kenara atmaktansa, tekrar okunmasını ve üzerine derin düşünülmesini isterim. Bütün dünya bu eşsiz kitap hakkında yanılıyor olamaz ya! Ahmet Batur Tülek Dünyadaki Adaletsizlik Bu fotoğraf çok şey anlatıyor insana, anlatmalı da bence… Bir kaşık yemek için sıraya girmiş yüzlerce çocuk, peki bu çocuklar ne yaptı bunları hak edecek? Sadece gelişmekte olan ülkelerde yaşadıkları için mi bir kap yemek için sıraya giriyorlar? Bence bu sorunun cevabı hayır olmalı, evet belki bu çocuklar veya orada yaşayan insanlar gelişmekte olan ülkelerde doğmuş olabilirler fakat niye tüm dünya görmezden geliyor bu çocukları, insanları, ülkeleri? Artık herkes kendi çıkarını düşünür olmuş, kimse kendi payına düşeni bölüşmek istemiyor. Büyük bir çoğunluk daha fazla çalışarak kendilerini daha iyi pozisyonlara getirmeye çalışıyor, daha fazla çalışarak daha çok, kaliteli ürün alıyorlar. Açıkçası artık herkesin gözünü para bürümüş durumda. Bu çocuklar ise birçok şeyden habersiz sadece karınlarını doyurmak, çevresindekiler, aileleri gibi açlıktan ölmemek için çaba sarf ediyorlar. “Afrika kıtasındaki ülkeler 15. yüzyılda Portekizli denizcilerin kıtaya ayak basmasıyla Portekiz, İngiltere, Fransa, İtalya, Almanya gibi ülkelerin arasında sömürgeler olarak bölünmüş, bu durum çeşitli Afrika ülkelerinde 1970'lere kadar devam etmiştir.” Afrika kıtasındaki ülkelerin kıtlık çekmesinin birçok sebebi var, bunlardan birkaçı ise, Afrika’daki ülkelerin çoğunun kaynakları zamanında sömürgeci devletler tarafından tüketilmiş, halkları insanlık dışı bir şekilde kullanılmış olmasıdır. Bundan dolayı buradaki ülkeler gelişememiştir. Bu tarz olaylar tarihte her ülkenin, her milletin başından geçebilecek olaylardır fakat bence burada önemli olan durum bu tarihe kadar bu ülkelere dış ülkeler tarafından neden yeteri kadar yardım edilmediğidir. Halbuki şu an kime sorulsa insan haklarının yanındayız cevabı alınıyor. Fakat iş yardım etmeye gelince kimse yeteri kadar yardım etmiyor. Bu durum son zamanlarda da Suriye’nin başına gelen bir olaydır, iç savaştan kaçan insanları hiçbir Avrupa ülkesi kabul etmemiştir ve bunun sonuncunda bu insanlar dışarılarda aç, evsiz bir şekilde yaşamlarını sürdürmek zorunda kalmıştır. Bence burada yapılması gereken en önemli unsur her ülkenin kendi maddi durumuna göre bu ülkelere yardım etmesi gerektiğidir. Bu fotoğrafta ise bunu açık ve net bir şekilde görüyoruz. Bir yardım kuruluşundan gelen yiyecekleri bekleyen bu çocuklar hepsi kendisine verilen tabağı sıkı bir şekilde tutmuş ve verilecek olan yemeği bekliyorlar. Çocukların yüzlerine baktığımızda ise o korkulu bakışları görüyoruz. Bu korku dolu bakışların arkasında bir sürü neden olabilir belki ailelerini, kardeşleri aç kalacağı için onları düşünüyor olabilirler veya belki de bu durumun daha ne kadar böyle süreceğini düşünüyorlardır. Haksız da değiller yukarıda da bahsettiğim gibi bu çocuklar seçmedi bu yaşadıkları hayatları, onların ne farkı var istediklerini yiyip, içen diğer çocuklardan. Buradaki eşitsizliği tam olarak anlayabilmemiz için örnek olarak Afrika kıtısın da bulunan Togo Cumhuriyetine bakalım. Bu ülke’de kişi başına düşen yıllık gelir 832 dolarken, Hollanda da bu gelir 23.412 dolardır. Bu örneği vererek anlatmak istediğim asıl önemli unsur, dünyanın bir yanındaki insanlar çok lüks bir şekilde yaşayıp her istediklerini yiyip içebiliyorken, diğer taraftaki insanlar günde yiyecek bir kap, içecek 1 bardak su bile bulamayabiliyorlar. Bu ülkelerde gelir kıtlığı dolayısı ile sağlık ve hijyen ile ilgili de hiçbir önlem bulunmuyor çünkü oradaki halk bu konularda bilinçli değil, ki bence bu normal karşılanması gereken bir durum. Oradaki insanların karnını doyuracak yiyeceği yokken bunu o insanlardan beklememiz yanlış olur. Bundan dolayı da neredeyse herkes hasta ve bu durum o insanları daha kötü etkiliyor. Kaynak : Vikipedia Fotoğraf: Unicef BİTMEYEN SENFONİ Dilan Ezgi Koç Viyolonseller kırılgan ve sakin bir tonda müziğe başlıyorlar, hüzünlü ama bir o kadar da gizemli. Kemanlar hemen karşılık veriyor. İki grup birbirini bastırmaya çalışırcasına bir kreşendo başlatıyor ve âdeta bir fırtına yaratıyorlar. Onlar tam zirvedeyken fagot da dahil oluyor ve şarkısını söylemeye başlıyor. Önce korkuyor, sanki sesi titriyor ama sonra herkes ona uyum sağlıyor. Tüm enstrümanlar sanki en küçük atomlarına kadar müziği hissediyorlar. Bir an için dünya yok oluyor, hiçbir şeyin önemi kalmıyor. Zaman zamanını yitiriyor. Siz ise sonsuzluğa ulaşıyorsunuz ve sonunda özgürsünüz... Beethoven'ın ünlü bestesi Dokuzuncu Senfoni'yi her dinlediğimde kendimi bu yazdıklarımın hissederken buluyorum. Hem klasik batı müziği repertuvarında hem de Beethoven'ın kendi hayatında bir dönüm noktası niteliği taşıyan bu eser, beni ilk akorunu duyduğum anda hayal dünyamın en uçlarına taşıyıp bütün duygu dengemi değiştirebiliyor. Bir insanın böylesine bir müzik yaratabilmiş olması beni şaşkına çeviriyor. Yaylıların kendi aralarındaki atışmalarını, üflemeli enstrümanların bu atışmadan bir sessizlik yaratabilmelerini kavramakta güçlük çekiyorum. Öyle bir eser ki her bir ses birbiriyle uyumlu ama bir yandan da şiddetli bir kavga içinde ve daha da önemlisi bence bu eserin en ilginç hatta bana kalırsa bir yandan da korkunç yanı, Beethoven'ın bu besteyi yaptığı dönemde sağır olması. Filmde kendisinin de dediği gibi: "Tanrı müziği insanların kulağına fısıldar ama benimkine haykırdı! İşte bu yüzden sağırım..." Yönetmenliğini Agnieszka Holland'ın yaptığı film "Copying Beethoven", Beethoven'ı biraz olsun anlayabilmek ve Dokuzuncu Senfoni'nin nasıl yaratıldığını görmek adına oldukça iyi bir işlev görüyor. Bundan 192 yıl önce, 1824 yılının mayıs ayında insanlar Viyana Saray Tiyatrosu'ndaki büyük konseri dinlemeye koşuyorlar. Hayatının son yıllarını tam bir sağırlık halinde geçiren büyük müzik dâhisinin bestesini duymak insanlar için büyük bir anlam ifade ediyor. O gün orada tarihî bir an yaşanıyor; Beethoven, orkestra ve koro, insanlığa tarif edilemez güzellikte bir senfoni hediye ediyorlar. Filmde bu anlar o kadar içten yansıtılmış ki etkilenmemek mümkün değil. Beethoven sahneye çıkıyor, tüm orkestra hazır bir şekilde ona bakıyor, hiçbir şey duyamayan şeflerinin müziği başlatmasını bekliyorlar. Senfoni başlıyor, 65 dakika boyunca soluklar tutuluyor. Bittiğinde ise şiddetli bir alkış tufanı başlıyor, herkes ayakta, insanların heyecanları gözlerinden okunuyor. Ama Beethoven, seyircilerden biri onu kolundan tutup salona çevirene kadar bunun farkına bile varmıyor. Öyle bir an ki mutluluk büyük bir acıya karışıyor. Gözleri bağlı birinin dünyanın en güzel tablosunu çizip bunu görememesi, tat alamayan birinin en lezzetli yemeği yapıp bunu fark edememesi gibi Beethoven da bestelediği bu inanılmaz senfoniyi çalınırken hiç duyamıyor. Beethoven filmde havadaki titreşimleri duyabildiğini söylüyor. Çünkü ona göre müzik Tanrı'nın konuşma şekli ve müzisyenler havayı dinleyerek Tanrı'yı duyabiliyorlar. Tanrı konusunda emin olmasam da kendimi Beethoven'ın yerine koyabiliyorum. Müzik her yerde ve her şeyde. Mesela sokaktaki insan sesleri, trafik sesleri, karşılaştığınız herhangi bir ses bir müziğin parçası. Tek yapmanız gereken dikkatlice dinlemek. Şu an bile duyabilirsiniz. Etrafınızı dinleyin: trafik sesleri kontrbas görevini görüyor ve bas partisini çalıyorlar, size doğru yürüyen gruptaki insanlar yaylı grubu görevi görüyor. Önce viyola solosuna başlıyor sonra diğerleri. Havada obuayı duyuyorsunuz, sakince notalarını çalıyor. "Müziği duymak için notaların arasındaki boşlukları dinleyin."diyor Beethoven. Tıpkı onun yapmak zorunda olduğu gibi boşlukları fark etmeniz, içinizdeki sessizliği bulmanız ve onu dinlemeniz gerekiyor, böylece kendi müziğinizi duyabilirsiniz. Filmin sonunda yardımcısı Beethoven'a senfoninin son bölümünü nasıl bitireceğini sorduğunda şöyle bir cevap alıyor: "Müzik bitmez, akar. Onun başı ve sonu olduğunu düşünmeyi bırakmalısın. Birinci bölüm ikinci bölüme, bu senfoni bir diğerine dönüşür." Sanki bu sözlerini doğrularcasına, Beethoven gelmiş geçmiş en iyi bestecilerden biri olmakla kalmayıp bitmeyen bir senfoni besteliyor ve ne kendisi ne de müziği asla yok olmuyor. Bu bir aşk hikâyesi değildir… / Ege Tunç “Aynı anda iki insanı seviyorsan, ikinciyi seç çünkü birinciyi sevseydin ikinciye tutulmazdın zaten…”(Johnny Depp) Marc Webb tarafından yönetilen film, bir erkekle bir kadının tanışma hikâyesini anlatıyor, ama yazarın da dediği gibi: “Şunu bilmelisiniz ki bu bir aşk hikâyesi değil.” Yazarın notu olan: “İzleyeceğiniz her şey kurgudan ibarettir. Biriyle olan herhangi bir benzerlik görürseniz, tamamen tesadüftür. Özellikle de seninle Jenny Beckman. Sürtük.” sözleriyle başlayan film, daha baştan, yaşanmış olayları masal edasıyla, bir miktar da abartı ve mizahla sunacak dedirtiyor ve aslında biraz da kızgınlık… Doğrusal olmayan ancak yapboz gibi birleşen bir yapıya sahip olan film, Tom ve Summer adında bir çiftin arasında geçiyor, tam 500 gün süren bir ilişki… Ne yazık ki yazarın da daha baştan söylediği gibi hoş bitmeyecek. Tom, doğru insanı bulacağı güne kadar mutlu olamayacağını düşünen biriyken, Summer ailesinin boşanmasından sonra hiçbir şey hissetmeyen birine dönüşmüştür. Tom’un bu düşüncesi çocukluk çağlarında dinlediği hüzünlü şarkıları yanlış yorumlamasındandır sadece, aslında bundan bu kadar emin bir yazar için Tom’un kendisi olduğunu söylemek o kadar da güç değil. Zaten senarist Scott Neustadler filmin, aşkla alakalı yaşadığı bir hikâyeyi anlattığını daha sonra söyleyecektir ve Summer karakterinin esin kaynağı da Jenny’dir. Zıt gibi görünen iki insan sebepsizce birbirini severken, farklılıklarını görmeksiniz birlikteyken, her şey kızın bir anda “Artık görüşmemeliyiz” sözleriyle bitiyor, aslında yarım kalıyor. Neden? Çünkü aynı filmin sloganındaki gibi: “Oğlan kızla tanışır. Çocuk sever, kız sevmez.” Oysa “Aşk önce sevilene sonra sevene düşermiş.” (Rafet El Roman) Summer ciddi bir şeyler yaşamak, adını bile koymak istemezken, bu isimsizlik kızın kendini kandırmasından başka bir şey değildir. İşler ciddileşinceye kadar “seviyorum” deyip sonra kaçmak nasıl bir korkaklıktır. Oysa “Sevginin tereddütü olmaz.” derler. İşi gereği özel günler için tebrik kartları yazan ve bunu kişiliğinden dolayı içten yapan Tom, tüm ilgisini ve hevesini kaybeder, yıkılır; zaten kim olsa yıkılmaz ki? Tek dostu alkol; oyalayıcısı abur cubur olur. Kendi başına yaşayıp giderken, bir hiçten doğan umutsuzluk ve çaresizlik içinde sadece önceki günün aynısı olarak ilerleyen boş bir hayat bekler artık onu. Yalnızken, her şey sıradan ve basitken, durduk yere önce göklere çıkıp sonra dibe vurmak nedir bilir misiniz? Aslında daha başta elde var sıfırken, yine aynı yere dönmemek uğruna eksiye düşeriz. Ve tek çaresi zamandır unutmanın... Ta ki bir gün tekrar karşılaşıncaya dek ama asla eskisi gibi olmaz, çünkü zaman özlemi doğurur, öfkeyi dindirir, yaraları sarar, acıyı lezzetli kılar ve her şeyden önemlisi, insanları değiştirir. Eski anılar yalan gibi gelir, insan kendini kandırılmış gibi hisseder; oysa Herakleitos’un da dediğini gibi: “Değişmeyen tek şey değişimin kendisidir.” Önemli olan değişen değil geriye kalan parçalarımızdır; ancak insanlar değişimi görmeye aşırı meyillidirler. Bir süre görüşmediğiniz bir arkadaşınızın sizi gördüğündeki tepkisi muhtemelen dış görünüşünüzdeki basit bir değişim ile ilgili olacaktır; oysa özünüz hiç değişmez, siz yine sizsinizdir. Ne yazık ki bu durum kişiliğiniz için de geçerlidir; en ufak kusur ve değişime odaklanır insanlar. Tüm bunlara rağmen zaman yaraları sarar her seferinde, beynimiz olumlu şeyleri hatırlayıp, olumsuzları unutmaya programlıdır zaten yapısı gereği. Ancak yaraları sarmak demek onların tamamen iyileşeceği anlamına gelmez, bazıları ya tam kapanmaz ya da onların izleri kalır. Ve gün gelir ki yarayı açan kişiyi karşınızda bulursunuz, tıpkı Tom’un Summer’ı bulduğu gibi… Aylar sonra, kendini toplayıp arkadaşının düğününe giderken karşılaşır Summer ile… Hiçbir şey olmamış gibi araları iyidir, zaten hep öyle olmaz mı? Tam atlattığınızı düşündüğünüz anda her şey kaldığı yerden tekrar başlar, sanki birileri sizinle oynuyordur; atlatmak için harcadığınız onca zaman bir hiçe dönüşür. Tüm bunlar yetmezmiş gibi durum daha da kötüleşir, çünkü umudunuz geri gelmiştir ve önceden yıkılanın enkazı üzerine yeniden yıkılacaktır. Aynen de öyle olur Summer evlenir; “ikinciyi” seçer. Detaylar farklı olsa da hikâye hep aynıdır. Ve zaman görevini tamamlar, her şey geride kalmıştır artık; Tom’un baştan beri inandığı “doğru kişi” kavramı artık ona yalan gibi gelirken, garip bir şekilde Summer’a ise fazlasıyla anlamlı gelmeye başlamıştır. Summer ile tanıştıktan tam 500 gün sonra her şey biter ve Tom “ikinciyi” bulduğunu düşünür; Autumn… Alıntılar Yaşdut, Rafet(Rafet El Roman) “Adımla Seslendi” Single. 2014. Emre Grafson Müzik SİMAY YILMAZ TONİ MORRİSON-MERHAMET KÖLELİĞE MAHKÛMLUK Yaşamak istediğimiz hayatı seçmek bence bir lütuftur. Gideceğimiz okulu, istediğimiz mesleği, yaşayacağımız şehri, evleneceğimiz kişi ve hatta kaç çocuk yapacağımızı seçmek büyük bir şanstır. İyisiyle kötüsüyle seçme şansının bizde olması çok normal gibi gelebilir fakat kimilerinin hayatlarını seçmeye şanslarının bile olmaması çok üzücüdür. Hayatlarının yönlerini belirleyemeyen bu şanssız insanların varlığı uzun yıllar öncesine dayanır. İnsanların toplumsallaşmaya başlamasıyla birlikte doğal olarak sınıf farklıkları ve ezilen sınıf ortaya çıkmıştır. Bence zenginler kendilerini hep diğerlerinden üstün görmüş ve insanları sınıflara göre ayırarak onlarla arasına kalın bir çizgi çekerek kendilerinin ne kadar ulaşılmaz olduklarını alt tabakadan insanlara aralarındaki uçurumu hiçbir zaman unutturmamış daima hatırlatmışlardır. Zenginlik bana göre hiçbir zaman para ile ölçülen bir kavram olmadı. Zenginlik insanın kalbinde, gözlerinde ve davranışlarındadır. Asıl zenginlik karşındakine gösterdiğin sevgide, saygı, hoşgörü ve ilgide saklıdır. Zenginlerin sırf refah seviyeleri ortalamanın çok çok üstünde diye yüzyıllardır diğerlerini emeklerinin karşılığını vermeksizin, insanların yaşlarına ve yeteneklerine aldırmadan çalıştırmak adil ve etik değildir. Eşit haklara sahip olmaları gerekirken hor görülen, dışlanan ve hatta yok sayılan insanların zenginlerin malı ve mülkü olarak görülmesi son derece yanlıştır. İnsanlık tarihinin yüz karası olan kölelik insanların sadece emeklerinin karşılığını ve en doğal hakları olan yaşama özgürlüğünü değil umutlarını, gelecek planlarını ve hayatlarına olan saygılarını kaybetmelerine neden olmaktadır. Para ile birilerine satılmak ne kadar zorsa özgürlüğünden vazgeçmek de o kadar zordur. Özgürlüğünü, seçme hakkını ve umudunu kaybetmiş bir insan yaşamak için bir neden bulamaz fakat yaşamaları veya ölmeleri konusunda maalesef ki kendileri söz sahibi değillerdir. Yapacakları işlerden yiyecekleri yemeklere ve giyecekleri kıyafetlere ve hatta uyuyacakları saatlere kadar kendileri değil sözde sahipleri söz sahibidir. Kimileri bir gün bile bir odada kilitli kalamazken kimleriyse yıllarca, ölene kadar bir faniye itaat etmek zorunda kalıyordu ve kim bilir her ne kadar yasal olmasa da bugün bile bir yerlerde köle tacirliği yaparak masum insanların ellerinden özgürlüklerini alıyordur. Köleliğin sadece geleneksel anlamını düşünmemeliyiz. Günümüzde yeni moda akım olan modern kölelik, özgürlükleri çok fazla kısıtlamasa da insanların uzun çalışma saatleri ve ağır çalışma koşulları nedeniyle sağlıklarını gözetmeksizin enerjilerini sömürerek ve aileleriyle geçirecekleri keyifli zaman dilimlerini kısıtlayarak bir nevi insanları köleleştirmektedir. Günümüz koşullarında insanlar ayakta kalabilmek, yaşamlarını sürdürmek ve çocuklarının için geleceklerini sağlama almak için birçok şeyden feragat etmek zorunda kalıyorlar. Ne yazık ki iyi bir maaş, konum ve gelecek için içinde bulunduğumuz sistemlere köle oluyoruz. Örneğin kendi iş yeri olmayan başkalarının emirleri alında çalışan her zaman bir şeylerden taviz vermek zorunda kalmıştır. İşverenlerin yüzyıllar öncesinde yaşayan ve köleliği meşrulaştıran zengin, burjuva sınıftan bir farkı vardır o da çalışanlarının iyi ya da kötü yeterli ya da değil emeklerinin karşılıklarını tam olmasa da parasal olarak vermeleridir. Ne yazık ki günümüzde geleneksel köleliğin yerini modern kölelik alsa da son insan dünyadan çekilene kadar bu korkunç mahkûmiyet kölelik devam edecektir. Yüzyıllar öncesinde kölelik insanların seçimi değildi fakat günümüzde modern köle olmak ya da olmamak bizlerin elinde. İyi bir aile mirası olan soyadımız olmasa bile yeterli eğitim ve biraz şansla kendi kaderimizi kendimiz yazabiliriz çünkü her şey bizim elimizde ve eğitim neredeyse her kapıyı açacak bir anahtardır. Köle olmaya karşı çıkmak bizim elimizde, bizleri köle olmaya zorlayan işlerden uzak durmak altından kalkamayacağımız işleri ya da bize uygun olmayan işlerde ezilmeye karşı çıkmak bizim elimizde. Şansımızı kendimiz yaratmak bizim elimizde, kısıtlı imkânlarla hayatımızı kazanmak bizim elimizde. Sadece nasıl bir hayat bir hayat yaşamak istediğimizi seçmenin bir şans olduğunu bilerek hareket etmemiz gerekmektedir. GİDEBİLİR MİSİNİZ? Yine aynı bir güne uyandım. Aynı saatte aynı yere gidebilmek için kurmuştum saatimin alarmını. Her gün aynı insanları göreceğimi bilerek kalktım yataktan. Her sabah yaptığım gibi parkın köşesinde simit satan amcadan iki simit, bir ayran aldım. Her taşını ezberlediğim kaldırımda yürürken telefonuma baktım. Her sabah sekizde gelen günaydın mesajına cevap yazdım. Metrodaki tanıdık yüzlerle beş durak gittikten sonra otobüse binmek için her zaman indiğim durakta inip otobüs durağına gitmeden önce sigaramı aldım. Sonrası zaten hep aynı. Evden okula, okuldan eve gidiyorum. Diğer tüm insanlar bunu kabul edebiliyorken, ben niye edemiyorum? Niye bir yanım hep eksik ve bastırılmış gibi hissediyorum. Günlük hayatımdan bunaldığım zamanlarda Ayhan Geçgin’in Uzun Yürüyüş adlı romanını alıyorum elime. Kitapta kahramanın her şeyini geride bırakarak kendine yeni bir hayat araması anlatıyor. Sanki onun yerinde ben varmışım gibi hayal ediyorum. Bir sabah ansızın sırt çantamı alıp evi sessizce terk ediyorum. Kapıdan çıktığım anda hiç kimseyle hiçbir şekilde bir bağım kalmıyor.Yürüyorum ıssız ve soğuk sokaklarda. Rüzgârla karışık özgürlük vuruyor yüzüme. Yüzümde bir gülümsemeyle selam veriyorum gözleriyle beni izleyen sokak köpeğine. İçimde yeniden başlamanın heyecanıyla yürüyorum. Geride bıraktığım hiçbir şey için pişman değilim. Kız arkadaşımla her zaman gittiğimiz kafenin önünden geçiyorum. Beni boğan hayatıma katlanmamı sağlayan tek kişi oydu. Sabah uyandığında her gün attığı günaydın mesajına karşılık bulamayınca çok üzüleceğini biliyorum. Onu sevmediğimi ve terk ettiğimi düşünecek. Onu seviyorum ama bu hayatın işkencesine dayanamıyorum artık. Ben onu değil, tüm hayatımı terk ediyorum aslında. O da benim hayatımın bir parçası olduğu için onu da geride bırakmalıyım. Bana ne kadar kızsa da ilerde beni anlayacaktır. Hayatın beni sınırlandırmasından yoruldum artık. Her günüm farklı olsun istiyorum. Hiç tanımadığım insanlarla sohbet ettikten sonra onları geride bırakıp tanımadığım başka insanlarla tanışmak istiyorum. Bir yere ya da bir kişiye ait olmak istemiyorum. Kimsenin beni hiç gitmeyecekmişim gibi sahiplenmesini de istemiyorum. Hiçbir yerde uzun süre kalmadan gezinmek istiyorum. İstemediğim hiçbir şeyi yapmama özgürlüğüne sahip olmak istiyorum. Toplum baskısıyla ya da karşımdaki üzülür diye düşünmek istemiyorum artık. Sadece kendimi düşünüp kendim için mutlu olacağım yeni bir hayat aramak istiyorum. Bir daha yalan söylemek istemiyorum. Karşımdakinin duygularını düşündüğüm için yalan söylerim çoğu zaman. Ama yalnız olursam eğer, kimseye yalan söylemek zorunda kalmam. Bence yalnızlık insanın kendisini tanımasıdır. Bir başkasının düşüncesi ve zevkleri olmadan karar vermek, kendi benliğimizi tanımamız için çok önemlidir. Olmadığımız bir insan gibi gözükmektense bırakın kötü olalım. İnsanlar bizi sevmesin ne olur ki? O zaman alır başımızı gideriz. Biri sevmiyorsa elbet bir başkası anlar bizi. Ait olduğumuz hayatı kendimiz buluruz. Kitabı okurken gitmeyi ne kadar çok istesem de bunu gerçekleştirebilecek cesaretimin olduğunu sanmıyorum. Keşke bunaldığım zamanlar bir kitabı elime almaktansa kitabın kahramanı gibi uzun bir yürüyüşe çıkabilsem ve yeni hayatıma korkmadan atılabilsem. Eğer gitmek istiyorsanız ve az da olsa cesaretiniz var ise gidin istediğiniz yere. Gittiğiniz yer, bulunduğunuz yerden ne kadar kötü olabilir ki? Hayatta bazen risk almak gerekebilir. Size, gidince her şeyin mükemmel olacağı sözünü veremem. Belki daha da mutsuz olabilirsiniz ama eğer bunu göze aldıysanız mutsuz olmanız küçük bir ihtimal. Eğer mutsuz olma riskini alıyorsanız zaten mutsuzsunuzdur demektir. Alptekin ÖKSÜZ KAYNAKÇA Geçgin, Ayhan. Uzun Yürüyüş. İstanbul :Metin Yayıncılık,2015 Oğuz Kaan Durak Kimse Yaşamadan Ölmez Hayata gözlerini yummak, sonsuz bir yaşamın insanoğlunu yavaştan yavaştan kafayı yemesini önlediği için mi var? Her zaman doğruları söyleyen bir insanın söyleyeceği, söylemekten çekineceği zamanlarda tüm söylenenleri kabul ediyor olsa dahi düşünüp kafa yormaktan kendini alamayacağı tek ve en büyük esastır ölümsüz bir hayatın anlamsızlığı. Dünyadaki birçok eser ölüm üzerinedir, şarkılar, romanlar, hikayeler… En büyük olmanın zevkine vararak kurulduğu o koca tahttan kalkmasa da hakkında en fazla şey yazılmış konudur “ölüm”. Gerçeklikleri, okuyanlarının kafasını bozacak şekilde abartılı olan Perotta da artık sıradanlaşmış konuyu, zıt bir bakış açısıyla işliyor: Kimse yaşamadan ölmez. Aninden oluyor tüm bitişler, ne söylersek söyleyelim. Senelerce çaresi olmayan bir dertle uğraşıp didinmiş bir ihtiyar da bir anda hayatını kaybediyor, henüz hayatının baharında, belki de henüz hiç aşık olmamış, genç ve başarılı bir sporcu da. Gerideyse onla birlikte uğraşıp çabalayan ama asla aynı acıları gerçekten hissedemeyen insanlar kalıyor, eşler, çocuklar, akrabalar… Hiç ölmeyecekmiş gibi yaşayan insanlar bir anda elimizden kayıp gidebiliyor. Bu kitabı okurken, beraber yemek yerken karşımda masaya yıkılan bir sevdiğim canlandı gözümde. Aslında seçebileceğim birçok son vardı, hatırlamak için. Sanırım bu seferlik sıra ona gelmişti, çünkü diğerlerini değil de onu hatırlamak için hiçbir geçerli sebebim yok. Sadece on saniye önce gülüp espriler yapan adam, ani bir kalp kriziyle devrilivermişti masaya. O an vermişti canını. Yalnızca bir an... İşte bu yüzdendir ki sonları kesinlikle bir sürece indirgeyemiyoruz. Hastalık bir süreç, hastalıktan önce geçen zaman ise kendi kendine gelişen bir süreç ama her zaman bir son… Ne yaparsak yapalım kalın kafamızın alamayacağı kadar incelikte olan bu kitapları, diğer tüm ölümden bahsedilen kitaplarla bir tutup aynı kefeye koyuyoruz, hem de bir edebiyat dahisi edasıyla. Tembellik edip kitabın derinliklerine inmeyip, sadece yüzeysel okuyoruz. “Amaaan! Hep aynı işte! Ölümden bahsediyor bu da…” diye cevap veriyoruz soranlara. Bazen geceleri yattığımda “Kendi ölümüm nasıl olur acaba?” diyorum. Dedem gibi mi? Birden, hiç beklemediğim bir anda küt diye düşüp kalacak mıyım acaba bir köşede, yoksa hasta yatağında, sağımda solumda bir sondayla mı vereceğim canımı? Benim için bu dünya da, aslında benim yaşamımdan ibaret. Ben ölürüm, dünya son bulur ve bu son da yalnızca bir andan ibaret. Genelde Kalanlar’a benzeyen kitapların, ne anlattığını anlayabilmek için okumaya bile ihtiyaç duymuyorum aslında. İsimleri bile hiç samimi gelmiyor zaten. Bu güne kadar onlarca insanın kendi kıyametine şahitlik etmiş birini, kandırabilir mi sizce böyle kitaplar? Daha dünya üzerinde üç beş “kayıp” deneyime sahip çocuklar tarafından yazılmış bu kitaplar, ufkumu genişletmek bir yana dursun, acılarımı tazelemekten başka bir işe yaramıyor. Şimdiye kadar onlarca gidişe şahit olmuş ve henüz bir tane dahi geri dönen görmemiş biri için, “Her bitiş bir yeni başlangıç“ lafı, boş lakırdı olmaktan öteye geçemiyor. Bu güne kadar yaşanılan her şey; kendi hayatımız, kazandıklarımız, başarılarımız, kayıplarımız ve hatta aşklarımız, bize gösteriyor ki ölüm ölen için değil, geride bıraktıkları için çok önemlidir. Bunu biliyoruz, hatırlamak için tekrar tekrar okunulmasına, hatırlatmak için tekrar tekrar yazılmasına gerek yok. İçimizde bir yerde, bir kuyu kazdık, kayıplarımızı içine gömdük ve üstüne beton döktük. Her hatırlayış yeni bir ölümden öteye geçemiyor. Bunları tekrar tekrar yaşamamak için okumamayı, duymamayı, hatta insanlarla tüm ilişkilerini kesmeyi tercih edenler var. Yaşanmışlar yaşanacakların, düşler gerçeklerin oluşmasında büyük rol oynuyor. İşte bu yüzden düşlerinizde bile olsa öldürmeyin kimseyi. İşte bu yüzden gerçek olmasa bile yazmayın bu düşleri. Kaynakça Kalanlar, Tom Perotta, Siren Yayınları, İstanbul, 2014 Nisa Ekmekcioğlu Aldatıldım Şu an Grup 84’ün “Kendime Yalan Söyledim” adlı şarkısını dinliyorum. Bir sebep yok, öyle esiverdi aklıma. Şaşırıyorum. Nasıl oluyor da her seferinde okuduğum bir hikâyenin, dinlendiğim bir şarkının içine girebiliyorum anlamıyorum. Bu hafta Berna Durmaz’ın Karayel Üşümesi adlı öykü kitabını okudum. Özellikle “Çor” adlı öyküye takıldım; büyük ihtimalle bu kelimenin uzun süre yaşadığım Erzurum’da kaba bir anlama sahip olmasından ötürü bu öykü dikkatimi daha çok çekti. Okudukça sonunu gördüm öykünün ve üzüldüm daha bitirmeden. Yine aldatılan bir insan, yine aldatılacağını bile bile yolun sonuna kadar giden bir insan… Sizi bilemem ama ben ihanete uğradım. İkili ilişkilerde aldatılmaktan başka boyutları da var ihanetin. Şahsen sevdiğiniz herkesin size ihanet edebilecek bir potansiyeli olduğunu düşünüyorum. Kimseyi zan altında bırakmak istemem; fakat bu benim gözlemim. Kimi çok severseniz, kime çok değer verirseniz en büyük ihaneti onlardan görürsünüz diye düşünüyorum. İçimi çok fazla açmak istemiyorum bu sefer. Kim gurur duyarak ya da çekinmeden açıklayabilir ki yaşadığı ihanetleri? Ben sadece hissettiklerimi paylaşmak istiyorum, kişilerden ve olaylardan bahsetmeden ve hatırlamadan… Belki benim yapımdan kaynaklanıyordur bilmiyorum; fakat ben ihanete uğradığımı düşündüğümde ya da öğrendiğimde kahroluyorum. Sanki dünya başıma yıkılmış, sanki birisi beni cehennem çukuruna itmiş, sanki canlı canlı yakılmışım gibi… Çoğu durumla baş etmeyi öğrendim; fakat ihanet karşısında boynum hâlâ kıldan ince. Kilitleniyorum, boğazımda bir şey düğümleniyor, kulaklarımdan ateşler çıkıyor, nefes alamıyorum, bacaklarımı hissetmiyorum. Bu kadar üzüyor ve yıpratıyor beni ihanete uğramak. Ben buna karşı koyamıyorum. Uzun sözün kısası mahvoluyorum ve uzun bir süre toparlanamıyorum. Hayatımdaki Zahire ve Ayhanlardan-öykülerden birindeki karakterlerin isimleri- nefret etmeye başlıyorum- ki benim bir insandan nefret etmem için fazlasıyla yıkılmış olmam gerekir. Somurtuyorum, aklımı kaybediyorum bazen de. Herkesi güldürüp eğlendiren Nisa gidiyor, yerine herkesin korkuyla baktığı, uzak durmayı tercih ettiği sinirli ve yıkılmış Nisa geliyor. Bir de kendimden nefret ediyorum… Karamsarlaşıyorum. Aklımdan çıkaramıyorum, takılıp kalıyorum. Canlanıyor gözümün önünde aldatılışım, kandırılışım. İşliyor kalbimin ve aklımın en derinliklerine. Kirletiyor beni de aldatanları kirlettiği gibi. Güven duygumu sarsıyor, içimde enkazlar yaratıyor. Direniyorum ama yenik düşüyorum, çünkü toz konduramıyorum beni aldatanlara, hepsini seviyorum. İçim öyle doluyor ki bazen, kimseyle konuşamıyorum- en yakınımdakilerle bile. Anlamıyorlar çünkü. Bazısı hiç aldatılmamış, bazısı hiç farkında olmamış. Benim söylediklerim, hissettiklerim onlara drama gibi geliyor. Anlamıyorlar, dinlerken sıkılıyorlar. İyice üzülüyorum… Belki ben de birilerini aldatmışımdır, bilmiyorum. Şimdi hatırladım, basketbol oynarken beni savunan rakip oyuncuyu hep aldatırım, yorulması için peşimden koşturup dururum. Bunu yaparken de bir miktar eğlenirim yalan söylemeyeceğim; çünkü daha hızlı olduğumu görmek beni mutlu ediyor. Ama bu oyunun kuralları böyle. Aldatacaksın ki 1 Nisa Ekmekcioğlu kazanasın. Aldatmazsan, rakibin sana yapışıp hareket etmeni engellemesine izin verirsen kazanamazsın. Kazanamazsan da üzülürsün. Ama şimdi gördüm, ben sevdiğim ya da değer verdiğim bir insanı aldatmıyorum ki. Ben profesyonel davranıyorum, taktikleri uyguluyorum. Acaba hayatın taktikleri de mi böyle? Acaba hayatta da bir şeyleri başarmak için sevdiklerimizi aldatmak mı gerekiyor? Bilmiyorum; fakat sanmıyorum. Kimsenin hayat görüşüne laf etmek istemem tabii; fakat ben bugüne kadar sevdiklerimi kandırmanın ya da onlara yalan söylemenin bana bir fayda getireceğine inanmadım. Umarım artık sevdiklerim de inanmıyordur. Tek bir önerim var eğer dinlemek isterseniz. İhanet etmeyin. Kandırmayın kimseyi. Herkes aynı şeyi hissetmek zorunda değil tabii; ama hissetmiyorsanız hissediyormuş gibi yapmayın. Dürüst olun. Kimseye yaşayacağından daha fazla acı yaşatmaya çalışmayın. Kimseyi hüzünlü şarkıların ve öykülerin içinde kaybolmaya, kendini görmeye mahkûm etmeyin. Zira şarkılarda ve öykülerde kaybolanların oralardan geri dönmesi çok güç oluyor… 2 Şahin 1 Berk Şahin 21301919 Türkçe 102-70 Eser Güler 20.04.2015 Korkaklık mı, Dayanıksızlık mı? Sizce insanların yaptığı en mantıksız hareket nedir? Hangi hareketi yapan insanları asla anlayamadınız? Pek çok kişiye göre, bir insanın yapabileceği en saçma hareket intihardır. Neden bir insan kendi hayatına son verir ki? Biz ömrümüzün kısalığından ve ölümden sonra ne olacağını bilmemekten şikâyet ederken, bu sebeplerle de ölümden korkarken neden bir insan ortalama yetmiş yıl olan ömrünü kendisine fazla bulur ve erkenden sonlandırmak ister? Bunu o insanın yaşadıklarına bağlamak elbette mümkündür fakat ne yaşanırsa yaşansın, kendi hayatını sonlandırmaya değmez ki bu yaşanılanlar. Bir insanın ömrünün yarısı acı içinde geçse dahi diğer yarısının öyle geçeceğini kanıtlayamaz ki bu durum. Ya da bir insan birine âşık olsa ve kavuşamasa da iki yıl sonra onu unutmayacağını, belki de başka birini sevmeyeceğini kim garanti edebilir? Bir süre sonra geçebilen dertler için bütün geleceğini mahvetmek ne kadar mantıklı olabilir? Dünya, her zaman adil olmasa da güzel bir yerdir ve yaşamak bu kadar güzelken ondan vazgeçmek de hangi akla hizmet eder? “İnsan tabiatının, diye devam ettim, sınırları var: sevinç, üzünç, acıları bir ölçüye kadar kaldırabilir ve bu aşılırsa, mahvolur. Yani sorun burada, birinin zayıf ya da güçlü olması değil, acısının ölçüsüne dayanıp dayanamayacağıdır - ister ruhsal, ister bedensel olsun; Şahin 2 şunu söylemek de bence şaşılası: intihar eden insan ödlek, buna karşılık, hummalı bir ateşle ölen insana ödlek demek uygun değil.”( Goethe 54) Aslında yukarıda bahsettiklerim pek çok insanın desteklediği ve yanlış olmasına ihtimal vermediği için üzerinde çok da fazla düşünmediği inanışlar. Ben de herkes gibi bu inanışları taşıyordum. Her zaman hayatın her şeye rağmen güzel bir yer olduğuna inandım, her ne kadar itiraf etmek zor olsa da ölümden korkmanın son derece mantıklı olduğunu düşündüm ve hâlen de düşünmekteyim. Ama Goethe’nin Genç Werther’in Acıları isimli mektup romanını okuyunca intihar konusu hakkında insanlara daha anlayışlı bakmayı öğrendim. İnsan ruhunun zor durumlar karşısında ne hâllere gelebileceğini Goethe’nin muhteşem diliyle anlatan bu kitap, bana insanların hayatını sonlandırmak istemesinin bir korkaklık olarak açıklanıp açıklanamayacağını uzun uzun düşündürdü. İntihar etmeyi insan ruhunun zor durumlar karşısında dayanamaması olarak nitelendirmek doğru da olsa bunu hummalı bir ateşe dayanamayan ve hayatını kaybeden bir insana benzetmenin doğruluğu tartışılır elbette. Lakin bunu yapan birçok insan varken, intiharı bir korkaklık olarak nitelemek de zalimce olabilir. Bizim sevdiğimiz kadar, hayatını sonlandırma isteğinde olanların da dünyayı sevdiği dönemler olmuştur elbette. Yani bu hareketi yaparken başına gelen kötü olayların zamanla geçeceği elbette hayatına son veren insanların da farkında olduğu bir gerçek. Ama tıpkı Werther gibi, onların derdi bu olmuyor çoğunlukla. Onlar da biliyor bütün acıların eninde sonunda geçeceğini. Ama bazen acıları o kadar yoğun oluyor ki, bu sonlu olduğunu bildikleri acıları çekmeye razı olamıyorlar. Bu söylediklerimin bir özendirme olarak anlaşılmasını da istemem. Elbette bu hayat bizim tek şansımız ve onu gerektiği şekilde değerlendirmek hepimizin alması gereken bir sorumluluk. Bu dünyaya gelme şansı bulmuşken yaşanılan sorunlardan dolayı bunu yabana atmak, derslerin ağır oluşundan dolayı okulu bırakmaya benzer. Oysa biz o okulu Şahin 3 kazanmışızdır ve o okulu hakkını vererek tamamlamamız gerekir. Yani kendi hayatımıza son vermek hiçbir zaman düşünmememiz gereken bir davranıştır. Bunun aksinin anlaşılmasını asla istemiyorum. Benim anlatmak istediğim, insanları yargılarken daha anlayışlı olmamızın gerekliliği. Kendimize benzemeyen ya da yanlış olduğunu düşündüğümüz şeyi yapan birini yargılarken onu korkak olarak nitelendirmek yerine onun böyle bir davranışta bulunmasının sebeplerini sorgulamak bizleri çok daha adil insanlar yapabilir. Biz intihar etmeyi en kolay olanı seçmek olarak düşünsek de asıl kolaycılık intihar edenlere korkak yaftasını yapıştırmaktır. Bu yüzden insanları kendi doğrularımıza göre yargılamaktan vazgeçmeli ve empati kurabilmeyi öğrenmeliyiz. Aksi hâlde topluma aykırı herhangi bir davranışımızdan dolayı bir gün biz de yargılanırız ve bu adaletsizliğin acısını bizler de yaşarız. Kaynakça Goethe, Johann Wolfgang Von. Genç Werther'in Acıları. İstanbul: Cumhuriyet, 1999. ANTABUS “…ben size niye kızıyorsam! Benim babam bile, öz babam oduğu halde, kız tarafı değil erkek tarafıydı. Size baba diyebilir miyim?” Bu acı ve çaresizlik yüklü cümle sadece bu güzel eserin baş karakterinin karşı karşıya geldiği bir durum değil ne yazık ki. Hatta Leyla'nın yaşadığı, sözünü ettiği her şeyi -belki de daha fazlasını- her gün yaşayan milyonlarca kadının yuvası bu ülke. Her gün görüp duymaya alıştığımız binlerce şeyi yine yüzümüze vuran bir eser bu. Ama zaten bunları fark edebilmek için gerçekten hiç ama hiç uzağa gitmeye gerek yok, maalesef. Bu kitabı Türkiye'deki tüm kadınlara ulaştırsak görürdük ki bütün bunlara kimse uzak ya da yabancı değil. Kendisi yaşamasa bile her kadın mutlaka etrafında böyle binlerce acı hikâyeye tanık olmuştur. Leyla'nın istemediği, içinde çırpınıp durduğu, bir türlü kaçamadığı hayat; yanına verildiği adamdan doğurmak istemediği ve bir nevi 'kurtulduğu' çocuklar, 'ıskaladığı' Ayşe hiçbirimize yabancı olmasa gerek. Nice Leylalar var bu ülkede, dünyada. Sadece evlerinde, köylerinde değil adımlarını atmadıkları yerlerde bile büyük baskı içindeler. Leyla kendini değil yalnızca, tüm bunları da anlatıyor. Meclisin geçenlerde tartıştığı tasarı Leyla'ya yabancı mıdır dersiniz? Bizimki gibi gelişmekte olan ülkelerin, üçüncü dünya ülkelerinin kadına ‘verdiği’ değeri (!), kadına tanıdığı imkanları, yaptığı muameleyi gözler önüne sermesi açısından mükemmel bir kaynak değerinde bu kitap. Çünkü artık biliyoruz ki kadına şiddet tek uzuvlu bir yapıyla ilerleyip varolmuyor. Bir kadına fiziksel şiddet de, manevi şiddet de hem evlilik içinde hem evlilikten bağımsız şekilde uygulanıyor. Hatta maalesef bir kadın, bizim ülkemiz gibi ülkelerde yalnız birkaç kişiden değil, toplumdan, kendi çevresinden, dolaylı olarak da devletin organlarından şiddet görüyor. Işte bu kitap, sonrasında da oyun, bütün bunları yeniden duyumsamamı, hissetmemi sağladı. Ne yapsam bilemedim ama herkes gibi yeniden öfkeyle hissettim bir şeyler yapmam gerektiğini. İnsan Leyla'nın cümlelerini dinlediğinde alnından vurulmuşa dönse de kadınlar pek de yeni bir şey duymuyor gibi hissediyordu bence. Sanki bizim de beynimize kodlanmış bir bilgi bu, "Leyla olunmaz ki, doğulur." Hepimiz Leyla doğmuştuk, onun gibi yaşamamak bizim şansımızdı, eğitim görebilmek, kendimizi geliştirebilmek istisna olduğumuzun göstergesiydi. Antabus'u kitaptan sahnelere taşınan, izlediğim en iyi oyunlardan biri sayabilirim. Zaten kitap, kapağını kapattığınız saniyeden itibaren kendiliğinden oyunu izlemeye götürüyor size. Nihal Yalçın her gün kendi hayatlarının hüzünlü başrolü olan kadınlarla beraber onların kurgusunun başrolü oluyor. Gördüm ki o da bir kadın olduğu için oynamıyor sadece, hissediyor. Hem o doğulu bir kadın, kadına en ağır yükleri omuzlatan coğrafyanın kadını, o kadar belli ki onun da Leyla'yla sahneye çıkmadan tanıştığı... Size Leyla'dan bahsetmeyeceğim, siz de benim kadar tanıyorsunuz onu zaten. Yüzyıllarca bize ve atalarımıza dayatılan sayısız 'değer' yüzünden her gün sonsuz Leyla doğuyor, büyüyemiyor, ölüyor ve acıyor. Kadınların tümünün kaderi Leyla olmak mı? Neden olmasın? Anlaşılan öyle. Özgürlüğünü kazanmak, ona dayanmak ve onunla ölmek biz kadınlar için doğuştan var olan, ulaşılabilir bir olgu değil. Hatta ne kadar uzak olursak o kadar iyi. Sonradan bu kaderden sıyrılabileceğimiz bile kesin değil. Hayat bizlere olanak sunmaz, didinerek bizzat almak zorundayızdır. Leyla artık üzülmüyormuş ama, tiksinmenin bir yerden sonrası gamsızlıkmış çünkü. Leyla sadece Leyla olmak isterken 'o adam'dan çocuğu olmaması gerektiğine inandığı için doğurmadığı çocukları ama doğurmak zorunda kaldığı Ayşe'si var, düşükleri var ama Leyla'nın uykusu yok, hele huzurlu uyku hiç! Tokat gibi, yumruk gibi bir eserdi gerçekten. Oyununu izlediğimde de benim gibi her kadının da gözlerini yaşlı gördüm. Bu kitabı gördüğüm herkese tavsiye etmek benim için bir seçim değil, bir ödev gibi… Baykal 1 Muhammed Baykal, Şube 01, 21400183 TALİH KÜRESİ Bir madeni neyin değerli yaptığını hiçbir zaman anlayamamışımdır. İnsanoğlu yerin veya denizin altından birtakım taşlar çıkarır ve bazılarına müthiş değerler biçer. Kimya ilminin nezdinde birbirinden değer bakımından pek bir farkı olmayan bu taşlar, ekonomi ilminde ise âdeta askerî bir hiyerarşi içine girer. Üst basamaklarda ihtişamıyla uğrunda nice insanları birbirine düşüren altın dikkat çeker, aşağılara doğru ise bina yapımında bile kullanılmayan, onlara “değersiz” sıfatını münasip bulduğumuz taşlar gelir. Altın ve benzeri metallerin neden değerli olduğu sorusuna sıkça bunların ne kadar nadir bulundukları vurgulanarak cevap verilir. Ancak altın veya gümüş gibi ender rastlanan birçok nesne vardır ve bunların büyük bir bölümü de bahsi geçen üstleri kadar değer görmez ki değersiz olmaları için iyi bir sebep de yoktur. Bununla beraber biz kendimize birkaç seçkin nesne seçip onlara akıl almaz değerler biçmeye devam eder, birbirinden birtakım atom parçacıklarının sayıları ile ayrılan bu anlamsız taşlarda dünyaları görür ve bunlar için sanki dünyalara sahip olacakmışız gibi didişir dururuz. Gerçekten de başka bir gezegende yaşayan canlılar gelip insanların bu taşlar uğruna gezegenlerine ve birbirlerine verdikleri zararı görselerdi herhâlde şaşkına dönerlerdi. Bu değerli taşlardan birisi de John Steinbeck'in ünlü romanına isim veren ve konu olan incidir. Tıpkı altın veya gümüş gibi inciye de büyük değer verir, onu zerafetin, zenginliğin ve seçkinliğin simgesi olarak görürüz. Bu bazen öyle bir noktaya taşınır ki insan inciye değil inci insana sahip olmaya başlar. Steinbeck'in romanda gösterdiği gibi inci vadettiği zenginlikler ile insanın aklını başında alır. Sözü edilen maddi zenginliği getirip getiremeyeceği meçhul olsa da hırs duygusu yönünden insanı mutlaka zengin kılar inci, hele de kişinin en büyük zenginlik umudu bu incinin kendisi ise. İnsan bir kere zengin olma şansı ile tanıştığında onda vuku bulan değişiklik gerçekten ibret vericidir. Yıllar boyunca üzerine ufak ufak konularak elde edilen zenginliklerden çok bir anda Baykal 2 ortaya çıkan talih yaratır bu değişimi. Tıpkı eline bir çubuk verilip çevirebildiği kadar arazinin kendisinin olacağı söz verilen adamın çevirebileceği en büyük toprağı çevirmeye çalışırken yorgunluktan düşüp toprak olması gibi, böyle bir talih de insanı sonu gelmez bir hayaller silsilesine sokar ve sonunda hayaller gerçek olamadan insan elindeki gerçeklerin de artık hayal olduğunu fark eder. Gerçekten de insanın zenginlik peşinde koşması farenin bir kürenin içinde koşup durmasına benzer. Tek fark şudur ki fareler yorulduklarında bu küreden inip kafeslerinde dolaşırlar, insanlar ise bu küreyi kendilerine kafes ederler, yoruldukları an da sıkça son nefeslerini verdikleri ana tekabül eder, ona da yorulmak denirse. Zengin olma mücadelesinde insanın yarattığı tahribat maalesef sadece kendisini etkilemekle kalmaz. Dünyanın tüm kaynaklarını kendisini refaha ulaştırmak yolunda hunharca kullanan insan, bu mücadelesinde rakiplerine ve doğada canlılığını sürdüren her varlığa meydan okuyor gibidir. Müteşebbislerin rekabeti ile şekillenen günümüz dünyasında üretilen zenginliğe karşılık pek nahoş sonuçlar çıkar ortaya. Sonu gelmez rekabetin içinde incilere, altınlara ve gümüşlere erişmek için her yolu mübah görür sanki insan; yeri gelir köleleştirir, yeri gelir soyar, dolandırır soydaşını. Ünlü filozof Thomas Hobbes'un dediği gibi, özellikle de mevzubahis servet yarışı olduğunda, insan insanın kurdudur. Ancak insan bununla da kalmaz, ağacın ve onun temsil ettiği doğanın da kurdu olur. Doğaya verdiğimiz zararın sayısız delili vardır ancak basitçe yanı başımızdaki Anıtkabir'e gidip Ankara'ya kuşbakışı bakarak gerçek ile yüzleşebiliriz. Ankara'da yeşilin nasıl dürbün ile aranacak hâle geldiğini, zevksizce şehrin orta yerine peş peşe inşa edilen, mantar misali türeyen ve bir tıraş makinası ile şehrin yüzünden kırkılması lâzım gelen gökdelenleri gözlemleyebilirsiniz. Hakikat şudur ki Ankara'nın, dolayısıyla insanlığın mantarlardan kurtulması için asıl traş edilmesi gereken gönlümüzdeki inci sevgisidir. Ancak -heyhat!- bu işi görecek ne bir berbere rastladım ne de böyle bir berberin koltuğuna kendiliğinden oturacak bir soydaşa. Bu berberler ortaya çıkana kadar da zaman ne yazık ki yeşili traş edenlerin zamanı olacaktır. Berkcan KAYTAZ Yalnızlığın Serüveni Kendi hayatınızı biraz yaşanabilir kılmak için hiç başkasının hayatını mahvetmeyi düşünmüş müydünüz? Cevabınız hayır ise bu konuda tekrar düşünmenizi tavsiye ederim çünkü bu blog yazımda insanların yalnızlıkla savaşırken karşılaşabileceği güçlüklerden bahsedeceğim ve sanırım bu durum, soruma hayır diyen insanları pek memnun etmeyecek. Bu filmi seçmemdeki amaç, her izlediğimde beni başka dünyalara götürmesiydi. Ben de bu yaşadığım hisleri, sizlere en iyi açıklayabileceğim film olarak Uzay Yolcuları’nı uygun gördüm. Çoğu zaman tek başımıza gereğinden uzun süre yalnız kaldığımızda psikolojimizin bozulduğunu hissederiz ve buna bir çözüm aramaya başlarız. Oysa ki Dünya’da yaklaşık sekiz milyar insan yaşarken yalnız kalmamız pek de mümkün görünmüyor. Biz çevremizdeki milyarlarca insana rağmen bile yalnız kalabildiğimizi hissediyorsak bir de filmdeki Jim karakterinin yalnızlığı üzerinde durmamızda fayda var. Beş bin kişilik uzay gemisinde bir arızadan dolayı doksan yıl önce uyanan karakterimiz bir anda hiç kimsenin hayal dahi edemeyeceği bir yalnızlığın ortasına düşüyor. Etrafımızda hiç insan olmadığını düşünürsek aklımızı yitirmemiz kaç gün sürebilir? Bence 1 haftadan sonra çoğu kişi hayatına son vermeyi kesinlikle isteyecektir. İlk başlarda bu duruma uyum sağlıyormuş gibi görünse de hiçbir insanın psikolojisinin dayanamayacağı bir ortamda hapsolmuş durumdadır. Filmi izlerken bu yalnızlığı o kadar iyi anlayabiliyorsunuz ki hemen dışarı çıkıp sosyalleşmek için can atıyorsunuz. Tabii ki bir bilim-kurgu filminden bekleyeceğimiz gibi teknoloji çok ileride ve yalnızlık robotlar sayesinde bir süreliğine göz ardı edilebiliyor. Fakat bir insanla konuşmadan, ona dokunmadan yaşamanın mümkün olmadığı fikri bende olduğu gibi karakterimizde de ağır basıyor. Sonra uzay gemisinde uyku kapsüllerinde harikulade bir kadın görüyor ve sadece onu izlemeye başlıyor. Günlerinin her anında onun uyku kapsülünün yanına oturup videolarını izlemeye başlıyor ve ona bakıp iç geçiriyor. Tabii bu doksan yıl sonra uyanacak olan karakterimiz Aurora’ya karşı tek taraflı duygular beslemeye başlıyor. Bu olayın bir yılını sadece robotlarla geçiren bir insan için çok doğal olduğunu hatırlatmamda fayda var. Bu duygular o kadar içten ve gerçekçi işlenmiş ki siz de bir anda filmin karakteri oluveriyorsunuz. Bu dakikadan sonra izleyicinin ve benim kafamda bir soru oluşuyor. Kendi hayatımı biraz yaşanabilir kılmak için başkasının hayatını mahvetmeli miyim? Filmin karakteri Jim , Aurora’yı uyandırdığı anda onu da kendiyle birlikte gemiye hapsetmiş olacak ve ölene kadar o gemide yaşamak zorunda olacaklar. Bu fikir başlarda çok acımasız ve kabul edilemez olarak gözükse de her insanın bu yola başvuracağına eminim. Akıl sağlığı yerinde olan hiçbir insan ölmeyi ve yalnız kalmayı istemez ve bunları katlanılamaz fikirler olarak görür. Karakterimiz Jim’de bu acımasızlığı yapıp Aurora’yı uyanması gereken zamandan doksan yıl önce uyandırır. Ona kapsülünün bozulduğunu ve bu gemide mahsur kaldıklarını söyler. Bu denli büyük bir yalanı söylediğiniz anda tüm sorumluluğu sizin üstünüzdedir ve bu acıyla hep yaşamayı kabul etmişsinizdir demektir. Peki bu yalan yüzünden çekeceğiniz acı yalnızlıktan çekeceğiniz acıdan fazla mıdır? Bana kalırsa değildir. Aurora ile Jim çok güzel vakit geçirmektedirler ve ikisi de yalnız olmadıkları için mutludurlar. Aurora bunun kaderin bir oyunu olduğunu düşünmekte ve Jim sessiz kalmaktadır. Bir yıllık yalnızlıktan sonra gelen sevgiyi bulan Jim bu yalanı doğal olarak devam ettirmek isteyecektir ve öyle de yapar. Peki bu ne kadar uzun sürebilecektir ki? İşte filmin izleyici fikirleri açısından değiştiği bölüme şimdi gelmiş bulunmaktayız. Bir insan kendi hayatının çok sevdiği biri tarafından mahvedildiğini öğrenince ne düşünecektir acaba? Bu üzüntü ve öfkenin kelimelerle açıklanacak bir yolunun olmadığını düşünüyorum. Aurora Jim’in onu uyandırdığını öğrenince çılgına dönüp etrafındaki her şeyi kırıp dökmeye başlar. İki zıt psikolojinin yıkımının işlendiği bu filmde izleyicinin kafasının karışması çok normaldir. Jim’in haklı olduğunu düşünürken ona bir anda öfke beslemeye başlamaları an meselesidir. Kendini affettirmek için yapabileceği hiçbir şey onları uzayın ortasındaki bir gemiden kurtarmaya yetmeyecektir. Tabi ki seyirci ve benim için hüzünlü dakikalar başlamaktadır. Bir uzay gemisinde iki yabancı olarak hayatlarını sürdürmeye başlayan ikili için zor zamanlar başlamıştır. Şuan çektikleri yalnızlık, ortamda yaşayan son insan olmaktan değil, ortamda yaşadığın insanla temasa geçip konuşamamaktan kaynaklanmaktadır. Bu yalnızlık türünün de bir önceki anlattığımdan daha zorlayıcı olduğuna eminim. İnsan elinden geleni yapıp pes ettiği anda bazı şeyleri kabullenmiştir. Fakat karşısında hala bir şans dururken onu elde edememek çok acı verici olmalıdır. Bu nedenle Jim her fırsatta konuşmaya çalışsa da Aurora onu dinlememektedir. Hatta öfkesi ağır bastığı bir gün onu öldürmeyi bile düşünmüştür. Fakat insan aklını yitirmemesine neden olan tek kişiyi yok etmeyi göze alabilir mi? Sonuç olarak ıssız bir adaya düştüğümüzde yanımıza almak isteyeceğimiz üç şeyden birisi sevdiğimiz bir insan olursa, onunla neler yaşayacağımızı özetleyen bir filmi inceledim. Bu durum dışardan bizim için ne kadar zor ve haklı bir durum olarak görülse de karşımızdaki insanın canını çok fazla yakmamız kuvvetle muhtemel. Ne kadar bu fikir üstünde düşünsek de insanın yalnızlık duygusuna kapılınca yapamayacağı herhangi bir şey olduğuna inanmıyorum. Bu yalnızlık duygusu hayatını bitirdiğimiz insana da vurunca yaptığımız her şeyi unutup bizi affetmesi kaçınılmaz sondur. Tıpkı filmde Aurora ile Jim’e olduğu gibi… Kaynakça: Yönetmen: Morten Tyldum , Yazar: Jon Spaihts / Uzay Yolcuları (2016) BUGÜNÜN KÜÇÜKLERİ YARININ BÜYÜKLERİ Her hafta çözülmesi gereken ve sayısı binleri bulan sorular, hafta içi tam gün eğitim ve hafta sonuna özel ek dersler, etütler, kurslar… Bu saydıklarım ve fazlası günümüz Türkiye’sinde velilerin çocuklarını iyi bir üniversiteye gönderebilmek için aradığı ders çalışma ilkelerinin temelini oluşturuyor. Aslında velileri suçlamıyorum çünkü bunu onlara şart koşan bir eğitim sistemimiz var. Asıl suçlanması gereken neredeyse her yıl sistemin işleyiş tarzının değişmesini bizlere aşina yapan yetkililer olduğu kanaatindeyim. Onlar da bir sorun olduğunu biliyorlar ama çözümü sistemin değişmesi gerekliliğinde değil de temeli aynı, işleyiş tarzı farklı metotlarda arıyorlar. Konu hakkında nasıl yorum yapılabileceğinden ziyade ne kadar soru çözülmesi gerektiğini tartışıyor sözde uzmanlar. Dışarıdan bakacak olursanız göreceğiniz resmin teması: monotonluk. Çantası ağzına kadar kitaplarla dolu olup okuldan sonra başka bir eğitim merkezine giden ya da masa başında saatlerce test çözmesi gereken öğrencilerden oluşan sıkıcı ve ruh özgürlüğünü köreltici bir resim. Ortaokuldaydım; formüllerle dolu stresli bir dersin ortasında hocamız bize o derste işlediğimiz konuların yurt dışında üniversitelerde öğretildiğini ve bu yüzden şanslı olduğumuzu söylemişti. Ben de içimden derslerimizin yoğunluğuna karşılık “Neden Türk bilim insanlarının sayısı diğer gelişmiş ülkelerin sahip olduğundan daha az?” diye düşünmüştüm ama soramamıştım çünkü soru çözmeye başlamıştık bile. İşin ironisi de burada aslında. Hocam bir yönden haklıydı, biz daha çok bilgi öğreniyorduk ama en bilgisizi bizdik. Daha açık olmak adına şöyle bir örnek verebilrim sizlere: Fen Bilgisi kitabıdan bir bakteri seçin. Haftada yüzlerce fen sorusu çözen bir öğrenci emin olun ki size bakterinin kâğıt üzerinde resmedilen şeklini, özelliklerini, üreme aşamalarını gösterebilir. Ama o bakteriyi mikroskoba koyduğunuzda adını bile söylemez çünkü bilgisi kalemle çizilen oval bir şekle ait onlarca maddeden başka bir şey değil. Farkına varılması gereken en büyük sorunlardan birisi bu bence. Ezber yapmayı zoraki kılmak yerine konunun özünü kavramayı ve yorum yapmaya açık hale getirmeyi hedeflemek inanıyorum ki geleceğin büyükleri olan öğrenciler için daha öğretici ve yararlı bir sistem olur. Bu düzen bizleri bilgi deryası içinde bilgisiz konumuna düşürmenin yanında gençliğimizi spordan ve sanatsal faaliyetlerden yoksun geçirmemize neden oluyor. Çözülen soru sayısına göre üniversite vadeden sisteme karşılık öğrencilerin fedakârlıkta bulunması gereken başlıca şeyler spor ve sanatla ilgili aktiviteler oluyor. Sosyal aktivitelerin yokluğunda geçen her dönemde görülüyor ki asosyal olmaktan kaynaklı psikolojik rahatsızlıklar gençler arasında büyük bir hızla artıyor. Birbirimizle olan ilişkilerimiz, toplumsal huzur ve güvenimiz iletişim eksikliğinden dolayı zarar görüyor. Eğitim sistemi sadece öğrencilerin sınavlardan aldığı sonuçlara göre değerlendirilmesinde kullanılan araç değil; bir ülkenin gelişiminde anahtar rol oynayan etkendir. Hangisi olursa olsun öğrencinin bir spor dalıyla uğraşmasını teşvik etmek onun sadece ter atmasını sağlamaz. Düzenli olmayı, ekip çalışmasını ve disiplini diğer yolların aksine daha eğlenceli olarak öğretir. Aynı durum sanatsal faaliyetler için de geçerlidir. Yeteneğiniz olmasa bile sanatla uğraşmak insanın ufkunu genişleten ve dünyaya farklı bir pencereden bakabilmemizi sağlayan bir uğraştır. Bu konuya değinmişken bir noktaya dikkatinizi çekmek istiyorum. Ezber yaparak yıllar boyunca test çözmemizin amacı iyi bir üniveriteyi kazanmak değil mi? İyi bir üniversitenin amacı da iyi iş bulabilmek diyoruz. Sosyal yönden eksik olursanız yıllar boyu test çözerek hakkınızla kazandığınız o iyi üniversiteyi umursamazlar. İyi bir işe sahip olmak için ekip çalışmasını bilmek, iletişim kurma becerilerinin sağlam olması ve aktif sosyal yaşantı en az iyi bir üniversiteden mezun olmak kadar önemlidir. Öğrencileri tohuma, eğitim sistemimizi ise çiftçiye benzetiyorum. Bu tohumlarla ekilecek tarladan en fazla yararı alabilmenin yolu onları dipdibe ekmekten geçmez. Her ekine büyüyebilecekleri yeterli alan bırakılmalı, besini olan su düzenli olarak verilmelidir. Böylece tohumlar kaliteli bir şekilde büyür ve çiftçi sıkı sıkıya ekilen kalitesiz mahsülun aksine daha fazla kar elde edebilir. Öğrenciler için de gençlik zamanları masa başında geçmeye zorlanmamalıdır. Ruhumuzun gıdası sanat, vücudumuzun gıdası spor eksik bırakılmamalı ki bugünün öğrencileri büyüdüklerinde gerek sosyal gerekse eğitim yönünden kaliteli bireyler olabilsinler. Semih AÇIKGÖZ Meltem Alkur Nur Topu Gibi Bir Şamdan Korkularımız… oksijensiz yaşayamamamız kadar absürt, yaz ortasında güneş ışınları kadar kavurucu, gecenin ayazında bir kazığa çakılmış gibi ayaküstü, bize şah damarımız kadar yakın gerçekliklerimiz. Bizi biz olma yolunda bir tarafı çok keskin, diğer tarafı çok körpe, anadan kalma bir testereyle bileyen ustalarımız. Yeni yetme olmasına rağmen asırlık bir çınar gibi her darbeye direnen, her değişime kafa tutan Cengiz Han’ın ordusuyla da karşı konulsa ne yapıp edip insanoğlunu kıskıvrak alt eden Yedi Kocalı Hürmüz. Varlığa mı yokluğa mı susadığı belli olmayan bir çoban çeşmesi. O kadar çok çevriliyiz ki korkularımızla… Dünya gaz ve toz bulutu olmadan önce bile korkuyormuşuz sanki. Âşık oluruz, duygularımıza karşılık bulamamaktan korkarız. Yüksek bir yerden aşağıya bakarız, düşmekten korkarız. Zifirî karanlıkta kalırız, iç sesimize tahammül edememekten korkarız. Gribe yakalanırız, ölmekten korkarız. Biri ansızın elini sırtımıza koyar tüm sıcaklığıyla, o kişinin bilinmezliğinden korkarız. İyi de nereden geliyor bu korkular? Kim yerleştirdi bunları tüm duygularımızın merkezine? Nasıl oluyor da hiç karşılaşmadığımız bir durumdan korkabiliyoruz? Metropol hayatı kaçımıza bir timsahı ya da yılanı kendi doğasında görme fırsatı verdi de bu hayvanların adlarını duyunca ürperiyoruz? Korkularımızın anasına “ölüm korkusu” desek bile kaçımız öldük de ölümden korkuyoruz? Diyar diyar gezmek istiyoruz ama hiç bilmediğimiz bu diyarın korkusu