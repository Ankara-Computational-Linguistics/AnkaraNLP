doğru, Kızılırmak Nehri'ne ve Kapadokya'ya (1069) kadar başarılı bir şekilde ilerlemelerini bu kralların faaliyetlerine borçluydu. Ama eski Ermeni kaleleri tehlike altında kalınca, Alp Arslan'ın artık şahsen savaşa katılma zamanı geldi. Birkaç ilin askerî birliğini de yanına alarak acilen Yukarı Kafkasya'ya geldi. Romenos ise son ana kadar bu hareketlerden haberdar olmadı. Bizanslılar, meydan muharebesi için belki sayıca değil ama silahça üstündüler. Ayrıca geleneksel ordu düzeni, büyük bir erzak stoku ve daha önceki başarılardan kaynaklanan güven duygusu da onlara avantaj sağlıyordu. Ancak Peçeneklerin sadakatsizliği – Tuna boylarında yaşayan bu halk ne de olsa bir Türk boyuydu, Türkçe konuşuyordu, eski Türklerin putlarına tapıyordu, Turan örf ve adetlerini devam ettiriyordu ve bozkırların silahları ile kuşatılmıştı – ve imparatorla birlikte başkentten gelen Komnenos veya Dukas hanedanı lehine hareket eden hilebaz, vicdansız ve acımasız entrikacıların rütbe savaşları, Romen Diyojen'in sahip olabileceği tüm avantajları yok etti. Skylitze'nin kroniğine göre, imparator taraftarları Bizanslıların başına gelecek bu felakete bizzat Andronikos Dukas'ın sebep olduğunu açıkça söylemektedirler. Meydan muharebesinden önceki gece (Ağustos sonu, muhtemelen 25 Ağustos) Romalıların üstüne sürekli olarak, zekice karanlıkta gizlenen Türklerin okları yağdı. Birkaç Peçenek süvari birliği soydaşlarının tarafına geçti ve Rum karargâhının durumu hakkında bilgi verdiler. Bryennios ve Ermeni asıllı Erzurum Dükü Basilakios'un emri altındaki öncülerden hiçbir haber alınamadı. Öncüler çoktan yok edilmiş ve komutanlarından biri Türklere esir düşmüştü. Zaman kazanmak isteyen Selçuklu Sultanı'nın elçileri asılsız vaatlerle Romen Diyojen'e gönderildi, ama bu elçiler, soydaşlarını Hristiyan topluluğuna geçmeleri için ikna etmek üzere ellerinde birer haçla geri gönderildiler. Bizanslılar nihayet beklenen büyük saldırıya geçtiklerinde Türkler, her zaman yaptıkları gibi, Malazgirt yakınlarındaki sahra bölgesinin açıklarına doğru geri çekildiler ve bütün izlerini kaybettirdiler. Göründüğü kadarıyla, gün kurtarılmıştı. Ama ordu birden belirsiz bir korku ile sarsıldı ve düzeni tekrar yerine getirme çabaları sonuçsuz kaldı. Askerler her yerde devasa boyutlarda bilinmeyen bir düşmanla karşı karşıya olduklarını hayal etmeye başladılar. İhanet sesleri yükseldi. Sadece imparator, şanlı ataları hatırasına geri çekilmek istemedi ve son ana kadar Romalı bir imparatorun saygınlığını korumaya çalıştı. Saatlerce basit bir Frank şövalyesi gibi dövüştü, ama kolundan yaralandığında kılıcı düştü. Türkler, imparatoru tanıdılar ve şansı yaver gitmeyen bu kahramana zarar vermediler. Mağlup bile olsa yiğitliğe karşı ırklarına özgü olarak gösterdikleri saygı ile yaklaşık 1000 yıl önce İmparator Valerianus nasıl ki başka bir Pers Kralı'nın karşısına getirilmişse, Romen'i de Alp Arslan'ın çadırına kadar taşıdılar. Alp Arslan asil bir hükümdardı. Batılı tarihçiler kroniklerinde edebiyat hakkındaki bilgisinden ve Büyük İskender'in kahramanlıklarla dolu hayatına, Hz. Ali'nin tertemiz hayatına karşı duyduğu hayranlıktan bahsederler. Dindar bir Müslüman olmasına karşın, Hristiyanların canını mümkün olduğunca bağışlıyordu. Kan akıtmak ve ölmek üzere olan bir insanın acılarını seyretmek hiçbir zaman ona göre olmamıştı. Uzun boyundan ötürü korkunç bir savaşçıya benzeyen bu dev – doğu kaynaklarında başının başlığının ucundan sakalının bitimine kadar iki tam arşın uzunluğunda olduğundan bahsedilir15 - aslında kibar ve yüce gönüllü idi. O, sadece geleneklere sadık kalmak için, ayağını toz ve kan içindeki imparatorun başının üstüne koydu 16 . Hemen ardından yerden kalkmasını, yanına oturmasını ve sade yemeğine katılmasını istedi, hatta misafiriyle yemek sırasında Hristiyan dininin savaş istemeyen yumuşaklığı hakkında konuştuğu bile söylenir. İki hükümdar arasında, yüksek miktarda bir fidye ve 360 bin Bizans altını tutarında yıllık vergiyi17 saymazsak, hiçbir küçük düşürücü şartı olmayan sonsuz barış anlaşması yapıldı. Romen Diyojen, ihtişamlı Türk elbiseleri içinde, etrafında göz alıcı kıyafetlere bürünmüş adamlarla birkaç gün sonra Roma topraklarındaki Erzurum Kalesi'ne vardı. Burada, barbar düşmanlarından gördüğü muamelenin aksine Hristiyan akrabaları, arkadaşları, askerleri ve tebaa tarafından en büyük işkencelere maruz kaldı ve kötürüm bırakılarak, yavaş bir ölüme terk edildi18 . Tıpkı birinci Selçuklu hükümdarı Tuğrul Bey gibi, ikinci Selçuklu hükümdarı Alp Arslan da hiçbir zaman bütünlük içinde, sınırları belli, mahsus komutanları tarafından yönetilen bir imparatorluk kurma fikrini benimsememişti. Alp Arslan, bu bölgelerde ondan önce hüküm sürmüş Fars hükümdarları gibi, itaat eden ve eski geleneklere göre yetiştirilen memurlara sahip değildi. Bizanslı imparatorlar gibi eskilerden kalma eksiksiz organize edilmiş bir devlet mekanizması da devralmamıştı. Aksine, şansı yaver giden ve hızlı bir şekilde yükselen bir barbar lideri olarak, bazıları birbirlerine düşman bile olan farklı Türk boylarının dizginlerini çok gevşek tutmaktaydı ve sadece çıkan bir isyanı bastırıp, isyancıları cezalandırdığı zamanlarda kısa bir süre için bir ilde gerçekten hüküm sürerdi. İllerde hüküm süren kralların bağımsızlığını tanıdığı sürece büyük ve güçlü sayılırdı. Alp Arslan'ın en büyük hırsı, kendini her yerde Hakan olarak saydırmak, küçük krallıkların ve beyliklerin hediyelerini almak ve korku saldığı komşularından vergi toplamaktı. Ermenistan Dağları'ndaki son savaşından kısa bir süre sonra, Melikşah adını verdiği tek oğlunun düğününe katılmak üzere geri döndü. Gelini, kendine Hakan yani şehinşah ünvanını veren ve Alp Arslan'ın haklarını hiçbir zaman tanımayan Semerkant Sultanı'nın 1 kızı idi. İki aileyi birleştirecek bu evliliğe Selçuklu hanedanının başı Alp Arslan tarafından çok önem verilmesinin nedeni buydu. Yeni Selçuklu melikesi Terken Hatun, düğün için süslenen ve doğunun en güzel kokuları ile bezenen İsfahan'a gelirken, kendisine önünde bin erkek köle ve bir o kadar da kadın köle eşlik ediyordu 2 Alp Aslan, tüm Türkistan'ı emri altına almak için ilk adımı attığını düşünüyordu ve sayısız askerden oluşan bir ordunun başında Türklerin anayurdunun güneyini ve Çin Sıradağları'nın ardında hâlâ mevcudiyetini koruyan Kaşgar ülkesini3 ilhak etmek üzere hareket etti. Ama bu seferki amacı, yerli hükümdarları ortadan kaldırmak değil, güneyde ve doğudaki camilerde kendi adına hutbe okutmak ve onları yerlerinde bırakarak vergi vermeye zorlamaktı. Alp Arslan, Ceyhun Nehri'ne kadar geldi ve neredeyse Maveraünnehir'e ulaşmış olma sevincini yaşarken, Barzam'da esir alınan bir Harezm komutanı huzuruna getirildi. Sultan, suçlamalarda bulunup cezalandıracakken, esir Alp Arslan'ın göğsüne bir hançer sapladı. Katil, muhtemelen Hasan Sabbah tarafından katı bir disiplinle eğitilen ve daha sonra Haşşaşiler adı ile tanınan dinî tarikata mensuptu. Bu tarikata mensup olanlar, ister Müslüman, ister Hristiyan olsun, her düşmana karşı kesin zafer duygusu ve kendi kendilerini feda edecek derecede hareket ederlerdi4 . Alp Arslan, ancak ölümünden sonra, büyük veziri Nizamül-mülk'ün de çabaları ile vatanı olan Türkistan topraklarına kavuşabildi ve İran topraklarının eşiğinde fethettiği Merv Şehri'nde gömüldü. Semerkant Prensesi'nin eşi Melikşah, babasının ölümünden sonra hiçbir zorlukla karşılaşmadan Selçuklu mirasını devralarak, halifenin kendisine verdiği Celalü'd-devle ve'ddin adını ve kısa bir süre öncesine kadar küçük görülen Türk ırkı arasında yükselerek, İslâm dünyasında alınabilecek en yüksek mevki olan Emirü'l-Mümin'in ünvanını kazandı5 . Melikşah, hırslı ve tutkulu bir savaşçı değildi, ama yine de Suriye'de Tutuş tarafından zapt edilen topraklara en büyük hükümdar olarak girecekti. Görkemli askerî kıyafetlerle hanedanından ilk kişi olarak Mekke'ye hacca gitti* ve gelecek diğer hacılar için kuyularla koruma evleri gibi birçok bağışlarda bulunarak kendinden sonraki nesiller için bir yol belirledi. Semerkant Hakanı, Selçuklu Sultanı Melikşah'ın şahsen başında bulunduğu bir seferle Selçuklulara bağlı bir kral olarak hüküm sürmeye devam etmeye zorlandı. Uzaklardaki Kaşgar ve Hocend'in yarı Çin hükümdarı Şemsü'l-mülk, Özkent'te boyun eğmek zorunda kaldı. Selçuklu ordularından biri, Fatimîlerin hüküm sürdüğü Mısır'a girdi ve Kahire'ye kadar ulaştı6 . Amcası Kavurd ve kardeşi Tutuş'un Melikşah'ı tahttan indirme çabaları başarısız oldu ve ailenin hiçbir bireyi ona saldırmaya cesaret edemedi. Böylelikle Melikşah, Kaşgar'dan Antakya'ya kadar bütün bölgede hüküm süren ve Çin'den Nübya'ya kadar adı derin bir saygı ile anılan güçlü bir hakan hâline geldi. Melikşah genelde, kendisi tarafından tayin edilen ve gözetimi altında olan Halife Muktedir Billah'ın tek karısı olan kızının oturduğu Bağdat'ta kalırdı. O dönemlerde damadını başka bir yere sürgün edip Bağdat'ı devlet merkezi hâline getirmeyi düşündüğü söyleniyordu 7 . Hiçbir Selçuklu hükümdarı Melikşah kadar bilime ve sanata düşkün değildi. Onun döneminde kendi adını taşıyan yeni bir takvim kullanılmaya başlandı. Sadık veziri ve eski vasisi, Melikşah'ın en parlak halifelerin yanında yer almasını sağlayan faaliyetlerine anlayışla yardım etti8 Melikşah, her ilde ülkenin ve tebaanın gerçek hakanı olarak hareket ediyordu. Çoğu zaman, ezelden beri bağımsız yerel bir hayata alışık olan bölgelerin haklarını tanıyordu. Sadık yardımcılarının başarılarını bu gibi atamalarla ödüllendiriyordu. İsyancı idarecilere karşı Melikşah kendi savaşa gitmez, ordusundaki yiğit komutanlarından birini görevlendirir ve yendikleri takdirde yeni bir hanedan kurmalarına izin verirdi. İmparatorluğun her köşesinde, Karoyenj Devleti'ndeki taht vasalları ve subayları gibi hükümdar tarafından kabul edildiği takdirde mevkilerini çocuklarına miras bırakabilen bağımsız beylere ve beyliklere rastlamak mümkündü. Doğu'dan başlayarak, bütünlük içerisindeki Selçuklu Devleti'ni oluşturan beylikler vardı. Kaşgar Hanı Hızır Han, eniştesinin sadece göstermelik olarak tanınan hükümdarlığı yüzünden önemini yitirmemişti. Gelecek yüzyıllara kadar orada hüküm süren hanedan İslâm kültürünün merkezlerinden biri olarak kaldı. Alp Arslan'ın mezarının bulunduğu Merv şehri dahil olmak üzere, Türkistan'ın birçok şehrinde ayrı bir yerel yönetim vardı. Geniş bir bölgeye yayılmış olan Harezmşah, Anuştigin Garça'yı yanına çekmişti9 . Melikşah, Kirman hakimi olan amcası Kavurd'a karşı savaşmıştı, ama onu ne yenebilmiş, ne de ortadan kaldırabilmişti* . Kavurd'un halefleri Sultan Şah ve Turan Şah'ın İran Körfezi'ndeki yerlerinde kalmalarına izin verilmişti. Selçuklu hanedanının bir diğer mensubu olan Arslan Şah ise 42 yıl hüküm sürdü 10 . Sencer ve bir başka Arslan Şah ise 11. yüzyılın sonlarına doğru Horasan'daki tek hakimdiler. Melikşah'ın oğullarından biri olan Şehzâde Mehmed, kuzeyde Azerbaycan iline yerleşti ve ağabeyinin ilk doğan şehzâde olarak tahta çıkmasına karşı çıktı11 . Fars'da ise Humar Tegin hüküm sürüyordu 12 . El-Cezire'de, Diyarbekir ilinin başkenti Musul'da Melikşah'ın gözüne batan bir vasal devlet vardı Atabey ünvanını taşıyan Emir Aksungur ya da Arap adıyla Kasımü'd-devle, imparatorluk emriyle Aşağı Fırat'ın sınır boylarındaki beylere karşı harekete geçti ve uzun yıllar süren bir savaş başladı. Şerefü'ddevle'yi ortadan kaldırması imkânsız görülüyordu * . Musul, Şerifü'd-devle'ye kaldı, ama Aksungur zengin Halep vahasının bağımsız hükümdarı hâline geldi. Şam surlarının bulunduğu komşu Suriye vahasında ise Türk tarihinde önemli bir faktör olan ve daha sonra tekrar rastlayacağımız Kutalmış hüküm sürüyordu. Anadolu fatihlerinden Artuk Bey de Suriye topraklarından nasibini aldı Haçlı Seferleri'nden önce iki oğlu da Kudüs'te hüküm sürüyorlardı. Son olarak, Alp Arslan'ın oğlu, Selçuklu şehzâdelerinden Tutuş, güneybatıdaki bu karmaşık bölgelerden en üst makam olarak sorumlu idi13 . 1094 yılında ölen Aksungur'un oğlu İmadeddin Zengi'yi parlak bir gelecek bekliyordu. Reşit olana kadar, Atabey hanedanının merkezi olan Musul'da, Çökermiş14 başa getirildi ve Emir Çavlı15 tarafından öldürülmesinden sonra geçici olarak başka bir idareci olan Çavlı Sekave16 başa getirildi. Şehirlerin ve kalelerin sürekli olarak el değiştirdiği Suriye'de, Batı Avrupa ülkelerinin de uzun süre maruz kaldıkları karmaşık feodal bir hayat başladı. Rumlardan alınan Antakya için Kutalmış'ın oğlu ve Şerefü'd-devle savaştılar. Haçlılar zamanında burada Aghusian adında bir Emir vardı19 . İleride daha ayrıntılı olarak göreceğimiz gibi, Büyük Ermenistan'da hüküm süren eski hanedanların temsilcileri, Bizans İmparatoru'nun emri altında yaşarken, batının sınır boylarında Ermeni asıllı prenslerin yerleşmelerine izin veriliyor, hatta korunuyorlardı. Bu yeni durumlar karşısında Türklerin kavgacılıktan, vahşilikten ve bağımsızlıktan oluşan karakterleri tekrar canlandı. Tebriz'deki bir idareci Doğu Hakanı ünvanı ile görülse de bu sadece bir abartma idi, zira kimse onun tavsiyelerine başvurmaz, hiç kimse de emirlerini dinlemezdi. Buna uygun olarak Melikşah tarafından Şam Meliki Kutalmış'ın oğlu Süleyman Şah'a da Batı Hakanı ünvanı verilmişti, ama nüfuzu fethettiği ve işgali altında bulunan bölgelerin dışına çıkmıyordu. Sayısız feodal vasalların hayatı işte böyle geçiyordu 20 . Selçuklu Devletinin bu dağılımı hanedan içerisindeki kavgalarla desteklenmişti. Melikşah, henüz 38 yaşındayken öldü. Semerkantlı eşinin entrikaları yüzünden görevden aldığı veziri Nizamülmülk * , aynı yıl içerisinde (1092) Haşşaşilerin fanatik bir taraftarı tarafından öldürüldü. Melikşah'ın eniştesi Halife Muktedirbillah da akrabası ve hamisi olan Melikşah'ı çok kısa bir süre sonra takip etti ve güçlü Musul Atabeyi Aksungur da aynı yıllarda öldü 21 . Böylece 1094 yılına gelindiğinde Doğu İslâm dünyasının ve Türk boylarının en büyük hakimlerinden hiçbiri kalmamıştı. Yeni dönem kötü başladı. Haşşaşilerin öğretisi birçok fanatik taraftar bulmuştu. Islah edilmiş yeni İslâm'a bağlı olanların lideri Hasan Sabbah'ın öncülüğünü yaptığı İsmaîlik veya Batınîlik değişik inançlarla kendini gösteriyordu. Buna göre ölümsüz ruh aynı güneş ışını gibi, sonsuz saf fikir dünyasındaki konumunu kaybetmeden insan vücuduna sadece kısa bir süre için giriyordu. İsmaîli inancının dâîleri ayrıca seçilenlerin kayıtsız şartsız disiplini ve liderlerinin, il idarecilerinin ve kararları körü körüne yerine getiren fedailerinin katı organizasyonu sayesinde kusursuz duruma gelinebileceğini ikna edici bir şekilde anlatıyorlardı. Hasan Sabbah aslında donuk hâle gelmiş bir toplumun ruhen canlı tek unsuruydu. Hasan Sabbah, krallara layık bir görkemle Alamut Kalesi'nde yaşıyordu ve birçok kaleyi yönetiyordu. Sürekli olarak tehlikeli idealizmini yaymaya çalışıyor ve böylece askerî devletin giderek zayıflamasına ve tahrip olmasına yardımcı oluyordu. Hasan Sabbah taraftarları, Mısırlı Şii Fatımîlere ve İspanyol ayrılıkcılara benziyorlardı Türklerin kabul ettiği, Hz. Ali'nin miras hakkını tanımayan Sünni inancı onlara göre çok kaba idi ve iyi eğitimli Araplarla, Arap kültürü ile yetişen İranlılardan çok, çöl barbarlarına yakışıyordu. Hasan Sabbah, Bağdat'a düşmanlık besleyen Müslüman illerini şahsen dolaşmış ve onları gerçek inancın korunduğu yerler ilan etmişti. Beyliklerdeki taht sırası kesin bir kurala bağlanmamıştı. Tesadüfler, tahtta hak iddia edenlerin özellikleri, yönetimde olanın bir isteği veya sevilen bir kadının kaprisi, Nişapur'daki Selçuklu tahtına daha büyük olan kardeşin mi, yoksa daha küçük olanlardan birinin mi çıkacağında etkili oluyordu. Yerine kendi oğullarından Muhammed Tapar'ı tahta geçirmek için Melikşah'tan sonra tahta çıkan genç Berkyaruk'a karşı Semerkantlı üvey annesi Terken Hatun sürekli olarak entrikalar çeviriyordu. Ayrıca, ölen sultanın iki kardeşi İsmail ve Tutuş da taht mücadelesine karışıyorlardı. Melikşah'ın üçüncü kardeşi Şam'ı almış ve yeğeninin hükümdarlığını kabul etmemişti. Bu çirkin taht mücadeleleri sırasında Melikşah'ın eşlerinden biri öldürülmüş ve Semerkantlı Terken Hatun kardeş kavgaları sırasında gücünü kaybederek oğlunun genç yaşta ölmesinden çok önce vefat etmişti* . Bu önemliydi, zira artık küçük kardeş Muhammed Tapar da şehzâde Berkyaruk'a isyan ediyordu. Berkyaruk etrafında sadece hainler görmeye başlamıştı ve vezirinin başını kendi elleriyle kesti. Hiç çocuğu olmayan Berkyaruk'un 1103 yılındaki erken ölümü de ülkedeki düzeni tekrar kurmaya yetmedi. Mehmed Tapar sadece birkaç yıl tahtta kaldı, zira Hakan ünvanını taşıyacak özellikte değildi. Babasına en çok benzeyen Sencer'in de katılmasıyla şehzâdeler arasında devam eden taht mücadeleleri, Selçuklu hanedanını daha da çökertti. Bu karmaşalarda Batınîler tarafından hançerlenen ve başı kesilerek yol kenarına bırakılan bir halife bile görüldü (1134). Güç artık Bağdat'ta veya İran'da değil, bağımsızlığını ilan eden, Musul'daki Aksungur hanedanına mensup Suriye fatihleri atabeylerde Şam'ı, Baalbek'i, Haleb'i ve diğer birçok Frank Kalesi'ni zapt eden Zengi ve Nureddin'de idi. Onlar artık savaş hâlinde hüküm süren İslâm'ın temsilcileriydiler. Ancak, Türk boyları arasında belki Suriyeli hükümdarların gücüyle boy ölçüşemeyen, ama daha sonra Osmanlı Devleti'nin kurulmasına zemin hazırladığı için önem taşıyan bir hadise daha vardı Anadolu'daki Selçuklu hükümdarlığı. Komşusunun babası , kardeşi , oğlu olur, ama ölümünden sonra tüm ilişkiler geçerliliğini kaybederdi. Her iki ülke birbirlerine yine düşmanca yaklaşmaya başlardı. Ölenlerin yerine geçenler yeniden anlaşma yapmak zorunda kalırlar ve aile bağlarına uygun olarak yapılan bu yeni anlaşmalar taraflar arasındaki ilişkileri düzenlerdi. Bizanslılar, asker kökenli cesur İmparator Romanos Diogenes'in bahtsızlığını, esir alındıktan sonra tahttan indirmek ve geri döndükten sonra gözlerine mil çektirerek cezalandırmak için kullandıklarında, Anadolu yine Türklerin akınına uğradı. Yeni imparator genç Mikail Dukas her ne kadar vadedilen 1.000 altın tutarındaki yıllık vergiyi ödeyebilecek durumda bile olsa yine savaş çıkardı, zira kardeş ilan ettikleri Romenos'un yukarıda adı geçen zulümle tahta geçen halefine karşı ne Alp Arslan, ne de oğlu ve mirasçısı olan Melikşah herhangi bir yükümlülüğe sahip olduklarını düşünmüyorlardı. Aksine, kendilerini katillerden ve onlar tarafından tahta getirilen yeni imparatordan ölüme terk edilen kardeşlerinin intikamını alacak kişiler olarak görüyorlardı. Böylece batıya yeni bir akın düzenlendi, ama bu akını anlayabilmek için sınır boylarındaki durumu biraz açmak gerekir. Çok önceleri fethedilen [1065] Ani Şehri'nde o sırada Selçuklu Sultanı tarafından bu mevkilere getirilen İranlı ve Kürt emirler hüküm sürüyordu 1 Dicle Nehri'ne kadar yerleşmiş olan Kürtler, Anadolu'nun diğer insanlarından bugün bile çok farklı idi. Keskin hatlı, büyük ateşli gözlere sahip güçlü erkekler hâlâ geleneksel kıyafetlerini taşırlar Dizlerine kadar uzanan kısa etekler, uzun ve geniş kollar, baldırlara doğru daralan kırmızı veya mavi renkte bol pantolonlar, beyaz renkte geleneksel yüksek keçe başlıklar, uzaklardan bile fark edilen parlak sarıklar ve kıvrımlı kırmızı renkli binici pabuçları. Dağlarda yaşayan ve eşkıyalıkla geçinip, daha zayıf insanların hayatını hiçe sayan bu halktan eskiden olduğu gibi bugün de korkulur2 . Hızlı atlarının üstünde, ellerinde mızrakları ile kalabalık bir hâlde dağlardan aşağı indiklerinde ürkek Hristiyan köylüler eksiden olduğu gibi bugün de saklanabilecekleri yerlere kaçtılar. Selçuklu Sultanı ise savaşta çok değerli olan bu halkın yardımını garantiye almıştı. Batı'daki şehirlerin çoğunda Türkler tarafından tayin ve müsamaha edilen Ermeni krallar oturuyordu. Bu krallara, II. Basil'in sayısız Ermeni aileyi naklettiği Sivas ilinde de rastlanıyordu. Rum İmparator'un emri üzerine Katolikos da bir süre Sivas'ta kalmıştı3 . Daha sonra Monomakhos zamanında kurulan ve I. Kaçik (I. Gagik-Abas)'in bir zamanlar yönetim merkezi olan, Kayseri yakınlarındaki Ermeni kolonisi Bizu'da4 görüldüler. Son olarak da başka bir piskopos yerleşim merkezi olan Samandağ'da bulunuyorlardı5 . Bu zayıf ve itaatkar Selçuklu vasalları, artık yönetimsiz kaleler ve pazar yerleri üzerindeki hükümdarlıklarını genişletmek için mevkilerini kullanmayı çok iyi bilmişlerdi. Bagratunî diye anılan bu halk, Bizanslıların nüfuzunu, dinini ve Rum dilini her yerde yok etmeye çalıştı. Kilikya topraklarında yerleşik Ermeni liderleri her ne kadar Bizans İmparatorluğu'na tâbi olsalar da Bizans'a karşı sadakatleri şüpheli idi. Sayıları çok yüksekti, ama hiçbir şey yapabilecek durumda değildiler. Bu Ermeni liderleri arasında Lampron, Tarsus, Mamestia, Paperon, Sasun, Fars, Kaysun, Daron, Zoik ve Bir kalelerinde fakir bir hayat süren Rupen hanedanından Konstantin, Pasun, Oşin, Hatum oğlu Toros, Kogh-Vasil, Diyaşat oğlu Mamigonyanlı Ablasad, onun akrabası Tornik, Apelkharip, Ligos ve Oşim'in halefi ve damadı olan Sahak sayılabilir6 . Genelde herhangi bir küçük bölgenin kısa zamanda tekrar ortadan kaybolan krallarıydılar. Rumlarda Kataturios adıyla anılan, Antakya Dükü Ermeni Kaçatur, gerek mevkiinin zorluğu, gerekse Ermeniler arasında Bizans İmparatoru'na ve Ortodokslara karşı yerleşen nefret yüzünden Suriye'nin unutulmuş bu köşesinde Türklerin menfaatlerini gözetiyordu 7 . Son nefesine kadar Romanos'un taraftarı kalmasına ve yeni imparatorun birliklerine mağlup olmasına rağmen, Antakya (Antiochia) şehrini ve bölgesini elinde tuttu, ancak 1072 yılında Bizanslı bir elçi tarafından öldürüldü 8 . Yine uzun yıllar Malatya'da komutanlık yapan ve Roma İmparatorluğu sınırları içerisinde, özellikle Honi ve Maraş'ta9 sayısız Ermeni patrikhaneler kuran Ermeni Philaretos, Kaçatur'la aynı politikayı izledi ve Kaçatur'un Antakya'daki halefi oldu. Maraş'ta kendi Ermeni patrikhanesini kurdu 10 . Ama Filaret'in hükümdarlığı daha sonraki bir zamana, 11. yüzyılın seksenli yıllarına denk gelmekte idi. Ondan önce asil bir aileden gelen imparatorluk subaylarından biri, öldürülen Kaçatur'un yerine geçti. Onun adı burada sadece Ermenilerin gücünü ve nüfuzunu belirtmek için kullanılmıştır11 . Birinci Haçlı Seferi'nden sonra mevkilerini kısmen devam ettiren ve ancak bir sonraki yüzyılın başlarında ortadan kaybolan bu müttefikler sayesinde, Türkler Ermeni Dağları'ndan Kilikya'daki Toros Dağları'na, Dicle Nehri'nden Akdeniz'e kadar rahat bir saldırı hattı kazanmışlar ve bu hattı kısa bir süre sonra kullanmaya başlamışlar ve ilk akınlarında Anadolu'nun uçsuz bucaksız vadilerine kadar ilerlemişlerdi. Bu akınların lideri bilinmediğinden, tanınmış bir komutanın ya da Selçuklu hanedanından bir şehzâdenin emri altında yapılan büyük çaplı bir akın olmadığı düşünülmekte idi. Alp Arslan'ın 18 Eylül 1072 tarihindeki ölümünden sonra artık İran Selçuklu Hakanlığının sürekli ve emin ilerleyişine dur demenin zamanı gelmişti. Bu tarihlerde, Bizanslı bir tarihçi Türklerin artık basit eşkıyalar olarak değil, efendiler olarak hareket ettiklerini belirtmişti12 . İmparator Mihail en cesur Komnenoslerden ve aynı adı taşıyan eski Komnenos Kralı'nın yeğeni olan İsaak'ı doğuda tehlike altındaki sınırların savunucusu olarak tayin ederken, durum buydu. İsaak'a, doğu birliklerinin bağımsız Domestikosu ünvanı verildi, ama çoğunlukla Franklardan oluşan askerleri barbar Norman Ursel de Bailleul liderliğinde isyan ettiler. Komutan İsaak, acınacak bir hâlde Kayseri harabelerinde kalırken, Ursel cesaretini göstermek için Malatya civarındaki kâfirlerle savaşa girmek üzere yola çıktı. Yine hiç hazırlıksız yakalanan Bizanslılar, düşmanlarının bütün hareketlerinden haberdar olan Türklere karşı savaşmak zorunda kaldılar. İsaak esir alındı ve o dönemde kayırıcıların ve entrikacıların elinde olan Bizans sarayı para ödeyerek onu geri almak zorunda kaldı13 . Mağlup komutanın daha sonra imparator olan kardeşi Aleksios önce Pafloganya'ya kaçtı ve oradan Ankara'ya geçti. İsaak serbest bırakıldıktan sonra Komnenoslu iki kardeş yolda birbirlerine rastladılar ve utançla Konstantiniyye'ye döndüler. Yolculukları sırasında bütün yolların Selçuklu birliklerinin elinde olduğunu gördüler ve yollarına devam edebilmek için çatışmak zorunda kaldılar. Türkler, en fazla 100-200 kişilik savaşçı grupları hâlinde ganimet toplamak üzere etrafta geziniyor, köyler ya da şehirler para ödemedikleri takdirde sayısız esir alıyorlardı. Bu düzenli bir savaş değildi. Tarihçi Bryennios, imparatorlukla Ermenistan Dağları ve Fırat arasında hüküm süren büyük Selçuklu Devleti arasında o dönemde henüz barış olduğunu açıkça belirtir14 . O zamanki saldırılar, bugünkü Kürt saldırılarına benzemektedir. O dönemlerde Anadolu'nun verimli toprakları Bizans metropolünü besliyordu. Frigya tepeleri zengin bağlarla çevrili idi güneşli kıyılarda zeytinlikler uzanıyordu her köşeye dut ağaçları dikiliyordu, her yerde bol verimli incir ağaçları vardı ve kuzeyde, Trabzon ve Giresun'da, heybetli fındık ve kiraz ağaçları görülebiliyordu. Bu muhteşem güzellikteki yarımadayı her yönden bölen sayısız sıradağlarının tepeleri ve yamaçlarını yerli sedir ağaçlarından, güçlü meşe ve çınar ağaçlarından, kayın ağaçlarından, Alp güllerinden ve açelyalardan meydana gelmiş eski ormanlar süslüyordu 15 . Bu, kolayca vazgeçilecek bir toprak değildi. O dönemin kötü günlerinde bile bu buğday deposunun, imparatorluk deniz kuvvetlerinin bütün ihtiyaçlarını karşılayan bu bölgenin, sadece Rum ve Ortodoks illerden oluşan bu toprakların bütün kuvvetlerle savunulması gerektiği anlaşılmıştı. Türklerin, Tanrı tarafından kâfirleri ve Bizans düşmanlarını cezalandırmak üzere gönderilen cezalandırıcılar olduklarını düşünme zamanı çoktan geçmişti. Honaz'ın zapt edildiğini bildiren haber üzerine atılan nara şimdi daha da güçleniyordu. Düşman artık imparatorluğun en sadık ve değerli insanlarının, dini bütün olanların arasında idi. İmparator'un amcalarından biri olan rütbe düşkünü Caesar, başarısız olan Komnenos soyundan İsaakios'un yerine Anadolu'daki orduların başına geçti. Gururla hareket etti, ama kısa bir süre sonra daha Sakarya Nehri'ni bile geçemeden, bu bölgelerde Normanlara benzer macera dolu bir politika güden zeki Urselius'un eline düştü. Urselius, beklenmedik bu başarıya sevinerek, mağlup prensi, karşı imparator hâline getirdi. Caesar Ioannes Dukas ise kaderinin bu şekilde dönmesine karşı koyamadı hatta Urselius'un böyle bir öneri getirmesini bile sağlamış olabilirdi. Bizans sarayı ise bu ünlü ve kendileri için tehlike hâline gelmiş esiri Konstantiniyye'ye geri getirmek için Türklerin yardımına başvurmaktan çekinmedi. Artuk adında bir bey, iyi bir bedel karşılığında yardımını sundu Türk tarafından alınmış hiçbir ünvanı, rütbesi veya görevi yoktu. O, sadece Urselius'un Müslüman bir benzeri idi. Latin Urselius her ne kadar çatışmayı kazandıysa da barbarları o kadar hırslı bir şekilde takip etti ki, sonunda o da Caesar Ioannes gibi esir düştü. Ancak, esaretini çok da büyük bir şanssızlık olarak görmedi ve para vererek özgürlüğünü satın aldı. Küçük savaşların çıkmasına çok uygun olan bu bölgelerde Turkopoller ve Frankopoller arasında yine çatışmalar çıktı. Bunun üzerine, soydaşı Artuk Bey gibi iyi para ödeyen Rum elinde şansını denemek üzere doğudan Tutuş Bey geldi. Urselius ve Tutuş Bey arasında, ustaca yürütülen göstermelik pazarlıklar başladı16 . Sonuçta Tutuş Bey, pazarlık sanatındaki üstünlüğünü gösterdi. Henüz genç yaşta olan Aleksios Komnenos kendisine yakalanan inatçı Frank için vaat edilen parayı ödedi, ama hayli pahalıya çıkan Urselius'u Konstantiniyye'ye götürürken başka Türk reislerinin komutasında etrafta dolaşan çeteler tarafından rahatsız edildi17 . Bu gelişmeler imparatorluk için ne kadar üzücü olursa olsun, gerçek ve sürekli bir Türk fethinin hiçbir izine rastlanamamakta idi. Düşmanlar sadece kısa zaman sonra ganimetlerle yüklenmiş olarak ortadan kaybolmak üzere ortaya çıkıyorlardı. Asıl yurtları hâlâ Ermenistan Dağları'nın arkasındaki bölge idi. Bu esnada Anadolu'dan Suriye'ye geçilen bölgede aslında Suriyeli bir sınır dükü olan Antakya Dükü Komnenoslu İsaak da güneybatı bölgesinde savaşını sürdürüyordu 18 . Muhtemelen Suriye asıllı olan Antakya Patriği'nde kendine yandaş bulamadı. İsaak'a göre patrik, ülkenin ve dinin düşmanları ile işbirliği yapmakta idi. Bu yüzden İsaak onu Konstantiniyye'ye geri göndermenin yollarını aradı, ama patriğin geri gönderilmesi üzerine, yüzyıllardır kavgacılığı ile ünlü Antakya halkı ayaklandı ve küçük düşürülen patriği geri istediler. Onlar, en üst mevkideki imparatorluk memuruna karşı düşmanları yardıma çağırabilecek vasıftaydılar. Ama aynı halk, İsaak daha sonra Türklere mağlup olup, esir düştüğünde serbest kalması için para topladı19 . Sadece Antakya'da değil, Batı Asya'nın Bizans İmparatorluğu'na bağlı tüm şehirlerinde eski Cumhuriyet ruhu tekrar canlandı. Anadolu'daki kaleler çok uzun zaman önce imparatordan savunma amacıyla konfedere pentapol ve heksapoller hâlinde büyük topluluklar oluşturma izni almışlardı20 . Honaz dolaylarında ve yine önemli bir şehir olan Konya dolaylarında böyle gruplar vardı, ama eski kiliseleri ve değerli eşyaları barındıran bu zengin şehirler son zamanlarda Türk liderleriyle anlaşmaya gitmenin daha avantajlı olacağı görüşündeydiler. Civarlardan geçen veya saklanan eşkıyaların liderlerine belirli bir para ödeyerek şehirlerde bulunanlar için güvenlik ve civardaki bölgeyi tarım ve hayvancılık için kullanma hakkını satın alıyorlardı. Böyle zorlu durumlar, Bizanslıların Avrupa'daki sınır bölgelerini kaybetmeye başladıkları zamanlardan bilinmekte idi. 11. yüzyılın Asyalıları, Türk beyleri ile tıpkı Bizans İmparatorluğu'nun batı bölgelerindeki Ren ve Tuna nehirleri kenarındaki Avrupalıların 4. ve 5. yüzyıllarda gotik kralları ile yaptıkları anlaşmalara benzer anlaşmalar yapıyorlardı, zira imparatorluk ordusu Anadolu'da sadece göstermelik olarak kalmıştı ve ancak küçük başarı elde ettiği zamanlar geçici olarak eski gücüne kavuşuyordu. Sadece deniz kıyıları gerçek anlamda imparatorluğa bağlıydı, zira donanma bu sularda hâlâ gücünü koruyordu. Antakya'da bir Bizanslı dükün barındırılması, sadece Bizans Donanması'nın daha küçük araçlarının Asi Irmağı'na (Orontes deltasına) girebilmesi içindi. Ülkedeki insanların Türklere karşı sergiledikleri dostane eğilimleri de üzücü bir işaretti. Rum köylüler başlangıçta her ne kadar şikâyette bulunmuşlar ve imparatorluk memurlarından yardım istemişlerse de kısa bir zamanda uzakta Konstantiniyye'de bulunan imparatorun onları kurtarmasının mümkün olmadığını anladılar. Ezelden beri yürüttükleri çiftçiliği yapmaları engellenenlerden çoğu, başka bir işle uğraşmaya başladılar ve devletin yüksek amaçlarına karşı anlayıştan yoksunluk bütün gücü ellerinde tutan vergi memurlarına ve acımasız derebeylerine karşı beslenen derin nefret ve bir zamanlar verimli olan ülkeye gittikçe yayılan felaketler, fakirleşen köylüleri ister istemez işgalcilerin müttefiki hâline getiriyordu. Yerlisi olduğu için Anadolu'daki durumları çok iyi bilen Antalyalı Tarihçi Mikail, bu şekilde işbirliğine zorlananların, halklarına ve dinine karşı ihanet etmelerini kınamaktadır21 . İmparatorluk ordusu artık sadece bir taraftan iyi beslenmiş Konstantiniyyeli askerlerden ve diğer taraftan gönülsüz, isteksiz köylü milislerden oluşan renkli bir topluluk hâline gelmişti. Bu yüzden daha önemli teşebbüsler için başkentin elit birlikleri kullanılmaktaydı. Liderler, imparatorluk tacını ele geçirmeye çalışıyorlardı. Anadolu'nun başında bulunan bir komutan, Avrupa'da ayaklanan bir isyancı ile aynı zamanda isyan bayrağını çekti. Yaşlı Nikephoros Botaneiates, düşmanlarına üstünlük sağlayabilmek ve tahtı genç Mikail Dukas'ın elinden alabilmek için uzun zaman önce Konstantiniyye'ye yerleşmiş bir Türk olan Chrysoskulos (Türk adıyla Kurt veya Kavurd) ile işbirliği yapmakta sakınca görmedi. Gerçek İmparator Mikail Dukas da farklı değildi. Bu görevleri yerine getirecek başka Türklerle anlaşma yaptı ve Alp Arslan'ın yeğeni olup, Rey şehri önlerindeki savaşta ölen, Suriye Selçuklularından Şamlı Kutalmış'ın 22 iki oğlu ile anlaşma yaptı. Bizans böylelikle iki değerli ve görünüşte mütevazı müttefike sahip oldu. Her Rum hükümdarın aslında bu iki Selçukluyu kendi taraflarına çekmek için yeterince nedenleri vardı Onlar Sivas ve Kayseri'den deniz kenarındaki Kalkedon ve Chrysopolis'e kadar gelmişler ve gözlerini Konstantiniyye'ye dikmişlerdi. Bütün ticaret yollarında onlardan korkuluyordu ve kimsenin onları bulması, cezalandırması veya yok etmesinin mümkün olmadığı harabelerde, tahrip olmuş kiliselerde ve terk edilmiş kalelerde saklanıyorlardı. Deniz kıyıları boyunca yayılmışlardı. Tüccarlar, artık bu bölgelerden geçip Bizans'a gitmeye korkuyorlardı23 . Tecrübeli bir komutan olan ve Anadolu'yu çok iyi bilen Botaniates, Türklerin en iyilerini kendi tarafına çekmeyi bildi. Hediyeleri ve Bizanslılaştırılmış bir barbarın rolünü oynayan Kurd'un ikna gücü, Mikail tarafından kazanılan Selçuklu Süleyman Şah ve Mansur'un askerlerinin taraf değiştirmelerine neden oldu. Nikephoros, İznik'e imparator olarak girdi. Türk müttefikleri yanında idi ve Nikephoros, İznik'i Mihail'e ihanet eden Selçuklu beylerine teslim etti. Tabii, şehrin hükümdarları değil, sadece komutanları oldular24 . Ama başsız kalmış Türk savaşçılarının akın etmesiyle yerlerini daha da sağlamlaştırdılar. İmparator Nikephoros bu iki beyi Avrupa'ya kadar yanında götürdü ve onların cesareti, ok kullanmaktaki ustalıkları ve görünüşleri ile vahşi savaş naralarının Trakyalı düşmanları üzerinde yarattığı dehşet sayesinde birçok savaş kazandı25 . Böylece düz burunlu esmer yüzler, cüretli binicilik örnekleri, sadaklar ve Türklerin tuhaf müzikleri Bizanslılar için günlük hayatın bir parçası hâline geldi. İznik'teki bu Türkler, İran'daki Selçuklu Sultanı'nın yöneticilerinden, Musul, Halep, Şam veya Kudüs'teki Suriyeli emirlerinden biri değildiler. Onlar sadece Rum elindeki taraflara hizmetlerini daha iyi sunabilmek için karargâhlarını vatan topraklarından çok uzaklara kuran bir ordunun liderleriydiler. Şimdilik tek istedikleri paraydı ve beyleri, paralarını kim veriyorsa o idi. Botaniates'in önünde, tıpkı gerçek beylerinin huzurunda durdukları gibi - en derin saygı anlamına gelen eller göğüsleri üzerinde birleştirilmiş durumda - duruyorlardı26 . İznik'te yerleşik Türklerin hizmetleri artık tahtta oturan imparatorlar ve taht üzerinde hak iddia edenler için vazgeçilmez hâle gelmişti. Kommenosların eniştesi olan Nikoforos Melissenos, Botaniates'e başkaldırdığında da Türklerin yardımına başvurmuştu ve fethedilen kalelerin ve şehirlerin birlikleri yine Türklerden oluşmuştu. Kardeşinden daha fazla yaşayan Süleyman Şah, İznik komutanı olarak kaldı ve burada 14. ve 15. yüzyıllarda Ragusa'daki Bosnalı prenslerin mevkilerine benzer bir mevkie sahip oldu. Askerî haklarını ayrıca yakınlardaki Eskişehir üzerinde kullandı, ama hadım olmasına rağmen hiç de zayıf biri olmayan Protovestaios Ioanness Melissenos'un isyanını bastırmak ve Türklerin Anadolu'daki mevkilerini elinden almakta başarısız oldu. Selçuklu Süleyman Şah adı geçen şehirlerdeki komutanlık mevkiinde kaldı ve kısa bir zaman sonra, yaklaşık 1081'lerde Erdek (Kyzikos) Şehri'nde de koruyucu olarak karşılandı27 . Bu sayede Hristiyanlaşmış Türk paralı askerler (Turkopoller) Bizans'a karşı yeni bir gözetleme noktasına sahip oldular. Komşu şehir İzmit, çok uzun süre dayanamadı. Türklere ait dört şehrin Rumca adları Türkler tarafından Türkçeleştirildi İznik, Eskişehir, Aydıncık ve İzmit. Şehir surları içinde yerleşik olmasalar ve aslında Türk yönetimi tanınmamış olsa bile bu şehirler üzerinde gerçek hüküm sahibi olanlar onlardı. Süleyman Şah, İznik içine yerleşmemiş, aksine şehir yakınlarında bahçesi olan bir sarayda oturuyordu. Rumlar ona kıskançlıkla Bütün Doğu'nun hükümdarı da deseler28 , bu büyük Türk hükümdar herhangi bir devlet kurmamıştı. Sultan ünvanı sadece Selçuklu olması sebebiyle yakıştırılıyordu, ama Suriye'deki sultanların sultanı gibi Ulu Hakan denmiyordu 29 . Anadolu'da Selçuklu hanedanına mensup bu sultana her zaman itaat etmeyen başka hükümdarlar da vardı. Bu hükümdarlardan, beylerden veya valilerden 30 birkaçı şöyle idi Kamires, Migidenos, daha sonra Suriye'de Urfa'yı fethetmeyi başaran Bozan ve Süleyman Şah'ın bir seferinde İznik'te vekil olarak bıraktığı Ebu'l-Kasım31 . Kendi amaçları için çalışan bir başka hükümdar, muhtemelen Kara Tegin, zekice planlanmış savaş stratejileriyle doğuda Karadeniz kıyılarında bulunan Sinop'u fethetti ve şehirle birlikte eline geçirdiği imparatorluk hazineleri ile zengin ve bağımsız bir kral hâline geldi32 . Bizanslılar, tekrar geri alınan Honaz bölgesi dahil olmak üzere, İç Anadolu'daki tüm kalelerin sahibiydiler. Komutanları Diabatenos ve Burtzes, imparatorluğun sadece Anadolu'daki yerlerini rahatsız edilmeden yönetiyorlardı33 . Türkleri tamamen bölgeden çıkarma çabaları başarısızlıkla sonuçlandı. Büyük çabalar sonucunda asıl deniz kıyısı temizlendi ve küçük Drakon Çayı sınır olarak belirlendi34 . O dönemin Bizans İmparatoru Aleksios Komnenosos, bu misafirleri imparatorluk menfaatine yürütülecek savaşlarda kullanılabileceğini tekrar hatırladı ve Kral Robert [Guiskard]'ın Normanlarına karşı Türkleri yine müttefik olarak kullandı. Türkler bunun üzerine Adriyatik Denizi'nde Dıraç (Durazzo)'ta Batılı şövalyelere karşı büyük avantajlar elde ederken görüldüler35 . Süleyman Şah'ın gücü bir kez daha yayılacakmış gibi görünüyordu. Daha önce adı geçen Ermeni asıllı Antakyalı Filaret'in kendi oğlu ile arasında düşmanlık çıkmıştı. Oğlu 1084 yılında Süleyman Şah'ı şehre çağırdı. Süleyman, Türk hükümdarlığına alışık Suriye topraklarına diğer Selçuklu beylerinden farksız bir şekilde geldi, ama bu gelişi Melikşah gibi güçlü bir sultanın kardeşi ve vekili olan Tutuş'ın nefretini üzerine çekti ve Süleyman, Tutuş tarafından sultana başkaldıran isyancı olarak ilan edildi. Silahlı çatışmalar meydana geldi ve Antakya ile Halep arasındaki bölgede meydana gelen muharebede Anadolu'dan uzak kalan Süleyman Şah mağlup oldu. Ne kaçmak, ne de teslim olmak istedi. Kalkanının üzerinde sakince oturarak ölümünü bekledi, belki de utancına kendi hançeriyle son verdi36 (1085). Tutuş ise uzaktaki Bizans İmparatoru'na barış teklif etti. Selçukluların başı olan sultanın temsilcisi olarak Tutuş'la yeni bir Türk-Bizans anlaşması imzalandı. Bu anlaşmaya göre Bizans'ın hizmetinde bulunan Türk birlikleri küçük şehirlerden ve kalelerden çekildi. Kara Tegin Bey, Sinop'u boşalttı. Konstantiniyye'de sevinç o kadar büyüktü ki, Bağdat'tan bu haberle gönderilen ve Gürcistanlı bir Hristiyan annenin oğlu olan Çavuş, Ahyolu valiliğine atandı ve bunun karşılığında vaftiz olmayı kabul etti37 . Bundan sonra bu bölgelere düzensiz bir biçimde yayılan Türkleri kimse tutamazdı. Kürt stiline göre yapılan talanlar devam etti. Bizanslı bir tarihçi, onlardan İranlı Türkler veya Kürtler olarak bahsetmektedir38 . Süleyman Şah'ın eski askerleri, tıpkı Süleyman Şah gibi sultan ünvanını almayı düşündüler. Eski valisi Ebu'lKasım ve onun kardeşi Ebu'l-Gazi şanslarını denediler ve Ebu'l-Kasım, süvarileriyle Ege Denizinin kıyılarına kadar ulaştı, ama Bizanslılarla yaptığı anlaşma uzun sürmedi. İmparator Aleksios'nin Franklarla birlikte üzerine saldığı, muhtemelen Ermeni asıllı komutan Tatikios, İznik'te onları yenmeyi başardı. Batılı şövalyeler, uzun mızrakları hafif silahlarla donatılmış Asyalıları Ebu'l-Kasım'ı İznik'e kadar geri püskürtmeyi başardı. İmparatorluk güçleri tam barbarların bu güçlü kalesini tekrar ele geçirme sevincini yaşarken, Porsuk adında bir komutanın emri altında [Sultan Melikşah'ın büyük oğlu] Berkyaruk'un askerleri çıkageldi. Bizanslılar, İzmit'e kadar geri çekilmek zorunda kaldılar. Porsuk, kısa bir süre sonra tekrar geri döndüğünde Anadolu'daki tüm yerler tekrar, küçük bir balıkçı filosu kurup, Sakız Adası'nı işgal etmeyi başaran Ebu'lKasım'ın yönetimine geçti. Sakız Adası'nın işgali üzerine, Süleyman'ın bütün gücüne ve bağımsızlık duygusuna sahip olan Ebu'l-Kasım'ı ortadan kaldırmak için Bizans orduları tekrar geldiler. Balıkçı tekneleri yakıldı ve Franklar bu sefer de büyük avantajlar yakaladılar, ama Porsuk'un tekrar sahneye çıkması ile tüm avantajlarını kaybettiler. Bunun yerine övgü, hediye ve görkemli davet politikaları kullanılmaya başlandı. İmparatorluk subayları Bizans sahillerini tahkim edip, sefalet içinde kalmış bu illerin korunması için başka tedbirler alırken, kaba ve saf Türkler, Bizans başkentinin görkemli eğlencelerine daldılar. Sebastos ünvanı ile onurlandırılan İznik komutanına (Ebu'l-Kasım) büyük Konstantin'in tiyatrosunda yapılan gösteriler, at yarışları ve av partileri sunuldu. Çirkin suratlı komutan, çeşitli süslerle bezenmiş asil bir at üzerinde sayısız insanlarla dolup taşan ana yollardan geçti. Bizans'ın savunmaları tamamlandıktan sonra Anadolu'ya dönmesine izin verildiğinde ise imparatorluk kadırgaları ona eşlik etti. Büyük, ama oldukça pahalı bir onur. Ebu'l-Kasım bundan sonra Bizanslıların dostu olarak kaldı. Önceki yüzyıllarda tıpkı Germenler, Islavlar ve Turanlı ataları gibi, o da Bizans İmparatorluğu'nun ne kadar ihtişamlı ve güçlü olduğunu anladı. Kutsal imparatora saygısını sunmuş ve bu esnada Konstantiniyye surlarının ne kadar kalın ve güçlü olduğunu görmüştü. Aynı zamanda başkentteki eğlencenin ve insanı sakinleştiren şarabın tadını da almıştı. Binlerce yıl öncesine dayanan Roma kültürünün ihtişamı, bütün enerjisini yok etmişti. Türkler Anadolu'dan çıkartılmamışlardı, zira imparatorluğun onları Anadolu'dan çıkartmaya ihtiyacı da kalmamıştı Onları, tıpkı Franklar, Almanlar ve putperestlikten vazgeçmemiş olan Peçenekler gibi itaatkar paralı askerler olarak çok iyi kullanılabilirdi. Yeni imparatorun marifeti sayesinde Türk sorunu ortadan kaldırılmıştı39 . İzmit ve İznik üzerinde imparatorluk bayraklarının sallanması ve yabancıların Roma'nın iki başlı kartal arması altında, hükümdarları tarafından savaşta kullanılmadıkları zamanlarda sakin kaldıkları sürece imparatorluğun onuru yeterince korunmuştu. Sultan Melikşah ise kardeşinin Süleyman üzerindeki zaferini kullanmaya ve Anadolu'da hainlerin yerine güvenilir ve sadık valiler atamaya kararlı idi. Komutan Porsuk, önce İznik'i almak için yola çıktı, ama şehrin eski zamanlardan kalan güçlü surlarını geçemedi. Sultan, onun yerine Suriye'de değerli hizmetleri bulunan Bozan'ı gönderdi. Ama alınması güç ve Ege sularından yakındaki göle hiçbir tehlikeyle karşılaşmadan giren gemilerle beslenen bu şehir, ona da direndi. Bunun üzerine komşu Bizans şehrine haber gönderildi ve barışı muhafaza etmek ve Anadolu ile Antakya'daki eski kaleleri tekrar kazanmak istiyorsa prenseslerden birini Melikşah'ın en büyük oğlu Berkyaruk ile evlendirmesi gerektiği haberi iletildi. Bizanslılar, uzun zamandan beri bu gibi önerileri kendilerine tanınan süreyi uzatarak nazikçe geri çevirmesini öğrenmişlerdi ve bu sefer de aynı taktiği uyguladılar. Ermeni Kurtikios tarafından zengin hediyelerle gönderilen elçiler, Türkleri boş sözlerle oyaladılar. Ebu'l-Kasım, Hristiyanların onu sultanın gazabından koruyamayacağını çok iyi biliyordu ve Melikşah'ın övgüyle bahsedilen vicdanına seslendi. On dört yük hayvanı, Türkler tarafından uzak Rum ellerinde edinilen zenginlikleri İsfahan'daki saraya taşıdı ve Ebu'lKasım affedildi, ama Anadolu'ya geri dönerken Bozan'ın emrinde bulunan İranlı askerler tarafından öldürüldü 40 . Ebu'l-Gazi, bu esnada İznik'te kalmıştı ve Bizanslılar büyük zenginlikler vaat ederek şehri satmasını istemişlerdi. Ama Ebu'l-Gazi'nin hükümdarlığı çok uzun sürmeyecekti, zira Sultan Melikşah'ın 1092 yılındaki ölümünden sonra Süleyman Bey'in oğulları uzun yıllar süren esaretlerinden kaçmayı başardılar. Büyük oğlu Kılıç Arslan yiğit babasının mirasını devralabilecek güçte idi ve Ebul Gazi gibi zayıf biri onu engelleyemedi. Bizanslılar ise buna göz yummak zorunda kaldılar. Kılıç Arslan, hiçbir zorluğa rastlamadan sultan ilan edildi. Kendisine bağlı bütün Türkleri İznik'e getirdi ve o ana kadar tamamen Rumlardan oluşan bu şehre sayısız Türk kadın, erkek ve çocuk yerleştirdi. Amacı, başkent ilan ettiği bu şehrin karakterini değiştirmek, imparatorun haklarını inkâr etmek değil, sadece savaşçılarının sadakatinden emin olmaktı, zira kısa bir süre sonra başka Türklere ait olan Malatya'ya saldırmak üzere yola çıkacaktı. Babası Süleyman gibi Kılıç Arslan da kendini sadece bu küçük Anadolu beyliğinin, İznik'in sultanı olarak görmüyordu. Onun hedefi daha yüksekti. Selçuklu olarak en az Tutuş gibi bir Melik , Batı'nın Meliki olmak istiyordu 41 . Bu amacına ulaşabilmek için Çavlı gibi bazı İranlılarla müttefik olması, Antakya'yı zapt etmesi, Urfa'yı alması, Tuğtegin'in hükmettiği Halep ve Şam'ı42 fethetmesi ve Musul'a fatih olarak girmesi gerekiyordu. Ege Denizine küçücük bir kıyısı ve Türkler bölgeye girdikten sonra kalenin tepesinde gerektiğinden fazla Bizans bayrağının dalgalandığı fakirleşmiş birkaç şehrin onun için ne önemi olabilirdi ki. Diğer beylerin de bu esnada bağımsızlıklarını ilan etmek ve yayılma politikalarını tek başlarına sürdürmek için yeterince fırsatları vardı. Erdek, Apollonias ve Manyas (Poimanenon)'da, çekiç biçiminde yarımada olarak denize uzanan bu sahil şeridiyle Türklerin İzmit Gölü ya da burada kaybolan Apollonias Kalesi yüzünden Apolyont Gölü (Ulubat Gölü)43 diye adlandırdıkları büyük göl arasındaki bölgede İlhan Bey hüküm sürüyordu. Yanında, Rumların Skaliarios diye adlandırdıkları başka bir komutan daha vardı. İlhan Bey uzun yıllar boyunca, Marmara Adaları ile bağlantılı olması yüzünden önemli olan bu ili tekrar geri almayı deneyen imparatorluk ordularına direnmişti ve Türklerin alt edilmesi için bir imparatorluk filosu ve birkaç ordu gerekmişti. Latinler de ona karşı kullanılmış ve nihayet geri kazanılan Erdek'te Humbert'in bir oğlu başa geçti. Bütün umudunu kaybeden İlhan Bey, Bizanslıların huyunu çok iyi biliyordu ve bu yüzden imparatorluk hizmetinde bulunan diğer Türk askerleri gibi Hristiyanlığa geçmekte hiç tereddüt etmedi44 . Aynısını Normanlara karşı savaşırken Dıraç surları önünde hayatını kaybeden Skaliarios da yapmıştı45 . Bir süre sonra Ege'nin bu bölgesinde Kamires'in idaresi altındaki Türkler ortaya çıktı ve İzmit'i tehdit etti, ama göl kenarında kurulan bir kale sayesinde tehlike atlatıldı46 . Selçuklu hanedanına mensup olmayan, ancak çok daha önemli ve gerçek bir kişiliğe sahip olan bir bey vardı Çaka Bey. Halktan bir Türk olan bu bey, Bizans ordusunda paralı asker olarak görev yapmıştı. İmparator Botaniates ona Protonobilismos ünvanını vermiş, ancak İmparator Aleksios onu Konstantiniyye'deki mevkiinden ayrılmaya ve Türk olarak yaşamına geri dönmeye zorlamıştı. Peçenek krizi sırasında, o dönemde limanı Rum balıkçıların bir barınağı hâline gelecek kadar bakımsız olan İzmir'i zapt etti. Civardaki köylerin çoğu vergilerini Bizanslı vergi memuruna değil, ona, Çaka Bey'e ödedi. Büyük bir donanmaya sahipti ve bu donanma sayesinde artık sadece adları kalmış olan ünlü limanları zaptetmeyi başardı. Kısa zamanda Klazomen (Urla yakınlarında bir kasaba olan Klazomenai) ve Foça'nın hükümdarı hâline geldi. Sakız Adası'nı, büyük ve güçlü Methymne kalesi dışında fethetmeyi başardı. Midilli Adası da artık ona aitti ve adanın yerlileri tarafından adı Yalvaç'a (Galabatzes)'a dönüştürülen kardeşi tarafından yönetildi. Sisam Adası ile birlikte birçok başka ada da İzmirli Çaka Bey'i hükümdar olarak tanıdı. Bütün adalar isyana çok yatkındı Türk'ün uzanamadığı yerlerde hemen Bizanslı bir subay, kendini bağımsız prens veya kral ilan ederdi. Aynı dönemde Rapsomates Kıbrıs'ta hüküm sürüyordu ve Karikios, Girit Adası'nı yönetiyordu. Bu şartlar altında Çaka Bey, göz diktiği Avrupa yakasına geçmeyi planladı, ki bunu gerçekleştirebilmiş olsaydı, Osmanlıların Avrupa'daki tarihlerini 200 yıl daha hızlandırmış olurdu. Çanakkale Boğazı girişindeki Aydos (Abidos) Şehri'ni kuşattı. Türk tarafında ise mevkiini kızını Sultan Kılıç Arslan'la evlendirerek sağlamlaştırdı. Çaka Bey'in komutasındaki Türkler diğerlerinden daha fazla medeni bir hayata alışmışlardı. Rum diline vakıftılar ve Bizans İmparatoru'na saygı gösteriyorlardı. Orduları, hem at üstünde, hem de yerde savaşabilen düzenli birliklerden oluşuyordu. Kalelerdeki birlikler, surları ıslak deriler, bezler ve Bizans tarafından kullanılan başka savunma araçları ile ateşle saldıran düşmanlara karşı koruyorlardı. Bizanslıların donanma sanatlarına da aşinaydılar. Toplum hayatında yarı Bizanslaşmış bu Türkler sadece soydaşlarının bağımsız hayatını almakla kalmamış, Kuran'da yasak olan şarabı da severlerdi ve Çaka Bey, İslâmın hilalli bayrağı altında Müslüman olmasına rağmen 47 , İzmir tepelerinde bugün de görülen bağlarda elde edilen güzel şaraplara hayır demezdi. Bizans İmparatoru, denize hakim olan bu tehlikeli Türkü başından atma çabalarında başarılı olamadı. Rum askerler Sakız Adası'nda ve Midilli Adası'nda İzmirli Türklere karşı çarpışıyordu, hatta Çaka Bey'in İzmir'e çekilmesini bile sağlamışlardı. Anlaşmalar yapıldı, ama bunlar da çok uzun sürmedi, zira Çaka Bey'in imparatora vaat ettiği gibi eve dönmesi mümkün değildi. Rum savaş taktiklerine yabancı olmayan bu zeki barbar, Franklara ve Peçeneklere karşı da direndi. Düşmanları birçok kez ona savaş açtılar, ama bu savaşlardan utançla geri döndüler. Düşmanlarını gene yakalayamamışlardı. Çaka Bey, Rum tebaasına da gereken ilgiyi gösteren ve canlarını mümkün olduğunca bağışlayan vicdanlı bir hükümdardı. Onları diğer şantajcılara karşı koruyordu. Midilli Adası'ndan çekilmeye zorlandığında, Rum yerlilerini gemileriyle İzmir'e götürüp, Anadolu kıyılarında hüküm sürdüğü Sterea'ya yerleştirmek istemişti. Bizans'ın doğrudan Kılıç Arslan'a başvurma düşüncesi bir daha başarılı oldu. Kılıç Arslan, sahil kıyılarının ve adaların hükümdarı Çaka Bey'i çağırdı, yedirdi içirdi ve sonra da hançerleyerek öldürttü 48 . Bizans İmparatoru ve Türklerin yasal hükümranı olarak kabul edilen Kılıç Arslan arasında bir anlaşma imzalandı. Bu anlaşmaya göre İznik, Selçuklu Sultanı'na, eşlerine ve çocuklarına kaldı. Haçlı Seferleri'nin başlangıcında İzmir'de ve Ayasuluk (Efes)'ta Kılıç Arslan'ın hükümranlığını kabul eden üç ayrı sultan hüküm sürüyordu İbn Çaka, Tanrıbirmiş ve Maraş49 . Sakız ve Rodos Adaları Türklerin mülkiyetinde idi50 . Sadece Midilli Adası Bizans ellerinde idi ve denizler sakindi. Bu taraftan hiçbir saldırı beklenmiyordu. Türklerin akınları birkaç yıl için gerçekten de durmuştu. Trabzon'un isyancı kontu Taronit Gregor, Sivas'taki Ermeni asıllı Türk Danişmend beyinden yardım istedi, ama boşuna51 . Asi kont, kısa bir zaman sonra imparatorun Latin askerleri tarafından yakalandı ve Konstantiniyye'de esir edildi. Sinop'taki Türk beylerinin sürgün edilmesinden ve Trabzon'daki hadiselerden sonra Karadeniz'in bütün sahilleri Bizans'ın yönetimi altında girdi52 . Gregor, Doğu Roma İmparatorluğu'nun ve Katolik olmasalar da Hristiyan olan bu insanların savunulması için tedbirler almıştı. Batı'daki Hristiyan toplulukları arasında o ana kadar adı sanı duyulmayan bir ırkın, Konstantiniyye surlarına kadar dayandığını ilan etmiş ve bütün inançlı Hristiyanlardan temsilcisi olduğu Hristiyanlık adına savaşmalarını istemişti1 . Alman İmparatoriçesi Agnes, güçlü Toskana Kontesi Matilde gibi siyasi müttefiklerini ve sayısız şövalyeyle halktan 40 bin kadar savaşçıyı Konstantiniyye'ye ve oradan tehdit altında bulunan Anadolu'ya götürme düşüncesini besledi. Doğu Roma (Bizans) İmparatoru hiçbir zaman Batı Roma İmparatorluğu'ndan yardım istememişti, ama gezginler Bizans'taki karmaşık durum hakkındaki haberleri Papaya kadar götürmüştü. Papa, doğuya planlanan seferi hiçbir zaman gerçekleştiremedi aksine 1081 yılında Normanlarla İmparator Aleksios arasında çıkan çatışmaları seyretmek zorunda kaldı. Ama asil bir aileden gelen gezginlerden biri - 1082 yılında seyahatinden dönen Flandern Kontu Konstantiniyye'de vermiş olduğu söze sadık kalarak kendi ülkesinden 500 Frank'ı, şövalyeyi ve genç hizmetkârlarını Bizans'a gönderdi. Bu birlik, daha sonra İzmit'i almaya çalışırken Ebu'l-Kasım'a karşı savaştı2 . Aynı zamanda kısa bir süre önce Kuzey İtalya'ya yerleşen ve Frankların bir başka koluna mensup olan Normanlar, haçlı işaretini taşıyan bayraklar altında Napoli ve Sicilya kalelerinde ve şehirlerinde Arap hükümdarlarına karşı savaşıyorlardı. Kutsal savaş güneyde günlük işlerden biri hâline gelmişti ve Bizans Kontu ünvanını taşıyan yeni Normanlı liderin askerleri sürekli bir Hristiyanlar Ordusuna dönüştü 3 . Gregor'un halefi II. Urban'ın, imparatora karşı kesin üstünlük sağladığı Piacenza kilise toplantısında Türklere karşı yardım dilenmek üzere Bizanslı elçilerin de bulunduğunu anlatırlar. Buna karşın, bu toplantının yapıldığı 1095 yılında, ne artık hayatta olmayan Çaka Bey'in adalar imparatorluğu, ne de Türklerin alışılagelmiş kısa süreli akınları, Konstantiniyye'de alay konusu olan Latinlerden, ne de papanın şereflendirdiği bir toplantıda yardım istemelerini gerektirecek kadar büyük bir kriz yaratmadığı söylenmelidir. Aksine, büyük selefinin batıdaki ideal gücüne ulaşan II. Urbanus'un, kendini doğu ile ilgili planları da takip etmek zorunda hissettiği düşünülebilir. Ayrıca, Doğu Roma, yani Bizans İmparatoru'nun elçileri papayı herhalde Auvergne'deki Clermont Şehri'ne kadar takip etmemişti, zira II. Urban burada 1095 yılı Kasım ayında Fransa meseleleri ile ilgili bir toplantı daha yapmıştı. Ayın 27'sinde bu şehirden sadece Konstantiniyye'yi değil, uzaktaki Kudüs'ü de düşman elinden, hatta kâfirlerin elinden kurtarmak üzere Birinci Haçlı Seferi yola çıktı. Kendini kâinattın hakimi sayan papa, artık gözlerini daha da yükseklere dikmişti. Planlanan seferin hedefini tam olarak kimse bilmiyordu. Haçlılar, Kudüs'ün içler açısı halini, Kutsal Mezara yapılan saygısızlığı, orada yerleşik bulunan Hristiyanların takibini ve hacılara karşı gösterilen düşmanlığı sadece genel olarak tasavvur edebiliyorlardı. Papa'nın elçisi Puy Piskoposu Adhemar'ın da bu ülkeler ve insanları, doğunun gelenekleri ve politikaları hakkında hiçbir bilgisi yoktu. Sadece Normanlar, Aleksios ile yapmış oldukları savaştan cesaret alarak, daha yola çıkmadan ne başarabileceklerini biliyordu. İster Avrupa'da, ister Anadolu'da olsun, yeni feodal mevkiler yaratmak için bazı yerleri işgal edebilirlerdi ve bu hedefe ulaşmak için gerekirse Müslümanlarla veya Bizanslılarla, hatta Latinlerle bile dövüşebilirlerdi. Hedefledikleri herşeye ulaşamasalar bile bu karmaşada herkes onların isteğine göre hareket ediyordu. Basit ve savaş sanatlarında eğitilmemiş ilk Haçlılar, büyük bir çingene topluluğu gibi Konstantiniyye'ye vardıklarında antipati ve belki de korkuyla karşılandılar. Aklı başında, kendi çıkarlarını düşünen Bizanslılardan bazıları, hayal dünyasında yaşayan bu serserilerin ne işe yarayacağını düşünüyordu. Ayrıca, Konstantiniyye'de Latinlere karşı Türklerden daha fazla nefret beslendiği bilinirdi. İmparator Mihail'in Frank Ursel'in Türk akınlarını önlemek için herhangi bir yere yerleşmesini görmektense Türklerin Roma'ya ait bölgelere sahip olmasını ve yönetmesini tercih ettiği bile söylenenler arasında idi4 . Bizans, baştan sona kadar bu politikayı gütmüştü ve gerçekten de planları için hiçbir zaman imparatordan izin istemeyen ve Amasya veya Niksar'da, Karadeniz sahillerinde dinden çıkmış ganimet düşkünü adamlarının başında tıpkı bir Porsuk, Ebu'l-Kasım veya Çaka Bey gibi ortaya çıkan Ursel, her açıdan Türklerle kıyaslanabilirdi 5 . Tarihçi Anna Komnenosa'nın söylediklerine göre Peçenekler ve Türkler gibi, Latinler de paradan başka bir şey tanımıyorlardı6 . Sayısız Frank ordularının yollarına çıkan herşeyi yok ederek, hiçbir otoriteye saygı gösteremeden ve boyun eğmeden, kötü şöhretli Normanlarla birlikte yollarda oldukları haberini alınca Bizanslılar da hem kendi güvenliklerinden, hem de mallarının güvenliğinden korkmaya başladılar7 . Keşiş Peter'in [Pierre l'Hermite] birlikleri Konstantiniyye'ye vardığında, bu savaşçıların Anadolu'yu Müslümanların elinden alma amacını taşıyacak bir seferde kullanılamayacakları anlaşılmıştı. Gelenlerin tek derdi, herhangi bir yerde, herhangi bir şekilde kâfirlere karşı savaşmak ve ruhlarının selamete ermesini sağlamaktı. Bizans gemileri ile Türklerin yerleştiği Anadolu kıyılarına geçirildiler. Burada hiçbir dirençle karşılaşmadılar ve imparatorluk tarafından iyi beslenerek birkaç gün Yalova civarındaki kamplarında sakince oturdular. Daha sonra İznik'teki Türklere karşı birkaç akın düzenlediler. Kılıç Arslan'ın sürüleriyle tarlalara çıkan adamları hemen surlar arasındaki şehre geri döndüler. Yakınlarda bulunan bir kale Hristiyanlar tarafından işgal edildi, ama bu kolay başarılardan dolayı atılan zafer naraları uzun sürmedi. Zavallı adamlar, fethettikleri yerlerin değerini gerçekten bilmiyorlardı. Bizans'tan gönderilen erzakları tükenmek üzere olan ve erzak temin etmeyi başaramayan kaleyi işgal eden birliklerin, Selçuklu Sultanı'nın hiç beklenmedik bir anda gönderdiği İlhan Bey'in birkaç adamının baskınına uğradığı ve kuşatılıp, öldürüldüğü haberi geldi (Ekim 1096). Asıl orduyu oluşturmayan silahlı Haçlıların bir diğer bölümü, sınır nehri olan Drakon'da onlarla aynı akıbete uğradı8 . Hristiyanlardan hayatta kalanlar kış boyunca ya Konstantiniyye'de kaldılar ya da Papa'nın kendilerine vaat ettiği gibi, Türklerle yaptıkları bu savaştan dolayı tüm günahlarından arındıklarıyla avunarak kendi topraklarına geri döndüler. Kış aylarında, başlarında asil ailelere ve kral hanedanlarına mensup kişilerle birlikte Fransa ve Almanya'dan gelen şövalyeler, onları istemeyerek misafir eden Bizans'ın başkentine geldiler. Aralarında herhangi bir başkomutan seçmemişlerdi. Bu yüzden İmparator Aleksios, Roma-Germen İmparatorluğu'na mensup Fransız asıllı, dindar Lorenli Kont Godefroi'yi onların başkomutanı olarak kabul etti. Kont Godefroi'yi kabul etmesinin bir diğer nedeni, bu kontun Anadolu topraklarına girdikten sonra herhangi bir fetih yapacak olması hâlinde, aldığı toprakları Batı Anadolu'daki tüm ülkelerin gerçek sahibi olarak Bizans'a verebilecek biri olması idi. Uzun zamandan beri, Bizans bayrağı altında bir şövalyelik kariyeri yapmak için Konstantiniyye'ye gelen batılı asilzâdeler, kabul merasimleri sırasında, fethettikleri toprakları Bizans'a iade edeceklerine dair yemin etmek zorunda bırakılırlardı. Böylece batılıların sadakati az da olsa güvence altına alınıyordu. Godefroi, Fransızlara özgü kibrine rağmen, imparatorun müttefiki olmayı kabul etmek zorunda kaldı. Normanlı düşmanının büyük oğlu Bohemund'dan 1097 yılı Nisan ayında şehre vardığında da aynı yemin istendi. Haçlı Seferleri'yle daha sonra gelen önemli Hristiyan başkomutanlarından Toulouse Kontu Raymond, Normand Kontu Robert, Blois Kontu ve İngiltere Kralı'nın akrabası Stefan, gönüllü ya da gönülsüz olarak bu yemini edeceklerdi. Stefan, eşine yazdığı mektupta, imparatordan dünyada eşi benzeri olmayan bir adam ( hodie talis vivens homo non est sub coelo ) olarak bahsederek Haçlıların Bizans İmparatorluğu ile ilişkilerini açıkça ortaya koydu 9 . Mayıs ayının ilk günlerinde, Tanrıları adına savaşan Haçlılar üç yüz burca ve muhteşem güzellikte surlara sahip İznik önüne geldiler. Bizans stilinde yapılan kuşatma birkaç hafta sürdü. İmparator Aleksios bu esnada Anadolu topraklarında idi ve çadırlarını, İznik yakınlarındaki Maltepe'ye kurmuştu. Diğer taraftan, başkentinin alınmasını önlemek için Kılıç Arslan da gelmişti, ama Kont Raymond'un adamları yeni gelen barbarları dağlara geri çekilmeye zorladılar. Turkopoller, Frankların saflarında cenk ettiler. Yakınlarda bulunan bir filonun başında yine Tatikios vardı. 19 Haziran'da şehir teslim olmak zorunda kaldı, ancak kale burçlarına dikilen Hristiyan bayrağı, Batı'nın değil Bizans İmparatoru'nun bayrağı idi ve büyük hizmetler veren Franklara tazminat olarak değerli hediyeler verildi. Alınan esirler arasında sultanın eşi de bulunuyordu. İznik'in yeni Rum komutanı Butumites onu imparatorun karargâhına gönderdi10 . Haçlılar, önce Antakya'ya, oradan da uzaktaki Kudüs'e geçmek için İznik'ten yola çıktıktan iki gün sonra Eskişehir dolaylarında tüm güçleriyle bekleyen Kılıç Arslan'la tekrar karşılaştılar11 . Hristiyanlar burada klasik anlamda büyük bir savaş vermediler. Türkler önce kuzenler Bohemond ve Tankred önderliğindeki Norman öncülere ve Blois ile Flander kontlarına saldırdılar. Ancak Fransa Kralı'nın kardeşi, güçlü Lotren Kontu, zeki Provanslı Raymond ve Papa'nın elçisi önderliğindeki asıl kuvvet ortaya çıktığında, Kılıç Arslan'ın adamları kaçmak zorunda kaldılar (1 Temmuz). Bu gibi çatışmalar, Türkiye Selçuklu Sultanı'nın ne kadar zayıf ve organize olmamış olduğunu gösteriyordu 12 . Haçlılar, hiçbir düşmana rastlamadan yollarına devam ettiler. Burası, aslında hiç kimseye ait olmayan ve yerlilerinin çalışmak için gerek duydukları huzuru, hediyeler ve yağmacılıklarla edinmek zorunda kaldıkları geniş ve verimli topraklardı. Hristiyanlar, Kapadokya'ya vardıklarında çok önemli bir yere sahip Konya'dan bile vergi toplayan Hasan Bey'in dağınık birliklerine rastladılar. Hasan Bey, İznik'te komşusunun başına gelenlerden dolayı hazırlıklıydı. Bu yüzden onun topraklarında Haçlıların yoluna kimse çıkmadı13 . Baskı altındaki Hristiyanlar tarafından sevinçle karşılandıkları Konya Şehri'nde, Haçlılar ve beraberindeki hizmetlileri Latin haçını taşıyan bayrakları altında Anadolu'yu Suriye'den ayıran dağlara doğru devam ettiler. Yüksek yerlerdeki Ermeni prensleri dağlardan geçen birliklere erzak temin ettiler. Yine önemli bir şehir olan Tarsus, Türk birliklerinden temizlendi. Hristiyanlar ancak Antakya önlerindeki demir köprüde tekrar çatışmaya girmek zorunda kaldılar. Ama ordu, uzun süren yolculuk ve yoksunluklardan dolayı zayıf kalmıştı. Neredeyse bütün atlarını kaybetmişlerdi. Gururlu şövalyeler bile zayıf öküzlerin üzerinde ilerliyorlardı. Süleyman Şah'dan sonra Antakya'nın mülkiyeti kendisine geçen Yağısıyan (Aghusian) Hristiyanlara aylarca direndi. Suriye'deki beylerden yardım istedi, ama boşuna. Ne Halep'te Rıdvan, ne Şam'da Dukak, ne Kudüs'te Sökmen, ne de Selçuklu Sultanı'nın başkomutanı Kürboğa yardıma gelmediler. Türklerle karşılaştıkları birkaç seferde mağlup olmuş olmalarına rağmen hiçbir fedakarlıktan kaçınmayan Haçlılar, sonunda şehrin sahipleri olarak bu güzel ve büyük şehre girdiler. Onları bu şehirden tekrar çıkartmak çok zordu ve kendisiyle birlikte halifenin de gelişini görkemle ilan eden Nişapur'daki Büyük Selçuklu Sultanı bile bu işi başaramadı özellikle de Norman Bohemond gibi, Suriye'nin kuzeyindeki bu başkenti tamamıyla yönetimi altına almayı başarabilen biri varken. Bunun dışında, Bağdat'a karşı her zaman kin beslemiş olan en tehlikeli düşmanı Mısır Sultanı, Hristiyanların bu şehri almasına seviniyordu. Hristiyan birliklerinin büyük bir bölümü Antakya'dan Kudüs'e doğru yola çıktılar ve 1099 yılı Temmuz ayında Kudüs'ü alarak Kudüs Krallığı'nın başkenti yaptılar. Urfa'ya, Ermeni Prensi Toros ile kurulan dostluk sayesinde Prens Toros'un öldürülmesinden sonra Kont Baudouin yerleşti (Mart 1098). Kudüs'teki Hristiyanlar birkaç ay sonra Fenike limanlarının çoğunu ellerine geçirdiler ve Suriye'de aldıkları Türklere ait kalelerin sayısı gittikçe yükseldi. İtalyan gemileri, çok uzun zamandan beri ihmal edilen ve fakirleşen bu bölgelere yeniden canlılık kazandırdı. Antakya'nın alınmasına neden olan hadiseler, sonuçları çok uzun süreli olmasa ve İmparator Aleksios'nin bununla bağlantılı iyileştirme planlar kısa bir zaman sonra sönse bile, Anadolu ve oradaki Türk hanedanlarının gelişimi üzerinde çok önemli bir rol oynamıştı. Kılıç Arslan, bu hadiselerden sonra Anadolu'da hiçbir zaman eski gücüne kavuşamadı ve son yıllarında İznik'e de dönmedi. Suriye'de yaşamaya devam etti ve 1102 yılında, Lombart'lardan oluşan ikinci Haçlı Seferine karşı, Türklerle Ankara'da yapılan ilk çatışmalardan sonra tekrar savaşmak zorunda kaldı14 . Anadolu'ya sadece iki kez geldi. Birincisinde Ankara'dan Amasya'ya hareket eden Nevers Kontu'nun yolunu kesmek ikincisinde Ereğli'de Poytevitleri ve Bavyeralıları yenmek için. Sivas'ta Danişmend Beyi'nin oğlu olan müttefiki Gümüştegin, esir aldığı Bohemond'u Niksar'da* esir tuttu. Kılıç Arslan, bu başarılardan sonra Mezopotamya'da çok önemli bir şehir olan Musul'u da ilhak etmeyi başardı. O, artık Batı'nın gerçek hükümdarı idi ve Büyük Selçuklulara karşı bağımsızlığını ilan etti. Gücünü ilan ettikten kısa bir süre sonra, tıpkı atası Süleyman Şah gibi, bir araya gelen Suriyeli beylere karşı verdiği savaşta (1107) öldü 15 . Bizans İmparatoru, tıpkı İznik'te olduğu gibi, Antakya önlerindeki Hristiyan karargâhındaki bir temsilci daha önce de adı geçen Tatikios'u bulundurmakta idi. Daha sonra Tatikios'un silah arkadaşı Tzitas, yeni Haçlılara Suriye'de eşlik etti16 . Bohemond'u yükümlülüklerini yerine getirmeye zorlamak için İznik'in eski komutanı olan Butumites, Bohemond'a karşı gönderildi17 hem de emrinde imparatorluk donanma filosu ile birlikte18 . Rumlar, Küçük Ermenistan'ın en önemli limanı Gorigos'u ve Kilikya'daki Silifke'yi almayı başardılar19 . Ayrıca Gabala'yı ve Suriye'deki Lazkiye (Laodikea)'yi aldılar20 . Kara birlikleri, Tarsus'u, Adana'yı ve Mamistar'ı işgal ettiler21 . Ermenilerin tarafına geçen Norman Tankred'in ve Ermeni tahtı üzerinde hak iddia eden arkadaşı Aspietes'in imparatorluk birliklerini ülkeden kaçırma çabaları sonuç vermedi22 . doğudan geri dönen Bohemond, başarısız olduğu savaştan sonra resmi bir anlaşma ile imparatorun tüm mal varlıkları üzerindeki hakkını tanıdı23 ve vasalları, imparatorluğa Suriye'de fethettikleri yerlerin mülkiyeti için yemin etmek zorunda kaldılar. İmparator Aleksios, ödül olarak Kilikya (Çukurova)'yı Antakya'dan ayırdı. Suriye'deki birkaç liman da aynı durumda idi ve Bizans İmparatoru, Halep ve Mezopotamya üzerindeki haklarından söz etmeye başladı. Bu arada çok güçlü bir adam hâline gelen Kıbrıs Dükü'nü, Trablusşam için Kont Raymond'un halefinden timar yeminini almakla görevlendirdi24 . Suriye'deki vasalların diğer teşebbüsleri İmparator Aleksios'yi pek ilgilendirmedi. Onun hükümranlığını kabul etmiş olmaları ona yetiyordu. Onun gözü, Anadolu'da idi ve burada sadece basit bir vasal ilişkisiyle yetinmeyecekti. O, bu toprakları kendi yönetmek istiyordu. Ama Aleksios yine de iç bölgelerin tekrar fethini düşünmemişti, zira böyle bir teşebbüs sahip olduğundan daha fazla güç isterdi ve yerel şartlar buna izin vermezdi. Asıl hadise, sahilleri geri kazanmaktı. Bitinya, tekrar imparatorluğun mülkiyetine geçtikten sonra Türkler tarafından daha sonra Aydın olarak adlandırılacak olan Lidya topraklarının fethine geçtiler. Bizans İmparatoru'nun eniştesi İzmir'i ve Efes'i zaptetti. Mağlup olan Türkler önce Bolvadin'e, oradan da dağlara kaçtılar ve esirler köle olarak Rum adalarına dağıtıldılar. Daha sonra Sard, Alaşehir, Friglere ait Denizli ve Menderes ile Gediz nehirleri arasındaki bölge tekrar Bizans hakimiyetine geçti ve tüm şehirlerin başına tekrar Bizans komutanları getirildi. Aleksios, sanki Antakya üzerine yürümek istiyormuş gibi bir görüntü sergiledi, ama sadece Akşehir'e kadar gelerek, buradaki yerlileri daha sakin bölgelere yerleştirdi. Türkler, bu bölgelerden çıkartılmış ve dağlara kaçmıştı ve giderken arkalarında hiçbir kalıntı, ne insan, ne cami, ne de kültürlerini yansıtacak herhangi bir iz bırakmamışlardı. Her zaman nasıl hızla geri dönmüşlerse, bu sefer de o kadar hızlı bir şekilde kaybolmuşlardı25 . Gerçekten kısa bir süre sonra tekrar geri döndüler ve 1109 yılında Kıbrıs Adası'nın karşısındaki liman şehri Antalya'da görüldüler. Adları daha sonra eşkıyaya çıktı ve Bizans valisi saldırıya geçerek, Abidos'tan yola çıkarak Midilli Adası'nın karşısındaki Edremit'e geldi. Çaka Bey tarafından tahrip edilen kale tekrar kuruldu ve kısa bir süre için kaybedilen Alaşehir tekrar Bizanslıların eline geçti. Türkler Lampe'de mağlup oldu ve acımasızca cezalandırıldılar küçük çocukları bakır kaplar içinde kızartıldı. Halkının intikamını almak için, Selçukluların yerine geçen Kapadokya Beyi ve Kayseri hakimi Hasan Bey büyük bir ordu ile geldi, ama Alaşehir'de kuşatılan Bizanslı vali, kuşatmadan kurtulmayı başardı. Devam eden çatışmalar sırasında Türklerin öncü birlikleri Kelbanios, İzmir, Nif, Kırkağaç ve Bergama'ya kadar geldiler. Böylece Çaka Bey'in hüküm sürdüğü yılların anıları tekrar canlandı26 . Selçuklu Sultanı Şehinşah'la Türkler için yeni bir lider doğmuş olmasına rağmen, Bizanslı komutan Konstantin Gabras tehdit altındaki şehirlerin, Bizans İmparatorluğu'nun mülkiyetinde kalmasını sağladı. Bizans İmparatoru, Edremit'e geldi ve burada kısa sürecek bir barış imzalandı. İran Selçukluları Sultanı artık gücünü İznik'e kadar genişletme zamanının geldiğine karar verdi. Anadolu kıyılarına Horosan'dan bir ordu geldi ve Ulubat Gölü'nün etrafında yine barbar toplulukları gezinmeye başladı. Bu akınlar sırasında, Olimpos Dağı eteklerinde bulunan ve Osmanlıların daha sonra başkenti hâline gelecek Bursa'dan da bahsedilmektedir. Dehşet içinde, askerî açıdan önemli olan Ulubat'ın düştüğü ve anılarla dolu Kyzikos'un alındığı duyuldu. Selçuklu Sultanı Muhammed Tapar, karargâhını Bizans'ın birçok teşebbüsünün çıkış noktası olan Manyas'a kurdu. İznik Dükü, yeni akınları durdurmayı denedi, ama boşuna. Aorata'da mağlup oldu ve esir düştü. Anadolu'daki Türklerin lideri 27 Muhammed Tapar, imparatora karşı savaşmayı göze aldı. Halep'ten, İran'dan sürekli olarak destek güçler geldi. Türkler tarafından geri alınan Konya, yine başkent hâline getirildi. I. Kılıç Arslan'ın oğlu Şehinşah olarak anılan Melikşah burada oturuyordu 28 . Türkiye Selçukluları Sultanı'nın yanında, üvey kardeşi Mesud ve Türkçe adı bilinmeyen Monolikos adında bir vezir vardı. Aynı yerde Kuran'ın yasaklarına karşın lüks içinde yaşamayı seven beylere şarap sunan bir şahıstan da bahsedilir, zira Türkiye Selçuklu sultanları da bu dönemde İran'daki akrabaları gibi görkemli bir saray hayatı sürmeye başlamışlardı. Bir zamanlar halkın arasından gelen basit bir şahıs olan Hasan Bey'in (Hasan Katuk) hüküm sürdüğü yerlerde şimdi, yiğit Süleyman Şah ve I. Kılıç Arslan gerçek bir sultan gibi hüküm sürmeye başladı29 . Gut hastalığına yakalanmış olduğu için omuzlarda taşınan yaşlı İmparator I. Aleksios, asi sultanın başkentini kısa bir zamanda alacağını ve yok edeceğini ilan etmesine rağmen, İznik Dukalığının sınırlarından çıkamamakta idi. Türklerin karargâhında zayıflığı, hastalığı ve sözde mütevazılığı alaya alınmaya başlandı. Bütün başarıları sadece küçük eşkıya gruplarına karşı elde ettiği zaferlerden oluşuyordu. Bolvadin'de yapılan muharebede imparatorun oğlu Andronikos öldürüldü 30 ve Türkler bir tepeye kadar geri püskürtüldü, ama gece her yerde savaşa hazırlananların yaktıkları ateşler görüldü. Nihayet, savaş alanında barış imzalandı. Şehinşah Melikşah, kendisini savaşa hazır bir hâlde bekleyen imparatorun huzuruna çıktı. Aleksios, tehlikeli ve güçlü Türkler tarafından İmparator olarak, eller göğüsler üzerinde selamlandı. Sultan, atından indi ve imparatorun mor ayakkabılarını öptü. İmparator, sultanı elinden tutup, süslü asil bir atın yanına götürdü, bundan sonra kendisine bağlı olacak sultanın omuzlarına bir hilat attı ve ikisi de atlarına binip, ülkeye barış getireceklerini ilan ederek, Bizans İmparatoru ve gururlu Selçuklu Sultanı yan yana at sürdüler. Selçuklu Sultanı kısa bir süre sonra rüyasında aslan hâline gelen fareler gördü ve subaylarından birinin ihanetine uğrayarak, Bizans şehri Tyragion'a geldiğinde bu subay tarafından düşmanlarına teslim edildi. Türklere karşı yapılan bu son seferi hiç beklenmedik bir şekilde kazanan İmparator Aleksios, kurtardığı köleler ve kendisine sığınan köylülerle Konstantiniyye'ye dönerken, Selçuklu Sultanı esir ve gözlerine mil çekilmiş olarak Konya'ya getirildi ve burada Erilemez (Elegmos) adında bir satrap tarafından boğularak öldürüldü (1116-1117)31 . 12. yüzyılın ortalarına doğru yeni bir Komnenoslu sahneye çıktı Ölen İmparator Aleksios'nin oğlu Ioannes. Amacı, sahil şeritlerini bir Başara (Pikaras) ya da bir Alpikaris32 stilinde Türklerden arındırmak, Danişmend Beyi'nin oğlunun Kapadokya'da, Büyük Ermenistan Dağları'nda ve Sivas ile Niksar şehirlerindeki gücünü yok etmek, Şehinşah Melikşah'ın halefi Mesud'u Türkiye Selçuklu başkenti Konya'dan çıkartmak ve Kilikya'daki Ermeni prenslerine boyun eğdirmekti. Ayrıca, sade bir Bizanslı prens olarak yaşamına devam eden Norman Bohemond ile bağlantıları sebebiyle kısa sürelerle Normanların eline geçen Antakya'yı Prens Manuel için bir gelir kaynağı hâline getirmeyi ve Antakya ile bağımsız Kıbrıs Adası'nı bu prens adına ilhak etmeyi planlıyordu 33 . Bunlarla yetinmeyerek Halep'te eski Hristiyan ve Roma dönemlerini tekrar canlandırmak ve kutsal şehrin gerçek sahibi, Tanrı tarafından taç giydirilen imparatorlar Konstantin ve Heraklios'un halefi olarak Kudüs'e girmek ve orada bulunan Frank komutanı kendisine tâbi bir vasal hâline getirmek istiyordu 34 . Sürekli askerî başarılar ve düşman devletlerinin çökmesiyle dur durak bilmeyen bu imparator, yavaş yavaş tüm hayatını adadığı bu idealini gerçekleştirdi. İmparator Ioannes, önce her yıl yenilenen akınlarla Anadolu sahillerini eline geçirdi. Önce Lidya topraklarından başladı. Karargâhını Alaşehir'e kurdu, Denizli'yi kuşattı ve eline geçirdi. Savaşın bir sonraki hedefi daha güneydeki Pamfilya toprakları idi. Burada Uluborlu'yu eline geçirip, Antalya'nın iç bölgelerini Bizans İmparatorluğu'na bağladı. Üçüncü sefer, Kastamonu'ya düzenlendi, ama imparatorun askerleri burada, Danişmend Gazi'nin haleflerinden olan ve Kayseri ile Niksar'da, bazı Gürcistan bölgelerinde, hatta Mezopotomya'da bazı yerler üzerinde hüküm süren Mahmud'un ciddi direnciyle karşılaştılar35 . Mahmud, kendisinden alınan şehri derhal geri kazanmayı başardı. Ancak, Mahmud'un ölümü ve ölümünden sonra halefleri ile Konya'daki Türkiye Selçuklu Sultanı Mesud arasında çıkan mücadeleler, Karadeniz'in Trabzon sınırına bitişik bu bölgesinde Bizans'a üstünlük sağladı ve bağımsız kuzeyli dükler burada hain Konstantin Gabras'ın yönetiminde hanedanlar kurdular36 . Bizans İmparatoru, bunun üzerine Toros Dağları'ndaki Küçük Ermenistan'a göz dikti. Burada Kral Leon Silifke'yi zapt ederek, çok da sabırlı olmayan ve sonunda esir düştüğü Antakyalı komşularını tahrik etmekte idi. Rum birlikleri neredeyse hiç çaba sarf etmeden Mamistra (Mopsuestia/Miusis)'i, Tarsus'u, Adana'yı ve Anazarbe'yi aldılar. Antakya, Komnenoslu Manuel'in ölen II. Bohemond'un kızı ile evlenmesi şartıyla Bizans İmparatoru'na daha önce sunulmuştu, ancak prensesle evlenen Poitou'lu Raymond olmuştu. Raymond, Bizans İmparatoru'nun karşısına silahla çıkmaya cesaret edemedi ve kayınpederi gibi timar yeminini etmeyi yeğledi. Çift başlı kartal, İtalyan tüccarlar tarafından kurulmuş Castelpisano'da dalgalanıyordu ve Halep, İstrion ve Şeyzer önlerinde görülüyordu 37 . Atabey Emir Saltuk'un oğulları esir olarak imparatorluk ordusu ile birlikte götürüldü 38 . Bu hadiselerden dolayı Danişmendoğullarının hükümdarlığı kuzeyde tekrar tehdit altına girdi. Kış ayları boyunca Bizanslılar, Kayseri'ye karşı hiçbir harekette bulunmadılar, ancak bahar aylarıyla birlikte Bizans birlikleri Likya topraklarında Uluborlu'ya (Süzepolis) vardılar. Kısa bir süre sonra Konya (İkonion) Gölü'nde Beyşehir Gölü Bizans tekneleri görüldü. Latin asıllı Raymond, Bizans'ın yönetimi altında bir vasal olma utancından kurtulmaya karar verdiğinde Bizans İmparatoru, Raymond'u yok etmek ve Prens Manuel için Antakya'da bir prenslik kurmak üzere Toros Dağları'na geri döndü, ama hiç hesapta olmayan bir tesadüf sonucu imparatorun tüm projeleri suya düştü. İmparator Ioannes, yolculuk sırasında iki oğlu ile birlikte öldü ve Manuel, Konya'da Türklerin yerine Ermenileri ve Latinleri yönetmek üzere imparator ilan edildi (1143)39 . Manuel Komnenosos Antakya'yı almayı denedikten sonra, arkasından çevrilen entrikaları etkisiz hâle getirmek için Konstantiniyye'ye döndü. Kısa bir süre sonra, bu önemli bölgeleri tamamen geri kazanma rüyasını gerçekleştirmek amacıyla tekrar Anadolu topraklarına ve uzaktaki Suriye'ye geldi. İmparator Ioannes şehirlerde yerleşik hayat süren veya tarlalarda rastladığı Türklere mümkün olduğunca dokunmamıştı40 . Eski Roma federal sistemi onlara da uygulanıyordu. İkinci sefer sırasında Türklerin, Bizans İmparatoru tarafından Likya'ya yerleştirildiğinden bahsedilmekte idi41 . Hristiyan köylüler bu komşulara alışıktılar, hatta Konya civarındaki köylüler, şehri sultan adına savunmaya hazırdılar42 . Esir alınan Türklerden bazıları soydaşlarının yanına dönmek istemedi ve vaftiz edilmiş veya edilmemiş Türk paralı askerler olarak Bizans hizmetinde kalarak savaşlara katılmayı yeğlediler43 . Antakya'nın İmparator Manuel tarafından kuşatılması sırasında Bizans birliklerinden biri, Türk Porsuk Bey tarafından yönetilirken, Birinci Haçlı Seferi sırasında İznik dolaylarında Frankların eline düşen Aksuh adında başka bir Türk, Komnenoslu İmparator'un dostları ve sırdaşları arasında idi44 . Doğu Roma İmparatorluğu bayrağı altında hizmet veren bir başka Türk komutanın adı Pupakis'ti45 . Türk asıllı diğer bir subay da Hristiyan Ioannes adını taşıyordu 46 . Bunların arasında İsaak adına da rastlanmakta idi47 . Diğer taraftan, Konstantiniyye'de hüküm süren imparatorluk hanedanına mensup kişiler, Türklerin tarafına geçip, taht mücadelelerinde akrabalarına karşı Türklerden yardım almakta sakınca görmüyorlardı. İmparator Ioannes'in kardeşi İsaak, yardım almak üzere Konya'daki Selçuklu Sultanı'na başvurdu ve Komnenoslu Prens Ioannes, Latinlerle yaptığı bir kavgadan sonra Türklerin karargâhına giderek, sultanın bir kızı ile evlendi ve Müslüman oldu 48 . Gelecekte tahta oturacak İmparator Andronikos Komnenosos'un ve eşi, imparatorluk hanedanına mensup Konstantin Dasiotes'in bir av sırasında gerçekten bilerek mi, yoksa tesadüfen mi esir düştükleri konusunda ise hâlâ şüpheler vardır49 . İmparator Manuel, başkentin güvenliği için Bitinya'daki şehirleri aldıktan sonra, Ulubat'ta yeni bir saray inşa ettirmeye başladığında, Türk savaşlarına da bir son vermiş olmayı umut ediyordu, ancak, Konya'daki Türklerin İsauria'ya ve Thrakesion'a girdikleri haberi geldi. Bununla beraber