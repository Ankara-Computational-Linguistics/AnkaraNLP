bir sokağa sapıyorum, nedenini bilmek istemiyorum bu ani kararın. Karşımda boyası dökülmeye yüz tutmuş, kırmızı bir apartman. İlk katın balkonunda yaşlı bir teyze var. Dalmış uzaklara, belli belirsiz boşluklara.. Pencerelerinden sızan naftalin kokusundaki tatlı huzur beni bir adım daha yaklaştırıyor ihtiyar binaya. Teyzenin pembe yanaklarına bakıyorum, dudaklarının kenarlarındaki derin çizgilere. Belli ki birileri zamanında çok güldürmüş onu. Bu düşünce içimi ısıtıyor, saf bir sevinç salıyor kalbime. Yavaşça gözlerini buluyor gözlerim. Aniden içimde bir şey kırılıyor. Boşlukta uçuşan bakışların ardında saklı bir karanlık seziyorum. Gidenlerin gölgeleri kalmış bir çift maviliğin ardında… Bu manzara bana bir cümleyi anımsatıyor yalnızlığın kitabı Müptezeller’den, “Bir boşluk var hep, sözlerle doldurulmuş, içimi yakıyor o doldurulmuş boşluklar, elimi kolumu bağlıyor, neresinden tutayım, nasıl anlatayım.”(Serbes 2016, 73) Nasıl anlatsam, neresinden tutsam… Müptezeller; gerçeğin, çamura batan hayatların hikâyesi. Haberlerde gördüğümüz insanların bize çok uzakta olduklarını düşünürüz. Katiller, uyuşturucu bağımlıları, akıl hastaları… Aslında bu sabah bir tanesiyle aynı dolmuşa bindin, dün aynı bakkaldan yoğurt aldın. Aynı hastahanede kan verdin. Öyle yakın, öyle içimizde ki yıkılmış, paramparça hayatlar; biz fazla körüz. Ben biliyorum, bugün Bakır’ı görseydim tanırdım. Başkası onu görse kulaklığını takar ve koşar adımlarla uzaklaşır oradan. Ben ona kocaman bir sarılırdım unuttuğu insanlığı hatırlatmak uğruna. ‘Ben senin yanındayım Bakır.’ derdim. ‘Ben sana inanıyorum, çıkacaksın bu bataklıktan. Hem zaten hangimizin ayağı değmedi ki çamura pisliğe ? Seninki de değmiş, çok mu?’. “Bu ülkede ölmek sıradan bir şakadır.”(Serbes 2016, 38) Kahkahalarla yaşıyorum. Sabah uyanıyorum, arabaya biniyorum radyoda bir şaka. Akşam eve geliyorum, televizyon şakalarla dolu. Issız sokaklarda, karanlık yollarda yankılanan şakaları duyuyorum. Hatta bazen öyle uğursuz günlere uyanıyorum ki, şakanın kıyısından bizzat kendim geçiyorum . Hayatın kendisi bir şaka zaten. Bazen oturup saatlerce boş bir tavana bakıp derin derin düşünüyorum. İnsanları düşünüyorum. Hayatlarını, kazandıkları paraları, kaybettikleri fırsatları, ellerinden uçup giden balonları… Öyle çok şey var ki uğruna iç çekilecek. Ben artık bıraktım kendi dertlerimi bir köşeye. Bakır için ağlıyorum. İsmail abi için, Karabüklü için… Ah be İsmail abi, ne olurdu elini kana bulamasaydın. Bak ne güzel hayat. Kuşlar ötüyor abi, çocuklar top oynuyor. Önümüzde daha güneşli çok gün var... Bakır, ne olurdu hayallerinin peşini bırakmasaydın. Karabüklü… Öyle çok istedim ki elinden tutmayı, ‘Dur, gözünü seveyim iyi düşün.’ demeyi. Başına kötü bir şey geleceğini hissettiğim an bunu engelleyecek gücüm olmadığı için gözyaşlarımı tutamadım. Yapamadım be Karabüklü, seni çekip alamadım ölümün kucağından. Çamura batmış bir Ankara sabahında elime aldım Müptezeller’i. Bakır’ı hayal ettim Ulus sokaklarında; üstü başı pislik içinde, elinde sigarası, yine küfürler savuruyor sağa sola, hayata, insanlığa… Öyle haklı ki kavgasında… Dünya bitmiş, insanlık bitmiş. Bomboş hayatlarda, bomboş umutlarla yaşayıp gidiyoruz işte. Derdimizi soran bir avuç insan kalmış hayatımızda, istemiyoruz onlara da derdimizi anlatmak. Zaten hiçbir zaman beceremeyiz anlatmayı. Anlatılamayanları anlatmakla uğraşırız, kafamızın içindekileri eğip bükerek kelimelere benzetmeye çalışırız. Her defasında bir kitap dolusu lâf çıkar ağzımızdan ama hiçbiri anlatmak istediğimiz değildir aslında. Anlatmak istediklerimiz sokaklarda saklıdır, kalabalıklarda. Kaldırımlarda yazılıdır, kirli beyaz duvarlarda. Sise boğulmuş şehirler de bilir derdimizi, göçüp duran kuşlar da. Bir tek insan anlamaz insanın derdinden ya da anlamak istemez; kapar kulaklarını, gözlerini. Anlamak kötü bir şeydir çünkü; düşünmeyi getirir ardında; hissetmeyi, empati kurmayı… İnsan istemez bunların hiç birini. O sadece yaşayıp gitmenin derdindedir. Yaşamanın ve vakti geldiğinde acı çekmeden ölmenin… Bir nevi müptezelidir kendi hayatının… Yağmur Elif Seber Kaynakça: Serbes, Emrah. Müptezeller. İstanbul: İletişim Yayıncılık, 2016. Seren Duvarcı İÇİMİZDEKİ ÇOCUK Her insanın içinde bir sürü anıyı, tecrübeyi barındırdığı ve zaman zaman yardım almak için danıştığı bir çocuk yaşar. Bazı insanlar vardır ki o çocuğun heyecanını, sevincini, güler yüzlülüğünü yansıtmasını iyi bilirken; bazıları ise hayal kırıklığını, üzüntüyü, korkuyu ve bunun gibi yansıtmaktan çekindiğimiz birçok duyguyu o çocuğun içine saklar. Peki bu durum ona günün birinde zarar verir mi? Hissettiklerini yaşamak nefes almaksa, başkalarının hislerini yaşamak neydi? Pişman eder miydi insanı o çocuğun üstüne bunca duyguyu yüklemek? İçimde hiç yaşlanmayacak olan bir çocuk var; gün geçtikçe öğrenen, hisseden, kendini geliştiren, zevklerini, hobilerini değiştiren ve en önemlisi özgürce düşünebilen. Yalnız olduğumda düşünüyorum bazen “Acaba gerçekten kendimin, bu zamana kadar doğru olduğunu düşünüp yaptıklarımın ya da yapmış olduğum hataların farkında mıyım?” diye. İşte içimizdeki çocuk tam bu noktada devreye giriyor. Nasıl mı? Onu bilgisayardaki bir program gibi düşünebiliriz. Bir bilgisayar kendine yüklenen yazılımlara ve o yazılımlara yüklenen kodlara göre karşımıza bilgi hazinesi çıkarır. İçimizdeki çocuk ise yaşadığımız olayların doğrularını ve yanlışlarını tartarak ona göre bir duyguyu yüzümüze yansıtmamız için programlanmıştır diyebiliriz. Bir insan yaşadığı her bir hissi karşısındaki ne düşünür ya da ne söyler diye düşünmeden yansıtmakta özgür olmalı. Benim içimdeki çocuk da bunu yapmama yardım eden en önemli faktörlerden biri. Korkuyorsam, mutluysam, heyecanlıysam, üzgünsem karşımdakine rahatça yansıtırım. Neden mi? Çünkü içimde birikerek huzursuzluk yarattıktan sonra büyük bir patlamaya neden olmasındansa, o anda tüm gerçekliğiyle bu duyguları yansıtmam iki taraf için de en doğrusu. Bütün Çocuklar İyidir adlı kitabı alıp okumamdaki sebep de içinde bu konuyla ilgili kendimden izler bulmamdı. “Çünkü hislerim, bana kendimle ilgili bir şeyleri söylemek için oradadırlar. Hislerimi tanıyamazsam kendimi de tanıyamam.” (Kaya 19) Bu iki cümleyi okuduğum anda durup düşündüm. Hislerim beni tanımlamaya yetiyor muydu? İçimdeki çocuk beni yeterince tanıtıyor muydu? Öyle şeyler hissederiz ki bazen, konuşmaya dilimiz varmaz, yüreğimiz izin vermez, kelimeler yetmez açıklama yapmaya. Bunları neden yaşadım ve neden böyle hisler içerisindeyim diye sorgularken aslında hepsinin birer nedeni olduğunu ve bundan rahatsızlık duymamam gerektiğini fark ettim yazarın sarf ettiği bu cümleler sayesinde. Sebebini anlamam gerekiyordu sadece bazı şeylerin. Belki benim yaptığım yanlış bir şey yoktu ama karşımdaki insan kurduğu cümleler ile benim o yönde hissetmeme neden olmuş ve beni yönlendirmişti. O anda içimdeki çocukla konuşup eskiden yaşadığım birkaç olayı düşündüm. Küçükken yaşadığım bir anımı canlandırdım zihnimde. Tıpkı kitapta anlatıldığı üzere Defne nasıl bamyayı yemek istemeyip yüzünü buruşturduysa ben de onun gibi yememiştim bazı yemekleri fakat Defne’nin annesi sonra “Sırf ben istiyorum diye yemen, hem ruhuna hem de bedenine zarar verir.” diyerek durumu olumlu karşılamıştı. Anneannemin akşam yemeği için pişirdiği yer elmasını ise tüm aile bir olmuş bana yedirmeye çalışmıştı fakat ben tadından hiç hoşlanmadığım için yemeyi sürekli reddediyordum. Ta ki anneannemin yüzünde hayal kırıklığına dair bir mimik görene kadar. Onu öyle görünce kendimi bir an için suçlu hissedip bir kaşık yemeye karar verdim ama yine de mutlu olmamıştım. Çünkü kendimin değil, onun iyi hissetmesi için yapmıştım bunu. Huzursuz olmama neden olan şey neydi diye küçük bir beyin fırtınası yapınca fark ettim ki aslında o üzüntüyü yaşamaktan korkmuş ve içimdeki çocuğa yer elmasını reddetmeyi yasaklamıştım. Hislerimi ezmiştim nedensizce. Kendimi daha kötü hissettirmekten başka bir işe de yaramamıştı halbuki. Anneannem yüzünde tebessüme dair bir ışıltı görmüştüm fakat yer elmasını yerken aynı hisler bende yoktu maalesef. Kitapta ifade edilen düşünceler ve eylemlerin aslında gerçek hayatımızda bizlerin söylemek istediklerini veya yapmak istediklerimizi ne kadar güzel ifade ediyor. Kim ne der diye düşünmektense sonunda kendimi iyi hissedecek miyim diye düşünmenin daha doğru bir karar olduğuna inanıyorum. Bu kitabı okuduktan sonra her duygunun çok özel ve paylaşmaya değer olduğunu biliyorsam artık, korkusuzca gösterebiliyorsam duygularımı, bu bana yeter de artar bile. Kaynakça: Kaya Nihan, Bütün Çocuklar İyidir. İstanbul: İthaki Yayınları, 2019. 3.Baskı. AD / SOYAD: CEVAHİR KÖPRÜLÜ AKSİ YALANLAMAK İnsanları yargılamanın getirdiği tatminkâr duyguların aldatıcılığı, ideal halini hayal etmeye çalıştığımız kişiliğimizi bir anlığına olağandışı bir mükemmeliyetteymiş gibi görmemize sebep oluyor. Ucu bize dokunmayan hataların, hiçbir bağdaşma kuramayacağımız ilişkilerin ve tamamen yabancı bireylerin ardından konuşmanın getirdiği yalancı güven; anlamsızca sanki tecrübe edilecek, öğrenilecek bir şey kalmamış, hiç düşmemiş ve hep başı dik yürümüş gibi bir ruh hâline sokuyor insanı. Anlık şapşallıklarının, kontrol edemedikleri tutkularının, düşünmeden hayata geçirdikleri aceleci kararların kurbanı olmuş insanları, basitleştirip yerden yere vurmak ne adil ne de kabul edilebilir. Maalesef hepimiz buyuz. O hatayı yapıp yere düşen de biziz, yere düşeni tekmeleyen de. Biz kendi korkaklığını, eksikliğini ve egoist tavrını göz ardı etmeye çalışırken yansımasına bakmaya, mükemmel olmadığını görmeye dayanamayan kendine yabancı varlıklarız. Biz aksini yalanlayanlarız. İnsanın kendi içindeki şeytanlıklardan, içgüdülerinin yaratabileceği tutkulu hatalardan ürkmesi ve bu hissi o ortaya çıkıp gözünü kör edene kadar baskılayarak unutma çabası gerçekten ilgi çekici olduğu kadar acizce. Kafamızda, düşüncelerimizde idealleştirdiğimiz “insan”ları ve onlara ait olabileceğine inandığımız prensipleri, değerleri ve erdemleri içselleştirmeye çalışma çabamızın kendimizle böbürlenmemize neden oluşu, bu hayalin parçası olmayanları gördüğümüzde kendimizi bu hayale sahip olmakla daha çok yüceltmemize sebep oluyor. Bencil dediğimiz insanları, bireye yani kendilerine olan düşkünlükleriyle suçlarken bensizliğimizi göstermemiz gereken zamanda, biçareleri barındıran kuyuya düşmemek için yardım isteyene elimizi uzatacağımıza biz de düşeriz korkusuyla uzaklaşıyoruz kuyunun başından. İdeallikten ne kadar da uzak değil mi? Bazıları bunları hayatta kalma becerisi, içgüdüsel korunma çabasıyla bağdaştırsalar da bu evrimleşmemişliğin ta kendisi. Farkındayım, ben de onların arasındayım ama artık kendimi yalanlamamaya çalışıyorum. Gerçek bir birlikteliğin getireceği güven ortamının, düşmenin utancıyla yüzünü kapamaktansa dostundan başın dik yardım isteme cesaretini gösterebilmeni sağlayabileceği hayali beni umutlandırıyor. Biliyorum, daha o kişi değilim; biliyorum daha yargılamanın sarhoşluğundan ve bağımlılık yaratıcı etkisinden kendimi tam olarak alıkoyamıyorum, ama Bir Kadının Yaşamından 24 Saat’in başkarakterinin dediği gibi “İnsanları yargılamaktan değil, anlamaya çalışmaktan zevk alıyorum” (2016, sf. 23) diyebilmek istiyorum. Aslında hâlen o idealleşme çabasındayım, hayalperestlikle suçladıklarımdan biri olduğumu ima ediyormuş gibiyim yani belki biraz çelişkideyim veya fikirlerimin hamlığından ötürü kendimi açıkça anlayamıyorum. Ama asıl anlatmaya çalıştığım artık birlikte idealleşelim istiyor olduğum, çünkü başka şekilde bu türsel bozukluktan, kibrin getirdiği yargılama vebasından kurtulacağımız yok. Bayan C’nin, başkaraktere olan minnettarlığı, bu adamın vebadan arınmış olmasından geliyor. Yaklaşık yirmi yıl önce kendi yaptığı hataya düşen, kısa zamanda alevlenen ve ona tüm sorumluluklarını unutturmuş tutkuya teslim olan Madam Henriette’ye sanki o yirmi dört saat yaşanmamış, tüm olanlar bir yabancının anılarıymış gibi suçlaması hâlimizi çok güzel özetliyor. Baştan çıkarılmalarının, hataya düşmelerinin kolay olduğunu göstermek; iradelerinin zayıflığını belirtmekle aynı anlamı taşıyor insanlar için. Dürüstlüğü, ideallik prensiplerinden biri olarak görülebilecek bir erdemi, sadece kendimizi daha ideal gösterebilmek için bir kenara itmemiz ne kadar ironik değil mi? Maalesef tutarsızlıkların kaynağı olduğumuz sürece geriye gitmekten başka seçeneğimiz, ileriye dönük evrimleşmeyi ertelemekten başka şansımız olamayacak. Kibrinin kurbanı olan Bayan C’nin yıllar önce içine düştüğü utancı başkalarını yargılayarak yenme çabası bizlerin kendi yanlışlarımızı görmezden gelmemize benziyor. Bunun acizliğini kavramak, kendini unutmaya, aksine yabancılaşmaya çalışmanın ne kadar geriletici olduğunu anlamak bizim için dönüm noktası olacaktır. Basitliğinden yakındığımız yanlışların kabulü bizi öne taşıyacak olan adım çünkü. Dermanı dertte bulmak, hem tekmelenen hem de tekmeleyen olmak yerine bir olmak, bizi “biz” yapacak. Ne zaman ki özünü unutan, aksini yalanlayan ve duyarsızca yargılayandan; duygudaşlık kurarak anlamaya, tekmeleneni savunmaya çalışana döneceğiz o zaman aynada kendimizi de görebileceğiz. SINIF AYRIMI Rus yazarlarından biri olan Nikolay Vasilyeviç Gogol, kitaplarında çoğunlukla sosyal sınıf farklılıklarını ele almıştır. Bir Delinin Hatıra Defteri adlı eserindeki “Burun”, “Bir Delinin Hatıra Defteri” ve “Palto” hikâyeleri yazarın yine toplumdaki alt ve üst kesim arasındaki çatışmayı anlattığı hikâyelerdir. Gogol, hikâyelerin, genel olarak basit yaşamlara sahip insanların üzerinden aktarmıştır çünkü Gogol, kişiyi basitleştirerek okuyucuyu asıl noktaya yani sınıf farklılıklarına yönlendirmek istemiştir. Bu üç hikâyenin de başkahramanı sıradan bir memurdur. Ek olarak Gogol, eserlerinin temelinde barındırdığı sınıf ayrımlarıyla da hiyerarşi sistemini eleştirmiştir. İlk olarak kitaba adını veren “Bir Delinin Hatıra Defteri” adlı hikâyeyi incelediğimizde yazar, sınıf farklılığını başka bir yolu seçip aşk teması üzerinden aktarmıştır. Filmlere bile konu olan klasik bir aşk teması hâkimdir bu kitapta da: fakir bir erkek ve zengin bir kız. Hikâyenin ana karakteri Memur İvanoviç, kendi patronunun kızına âşık olur. Aralarında sınıf farklılığı olduğundan dolayı İvanoviç, kızla konuşmak yerine ona kendi yazdığı şiirin birini yollar. Kızın babası, yollanan şiirden haberdar olduktan sonra kendi memurunu azarlayıp bu aşkın burada bitmesini ister çünkü İvanoviç, toplumda alt kesimi temsil eden bir memur, sevdiği kişi ise toplumun üst kesimlerinden bir patronun kızıdır. Ayrıca İvanoviç’in patronu, kızının kendileri gibi zengin ve güçlü bir aileden gelen biriyle evlenmesini ister. Bu durumdan da toplumdaki kişilerin paraya verdikleri önemi görüyoruz. Toplumdaki metaya, mevkiye ve sınıf farklılığına verilen önemi güzel bir şekilde gösteren diğer hikaye ise “Palto”dur. Hikâyemizin ana karakteri Akaki Akakiyeviç, toplumun alt kesimindendir ve toplumda yeri yok denilecek kadar azdır. Başarılı yazar Gogol, toplumda paraya verilen önemi basit bir obje olan palto üzerinden aktarmıştır. Toplumun bakış açısına göre paltosu olan kişiler zengin sayılmalı çünkü paltonun ücreti fazladır. Basit bir adam olan Akaki Akakiyeviç, bütün mal varlığı ile kendisine palto almaya karar verir ve hayatı o dakikadan sonra değişmeye başlar. Akaki Akakiyeviç’in palto aldığını gören üst kesimdeki insanlar onu davetlere, yemeklere ve toplantılara çağırmaya başlar. Önceden hiçbir değeri olmayan Akaki Akakiyeviç, palto aldıktan sonra adam yerine koyulmaya başlar. Hikâyenin sonu acıklı bir şekilde, Akaki Akakiyeviç’in paltosunu kaybedip ölmesiyle son bulur. Son olarak ele aldığım “Burun” adlı hikâyede de başkahraman memurdur fakat bu sefer memurlar toplumda alt kesimden üst kesime geçiş yapmışlardır. Diğer hikâyelerinden farklı olması Gogol’un, toplumdaki sınıf farklılığını gereksiz bir ayrım olarak görmesinden kaynaklanmasıdır. Bu hikâyenin başkahramanı diğerleri gibi –Memur İvanoviç– basit memur değildir: başkarakter bu sefer 8. dereceden Memur Kovalev’dir. Hikâyede memur Kovalev düşen burnunu tekrar takmaz ve böylelikle Gogol’u yansıttığını anlarız çünkü Kovalev, artık sınıf farklılıkların gereksiz olduğunu düşünür. Ayrıca memurların isim önlerinde bile kaçıncı dereceden olduğunun gösterilmesi, üst kesimlerde bile kendi aralarında ayrım yapıldığının göstergesidir. Sonuç olarak, Nikolay Vasilyeviç Gogol sınıf farklılığını topluma göstermek için basit insanları ve farklı temaları kullanmıştır. Aynı mevkilerin farklı toplumlarda farklı kesimleri temsil etmesi sınıf ayrımının gereksiz olduğunu göstergesidir. Ayrıca paraya ve mevkiye verilen değerler Gogol tarafından başarılı bir şekilde gösterilmiştir. . . . . . . . . . . . . . . . . . . . . . . . . . . . . . . . . . . . . . . . . . . .a a a a a a s d f s sa s d c s a s d f s a s s c s ss ds a as d ss s ds ds dsd sd s a a 1 Deniz Koşan AVRUPA’NIN İNCİSİ ROMA’DA 48 SAAT Nasıl anlatsam, nereden başlasam.. Yıllardır hayalini kurduğum İtalya gezisini gerçekleştirdiğime hala inanamıyorum. Rüya gibi geçen klasik İtalya turumuzda, ruhuma ve duygularıma en çok dokunan şehir Roma’ydı hiç kuşkusuz. Her ne kadar Roma hakkında yazılan, çizilen ve anlatılan hikâyelerden dolayı beklentiler çok yüksek olsa da, bu gizemli ve tarihi şehir insanların beklentilerini fazlasıyla karşılamıştır diye düşünüyorum.. İtalya’nın başkenti ve aynı zamanda da en kalabalık şehri olma özelliğini taşıyan Roma’ya varır varmaz panoramik şehir turumuz başladı. Şehir merkezine doğru giderken, tarihi kalıntıların ve yapıtların fazlalığından hangi yöne bakacağımızı, nereyi inceleyeceğimizi şaşırdık. Biz dar sokaklardan şehir merkezine doğru ilerlerken artık güneş batmaya başlamıştı. Ağustos ayında Roma yerlileri resmi çalışma izinlerinden dolayı şehri terk edip, güney sahillere giderlermiş. İtalyanlardan fazla Uzakdoğulu ve özellikle Türk turistler hâkimdi şehre anlayacağınız. Biz de rehberimizin önerisi ışığında, Roma’nın şehir yaşamını yakından görmek ve yaşamak için ara sokaklara saptık ve çok şirin bir pizzacı bulduk. Siz hiç somon balıklı pizza tattınız mı? İşte ben o minik ve şirin pizzacıda balıklı pizza yeme şansını elde ettim ve bayıldım. Neden bu yaşıma dek bu lezzetten mahrum yaşamışım diye düşünmekten kendimi alamadım. Gelecekte buraya sırf pizza yemek için gelme fikrini yapılacaklar listeme kaydettim. Yavaş yavaş buluşma yerimize doğru ilerlerken, şehirdeki bu boşluk ve ilgisizlik dikkatimi çekmeye başladı. Her yer ne kadar sakin ve sessizdi öyle, İstanbul gibi metropolitan bir şehirle karşılaştırınca tabii. Bu sakinlik üzücüydü bir parça, o terk edilmişlik, yalnızlık hissi.. Anlatılmaz yaşanır belki de, neyse. Ayrıntılı ve bir o kadar da macera dolu olacak ikinci günümüz için heyecan şimdiden sarmıştı bizi. Pırıl pırıl bir sabaha günaydın.. Şehir haritamızı kapıp direk metro istasyonunu aramaya koyulduk. O metro istasyonunun ihtişamı, duvarlarındaki işlemeler ve tarihi dokusu karşısında ağzım açık kaldı doğrusu. Üstüne bir de insanların hoşgörülü ve güler yüzlü halleri yok mu, insan kendini evinde gibi hissediyor adeta. İlk durağımız Roma’nın simgesi haline gelmiş olan Collesium. Burada gladyatörlerle askerlerin savaştırıldığını öğrenme fırsatı yakaladım ve adeta tüm oturma düzeni ve dövüşler gözümde canlandı. Şimdi bu satırları yazarken bile o günkü heyecan ve merak dolu dakikaları tekrar yaşıyorum.. 2 Bu tarihi şehrin meydanlarında, Arnavut kaldırımlı caddelerinde ve yemyeşil parklarında dolanırken aslında bu şehre ne kadar yabancı olduğumu fark ediyorum. Evet, yeni bir yerde bulunmanın, orayı tanımanın verdiği haz göz ardı edilemez; fakat burada her şey biraz uzak sanki bana. Değişik yemekler, farklı kokular, dakikası dakikasını tutmayan hava sıcaklığı.. Yeni bir şehre alışmanın ne kadar zor bir durum olduğunu düşündürüyor bana bu şehir. Son durak; İspanyol Merdivenleri. Çoğunlukla gençlerin takıldığı bir yer olmasından mıdır bilinmez, çok benimsemişim ben bu uçsuz bucaksız merdivenleri. Her bir basamağında oturup dondurma yemek ya da selfie çekinmek farklı tatlar verecekmiş gibi hissettim usul usul adımlarken basamakları. Elimizde oraların meşhur ‘gelato’suyla birlikte oturduk köşe başına ve seyre daldık. Önümden bisikletli gençler, yürüyüşe çıkmış yaşlılar ve bir dolu turist geçti. Fakat köşedeki çocuk seyyar satıcı dikkatimi çekti, acaba onun hayali neydi, onun da hayali bizimki kadar uçsuz bucaksız mıydı? Düşündüm, yahu ne çok çeşit insan var bu dünyada, kim bilir ne hayatlar yaşanıyor sessiz sedasız. Saatlerce bıkmadan usanmadan izledim, belki de ortam çok güzeldi bilemiyorum. Ayrılamadık bir türlü. Neyse, her güzel şeyin bir sonu vardır derler ya. Bu etkileyici rüyadan otelimize varıp da eşyalarımızı toplamaya başladığımızda uyandık. Aslında şehirleri birbirinden farklı kılan orada ne gördüğün değil, ne görmek, ne hissetmek istediğindir. Örneğin sen turistik amaçlı çıktığın bir gezide daha çok katedralleri, sarayları incelersin, fakat oradaki yaşam tarzlarını, insanların davranışlarını, verdikleri tepkileri, kısacası küçük ama bir o kadar da önemli ayrıntıları kaçırırsın istemeden. Şehir dediğin seni kısa zamanda da olsa ne kadar içine çekebildiğidir belki de. Son olarak, Roma gerçekten anlatmakla bitmeyecek kadar dolu dolu, harika eserlerle süslü, kısacası hayal gücünüzün sınırlarını zorlayan bir kent. Eğer ki bir gün buraya gelme şansını yakalarsanız, başınızı kaldırın ve bu şehri hissetmeye başlayın! Ahmet Hınçer “Ahlaksız” Bir Yazı Şu yaşıma gelene kadar geçirdiğim hayatı göz önüne alınca hayatımın her döneminde insanlara bakış açımın nasıl değiştiğini görebiliyorum. Küçük yaşlarımda kişi ayırt etmeksizin sunduğum sevgi, ilerleyen yaşlarda yargılamalara, ötekileştirmelere dönüşmüş. Daha acısı bu olurken farkında bile değilmişim. Tıpkı suyun akışına kapılmış bir dal parçası gibi düşünsel açıdan sürekli ama bilinçsizce bir hareket içerisindeymişim. Bu farkındalığa ulaşmamda ve beni bu konu üzerinde düşünmeye itmesinde bu kitabın rolü göz ardı edilemez. Neyi doğru, neyi yanlış olarak düşünüyorum? Hangi hareketlerin kabul edilebilir olduğuna nasıl karar veriyorum? İşte bu noktada tüm soruların cevabının ahlak dediğimiz kavramda toplandığını anlıyorum. Öyleyse nedir bu ahlak? Bu soruya cevap vermek için ahlak kelimesinin TDK tarafından yapılmış tanımına bakıyorum. Tanım şöyle : “Bir toplum içinde kişilerin uymak zorunda oldukları davranış biçimleri ve kuralları.” . Kişilerin uymak zorunda oldukları mı? Bu, benim için düşünsel değişim sürecinde bulunmayan farkındalığımın nedenine ışık tutuyor. O zaman ahlak matematik gibi. Nasıl ki iki ile iki çarpılırken uyulması gereken zorunluluklar var, ahlak için de bu geçerli. O halde bu kuralların sonunda hepimiz aynı çıktıyı veriyoruz dört gibi. Fark etmeden geldiğim nokta tam olarak burası, dört. Fakat gerek genetik gerek fikirsel gerekse duygusal olarak farklı girdilerin aynı noktaya varması ne kadar mantıklı? İşte bu durum kitapta muazzam şekilde eleştiriliyor. Kitabın ana kahramanı Nihan, matematik ile ahlakın benzer şekilde işlemesinin yanlışlığını gözler önüne seriyor. Kendi benliğini hiçe sayıp yaşadığı “ahlaklı” yaşamından vazgeçip özündeki o “çirkin” , “kötü” , ve “ahlaksız” insana dönüyor. Peki bu kuralları kim, niçin, nasıl koydu da bir insanın aslına “çirkin” , “kötü” ve “ahlaksız” diyebildik? İlk çağlardan itibaren toplumlaşabilmek ortak istekler doğrultusunda kurallar koymak olmazsa olmaz durumlardan biriydi. Aksi halde bir komün kurmak imkansız hale gelirdi. Fakat hiç düşünmüyorum ki seks yapmanın yanlışlığından bahseden bir kural olsun. Ya da farklı düşünmek, farklı giyinmek ayıplansın - ki biz bunlara toplumumuzda ahlaksızlık diyoruz - . Bana kalırsa ahlak, üstünlüğü elinde tutmak isteyen bir zümrenin oluşturduğu planlar bütünü. Fark edebildiğim kadarıyla ahlak, kadınlara erkeklerden daha çok etki ediyor. Giyiminden kuşamına, hareketlerinden “kahkaha”sına, yapabileceği işlerden düşüncelerine geniş bir alanda ahlakın getirdiği keskin sınırlara maruz kalıyorlar. Çünkü erkek cinsinden fiziksel güç haricinde fazlasıyla üstünler ve erkekler avcılık toplayıcılık yapılan dönemden kalma üstünlüklerini kaybetmek istemiyorlardı. Sayıca çok olmanın verdiği rahatlıkla da toplumun içine yedirebildiler bu kuralları. Yani zümrenin yapması gereken tek şey sayıca çok olmaktı, toplumdan soyutlanma korkusu geri kalanı yaptı. Topluma yedirilmiş ve bazen içinde kaybolduğumuz kurallar olduğu aşikar. Yaşarken bu durumun farkında olmak gerek ama seçimlerimizi yazarında tercih ettiği gibi sadece insan kadar vahşi bir canlının hislerine bırakmak… Âdeta intihar… Bu nedenle yapılması gereken doğru yaklaşım, hisleri göz ardı etmeden ama her açıdan etkin bir düşünme faaliyeti içinde ölçüp biçip yaşamaktır. Hissetmekten korkmamak, aynı zamanda düşünebiliyor olduğunu unutmamaktır aslolan. Sonuç olarak bütün sorun farkındalığa erişmekte bitiyor. Buğulu bir pencere düşünün belli bölgelerinden ışık alan. İşte ışığın girdiği yerler bizim hayata bakış açımızı temsil ediyor. Buğulu kısım ise ahlak dediğimiz kavramı. Toplum tarafından bize sunulmuş bu buğulu kısımları, yaşarken yavaş yavaş elimizle temizliyoruz. Mesela ben üniversiteye gelmeden önce hiçbir kadına sarılamaz, sevgi göstermenin en güzel hallerinden birinin ahlaksızca olduğunu düşünürdüm. Artık bir elim olduğunun farkındayım ve camdaki buğuyu silebildim. Yetkin insanın yapması gereken de bu zaten, tertemiz bir cam oluşturup gerekirse kendi isteği doğrultusunda cama “hohlamak” . Kaynakça Baran, Esra. Renkli Rüyalar Oteli. İstanbul: Okuyan Us Yayınları, 2016. Baskı “Güncel Türkçe Sözlük” TDK. y.y. 26 Eylül 2006. Web. 3 Mart 2017PERİ MASALI TADINDA BİR ŞEHİR: BARSELONA Geçtiğimiz yıllarda pek çok ülke ve şehri gezme fırsatım oldu ve bu şehirlerin çoğunun hem mimarisinden, hem insanlarının samimiyetinden hem de kültürlerinden çok etkilendim. Fakat her ne kadar bu şehirlerden etkilenmiş olsam ve bir dahaki seyahatlerimde de uğramak istesem de bu şehirler her zaman bende ‘Ben bu şehirde yaşarım.’ fikri yerine ‘Ben burada yaşayamam ben güzel ülkemi özlerim.’ hissini vermiştir. Ta ki Türkiye gibi Akdeniz’e kıyısı olan ve tam anlamıyla güler yüzlü insanlar, misafirperverliği, havası ve hatta birçok yemeğiyle Türkiye’ye benzerlik gösteren İspanya’nın Barselona şehrini görene kadar. Barselona’ya daha üniversitede okurken gitmenin hayalini aslında çok uzun zamandır kuruyordum çünkü bence insanın belirli bir yaşa ulaşmadan önce görmesi gereken şehirler vardır ve Barselona benim listemin en başında geliyordu. Hayat sana bir fırsat sunduğunda onu değerlendirmek gerektiğine inanırım ve önüme Barselona’ya gitme fırsatı çıktığı zaman en yakın arkadaşımı da peşimde sürükleyerek hayallerimin şehrine gitmek için çoktan yola çıkmıştım. Daha gökyüzündeyken bile bu şehri neden çok sevdiğimi tekrar anlama şansı bulmuştum. Barselona düzenli şehir planlamasıyla bile mükemmel bir yerdi; hiçbir fazlalığa yer yoktu ve modern ile klasiğin bir arada bulunabildiği ve tekdüzelikten tamamen uzak olan bu şehrin büyüsüne kapılmamak da elde değildi. Şehir bizi attığımız her adımda büyülüyor ve sanki daha fazlasını keşfetmemiz için bize yol gösteriyordu. Gördüğüm yerler ve eserlerin hepsi birbirinden ihtişamlı ve özeldi herhangi bir sıralama yapmak diğer eserlere haksızlıkmış gibi olsa da beni en çok etkileyen kesinlikle La Sagrada Familia Bazilikasıydı. Dışardan kasvetli görüntüsüyle beni ürküten bu yapının içerisinde kendimi rengârenk çiçeklerle bezenmiş bir ormanda yürüyormuş gibi hissetmem aslında her şeyin dışarıdan gözüktüğü gibi olmadığını tekrardan bana hatırlatan bir ders gibiydi. Başımı ne yöne çevirirsem Antoni Gaudi’nin bir eserini görmek ya da o eserlerin içine girmek kendimi gerçekten de bir peri masalının içindeymişim gibi hissetmeme neden oldu. Güzelliği karşısında gözlerimin kamaştığı bu eserleri yakından görebilmiş olmak ise ne kadar şanslı bir insan olduğumun tekrar farkına vardım. Müzeler, birçok tarihi öneme sahip eserler ve harika yemeklerinin dışında Barselona tam bir futbol şehriydi. Her ne kadar futbola pek ilgi duymasam da bu güzel şehre gelip de dünyaca nam salmış stadyumlarını görmemek olmazdı. Her ne kadar stadyuma gitmeye karar verdiğimiz günde bardaktan boşalırcasına yağmur yağsa da bir an bile gitmekte tereddüt etmedik ve eski olmasına rağmen Türkiye’deki ve hatta dünyanın birçok bölgesindeki stadyumların bile yanına yaklaşamayacağı bir güzellikle karşı karşıya kaldık. Gerçekten futbol ile ilgisi olmayan bir insanı futbola ısındıracak kadar ihtişamlı bir yerdi. Kulübün kuruluşuna dair bilgiler ve ta o zamanlardan günümüze kadar uzanan yan yana dizilmiş sayısı belirsiz kupalar, eski futbolcuların eşyaları ve onların hikâyeleri bizi içine çekmeyi başardı. Barselona’ya gidenlerin yolu bence muhakkak Kamp Nou’dan geçmeli ve gittikten sonra herkesin artık bir Barselona futbol takımının bir taraftarı olacağının garantisini verebilirim. Barselona tüm güzellikleri ile beni son derece etkileyen bir şehirdi. Galiba bu şehri sevmemin esas nedeni bana Bodrum’u hatırlatmasıydı ve hiç kendimizi yabancı bir ülkedeymiş gibi hissetmememizdi. İnsanları Bodrumlular kadar kibar ve yardım severdi, havası Bodrum gibi biraz durgun biraz yağmurluydu. Bir daha gitme şansım olsa hiç düşünmeden gideceğim bu şehir bana çok güzel bir hayat deneyimi sundu ve çok güzel anılara ve dostluklara neden oldu. Aynı zamanda doğrusunu söylemek gerekirse İspanya’daki maceralarımın daha devam edeceğini hissediyorum sanki bu İspanya’ya ilk ve son gidişim değildi. KARANLIK KUYULARIN DİBİNDEKİ İNSANLAR Son birkaç haftadır içerisinde bulunduğumuz günler kadar simsiyah, iç bunaltıcı olan bu kitap masamın üzerinden bana göz kırpıyordu. Bir türlü kapağını kaldırıp okumaya cesaret edememiştim. Kütüphaneden rastgele seçmiştim, konusuna bile göz atmamıştım ancak varmıyordu elim işte. Besbelliydi adından da moralimi bozacağı. Hayatın acı gerçeklerini gözlerimin önüne sereceğini biliyordum. Belki de tüm bu gerçeklerden kaçmaya çalışıyordum o kitabı elimin tersiyle bir kenara iterken. Hiç dışarı çıkmadan geçirdiğim, bitmek bilmeyen yirmi günün her bir saatinde vicdan azabı gibi gözlerimin önünde duran bu kitabın “artık beni oku!” dercesine çığlıklar attığına yemin edebilirdim. Artık daha fazla ertelememeliydim onu. İşte bu yüzden yirmi birinci günün sabahı başlamalıyım diyerek usulca çevirdim sayfaları. Hasan Ali Toptaş’ın hakkını asla yiyemezdim. Gözlerimin önünden su gibi akan kelimeler ve romanın içindeymişim gibi hissettiren betimlemeler beni sayfaların içine âdeta bir girdap gibi çekmişti, okudukça okuyasım geliyordu ancak okuyamıyordum. Neden mi? Çünkü haklıydım. Güldiyar’ın hikâyesi tam da beklediğim gibi acıydı, çok acı… Yazarın dili çok etkiliydi ve kitabın en kötü yanı da buydu. Yaşanan her duygu kalbime bir bıçak gibi saplanıyordu, sayfalarda dolaşan o zalim karakterlerin her bir hareketini, beni boğmaya çalışan bir el gibi boğazımda hissediyordum. Dayanamıyordum devam etmeye. Devam ettikçe içimde bir yerlerde yeşeren o öfke ve nefret tomurcukları saniyeler içinde dallanıp budaklanıyor, vücudumun her yerini kaplayan koca bir ağaca dönüşüyordu sanki. Kabullenmek istemiyordum hayatın bu düzenini. Kimseye zararı olmayan, masum insanların hak etmediği hayatlara mahkûm olması, bana dokunmayan yılan bin yaşasın deyip, bu zavallı insanları görmezden gelen kalpsizlerin ise refah içerisinde yaşaması; hayat terazisinin kefelerinin hiç de eşit olmadığını gösteriyordu bana. Aynı Güldiyar ve ailesi gibi kim bilir niceleri vardı bu topraklar üzerinde. Kaç yıllık komşum deyip güvendiğimiz insanlar bile bir kara gün gelip de başımıza çattığında tüm duygu ve merhametlerinden arındırılmış robotlara dönüşüp bizlere sırtını rahatlıkla dönebiliyorlardı. Hatta bazıları vardı ki, sanki bir sirk gösterisinde sırtına şaplatılan kırbaçtan muzdarip bir maymunmuşuz gibi bizi hayranlıklarla, alkışlarla izlerlerdi. Bu onlara çok keyif verir, kendilerinden daha kötü durumlara düşmüş insanları görmek içlerini rahatlatırdı. Hatta bazıları bu hazzı yaşayabilmek için üstüne bir de para öderlerdi. İşte Güldiyar’ın başına gelenler de tam olarak buydu. Çaresizce evinin bir köşesine sinmiş bekliyordu. Neyi mi bekliyordu? Elbette bir yardım eli beklemiyordu artık. İnsanların gerçek ve mide bulandırıcı yüzlerini görmüştü bir kere. Artık istediği tek şey bu tiksindirici çehreleri görmemekti. İşte bu yüzden sessizce kurtuluşunu yani ölümü bekliyordu… Beklediği son gerçekleşti Güldiyar’ın. Bir sabah, babasını kör kuyularda öylece bırakıp göçtü gitti. Zavallı adam uyandığında o çelimsiz bedenin hareketsizce uzandığını gördü. Güldiyar’ın soluk çehresi huzura ermiş gibiydi. Öylece bakakaldı babası. Günlerce, aylarca hatta belki de yıllarca kızının ölüm döşeğine baktı. Yemedi, içmedi ve tek bir kelime dahi etmedi etrafını çevreleyenlere. Yardım için mi oraya toplanmışlardı peki bu insanlar? Hayır. Acıdan, öfkeden, çaresizlikten mahvolmuş bu babayı sadece izlemek, izledikçe keyif almak için gelmişlerdi. Ve böylece kitabın kapağını kapattım. Güldiyar’ın babasını bıraktığı gibi yazar da beni kör kuyularda bırakmıştı. Tüm bedenim o dipsiz karanlığın içinde kaybolmuş, umutsuzluğu vücudumun her bir hücresinde hissetmiştim. Derin bir nefes almak için balkona çıktım. Ciğerlerimi temiz havayla doldurdum. İçimdeki tüm sıkıntıyı alıp götüreceğini düşünerek yavaş yavaş verdim nefesimi ancak bu kitabın etkisinden uzun bir süre kurtulamayacağımın henüz farkında değildim. İpek Yılmaz Hasan Ali Toptaş. Beni Kör Kuyularda. İstanbul: Everest Yayınları, 2019. Baskı Sıla Çetintaş Savaşın İçindeki Masum Hayatlar Hepimiz daha önceden sınırları belirlenmiş bir ülkede doğuyoruz. Hatta denizler ve okyanuslar bile ülkelerin konumlarına göre haritada çizgilerle gösteriliyor. Bu sınır çizgileri ve politik anlaşmazlıklar bazen ülkeler arasında çatışmalara, kavgalara hatta savaşlara neden oluyor. Savaşlar ise mal ve can kayıplarının yanı sıra ailelerin dağılmasını getiriyor. Politikacıların toprak ve güç elde etme hırsları, intikam, acı ve çaresizlik gibi olumsuz duyguları açığa çıkarıp, bu duyguların tersi olan birliktelik, mutluluk ve umut duygularını yok ediyor. Masum insanlar, özellikle de çocuklar çatışmalardan en çok etkilenenler arasında oluyor. İkinci Dünya Savaşını sona erdirmek için Amerikalılar tarafından Hiroşima’ya atılan atom bombasında hiçbir suçu olmayan çocuklar yaralandı ve öldü. Kuzey ve Güney Vietnam savaşında çocuklar evsiz ve yalnız kaldı. Yugoslavya iç savaşında, özelikle de Bosna Hersek’te Sırplar’ın gerçekleştirdiği katliamlarda sayısız çocuk hayatını yitirdi. Günümüzde de Suriye’deki savaştan aileleriyle kaçmak zorunda kalan çocuklar kötü koşullarda uzun yolculuklar yapmak zorunda kalıyor. Geçen sene Bodrum’dan Yunanistan’a geçmeye çalışırken boğulan Suriyeli küçük Aylan’ın deniz kıyısındaki cansız vücudu ve Halep’e atılan bombadan yaralı kurtulan Ümran’ın ambulanstaki görüntüsü hala aklımda. Savaştan etkilenerek yaşantısı değişen insan öyküleri sürekli artıyor çünkü savaşlar bitmiyor. Okuduğum Hiçbir Yer Oteli adlı kitapta da Hırvatistan iç savaşından etkilenen bir ailenin yaşadıkları anlatılıyor. Çatışmalar yüzünden başka bir bölgedeki küçük bir otel odasına taşınmak zorunda olan anne ve çocukları barışın sağlanmasını ve savaş bölgesinde mahsur kalan babalarının dönmesini umutla bekliyor. Zor da olsa düzenlerini yeni baştan oluşturmak dışında çareleri kalmıyor. Kitabın sonunda, babaları dönmüyor ama yaşadıkları zorluklara rağmen aile bireyleri hayatını sürdürmeye devam ediyor. Savaş durumunu sadece kitaplarda okusam da benzeri bir durumu yaşadığım bir zaman dilimi oldu. Geçtiğimiz 15 Temmuz gecesinde arkadaşlarımla dışarda bir kafede otururken alçaktan uçan jetlerin sesi duyuldu. Elbette hiç birimiz savaş ya da benzeri bir durum yaşamadığımız için ilk anlarda aramızda konuşmaya ve eğlenmeye devam ettik. Hepimizin telefonları çalmaya başlayıncaya kadar sohbet etmeye devam ettik. Bir anda herkesin annesi veya babası telaşla arayıp, evlere dönmemizi istedi. Evde geldiğimde annem ve babam televizyonun başında haber kanallarına kilitlenmiş durumdaydı. Gördüklerimize inanamıyorduk. Tanklar şehrin ortasındaki yollarda ilerliyor, önüne çıkan ve yol kenarında duran arabaları eziyor, meclis binası bombalanıyor, helikopterlerden ateşler açılıyor, televizyon kanalları askerler tarafından basılıyordu. O gün anladım ki bomba seslerini bu kadar yakından kendi kulağınla duyunca gerçekten ne yapacağını bilemiyormuş insan. Gece boyunca devam eden sesler beni çok korkutuyordu ve bulunduğum yeri, yani o ana kadar kendimi güvende hissettiğim evimi hemen terk etmek istememe sebep oluyordu. Bütün bu olaylar siyasi güç elde etmek isteyenler yüzünden başımıza gelmişti. Yapanlar kadar, olayların bu duruma gelmesine neden olanlar da suçluydu bana göre. Okuduğum ve belgesellerde izlediğim savaşlar kadar olmasa bile o gece gereksiz yere bir sürü insanın kanı döküldü. İstanbul ve Ankara’da daha önce yaşadığımız terör olaylarından sonra olduğu gibi, 15 Temmuz darbe girişiminden sonra da hiç bir şey olmamış gibi eski alışkanlıklarımıza döndük. Hiçbir Yer Oteli adlı kitaptaki dokuz yaşındaki mülteci kız gibi her şeyi unutmak için kendimize yeni giysiler ve ayakkabılar alıp, yeni arkadaşlar edinip hayatımızı yaşamaya devam ettik. Bu durum yaşadığımız kötü olayları unutmak için tüketim yolunu seçtiğimizi gösteriyor aslında. Oysa unutmamalı ve barışı sürekli kılmak için elimizden geleni yapmalıyız. John Lennon’un da dediği gibi “Eğer her insan başka bir televizyon seti yerine barış isteseydi, o zaman barış olurdu.” Barış için uğraşmak, bir şeyler alarak yaşantımızdaki boşluğu doldurmaya çalışmaktan daha zor elbette ama denemeye değer. Yegane Gücümüz: Umudumuz Zaman zaman hepimiz kendimizi fırtınalı bir denizin ortasında buluyoruz. Çevremiz kapkaranlık, içimizdeki hava çok kapalı, gözyaşlarımız yağmur olup üzerimize yağıyor ve güneş yüzünü bir türlü göstermiyor. Dalgalar bizi nereye sürüklüyorsa oraya savrulurken kırık dökük bir kayığın içinde var gücümüzle tutunmaya çalışıyoruz... Tam karamsarlığa teslim olup, pes edeceğimiz anda çok uzaklardan bembeyaz bir ışık görünüyor. "Bu fırtınada o ışığa bu kırık dökük kayıkla ulaşabilir miyim yoksa beni zar zor su yüzeyinde tutan kayığım ben kürek çekmeye çalışırken parçalanır mı?", "Bu koca deniz, bu iri dalgalar beni bir çırpıda yutar mı?" gibi sorular beynimizde yankılanırken, birden içimizden kopup gelen bir güç ile asılıyoruz küreklere. Sanki karamsarlığa hiç teslim olmamışçasına boğuşuyoruz dalgalarla ve sonunda varıyoruz o bembeyaz ışığın olduğu güvenilir yere. İçimizdeki gücü tetikleyen bu bembeyaz ışık oluyor ve bir bakıma hayatımızı kurtarıyor... O bembeyaz ışığa "umut" deniyor bizim hayatlarımızda. Küçücük tohumu toprağa ektiğimizde büyüyüp kocaman bir ağaç olacağına, her yağmurdan sonra bir gökkuşağı çıkacağına ve her gecenin bir şafak vakti olacağına bizi inandıran yegâne gücümüz, umudumuz aslında. Umut; küçük bir çocuk düştüğünde yardımına koşan anne gibi aslında. Kaldırıyor bizi düştüğümüz yerden, "Canın acıdı ama yola devam etmelisin!" diyerek elimizden tutup ilk adımlarımızı attırıyor ve sonra bırakıyor elimizi. O dakikadan sonra yola devam edip etmemek bize kalıyor. Bazıları "Canım yanıyor, başaramıyorum." diyerek göz ardı ediyor içindeki gücü, umudu. Kendi karanlığında o kadar kayboluyor ki elinden tutup onu kaldıranı da, denizdeki o beyaz ışığı da görmüyor, göremiyor. İçinde umudu olmayanlar, o gücü bulamayanlar hayattan bir bir siliniyor. Hayatın tüm yükü omuzlarına katbekat daha fazla biniyor çünkü. Bir de umuda sıkı sıkı tutunmayı başarabilenler var. En "Bunun çözümü bulunamaz." denen durumlarda içindeki güce sıkı sıkı sarılan insanlar onlar. Kapkaranlık denizde onları güvenli limana çağıran ışığın, düştüklerinde ellerinden tutup kaldıran elin kıymetini bilip, görmezden gelmeyenler… Ve hatta uzayda, bir hiçliğin ortasında dahi, elinde kendi bedeni ve kısmen çalışan bir yaşam modülünden başka bir şey olmadığı zamanda bile, umuda sarılabilen bir “Marslı” var mesela. Kendimi en biçare, en güçsüz ve yalnız hissettiğim zaman beni ayağa kaldırıp, güzelce nasihat vermekten ziyade şöyle yüzüme bir tokat çarpan biyoloji mühendisi bir astronotun;“Marslı” nın hikayesi (Weir, 2016)... “Ben „yok‟a sahibim şu an, hiç yok olan bir şeye sahip oldun mu?! Göz alabildiğince sonsuzluk düşün, görebilir misin? Nefesin bile bir motora muhtaç oldu mu? Bedenimden ağırlığımı bile aldılar… Öyle ki ben kendi ağırlığımla şöyle ayağa kalkıp “Başlıyoruz, bu ilk adımdır.” bile diyemiyorum. Şu küçücük modülden çıktığım an yer çekimi yok, ağırlığım yok ve kendimi hissedemiyorum; konuşuyorum duyulmuyor, çığlığım kocaman bir sessizliğe gömülüyor. Gözyaşım bile yüzümde kalmıyor, ıslanamıyorum, şöyle yağmurun altında bir güzel ıslanırsın ya, ıslanamıyorum, kuruyum. “ ‟Kupkuru; çölün ortasında sahrasız bir kaktüs kadar‟ diyeceğim lakin eminim kaktüs halimi görse, şükredecek haline.” diye haykırdı, haykırmak istedi Mark sayfalarca, ama bir tek ben duydum sesini, bir tek ben anladım. Ama aslında haykıran Mark değildi belki de bendim. Ben onun yerine umutsuzluğa kapıldım, ben korktum, ben haykırdım içimden. O hiç ağlamadı, karamsarlığa teslim olmadı, umudunu hiç yitirmedi. Sadece dimdik durdu ve “yarattı”. Kendi nefesini, yağmurunu, rüzgarını hatta toprağını kendi yarattı Mars‟ta. Ben şaşkınlıkla durdum izledim. Benim, hatta çoğu insanın kendini ölüme terk edeceği bir durumda; toprak oldu üretti, yağmur oldu yağdı, rüzgar oldu esti. Umudun neler doğurabileceğini oturup düşündüm uzun uzun, umut sadece bir insan hayatı kurtarmadı; yeni bir insan yarattı. İrem Merve Makinacı KAYNAKÇA  Weir, A. (2016). Marslı. (E. Aygün, Çev.) İstanbul: İthaki. SEFERCİOĞLU, RÜYET GEÇMİŞE KARŞI DÜRÜST KALABİLMEK İnsanoğlunun diğer varlıklardan düşünebilme özelliği sayesinde üstün kılındığı söylenir… Ancak ben hatırlamanın insanoğlunu üstün kılan bir başka özellik olduğunu düşünüyorum. İnsan yaşarken düşünür, hatırlar ve tekrar düşünür. Belki de bizlerin fark edemediği bu düşünme döngüsü insanı geliştiren en temel süreçtir. Murathan Mungan’ın Harita Metod Defteri adlı eserinde de bu süreci yakından inceleme şansı buldum. Bir roman okuyucusu olan ben ilk defa bir deneme kitabı okudum ve bu kitap sayesinde yazarın kendi geçmişine ne kadar samimi ve dürüst bakabildiğini gördüm. Doğrusunu söylemek gerekirse gerçekten çok etkilendim ve yazara özendim. Böylece artık kendi geçmişimi daha net hatırlamak, onunla barışmak istiyordum. Bunun tek sebebi ise insanın ancak geçmişi ile barıştığında, onu doğru hatırladığında olgunlaştığını farkına varmamdı. Sonuçta hayatta ilerleyebilmek için olgunlaşmaya ihtiyacım vardı. Hafıza öylesine derin bir kavramdır ki kimi zaman insana iki saniyelik bir anısını dahi tekrar yaşatarak onu son derece mutlu edebilir ya da büyük bir hüzne doğru itebilir. Bu yüzden hafızanın gücünü hiçbir zaman küçümsememeliyiz. Belki Harita Metod Defteri’nde yazarın hafızasında acılarının kalmasından dolayı mıdır bilemem ama acıların olgunlaşmamız için gerekli olduğunu düşünüyorum. Bence hafızamızın önemli bir kısmını yaşadığımız acılar ve sıkıntılarımız kapsıyor çünkü geçmişe dönüp baktığımda mutlu olduğum anların acı duyduğum anlara nazaran daha silik olduğunu farkına vardım. Peki acılarımız bizim için neden bu kadar önemli? Muhtemelen Murathan Mungan’ın eserini okumadan önce bu soruyu cevaplayamayacak olan ben, bunun sebebinin acıların insanı kendi hayatındaki sorunları düzeltmeye itmesi olduğunu düşünüyorum. Aslına bakarsanız bu ifademin temel çıkış noktası Mungan’ın yaşamına dair edindiğim gözlemlerim… Öyle ya da böyle edindiğimiz acıları hatırlıyoruz ve hatırlarken çocuklaşıyoruz. Bence bizi geliştiren en önemli etken çocuklaşmamız, hissettiğimiz çaresizlik bize hayatımızın bir amacı haline gelen yetişkinlik sıfatını unutturan nadir anlardan birisi. Belki de yetişkinlik kavramından soyutlanmamız sayesinde daha dürüst bir şekilde kendimizdeki eksikleri aramaya başlıyor ve onların peşine düşüyoruz. Mungan için bu koşuşturma aile kavramı etrafında gerçekleşti benim koşuşturmam ise geçmişte yaşanan bir hastalık süreci etrafında gerçekleşti. Sıkıntımız ne kadar farklı olursa olsun Murathan Mungan gibi değerli bir yazarla benim gibi genç bir üniversite öğrencisini bağlayan tek şey geçmişimizi korkmadan dürüst bir şekilde hatırlamamız. Hatırlamak öyle özgün bir eylemdir ki hayatımızın herhangi bir saniyesinde bunu gerçekleştirebiliriz. Ancak yaşanan anı çok kısa bir zaman içerisinde değerlendirmek bize zarar da verebilir. Bence insanın gerçekten geçmişine karşı dürüst olabilmesi için bir süre kendisine zaman vermesi gerekiyor. Bu süre kişiden kişiye değişebilir. Mesela Mungan için on sene olan bu süre benim için altı yıl, kardeşim için sekiz ay olabilir. Çünkü ben kendimize bir zaman tanımadan ani bir şekilde yaptığımız düşünce analizlerini sağlıklı bulmuyorum. Tıpkı bir poligon tahtasında saatlerce hatta belki günlerce çalışmadan kusursuz bir atış yapamayacağımız gibi. Mungan bu süreyi "gönül terbiyesiyle dinlendirilmiş zaman" (Mungan, 2015) olarak tanımlıyor ve bir bakıma Namık Kemal’in “Kimse kendi niteliğini kendi görüşüyle algılayamaz” sözüne meydan okuyor. Eskiden Namık Kemal’in haklı olduğunu düşünen ben, bugün Mungan tarafındayım. Hani zaman her derde deva derler ya açıklarımızı yakalamak için de bir deva. İster istemez kendimi bu yazıyı neden yazdığımı sorgularken buluyorum. Evet, belki Türkçe ödevimi yazmak zorunda olduğum için yazdım ama başka bir konu da seçebilirdim. Bence beni geçmişe karşı dürüst bakabilmeye cesaretlendirecek bir kıvılcıma ihtiyacım vardı. Bu kıvılcımı ise ben Harita Metod Defteri adlı denemede buldum. Siz bu cesareti belirli bir deneme okuyarak elbet zorunda değilsiniz ama bu cesareti bulmaya bence devam etmelisiniz. Kaynakça  "Namık Kemal Sözleri." Yaşamla İç İçe. N.p., n.d. Web. 10 Nisan 2017.  Mungan, Murathan. Harita Metod Defteri. Metis Yayınları, 2015. YERİ DOLDURULAMAZ SERVETHayatı algılamaya ve yaşadığımı fark etmeye başladığımdan beri kendimi düşünmekten alamadığım ve tabiki çok fazla düşünmekten de korktuğum bazı olgular vardı. Neden varım? Nereye kadar varım? Hayatımın anlamı ne? İlk zamanlar hayatımın anlamını annem olarak biliyordum. Belki de ilk onu tanıdığımdandır. Daha sonra arkadaşlarım bana ve hayatıma yeni anlamlar kattı. Büyüdükçe sırayla başarı, mutluluk ve bunların hepsini bir arada yaşatan aşk. Ne yazık ki hayat hep böyle iyimser değildi çünkü hayatımın merkezinde gelecek kaygısı, tekdüzelilik, ve yalnızlık kendini göstermeye başladı . Her ne olursa olsun öldürmeyip güçlendiren ve insana çok şey öğreten bu hayatta yaşamak her insan gibi bana da zor gelmiyordu ta ki bu olguları satın alabileğini iddia eden ve bana sahip olduklarımın değerini sorgulatan o kavramlarla tanışana kadar; para ve zaman.Doğuyoruz, büyüyoruz kısa ya da uzun hepimiz bir ömür yaşayıp bu dünyadan göçüyoruz. Maddi ya da manevi sahip olduğumuz ya da sahip olduğumuzu düşündüğümüz o kadar çok şey var ki; evler, arabalar, o yeni çıkan cep telefonları... Her şeyi biz yönetiyorsak ve her şeyi biz kazanıyorsak elimizin uzandığı her şey bizimdir degil mi? Aile de dâhil buna ve tabiki arkadaşlar peki eğer bir gün bu dünyadan hepimiz gideceksek ve giderken yanımızda bizim dediğimiz hiçbir şey olmayacaksa nasıl bir sahiplikten bahsedebiliriz ki? İşte bu durum insana gerçek varlığın ve sahipliğin bize yaşa diye bahşedilen ömrün ve bu ömrü değerli kılan zamanın olduğunu öğretiyor.Zamanın para olduğu, paranın da zaman olduğu bir ütopya düşünün. Kimin kimden değerli olduğu belli olmayan ve yaşam mücadelesinin gerçek bir savaş acımasızlığında olduğu bir dünya. Zamana Karşı filminde Andrew Niccol bana herkesin aşina olduğu ama tam olarak kabul edemedikleri bu ikilemi hatırlattı. Kabul etmeliyim ki parayı tanıdığım ve olgular üstünde sahiplik kurulabileceğini öğrendiğimden beri bu dünyada bir çok şeyi kendimin sanıyordum. Benim evim, benim arabam, benim başarım... İsterseniz paranın bizim dünyamız üstündeki etkisini hatırlayalım. Herkesin elde etmeye çalıştığı, güçlüyü daha güçlü, zayıfı daha zayıf yapabilen; sağlığın, başarının, ve mutluluğun bile anahtarı olduğu düşünülen bir olgudur para. Aslında böyle düşünmek çok anormal bir durum değil çünkü para olmadan sağlık ve başarıya, sağlık ve başarı olmadan da paraya sahip olamayız. Peki şunu hiç kendimize sorduk mu zaman olmasa neye sahip olabiliriz?İşte bu film bana bu soruyu soruyordu. Herkesin tek varlığının zamanı olduğu bir dünyada Will Salas yalnızca bir kaç gününe sahip, yaşamak için çalışmaktan başka çaresi olmayan bir genç olarak yaşarken aslında bu durumun başkalarının daha uzun ve daha güzel yaşaması için kurulmuş adaletsiz bir düzenden ibaret olduğunu ortaya çıkarıyor. Onun için en zor an belki de onun da hayatının ilk anlamı olan annesinin birkaç saniyesinin olmaması sebebiyle onun ellerinde bu sisteme kurban olmasıydı. Onu güçlendiren şey ise ondan çok daha uzun ve güçlü bir hayata sahip olan Sylvia'nın ona olan aşkı sayesinde tüm insanlara hak ettikleri ömrü vermeyi istemesiydi.Hayatın geneline ve etrafımda bana ait olan tüm olgulara ve cisimlere baktığımda gerçek anlamda sahip olduğum ve tükettiğim tek şeyin zaman olduğunun farkına varıyorum. Bunun nedeni ise, sahip olduğumuz paranın, sağlığın ya da başarının değeri, içinde bulunduğu zaman diliminde bize ait olmasıdır. Daha basit düşünürsek yerine şekil ya da miktar olarak aynısını koyamayacağımız değerler asıl varlıklarımızdır. Bu yüzdendir ki aslında bu dünyadan kendimizle beraber götüreceğimiz tek şey ömrümüzü içine alan ve her saniyesine yalnızca bir kere sahip olunabilinecek kadar değerli olan zamandır.Kadir Serkan KILIÇÖZGÜVEN Hayatımızı genel olarak denge kavramı üzerine kurarız, dengeli bir yaşamın bize sağlık ve mutluluk gibisinden güzel getirileri olacağını düşünürüz. Tabii hayatı uç noktalarda yaşayıp mutluluğu bunda bulanlar da vardır lakin toplumun genelinin düşüncesi dengeli bir yaşantının mutluluk getireceği yönündedir. Bana kalırsa dengenin sağlanmasın en önemli olduğu hususlardan bir tanesi özgüvendir. Eksiliği kişinin gelişimi, çevresinin ona duyduğu saygı gibi birçok konuda olumsuz etkilere sahiptir. Tam tersi durumda ise bir noktadan sonra mesele özgüvenden çok kendini beğenmişliğe kaçmaktadır ve bu durum bazı olumsuzluklara zemin hazırlamaktadır. Peki nedir özgüven? Aslında birçok şey olabilir özgüveni, sınıfta öğretmen tarafından sorulan bir soruyu cevaplamak için kalkan bir parmak da özgüvendir, basketbolda heyecanın doruk noktasına çıktığı anlarda son saniye şutunu kullanmak da özgüvendir, kendi düşüncelerini başkalarınınkine göre şekillendirmeyip kendi bildiğini inanmak da özgüvendir. Doğru miktarda özgüvenin yığınla faydası vardır insana. En başta toplum içinde öne çıkan bir birey olma olanağı sağlar. Çevresindeki insanların bireye saygı duymasını sağlar, toplum tarafından genelde takdir alır bu tip kişiler. Toplum imrenerek bakar kendine güveni olan bu kişilere. Şimdiye kadar özgüvenin çeşitli faydalarından bahsettim peki neden böyle olumlu bir niteliğe bir üst sınır getirmemiz gerekmektedir? Ne gibi olumsuz sonuçlara yol açabilir ki özgüven? Özgüven ne kadar olumlu bir özellik olarak gözükürse gözüksün benim görüşümce fazla özgüven büyük sorunlara yol açabilmektedir. Çünkü özgüvenin fazlası bir noktadan sonra egoya dönüşmektedir. Bu noktadan sonra kişi kendini her alana yatkın olarak görmeye başlar. Her türlü olaya sanki işin ehliymiş edasıyla balıklama atlar. Bu seviyede özgüven artık çevresine de sevecen gelmemeye başlar, kişi çevresine rahatsızlık veren bir kimliğe bürünür. Gereksiz özgüven kişinin kendisini diğer kişilerden üstün görmesine de yol açar. Ufak sebeplerden çıkan büyük kavgalar genelde bu sebeptendir. Bazı klasik kavga deyişleri vardır “sen kimsin de bana o lafı söylersin” ya da “sen benim kim olduğumu bilmiyor musun” gibi. Bu deyişler buram buram gereksiz özgüven kokmaktadır. Oysa eğer kendini bulutların üstünde görmese insan, bazı durumlarda “eyvallah” deyip geçebilse her şey daha güzel olmaz mı? Bir de özgüven eksikliği vardır ki onun zaten kişiyi ne derece olumsuz etkilediği herkesler tarafından dile getirilmektedir. Bu tarz insanların “El alem ne der sonra?” şeklinde bir korkusu bulunmaktadır. Bu korku aslında onları özetlemek için yeterlidir. Kendi görüşlerini, hayatlarını başkalarınınkilere göre şekillendirirler, asla bana ne el alemden ben kendi hayatımı istediğim gibi yaşarım diyemezler. Kendilerinden çok çevrelerine güvenirler. Peki kişinin özgüvenin seviyesini belirleyen etkenler nelerdir? Benim kanımca bu seviyenin birazı kişinin mizacına bağlıdır, doğuştan gelir. Ondan sonrası ise kişinin hayatında çeşitli başarımlar kazanması veya çeşitli şekillerde olumsuzluklarla karşılaşmasına göre şekillenir. Öyle başarım dediysem çok büyük olayları kastetmiyorum. Misal benim için yaptığım bir espriye karşıdaki kişi tarafından kahkahalarla verilen bir geri dönüt bile özgüveni arttırıcı bir etkendir. Sonraki esprilerimi daha bir rahat yapmamı sağlar en basitinden. Böyle böyle her bir başarımda bir parça daha artar özgüven. Duruma göre kimi olaylar daha çok hızlandırır bu süreci. Bu özgüven birikmesi bir noktadan sonra az önce yakındığım gereksiz özgüvene dönüşebilir. İşte bu son derece önemli bir noktadır ve özgüvenin sınırlarını kontrol altında tutmak büyük oranda kişinin kendisine bağlıdır. Özgüvenin kaybedilmesi ise kazanılmasına nispeten daha kolay gerçekleşir. Örneğin toplum içinde başa gelen olumsuz bir olay kişinin yıllarca biriktirdiği özgüveni bir çırpıda yerle bir edebilir. Demem o ki insanda özgüven elbette bulunmalıdır, özgüvenin insana birçok faydası vardır ve insanın bu özgüvene mutlaka ihtiyacı vardır. Lakin toplum tarafından şiddetle özendirilen bu özgüven belli bir seviyenin üstünde olursa eğer hem birey hem de çevresi için hayatı çekilmez bir hale sokabilir. Burak Kazim Yılmaz 21502633 ÖTEKİNİN MUTLULUĞU Etrafımdaki insanların hayattan umduklarını yaşadıklarını görünce mutlu oluyorum ister istemez. Hele hele bu kişiler sevdiklerim olursa bu mutluluk kat kat artıyor. En yakınlarımı düşünüyorum, okul hayatı boyunca istediği işe girmiş bir arkadaşım geliyor aklıma ve onun o haberi aldığı anda yaşadığı sevinç. İnsan bunları düşününce elinden ne geliyorsa yapmak istiyor onlar için, belki bir umut dünya denen kaybedenler kulübünün kazananlarından olurlar diye. Bazen bir baba şefkatiyle "biz okuyamadık ama siz bari okuyun" temennisi gibi cümleler çıkıverir ağzımızdan, henüz yaşımıza, yaşadıklarımıza dahi bakmadan. Emrah Serbes, Deliduman romanında ağabey- kardeş olan Çağlar'ın ve Çiğdem'in ilişkisinde anlatıyor bence başkalarının mutluluğu için neler yapılabileceğini. Günümüzde insanlık kapitalizmin rekabetçi pazarında birbirinin kuyusunu kazarak can çekişirken ve diğerini tebessüm ettirmek bir yana ağladığını görerek gizlice kahkaha atıp gece yatağında vicdanı rahat bir şekilde uyuyarak kendi egosunun zirvesinde yaşıyor. Çağlar ise yazarın mutluluk konusundaki ütopyası bence. Bir insan hayal edelim ki hayatını kardeşine adasın. Mümkün müdür? Cevabı açıkça hayır bence. Muhtemelen bu düşünce benim bilinçaltımın aldatması çünkü haberlerde, çevremde sürekli bir aile içi ihanet, kardeşler arasında kavga, bir metrekare arsa için birbirini öldüren akrabalar görüyorum ve bunlar benim iyi yönde düşünmemi engelliyor diye düşünüyorum. Çağlar'ın kardeşi Çiğdem hakkında ne düşündüğünü, onunla ilgili hayallerini bir kenara bırakıp, kurgu dünyadan gerçeğe geçtiğimizde ve az önce anlattığım olumsuz düşüncelerimi zihnimin derinliklerine gömdüğümde örnekleri çoğaltabiliyoruz. Babamın bizim mutluluğumuz için kendi isteklerinden vazgeçmesi geliyor aklıma. Sırf biz daha rahat okuyalım, hayallerimiz gerçekleştirebilelim diye onun kendi bütçesinden kısması bence verilebilecek en güzel örnek. Neredeyse 35 yıldır kesintisiz sigara içen bir tiryakinin, paket sigaradan sarma sigaraya geçme ve böylece sigara maliyetini dörtte bire düşürme hikayesi bu. Belki dünya için küçük ve önemsiz ancak otuz beş yıllık bir içici için çok büyük bir adım bu. Bana göre insanlığa bir hediye, dünya üzerindeki her insanın çok değil sadece bu seviyede bir iyilik yaptığını düşünsek bir an çok mu iyimser oluruz acaba? Aslında aklımdan bunlara ters düşünceler de geçiyor. Kendimizi mutlu etmeye sarf edebileceğimiz zamanımızı neden başkalarının mutluluğu için harcayalım ki? Hatta işi daha da ileri götürüp şunu da sorabiliriz: Başkalarının mutluluğu için kendini mutsuz bir duruma sokmak hangi akla mantığa sığar? Bu yazıyı dramatize etmek istemezdim ama yüzlerce Yeşilçam filmi izleyen bir Anadolu genci olarak kafamı hemen "nayır, nolamaz"lı sahneler dolduruyor. Kanser olduğu için sevgilisini kendinden soğutarak ayrılmayı planlayan veya sevdiği kızın başkasını sevdiğini öğrenen delikanlının acısını kalbine gömmesi aklıma ilk gelen örnekler arasında. En yakını, kardeşi dahi olsa bir başkasının mutluluğu için hayatını değiştiren, tüm işlerini buna göre ayarlayan Çağlar'ın hikayesi Deliduman ve bence Emrah Serbes'in ütopyası tüm bu ağabey- kardeş ilişkisi. Her ne kadar başkalarının mutluluğu için kendi mutluluğunu asla geri plana atma gibi kişisel gelişim klişeleri kitaplarda kendine yer bulsa ve modern dünya bizi bu yöne doğru hızla çekse de ben hala kendimiz dışındaki insanlara da mutluluğu götürmenin dünyayı daha güzel bir yer yapacağı kanısındayım. Bence böyle yaşamak daha güzel,eminim ki babam beni mutlu ettiğinde kendi de kat be kat mutlu oluyordur ya da Çağlar, kardeşinin hayallerinin gerçekleştiğini görünce gözlerinden mutluluk yaşları akıyordur. Başlarken de dediğim gibi dünya dediğimiz kaybedenler kulübünün kazanan sayısının olabildiğince artmasını sağlamak için yapmalıyız bence bu eylemi, ötekinin mutluluğu için çalışmalıyız. Emrah Serbes- Deliduman Hatice Doğan Anne İnternette dolaşırken bir fotoğrafa rastladım. Fotoğrafta bir annenin bebeğini kucağına aldığı anki mutluluğu vardı. Gözlerindeki o mutluluk nasıl olur da bir fotoğrafla hiç tanımadığı birine geçebilirdi bilmiyordum. Henüz anne olmamama rağmen ve annelik duygusunun nasıl bir şey olduğunu sadece annemin anlattıklarından bilmeme rağmen, bu fotoğraf bende farklı duygular uyandırmıştı. Annelik, bir kadının en kıymet verdiği ve hayatındaki dengelerin en belirgin şekilde değiştiği bir alt kimliktir sanırım. Anne olmakla birlikte tamamen yeni bir dönem başlar, her ne kadar annelik duygusu içgüdüsel olarak her kadında olsada, sanırım annelik zaman içerisinde uygulama yapılarak öğrenilen bir duygudur. Her annenin psikososyal ve duygusal bir adaptasyon süreci vardır. Çevremden edindiğim izlenimlerime göre ilk altı hafta her anne için fiziksel ve duygusal zorluklar içeren bir süreçtir ve destek gereksinimi duyulan bir dönemdir. İlk hafta, bedeni içindeyken tanışmaya çabaladığı o canlı ile ilk kez yüz yüze gelir. Hiçbir duygunun tarif edemeyeceği o an anneliğin aslında başladığı noktadır. Kendinden bir parça olan bebeğine sahip olmanın verdiği mutluluk en üst seviyelerde hissedilir, tam da fotoğrafta gördüğüm gibi. 1 Fotoğraf 1 - http://www.ecenindunyasi.com/yeni-dogan-bebek-bakimi adlı web sayfasından alınmıştır. 5 Aralık 2015 Anne olmak dünyanın en eşsiz anlarından biri olsada bazı zorlukları da beraberinde getirebilir. Dokuz ay bir bedeni taşımak ve onunla birlikte yaşamak tahmin ediliği üzere kolay değildir. Annenin bedeni yorulur, bu da ruh haline ve günlük rutinine yansıyabilir. Bedensel olarak eski haline dönmeye çalışan kişinin fiziksel sorunlar yaşaması kaçınılmazdır. Böyle bir durumda doktora başvurulup destek alınabilir, böylece bu süreç daha kolay atlatılabilir. Fiziksel olarak toparlanmaya başlayan anne, bedensel sıkıntılarını bir kenara bırakıp tekrar sahip olduğu şeyin hazzını yaşamaya başlar. Doğum sonrası değişen hayatını kabullenmeye ve incelemeye başlar. Bu haftalarda bebek ve anne arasında bir bağ oluşumu en üst seviyededir, anne sürekli bebeğini görmek ister ve onu bir an bile yanından ayırmak istemez. Yeni doğum yapan annelerde gözlemlediklerimden birisi de bu süreçte annelerin 2 kafasında oluşan bazı sorulardır. “Ben halâ eski ben miyim?”, “Daha önce hiç kimse bana bu derece bağımlı değildi. Bebeğimin ihtiyaçlarını doğru bir şekilde karşılayabilecek miyim?”, “Hayatım ne açılardan değişecek? Değişime ayak uydurabilecek miyim?”, “Ben bu annelik işini becerebilecek miyim?”(www.milliyet.com) gibi iç dünyalarında bazı sorularla karşılaşırlar. Bu soruların cevaplarını yine kendi içlerinde zamanla verirler. Çünkü annelik ömür boyu olan süregelen bir süreçtir. Ne tek kelimeyle tanımlanabilir ne de formülleştirebilecek bir yapısı vardır. Zamanla bebeğe ve annelik duygusuna alışılmaya başlandığı bir süreç başlar, artık dışarı daha rahat çıkılır. Doğum öncesi yaptığı ve doğumdan sonraki ilk haftalarda yapamadığı işlerine geri dönmeye başlar. Normal düzene geçilen bu süreçte anne ile bebek arasında kurulan bağ pekişmektedir. Çünkü artık anne ne yapacağını ve bebeğine nasıl bakacağını ilk haftalara kıyasla daha hakimdir ve endişeleri, kaygıları da azalmaya başlamıştır, tabii ki ileriki yıllarda bebeğin büyümesiyle birlikte kaygıları tekrar artacaktır, çünkü onu hayata hazırlayacak ve sağlıklı bir birey olmasını sağlayacaktır. Fakat ilk haftalardan sonra o bakıma muhtaç olan, yemeğini bile kendi yiyemediği, ihtiyaçlarını kendi karşılayamadığı o minik bebeğini artık nasıl büyüteceğini öğrenmiştir. Anne, bebek bakımına iyice alışmış ve baba da bu sürece dahil olmaya başlamıştır. Genel olarak annelik duygusunu ve o süreci ele aldığım bu yazıda tam olarak hakim olamadığım, sadece gözlemlediğim ve annemden edindiğim bilgileri aktardım. Çünkü anne olmak, anne olmadan öğrenilebilecek ya da tanımlanabilecek bir duygu değildir. Üçüncü göz olarak annelik duygusunu ve geçirilen o süreçleri tam olarak anlamak mümkün değildir. Kaynakça 1-http://www.ecenindunyasi.com/yeni-dogan-bebek-bakimi 2- ‘Doğum yaptınız, peki ya sonra’, http://www.milliyet.com.tr/dogum-yaptiniz--peki-ya-sonra--pembenar-detay-bebek-1725074 3 Görkem Balyalıgil Senin Ayak İzin Seçim yapmak, kimi zaman kolay, kimi zaman ise içinden çıkılamayacak kadar zor olabilen bir süreçtir. Hiç düşündünüz mü bir gün boyunca kaç defa seçim yapmak durumuyla karşı karşıya kalıyoruz? Kimi zaman yüzlerce…Tabi ki yaptığımız seçimler her zaman bizi çok da zor durumlara sokmuyor fakat an geliyor ki hayatımızın akışını tam tersine çevirecek, olumlu ya da olumsuz hiçbir sonucu ön göremediğimiz durumlarla karşı karşıya kalabiliyoruz. Bu noktada nedir bizi bu kararı vermeye iten? Bana sorarsanız insanın karakteridir yani öz benliğidir seçimlerinin sebebi. Kimi güvenli, sığ sularda oynamayı tercih eder, kimi ise risk alıp derinlerde dalgalarla boğuşmayı. İşte bu noktada doğru ya da yanlış yoktur aslında, her seçim çeşitli sonuçlar barındırır ve bu sonuçlara katlanacak olan da yine seçimi yapan kişinin kendisidir. Hayatta da insanlar Margaret Ellis’in “The Road Not Taken” tablosunda olduğu gibi kimi zaman yalnızca iki seçenekle karşı karşıya kalabilirler. Bu noktada seçim sayısı az olsa da sonuçları taban tabana zıt durumlarla yüzleşebilirler. Bu durumda bizim Ellis, Margaret. The Road Not Taken.2011.South Yorkshire.UK karakterimiz yani öz benliğimiz sahip olduğumuz bütün hayat tecrübelerimizin, geçmişimizin bir sonucudur aslında verdiğimiz karar. Kimi insanlar sonunu görebildiği ve daha çok tercih edilmiş olan yani düşünüldüğünde daha güvenli olan yolu seçer. Çünkü bu insanlar düşünürler ki herkes gibi olmak aslında en iyi yöntemdir. Fakat bazı insanlar vardır ki sonunu göremese de üzerinden daha önce kimsenin geçmediği ya da çok az kişinin tercih ettiği yolu tercih etmek ister. O insanlar bilirler ki keşfedilmemişin, ya da daha önce yalnızca çok az sayıda kişi tarafından hissedilmiş olan duyguların hazzı çok başkadır. Bu durum karşısında ne kadar tehlikeli olabileceğini göz önünde bulundursalar da bu çekim gücüne karşı koyamazlar ve o sahip oldukları karakterleri sebebiyle ucunu göremedikleri ama daha az kullanılmış yolu seçerler. Bana kalırsa daha az tercih edilmiş olan yol çoğu zaman daha iyi bir tercih olabilir. İnanıyorum ki yapılmamışı yapmanın insana getirdiği merak duygusu aynı zamanda insanın sahip olduğu tutkuyu da her zaman diri tutacaktır. Bu durum da biz insanların zorluklardan dolayı hedefimizden yarı yolda dönüp vazgeçmemizin önüne geçecek bir etmendir diye düşünüyorum. Peki ama bu noktada bu kararların doğruluğu ya da yanlışlığı hakkında konuşmak mümkün müdür? Bana kalırsa çok da mümkün değildir çünkü bu kararlar en nihayetinde bizim içimizde barındırdığımız öz benliğimizin sonucudur ve bunu yargılamak pek de mümkün değildir. Bana sorarsanız sen ne yapardın diye ,ben sanırım ucunu göremediğim, çok da fazla insanın tercih etmediği yolu kullanmayı seçerdim . Bugüne kadar yaşadığım hayat tecrübelerim bana gösterdi ki risk almak her zaman kötü sonuçlar doğurmuyor. Evet bu durum başınızı daha da kötü bir belanın içine sokabilir ama herkes gibi olmak yerine biraz daha farklı olmak ve bu sayede aldığınız o riskli kararın sonucunda daha önce kimsenin yaşamadığı hazzı tatmak tarifi olmayan bir mutluluk veriyor insana. Bu konu hakkında çok sevdiğim Semih Sayngıner’in tarafından paylaşılan bir söz vardır “Başkalarının ayak izine basarak onları geçemezsin” işte bu söz aslında her şeyi çok net şekilde anlatıyor bence. Bir başkasını takip etmek evet daha güvenli olabilir fakat sonuçları da diğerlerinden farksız olacaktır ve bu durum sonucunda herkes gibi olmak bizde tarifsiz mutluluklara sebep olmayacaktır. Bu yüzdendir ki ben herkesin sahip olduğu konfor alanından biraz uzaklaşıp kendisi için küçük ya da büyük maceralara atılması gerektiğini düşünüyorum çünkü inanıyorum ki bu maceralar kötü sonuçlar doğursa bile getirecekleri tecrübeler hiçbir ortamda sahip olunamayacak değerdedir ve sonuçları ne olursa olsun bize, bizim karakterimize fayda sağlayacağı konusunda en ufak bir şüphem yoktur. Kaynakça Ellis, Margaret. The Road Not Taken. 2011. Yağlı Boya. South Yorkshire.İngiltere “Başkalarının ayak izine basarak onları geçemezsin” Semih Saygıner (TEDxAlsancak) ŞÖHRET BASAMAKLARI Yönetmenliğini Olivier Dahan’ın yaptığı Fransız ses sanatçısı Edith Piaf’ın hayatını anlatan ilk film olma özelliğini taşıyan “Kaldırım Serçesi” özgün adıyla “La Mome”, konusu, işlenişi ve muhteşem oyunculukları ile izlediğim en etkileyici filmler arasında yerini aldı. Bu filmi izlemek istememin nedeni Edith Piaf’ın sesine duyduğum hayranlık ve biraz olsun hayatı hakkında fikir edinip bilgi sahibi olmaktı. Film, hayatının neredeyse her döneminde çeşitli sorunlarla mücadele etmek zorunda kalan Piaf’ın yaşadıklarını, herkesin şanslı doğmadığı, hayatta kalmak ve istediği başarıyı elde etmek için katlanmak zorunda olduğu büyük zorlukları apaçık bir şekilde gözler önüne seriyor. Filmde beni en çok etkileyen kısımlardan biri Piaf’ın hayatındaki çalkantılar nedeniyle kullandığı içki ve yanlış ilaçların onu nasıl 40’lı yaşlardayken, 70’li yaşlarda gibi gösterdiğiydi. Hayranı olduğum bu muhteşem sesli sanatçının genç yaşta düştüğü durum içler acısıydı ve seyirciye harika yansıtılmıştı. Bunun en önemli sebeplerinden biri de filmde Edith Piaf’ı canlandıran ve yine büyük hayranlık duyduğum Marion Cottillard’ın mükemmel oyunculuğuydu. Piaf’ın çocukluğuna ve gençliğine ait birçok detay daha önceden de okuyup izlediğim başarılı insan hikayelerinde olduğu gibi çok fazla bedel ödedikleri konusunda ikna edici oldu. Piaf’ın ünlü boksör Marcel Celdan ile yaşadığı tutkulu aşk, bir insanın daha doğrusu zor zamanlar geçiren bir insanın tutunabileceği birinin ya da birşeylerin olmasının, insanı sonuca ulaştırmasa da yolu tamamlamaya gayret etmeye yönelttiğini hissettirdi. Üstelik filmin en vurucu noktalarından biri de yine bu tutkulu aşkın Piaf’a yaşattıklarıydı. Sevgilisini çok özlemişken ve onu heyecanla beklerken onu kaybettiğini öğrenmesi ve kendini bir anda ömür boyu sürecek bir trajedinin içinde bulmasıydı. Filmde yer alan Piaf’ın geçmiş yaşamına dair geri dönüşler ve tekrar ileri atlamalar biraz kafamı karıştırdı fakat biyografinin etkileyiciliği aradaki boşlukları doldurdu. Buna örnek verecek olursam, Piaf’ın gençlik yıllarından bir sahne izlerken bir anda son günlerine aktaran bir sahneye geçiş, aslında o durum içersinde bulunmasının sebeplerini anlatıp bağlantılıyor. Piaf’ın hayatının tek düze sırayla anlatılmak yerine, seçilmiş hüzün ve başarılarının kurgulanarak anlatılması da filmin kalitesini arttıran bir özellik olmakla beraber beni bir insan hayatının aslında hiç göründüğü gibi olmadığı konusunda biraz daha duyarlılaştırdı. Film sevinçten çok hüznü barındırıyor ne yazık ki. Ama bence böyle bir hayatı anlatmak çok kolay bir iş olmamakla beraber biraz da ağırlık isteyen bir iş. Filmin Piaf’ın hayatının anlatılış tarzında beni en çok etkileyen özelliği, Piaf’ı insanlara acındırmaya çalışmadan, sadece onun acılarını bir nebze olsun izleyiciye hissettirebildiği bir anlatış biçimi olmasıydı. Filmde Piaf’a dair yer verilen hayat hikayesi kesitleri ve kullanılan şarkıların onun hayatındaki en can alıcı noktalar olması bende bu filmin Piaf’ın hayatına bir saygı göstergesi niteliğinde olduğu hissini uyandırdı. Film her ne kadar karışık ve kesitler halinde olsa da Piaf’ın son sahnede konser esnasında söylediği ve benim en çok sevdiğim şarkısı olan “Non, Je ne Regrette Rien” bence Piaf’ın hayatını en iyi şekilde özetliyor. Filmi izledikten sonra, çok sevdiğim bu sanatçının hayatına dair daha önceden edindiğim bilgilerin üzerine eklenmiş önemli detayları edinmek mutluluk vericiydi. Filmin bana hissettirdiği bu karmakaraşık duygular ve seyir zevkinin bu denli yüksek olması bana sinemanın ne kadar güçlü ve önemli bir sanat olduğunu bir kez daha göstermiş oldu. TİLBE ERGÜN BİZİM BÜYÜK BENCİLLİĞİMİZ İnsanların, insanoğlunun en büyük zayıflıklarının, onu diğer hayvanlardan ayıran en büyük özelliklerin hep bencillik, kibir ve açgözlülük olduğunu düşünmüşümdür. Mark Twain'in bizi belki de en “düşük” bir bakıma en aciz hayvan olarak nitelendirmesinin sebebi de budur. Peki, bunların ne gibi sonuçlara mal olacağını, nasıl neticeler doğuracağını hiç düşündük mü? Vizyona girmesini büyük heyecanla beklediğim, girdiği gibi sinema salonuna koştuğum Peter Berg'ün “ Deepwater Horizon” (Büyük Felaket)'ı bunun gözümde canlanmasına yardımcı oldu. Bizim hareketlerimizin, kararlarımızın bizim dışımızdaki insanları, hayvanları kısacası her şeyi nasıl etkilediği çok güzel gözler önüne serilmiş. İnsanın bencilliğinin nasıl felaketlere yol açabileceği… Aslında biz bencil olmayı bile tam anlamıyla beceremiyoruz. Eğer onu hakkıyla yapabilseydik çevreye bu kadar zarar vermezdik. Çünkü bizim her yaptığımız etkinin mutlaka bir geri dönüşü olacağını bilirdik. Ancak çoğu kişi kısa vadeli, bireysel çıkarları göz önünde bulundurarak, çok yüzeysel, öngörüsüz olarak davranmayı öyle alışkanlık haline getirmiş ki bu durum günlük hayatımızdan gezegenimizin bin yıl sonrasına kadar her anımızı etkiliyor. Deepwater Horizon kazasında olduğu gibi birçok çevre felaketi yaşandı. Peki ya bunlardan en çok etkilenen kim oldu? Kimler bunun sonuçlarını en kötü şekilde tecrübe etti? Bunlara sebep olan dünya çapında şirketlerin suçlamalar geri çekildikten sonra hayatına aynı lüks içinde devam eden üst düzey yöneticileri mi, yoksa petrol tabakası yüzünden kanatları yapışan pelikanlar, kıyıya vuran balık sürüleri mi, yoksa bu tür olaylarda hayatlarını kaybeden personel mi? Bizim bir kararımız, hareketimiz onlarca insanın, binlerce canlının hayatına ve bir ekosistemin derinden yaralanmasına sebep oluyorsa burada bir ayıp, yanlışlık vardır. Bunların haber bültenlerinde asgari sürelerde gösterilmesi hak edilen önemin verilmeyişi beni çok rahatsız ediyor. Böyle filmlerde hiç değilse hayatını kaybeden insanların sadece birer rakamdan, sayıdan ibaret olmadığı, bir aile yaşamlarının olduğu seyirciye gösteriliyor. Ben her ne kadar bu olayın doğada yarattığı etkinin yeterince yansıtıldığını düşünmesem de filmde pelikana yer verilmesi beni mutlu etti. Keşke bunun doğadaki sonuçlarını gözler önüne seren yapıtlar; belgeseller, filmler daha geniş kitlelere ulaşabilse de hak ettiği değeri görebilse... Ancak böyle kendi hayatımızın, insan hayatının diğer canlardan daha değerli olmadığını benimseyip kabullenebiliriz. Ve ancak böyle dünyaya, evrene bir katkımız olabilir, bir iyiliğimiz dokunabilir. Parayla malla mülkle değil, böyle gerçek bir üst sınıf insan olabiliriz. Ancak böylece okyanusa dökülen tonlarca petrolün sadece bizim yiyeceğimiz balık dolayısıyla sağlığımızı etkileyeceğini düşünüp gamsızca yine sondaj kuyuları açmak yerine yaptığımızı telafi etmek adına yenilenebilir enerji kaynaklarına gereken önemi verir en küçüğünden en büyüğüne bütün canlıların canını kurtarmak için çabalarız. Peki, bu durumda kendini onlarca insanın canını kurtarmak için feda eden insanla milyonlarca doların döndüğü bir pazarda, küresel sermayede kâr edebilmek için bu insanların canını riske atan kişi aynı türden midir? Dünyanın geleceğini düşünerek temiz enerji kaynaklarını yaymaya çalışan birisiyle bir nükleer enerji istasyonundaki kazanın olabileceğini öngörüp göz ardı eden görevlinin ikisi de Homo sapien midir? Bizim insanlığımızı, insani duygularımızın gücünü, bunları harekete dökmemizi etkileyen şey bu açgözlülüğün, kibirin seviyesi değil midir aslında? Bir insan eğer kutup ayılarının habitatının korunmasını, yoksul ve yoksun bölgelerdeki sağlık ve eğitim sorunlarını, sokak hayvanlarını önemseyip göz önünde bulunduruyorsa o aslında benim gözümde diğerlerinden, bütün o CEO’lardan, gücü elinde tutanlardan daha üst düzeyde, daha önemlidir. Bu tür diğerkâmlıklar en genelinden en özeline hayatımızı değerli kılar. Bence insanı insan yapan, daha doğrusu vahşi doğada bir hafta bile dayanamayacak, gezegendeki en aciz hayvan olmaktan çıkaran şey bu zayıflıklara karşı gelmek, başkasını, muhtaç olanı, kendinden önce düşünebilmek, onun için endişe edebilme yetisine sahip olmaktır. Ben dünyaya bir katkım olsun, insanlar üzerinden bir etki bırakabileyim istiyorum. Büyük küçük fark etmez. Normal sürünün dışına çıkıp kendimden başkalarına da yararım dokunsun, bu dünyadan ayrılınca “ben olmasaydım da aynı olurdu” değil de “küçük de olsa benim sayemde daha iyi oldu” diyebileyim istiyorum. İnsanların sadece kendilerini ve ailelerini değil de tanımadığı, kendinden binlerce kilometre ötede, Sierra Leone'da çocuk asker olarak yıllarca eziyet görmüş birisini, onun iyiliğini önemsediği zaman bencillikten uzaklaşacağını bunları harekete döktüğü an ise türümüz adına iyi bir örnek teşkil edeceğini, hepimizin kibir ve açgözlülükten oluşmadığını göstereceğini düşünüyorum. ÖZNELLİĞE FARKLI BİR