anlaşacağız. Belki de ruh ikizimizi bulup birlikte yepyeni maceralara atılacağız. Bazen aç, bazen evsiz kalacağız. Kimi zaman bir ekmekle yetinmek zorunda kalırken başka bir zaman tanıştığımız bir insan sayesinde en şık restoranlarda en güzel yemekleri yiyeceğiz. Kimi zaman yatacak bir yer bulamayıp uyku tulumumuzla çadırımızda kıvrılırken kimi zaman da yine tanıştığımız bir insan sayesinde havuzlu villalarda kalacağız. Bazen yol paramız bile olmayacak ama yollar o kadar güzel insanlarla dolu ki yolları oradan geçmese bile bizi gideceğimiz yere bırakbilirler hiçbir karşılık beklemeksizin. Önemli olan turist olup birkaç ülke gezdikten sonra eve dönmek değil benim için. Ben gezgin olup ülkeler, şehirler, sokaklar gezmeyi; bir gün zorluklarla boğuşurken ertesi gün rahatlık yaşamayı, gün içinde başıma ne geleceğini bilmemenin heyecanıyla yeni yerler keşfedip yeni insanlar tanımayı hiçbir şeye değişmem. Yolların bize ne getireceği hiçbir zaman belli olmaz. İlk ve en büyük adım ise zincirleri kırıp o yola çıkmaya cesaret edebilmek. Çok sevdiğim gezgin bir grubun sloganında da dediği gibi; ‘’YOL AÇIK, YOLA ÇIK.’’ Ecem İlgün 21502157 “Çocukluğuna Dönelim...” Pier Pasolini’nin ünlü Sofokles trajedisi Kral Oidipus’tan uyarladığı Edipo ​ ​ ​Re’yi izleme şansı buldum. Pasolini filme ​Freud’un Oidipus kompleksini destekleyecek ögeler eklemiş. ​Deneyimleyecek ya da doğru mu bulabilecek pek örneğim olmadı elimde ancak, belki gerçekten de iddia edildiği gibi sevdiğimiz insanlarda ebeveynlerimizi bulduğumuz için seviyoruzdur. Sadece ebeveyn olmak zorunda da değil bu. Üzerine düşündükçe hep belli bir insan kitlesinin etrafımda olduğunu fark ediyorum. Adlar değişse de karakterler, aynı olmasa da, birbirini andırıyor. Bana öyle geliyor ki, buradan mezun olup lisans üstü eğitim için bir başka yere gittiğimde bu dünyanın hangi şehri olursa olsun yine benzer insanlar olacak etrafımda. Yine bir tane genel kültürü yüksek ve belli başlı konularda özellikle tutkulu bilgili bir arkadaşım olacak, yine etrafta espri yapan bir arkadaşım olacak, yine tanıdığım hemen tüm erkekler bilgisayar oyunu oynuyor olacaklar. Öyle çok basit bir nokta gibi gözükse de hemen hemen tüm arkadaşlarımın ortak yanının, her ne kadar ben pek oynamıyor olsam da, bilgisayar oyunlarına düşkün olmuş olması son zamanlarda daha bir ilgimi çekmeye başladı. Küçükken abimin ilgisini elde etmeye çalışırdım deli gibi, o ise beni çoğu zaman görmezden gelirdi. Şimdi bakıyorum da arkadaşlarımın hemen hepsi erkek ve ben abimin okuduğu bölümü okuyorum. Hem ben hem de arkadaşlarım abimi andırıyorlar. Düşünmeye çalıştığımda bilgisayar oyunu oynamayan bir erkek figürünü kafamda oturtamadığımı fark ettim. O kadar bariz o kadar alışkın olduğum bir şey ki, bana bu konuda diğerlerinden ayrılan biri yokmuş gibi geliyor. Gerçekte bu yaşlardaki erkeklerin ne kadar çoğunluğunun benim arkadaşlarım gibi oyun oynuyor olduğunu öğrenmek için insanlara sormam gerekti. Çünkü ben belli ki arkadaşlarımı abime benzer insanlardan seçiyorum. Bir mantık çerçevesinde bakmaya çalıştığımda, bulmaya çalıştığım insanların daha önce gördüğüm ve sevdiğim insanlar olması, ya da küçükken içimde ukde kalan bir şeyi dolaylı olarak gerçekleştirmeye çalışmam arkadaş seçimlerimi açıklıyor. Daha önce bulunduğum çevrelerde sevmediğim durumlar ve insanlardan kaçınmamın ön yargı oluşturması gibi, olumlu deneyimler sonucunda da buna neden olacağını düşündüğüm durumlar ve insanlara yöneliyorum. Buradan bir insanın daha sonraki hayatını çocukluğunun belirleyebileceğine varıyorum ister istemez. Bazen tam da istemediğimiz şeylerle karşı karşıya kalıyoruz ve bunun aslında sorumlusu biziz, çünkü buna vardıracak olan seçimleri ısrarla tekrarlıyoruz. Küçükken ailesi tarafından takdir edilmemiş bir çocuk büyüdüğünde kalkıp da yine kendisini hor görecek, başarılarını yok sayacak insanları sokuyor hayatına. Pohpohlanmış olan da benzer bir şekilde ona böyle davranmaya devam edecek birini arayacak, bulamayıp da duvara çarpmazsa. Demeye çalışıyorum ki, yetiştiğimiz ortam bizi şekillendiriyor. Bir sorunu anlatmaya başladığımızda “Çocukluğuna dönelim.” diyen psikolog bunu boşuna demiyor. Eğer bu doğruysa, gerçekten çocukluğumuzu arıyor ve aynı olayların defalarca nüks etmesine neden olacak şekilde şekillendiriyorsak hayatımızı, ilk çocukluk dönemlerinde yaşananlar bu denli etkiliyorsa bizi, ortada gerçekten bir haksızlık var. İnsanların o dönemde ne seçme şansları ne kaçış hakları oluyor ellerinde. Düzgün bir çocukluk geçiren, hayata ­kıskanılacak bir şekilde­ dağılmış ailenin çocuğundan önde başlıyor. Çünkü diğer çocuk bir şekilde küçükken yaşadığı şeyleri telafi etmeye çalışıyor, bu yüzden de aynı duvara defalarca toslayıp duruyor. Benim Edipo Re’den anladığım da hemen herkesin Oidipus gibi, onun için hazırlanan sahnedeki olayları yaşadığı. Tabii ki olayların gidişatı üzerinde kontrolümüz var ancak seçim hakkımız olduğunu düşündüğümüzde bile seçimlerimizi çocukluk anılarımız etkiliyor olabilir. Bize rastlayan sorunların temeli gerçekten de çocukluğumuzda olabilir. Kadir Can ÇELİK 21300841 / 37 BULANMAMANIN SAÇMALIĞI J.P.Sartre Hayatımı, varoluşçu felsefesini ve derin yazınını harmanlayıp onları ete kemiğe bürümüş olan 20. Yüzyılın başarılı yazarı, filozofu Sartre’ ı okumadan öncesi ve sonrası olarak ikiye ayırabilir, hatta hayatımda üzüldüğüm, sevindiğim, eleştirdiğim, eleştiremediğim her şeyi tekrar tekrar gözden geçirebilirim artık. Sartre’ın “Bulantı” romanı; insana sorgulamayı dahi sorgulatacak, iğrençten daha iğrencini bulabilmeyi öğretecek, bir jazz müziği ile özlemlerin ve mutlulukların aslında ne kadar yakınken bir anda anlamsızlaşabildiğini yüzüne vuracak, insanın bütün zayıf noktalarını bir tokat gibi okurun yüzüne indirebilecek, varoluşumuzun veya var olamayışımızın ne kadar mide bulandırıcı ve saçmanın tanımıyla yakın anlamlara sahip olduğunu içimize derin bir ukte olarak saplayacak nitelikte. Sartre, sorguladığı varlığı ve hiçliği anlatmak için diğer filozoflardan daha özgün bir yol seçmiş kendine ve başarılı filozofluğunun yanında sıradışı yazını onun derinliğine derinlik katmış. Sartre “Bulantı” romanında varoluşun anlamsızlığından duyduğu bulantıyı dile getirir ve aslında hayatındaki her şeyin nasıl anlamsız, saçma ve içi boşaltılmış ‘varolamayışlar’ olduğunun tasvirini yapmaya çalışır cümleleriyle. Bulantı romanının içi sürekli bulanan ana kahramanı Roquentin’in bulantıyla geçen günlerini, varlığa anlam yüklemeye olan çabasını, bir kaşık sevince umutla yaklaşmışken içini sarsan bulantıyla nasıl umudunu tekrar tekrar kaybedişini anlatmıştır. Roquentin; başından geçen olayları düzensiz olarak tuttuğu güncesine yazan, otellerde ve pansiyonlarda yaşayan, sevdiği kafelere, caddelere uğrayıp çevresindeki olayların, insanların ve tartışmaların içindeki bulantıyla nasıl anlamsızlaştığını cümle cümle kaydeden bir karakterdir. 1 Kadir Can ÇELİK 21300841 / 37 Requentin’in bulantıları bir olayla başlar ve bir süre sonra ardı arkası kesilmeyen bir hal alır. Her şeyin anlamsız gelmeye başladığı bir hayatın içinde bulur kendini. Varoluşuna, olayların akışına, hayata sürekli anlam yüklemeye çalışır fakat bulantısından doğan var oluşun anlamsızlığı hep onun düşüncelerinden baskındır. İçindeki bulantıyı hiç yenemez ve bu bulantılar esnasında defalarca Albert Camus’un da “Yabancı” romanında yaptığı gibi “saçma” kelimesinin tanımını yapar. Saçma olan; var olamayan veya anlamı yüklenmemiş varolamayışlardır Requentin’e göre. Bir şeylerin var olabilmesi için bir anlama sahip olması gerektiğini söyler ve bulantıları sonucu anlamsızlaşan her şeye ona saçmalığı hissettiren şeylere “varolamayışlar” der. Requentin ilk bulantısını bir sahil kenarında yürürken keşfeder. Sahilde gezinirken yassı taşları denizde sektiren küçük çocukları görür. Bu anı okurken Requentin’in monoton hayatı dışında küçük de olsa mutluluğa muhtaçlığından bir arayış içinde olduğunu ve anlam veremediği genel mutsuzluğuna yenik düştüğünü kolaylıkla anlayabilirsiniz. Denizde taş sektiren çocuklarla karşılaştığında onların taş sektirmek gibi küçük bir eylemden haz alışlarına ve gülüşmelerine hayran kalır. Onlar gibi mutlu olmak ister ve eğilip ıslak kumların arasından yassı bir taş alır. Taşın üzerine yapışan ıslak kumları hisseder ve taşı denize atmayı beceremeden yere atar. Sahildeki çocukların onun bu durumuna gülmesi, onunla alay etmesi de onu iyice derinden sarsar ve orayı terk eder. O taşın var oluşuna ve biraz önce yapmaktan vazgeçtiği eylemin anlamsızlığının onun mutsuzluğuna ve tanımladığı anlamsızlığına karşı koyamayacak kadar anlama sahip olmadığına karar verir. İçi bulanır ve bundan sonra başından geçen tüm olayların ve insanların anlamsızlığını fark etmiş oluşu onun sürekli bulantılara maruz kalmasına neden olur. O taşı sektirince iyi geleceğini çocuklar gibi şen olabileceğini düşünmüştü fakat öyle olmadı. Taş vardı ama bir anlamı yoktu. Anlamsızdı. İlk bulantıdan sonra hayatında onun “varoluşumsuzluğunu” tanımlayabileceği birçok olay yaşar ve “varoluşumsuzluğun” varlığını sürekli vurgular günlüklerinde. En başta sadece kendini anlamsız bulan bir adamın, her şeyi anlamsız bulmaya başlaması ve bundan dolayı içinde biriktirdiği sıkıntı ve bulantı yumağı onu her gün daha çok rahatsız eder. “Pipom altın suyuna bandırılmış gibi. Cıvıl cıvıl bir hali var. İnsanın gözünü alıyor. Ama bakmaya devam ederseniz altın renkli cila eriyip gider, bir odun parçası üzerindeki donuk izlerden başka bir şey kalmaz geriye. Her şey böyle, evet her şey, ellerim bile.” Bu paragrafta çevresini ve çevresindekileri nasıl gördüğünü diğer felsefi paragraflarından daha kolay anlayabilir, görebiliriz. 2 Kadir Can ÇELİK 21300841 / 37 Requentin’in günlüklerine dikkat ettiğimde onun mutlu olduğu sadece bir an bulabildim. Hayattan gerçekten zevk aldığı o an bir jazz müziği kadar kısa ve güzel. Uğradığı yerlerde sürekli aynı plağı çaldırır. “Some of these days” adlı parçayı dinler ve ona büyük bir zevkle eşlik eder. Bundan duyduğu mutlulukla bulantısından uzaklaştığı anlar olur. “Some of these days, You’ll miss me honey." Sürekli şarkısının sözlerine sayfalarda günlüklerde rastlayabilirsiniz. Bence sanatın güzelliğinin hayata anlam katan bir yanının olduğunu anlatmak istemiş Sartre Requentin’e bir jazz müziğiyle mutluluk dolu anlar yaşatarak. Ayrıca söyleyeceği kelimelerden, kuracağı cümlelerden çok korktuğu bir kadın vardır hayatında Requentin’in. Onun kendisini özlemeyişi ve sürekli aşağılar gibi davranması, ona sitem dolu sözler etmek isterken edememesi, onu bu plağa ve şarkının sözlerine sığınmaya itmiş olabilir. Yani özlemini duyduğu bir kadının kendisini özleyeceğine olan inancı ona huzursuzluğun yanında bir jazz müziği ile huzur vermiştir. “Ben ne büyükbaba, ne baba hatta ne de kocaydım. Oy vermiyordum. Ödediğim vergiler önemsizdi; seçmen ya da vergi ödeyen bir kimse olduğumu söyleyip övünemezdim. Yirmi yıllık baş eğmenin bir memura kazandırdığı saygı değerlik hakkım bile yoktu. Hayatım beni kaygılandırmaya başlamıştı. Yoksa sadece bir dış görünüş müydüm ben?” Bu cümleler ise kendi varlığından bile midesi bulanan bir varlığın kendini anlamsız bulmaya başladığı cümleler. Sartre, romanında felsefi ve edebi harmoniyi çok iyi yakalamış ve anlatmak, sorgulatmak istediği noktaları dikkatli okuyuculara bu kitapta edebi bir dille sunmuş. En başta söylediğim gibi Sartre’ı okuduktan sonra Sartre’dan öncesi ve sonrası olarak ikiye ayırabilirsiniz hayatı. Bir Requentin olmamaya dikkat edin ki hayatın güzel yanlarını daha çok görebilesiniz. Fakat bir Requentin olmaya yakın durmak da bazen hüznü yenebilir, hayat kurtarabilir. Kadir Can ÇELİK 3 PAVLOV’UN KAFESİ “İyiliğin sebebini aradıkları yok, öyleyse niye tersini merak ediyorlar ki?” (Otomatik Portakal, Stanley Kubrick,1971) Merhaba! Size bu yazımda daha geçen hafta bitirdiğim bir kitabın filmi hakkındaki düşüncelerimi sunacağım. Anthony Burgess'ın en iyi eserlerinden biri olan A Clockwork Orange, Türkçe çevirisiyle Otomatik Portakal, Alex adında bir gencin gözünden özgürlük ve baskı kavramlarını ele alıyor. Bireyin özgürlüğünün sınırını çizememesinden kaynaklanan sorunları ve aşırı baskı altında kalmasının sonuçlarını işleyen bu eser, dört gencin oluşturduğu bir çetenin art arda işledikleri suçlarla başlar. Çete, sadece kendilerini tatmin etmek adına bolca şiddete başvurur. İşledikleri suçlar artıkça düşünce ayrılıkları yavaş yavaş ortaya çıkar. Kim lider olacaktır? Suçların dozu artmalı mıdır? Alex’in kendini lider ilan ettiği grup, bir gün onu polislere ihbar eder ve hikâyemiz asıl ondan sonra başlar. Hapisten erken çıkma ümidiyle bir deneye katılan Alex, kendi seçimlerini yapamayan bir makineye dönüştürülür. Deney bittiğinde diğer bir deyişle özgürlüğüne kavuştuğunda ise aslında özgür olmadığını, tam aksine şiddetin her yanı sardığı bir kafesin içinde savunmasız bir halde mahsur kaldığını fark eder. Artık kendini koruyamayan, ne zaman şiddete başvursa kendini hasta hisseden bir makine olmuştur Alex. “O zaman uykuya sığınmama yol açan şey, korkunç ve yanlış bir histi kardeşlerim, vurmaktansa vurulmanın daha iyi olduğu hissi.” (Otomatik Portakal, Stanley Kubrick,1971) Otomatik Portakal’ın hikayesini de özetlediğimize göre artık Stanley Kubrick'in yönetmenliğini yaptığı filmini yorumlamaya geçebiliriz. Distopik bir dünyada geçmesinden midir yoksa Burgess’ın bir dilbilimci olarak hünerlerini göstermek istemesinden midir bilmem ancak filmde de aynı kitaptaki gibi alışılmadık jargonlar kullanılmış. Yaratılan kelimeler, çok ilginçtir ki esere ayrı, ürkünç bir hava katmaktadır. Düzen ve huzur olmayan bir toplumda yaşayan ve insanlara acı çektirmekten zevk alan bir grup gencin kullandığı dil de aynı davranışları gibi bizi rahatsız etmektedir. Romanın anlaşılmasını zorlaştıran Burgess’ın türettiği kelimelerle filmde de karşılaşınca elbet şaşırmadım; ancak, beni şaşırtan bu kelimelerin filmde zorluk çıkarması değil tam aksine hikâyeyi pekiştirmesiydi. Filmin ayrı bir güzelliği de vahşetin sergileniş biçimiydi. Bir edebiyat öğrencisi olarak her zaman kitapların, filmlere göre daha detaylı, hayal gücünü devreye soktuğu için daha etkili olduğunu düşünmüşümdür. Otomatik portakalın filmi ise bu düşüncemi yeniden sorgulamama neden oldu. Kullanılan görseller o kadar güçlüydü ki Burgess’ın eserindeki dehşet, filmin yanında bir hiç kalmaktaydı. Kendi kendime hâlâ soruyorum. Aynı hikâye, aynı karakterler… Filmi daha da etkileyici yapan sadece görüntüler miydi? Müzik! Sahneler arası geçişleri sağlayan, kalbinizin deli gibi çarpmasına neden olan o melodiler… Ana karakterimiz Alex’in yaşamında büyük bir yere sahip olan senfoniler, görünüşe bakılırsa film yapımcıları için de önemli bir unsurmuş. Filmde kullanılan melodiler sadece boşlukları doldurmaya yaramıyor, aynı zamanda Burgess’ın müziğe verdiği önemi de yansıtıyor. “İyilik içten gelir. İyilik seçilen bir şeydir. İnsan seçemediğinde insanlıktan çıkar.” (Burgess, Anthony.Otomatik Portakal,S:73-74) Bu alıntı, kitabın belki de en düşündüren cümlesiydi. Gerçekten de bir insanın elinden seçim şansı alınsa neler olur? Burgess, dünyasında Alex’in durumuyla bu soruyu yanıtlıyor. Kana susayan bir yapıya sahip Alex’e, başlangıçta iğne yaparak hasta hissetmesi sağlanıyor. Kitapta herkesin hayatta karşılaşabileceği korkunç sahneler gösterilirken filmde onlara ek olarak tarihi belgeseller de gösteriliyor. Bunlardan birinde, Hitler’in baskısını gösteren bir belgeselde, Alex’in en sevdiği senfoni olan 9.Senfoni çalıyor. Deneyin en sonunda ise, Alex de aynı Pavlov’un köpekleri gibi istemsiz tepkiler geliştiriyor. Ne zaman şiddet içeren bir olayla karşılaşsa veya düşünse midesi ölecekmişçesine bulanıyor, başına ağrılar giriyor. Burgess’ın bize göstermek istediği şey ise tam bu sırada devreye giriyor. Kişi şiddete eğilimli olsa bile zorunluluktan düşüncelerini eyleme dökemiyor. Bu durum o kişiyi daha iyi bir insan mı yapıyor? Elbette hayır. Hatta o insan, çevredeki insanların bakış açısı değişmedikçe, herkes şiddete başvurmaya devam ettikçe daha da kötü bir hale düşüyor. Alex’i örnek olarak verecek olursak ona saldırıldığında midesi bulandığından kendini savunamayarak daha da acınacak duruma geliyor. Peki ya politikacıların kendi çıkarları için onu kullanmalarına ne demeli? Filmde, politikacıların göz göre göre Alex’e işkence ettiklerini görüyoruz. Alex, katıldığı deneyde sadece gösterilen filmlerden değil, dinlediği 9.Senfoni’den de etkilenmesi sonucu artık en sevdiği müziğe katlanamaz bir hale dönüştürülüyor. Politikacılar ise bu durumu kendi çıkarları için kullanarak, Alex’i bir odaya kapatarak onu 9.Senfoni’yi dinlemek zorunda bırakıyor. Alex ise acıya daha fazla dayanamayarak kendini camdan aşağı atıyor. Bu bölüm, kitapta da filmde de en beğendiğim kısımdı. Burgess’ın politika, hükümet ve gazetecilik anlayışı çok hoşuma gitti. “Sınırlamak her zaman güçtür. Dünya bir bütündür, hayat bir bütündür. En hoş ve harika eylemler biraz şiddet içerir. Örneğin sevişme eylemi, örneğin, müzik.” (Otomatik Portakal, Stanley Kubrick,1971) Otomatik Portakal’ın kitabını herkese öneririm; ancak, biraz rahatsız edici sahneler olduğunu da aklınızdan çıkarmayın. Filmini ise şiddet içeren ve açık sahnelerin çokluğundan 18 yaş ve üstüne tavsiye ederim. Beğenmeniz dileğiyle… Deniz KIZILELMA Kaynakça: Kalın yazı tipiyle olanlar Otomatik Portakal’ın filminden alınmıştır. İtalik ve sayfa numarası olan alıntı Burgess’ın Otomatik Portakal adlı kitabından alınmıştır. Büşra Naz Çolban 21501386 GÜNEŞE SELAM Ne kadar güzel bir güne açılıyor yine gözlerimiz. Güneş tepede, ışıkları selam verircesine gözüme çarpıyor. Sanki “Haydi uyanın. Tembellik yapmayın. Şahane bir gün başlıyor ve bir dakikasını bile kaçırmamalısınız.” diyor. Kuşların yine keyfi yerinde, kondukları dallarda cıvıldaşarak şarkılarıyla bizi uyandırmaya çalışıyor gibiler. Ağaçlar, çiçekler en güzel yapraklarını ve çiçeklerini açarak karşılıyor bizi ve yeni başlayan günü. Bütün canlılar, her güzelliğin farkında ve bizim de fark etmemiz için çabalıyor sanki. Peki, bizler niye bu muhteşemliğe ‘şahane’ olduğumuzu düşünerek katılmıyoruz ki? İnsanlar bu güzellikleri göremeyecek, hissedemeyecek kadar başka daha ‘önemli’ işlerle meşgul çünkü. Herkesin yetişmesi gereken bir işi, mutlu etmesi gereken patronları, bakımıyla sorumlu olduğu birer ailesi var. Herkes öyle davranıyor ki sanki insanları bu günlük hayat hengâmesi içinde tutan, ipin ucunu kaçırmalarını önleyen şey asık suratları ve mutsuzlukları. Mutlu olurlarsa her şey kontrolden çıkacakmış gibi. Mutlu olmak yapılması gerekenler listelerinde yeri bile olmayan bir şey. İş çıkış saatinde bir metroyu veya bir otobüsü düşünüyorum. Gülümseyen bir insanı o kalabalığın içine yerleştiremiyorum. Olmuyor, o tablonun içinde çok sakil duruyor. Ama somurtan, en ufak bir yanlış hareket görürse kavga etmeye hazır, kızgın suratları hayal etmek hiç de zor gelmiyor. Aksine o suratlar tam da oraya ait gibi. Daha farklı bir tablo mümkün değil mi peki? Birbirine gülümsemek için sebebe gerek görmeyen, kavga etmeye yer aramayan insanların olduğu bir topluluk hayal olmamalı. Kendini daha iyi hisseden insanlar, günlük hayat içinde de daha hoşgörülü ve etrafına neşe saçan insanlar olabilir. Her şey yine bizde bitiyor bence. Sabah uyandığımızda, güneşin selamına ve çağrısına “Evet, bugün şahane bir gün olacak ve ben de şahane hissediyorum.” diye karşılık versek, kuşların cıvıldaşmalarını fark etsek ve bununla mutlu olsak kendimizi daha iyi hissetmek için bir adım atmış oluruz. Televizyonlarda ve internette sürekli karşılaştığımız, katiller, hırsızlar, tecavüzler azalır belki de. Kendini iyi hisseden, gerçekten ‘şahane’ olduğuna inanan birisinin çalmakla, birini öldürmekle, şiddet uygulamakla ne işi olabilir. Olay tamamen kendini neye inandırdığına bağlı aslında. Kendim de bunu denedim daha önce. Her sabah uyandığımda kendi kendime “Her şey harika ve mükemmel bir gün başlıyor. Sen de şahanesin.” dedim. Hatta hem fiziksel hem ruhsal olarak çok kötü hissetsem bile bu kendimle konuşmaya ara vermedim. Her geçen gün daha pozitif duygular içimi kapladı. Güneşle daha içten selamlaştık, bazen ayaküstü sohbetlerle hal hatır bile sorduk birbirimize. Kuşlar benim en yakın dostlarımdı artık ve onların sesleriyle uyanmak bir keyif olmuştu benim için. Her zerremde mutluluğu hissedebiliyordum. Sadece kendimi dinleyip harekete geçmem yeterli olmuştu. Ancak, insanların arasında gezerken, onların mutsuzluklarını görebiliyordum. Hepsinin gözlerindeki bıkkınlık, isteksizlik ve mutsuzluk çok uzaklardan bile görülebiliyordu. O mutsuz insanların kendi potansiyellerinden haberi yoktu. Bu mutsuzluklarının asıl sebebi buydu. Hepsi, aslında o kadar mutlu olabilirler ki… Bir teşvik lazım sadece. Serdar Sönmemiş benim hayatıma yazdığı kitapla dokundu. Artık daha mutluyum ve bu mutluluğun kaynağı bir başkası değil. Tamamen ben yaptım bunu. İçimde bir mutluluk pınarı var sanki. Her sabah, kendime söylediğim güzel sözlerle o pınarın kurumasını önlüyorum. Sadece benim için değil, içimdeki pınarın, insanların susuzluğuna da çare olması için. Kaynakça: Sönmemiş, Serdar. Şahaneyim. İstanbul: Epsilon Yayınları, 2016. Baskı. Emre Cengiz Acılardan Sanat Yapmak Geçenlerde rastgele kütüphanede gezinirken ismi son derece ilgimi çeken bir kitaba rastladım: Filmlerle Hatırlamak: Toplumsal Travmaların Sinemada Temsil Edilişi. Bu eser, okuduktan sonra yakın tarihimiz ve çektiğimiz toplumsal acılar üzerine uzun uzun düşündürdü beni. Şunu fark ettim ki, 90 küsür yıllık Cumhuriyet tarihinde, ilk günlerimizden bu yana, acılarımız, olaylarımız, kara günlerimiz hiç eksik olmamış ve biz sürekli bu acılarla baş etmenin yollarını aramışız. Sinema ve müzikten yaralarımıza medet ummuşuz. Peki ne kadar başarılı olmuşuz? Özellikle toplumsal travmalarımızı atlatmakta, gelecek nesillere yaşadıklarımızı anlatıp onlara biraz umut aşılamakta sinema sektörünü nasıl kullanmışız? Biraz da bunların üzerinde durmak, bazı kült filmlerimizin nasıl bu travmalarla hesaplaştığı üzerine durmak istiyorum. Bana göre sinema tarihimizin en başarılı yönetmeni olan Yılmaz Güney’in filmlerini izlerken mesela, 60’ların 70’lerin siyasi çalkantılarının halka ekonomik ve kültürel olarak nasıl yansıdığını çok net bir şekilde görebiliyoruz. Yılmaz Güney benim aklımda her zaman “acılardan film yapan yönetmen” olarak yer edinmiştir. Yol, Sürü gibi filmlerinde o dönemlerde toplumun hafızalarında iz bırakmış olayları işleyişi ve bir bakıma gelecek nesillere kendi döneminin yaşadığı zorlukları anlatmak istemesi ile Çirkin Kral’ın filmleri her zaman tarihimizde acılarla hesaplaşmanın en net örnekleri olarak yer edinecektir. Bunların dışında 1978 yapımı Maden filmi âdeta bize bugün dahi hâlâ çözemediğimiz maden işçilerinin yaşam koşullarını acı bir biçimde gözler önüne seriyor. Ama beni bütün bunları düşünürken en çok üzen nokta ise, bu filmlerin maalesef bu tarz olaylara karşı bir kamuoyu bilinci oluşturamaması oldu. Zira yakın tarihte yaşadığımız Soma faciası hâlâ hafızalarımızda dipdiri. Yazımın başında da belirttiğim gibi biz çok acı çekmiş, çok badireler atlatmış bir toplumuz. Yaşadığımız her dönem bize sıkıntılar, travmalar yaşatmış ve sürekli bir çıkış yolu aramışız. Yeşilçam filmlerini incelediğimiz zaman hatırı sayılır bir kısmı toplumsal olaylara eğilen, eleştirel filmlerden oluşuyor. 60lı yıllarla birlikte sinema sektörü bir bakıma bizim için bir umut ışığı olmuş, acılardan filmler yapmaya ve bu filmler aracılığıyla acılarımızla yüzleşmeye başlamışız. Bugün halen sinema sektörü geçmişteki kadar eleştirel ve toplumsal bir tutum takınmasa da kısmen acılara derman olabilecek filmler üretmeye çalışmıştır. Misal 2000’li yıllarda artan terör olayları ile birlikte Nefes, Dağ gibi filmler, terörden kaynaklı yaşanan acıları, sıkıntıları anlatmaya çalıştı. Fakat bu filmlerin şahsen başarılı olduklarına inanmıyorum. Yani topluma merhem olmaktan ziyade bu tarz filmler toplum içerisinde sorunlara körükle gitmekten, sorunları derinleştirmekten öteye gidemedi maalesef. Hâlbuki sinema sektörü bu olmamalı. Sinema halk için umut olmalı, yapılan filmler halkın yaşantısını ve toplumsal gerçekleri yansıtmalı. Hollywood veya diğer yabancı sinema sektörlerinden bahsetmiyorum. Bizim kendi öz sinemamız toplumu yozlaştırıp aptallaştırmaktan öte sorunlarla hesaplaşmasını sağlamalı. Çünkü bizim toplumumuzun böyle bir sinema anlayışına ihtiyacı var. Darbe girişimleri, terör olayları, şehitler, patlayan bombalar, çalkantılı siyaset, etnik problemler ve ekonomik sıkıntılar toplumumuzu âdeta intiharın eşiğine getirmiş durumda. Sokakta, tanıdık veya yabancı, insanların yüzlerine, hâl ve hareketlerine baktığınız zaman ne kadar stresli ve bunalmış olduklarını açıkça görebilirsiniz. Biz geçmiş yıllarda bu tarz problemlerin üstesinden gelebilmek için acılardan türküler yaptık, söyledikçe acılarımızı hafiflettik. Sonra filmler yapmaya başladık. Seyrettikçe acılarımızla, hatalarımızla yüzleştik, ders çıkarmaya çalıştık. Şimdi ise maalesef ne türkülerimiz kaldı ne de filmlerimiz. Onları dahi ithal etmeye başladık. İthal kültürle birlikte tamamen düşünme yetisini kaybetmiş mutsuz bir topluma dönüşüverdik. Açıkçası bu kitap da biraz bu yüzden ilgimi çekti. Okurken gerçekten yönetmen olarak yeni Yılmaz Güney’lere, Ertem Eğilmez’lere, karakter olarak yeni Turist Ömer’lere, Yaşar Usta’lara, İnek Şabanlara ne kadar ihtiyacımız olduğunun farkına vardım. Biz giderek yok oluyoruz, Âşık Veysel’ler, Barış Manço’lar da yetişmiyor artık topraklarımızda. Sanat olmadan sanatı toplum temelli yapmadan maalesef ki yok oluşumuzun devam edeceğine, giderek benliğimizi, kimliğimizi iyice kaybedeceğimize dair düşüncelerim var. Umarım ilerleyen süreç beni yanıltır ve toplum olarak hak ettiğimiz güzel günleri görebiliriz. Kaynak kitap: Sönmez, Sevcan. Filmlerle Hatırlamak: Toplumsal Travmaların Sinemada Temsil Edilişi. İstanbul: Metis Yayınları, 2015. Furkan Genç Ölümü Anlamak Bir gün mutlaka öleceğinizi sık sık düşünür müsünüz? Ya da ölümünüzün nasıl gerçekleşeceğini? Şu an rahat rahat içinize çektiğiniz nefesi bir gün zar zor alacağınızı, sonra da hiç alamayacağınızı hiç düşündünüz mü? Hepimizin bir gün bu “iki kapılı hanın” çıkış kapısına varacağımız malum. Peki, bu ölüm gerçeğini kabullenebiliyor muyuz? Aslında bu sorunun cevabı belli: Kabullenebilsek böyle yaşamayız ya! Hepimiz öleceğimizin farkındayız da, ölümün ciddiyetini aklımızın ucuna dahi getirmeme gayreti içerisindeyiz. Ölümü tiye alıyoruz. Öyle ki, ölüm bizim gibi refah içinde yaşayan insanlar için bir eğlence aracı olmuş. Filmlerimizin başrol oyuncusu haline gelmiş “Ölüm”. Hani bir komedi filminde ölüm üzerinden espriler yapılır da kahkaha ile güleriz ya, sanki sadece filmlerdekiler ölümlüymüş gibi. Mesela bir komedi filminde gerçekleşen saçma bir ölümü izlerken yanımızdakine “Pisi pisine gitti niyazi” deyip gülebiliriz; ölen karakterin yerine kendimizi koymadan, sonumuzun o karaktere benzeme ihtimalini düşünmeden. Sonuçta atalarımız demiş ya “Ölenle ölünmez” diye, biz de bize söylenileni yapıp yaşama tutunuyoruz işte! Bir süre önce izlediğim Şanslı Slevin adlı bir filmde kan davalısı olan iki karakter dikkatimi çekmişti. Bu iki karakter birbirlerinden korkmalarından mütevellit, karşı karşıya inşa etmiş oldukları binalarından yıllar boyunca ayrılmadıklarını söylüyorlardı. Sırf ölümün korkusuyla, kendilerini taş duvarların arasına hapseden bu iki karakter, ölüm korkusunu tasvir ediyordu. Bu bilhassa, refah seviyesi yüksek olan toplumlarda monoton ve sakin bir yaşam süren insanlara son derece uzak bir figürdür. İşten eve, evden işe giderek yaşayan; sessiz ve sakin bir vaziyette yaşayan insanlar nasıl ölümü düşünebilir ki? Kendimizi bu süslü hayatın kollarına bırakmışken, dünyanın farklı bölgelerinde yaşayan ve sürekli ölüm tehdidi altında bulunan insanların sürekli ölüm korkusu ile yatıp kalkan düşünce yapısına nasıl sahip olabiliriz ki. Belki onlar gibi genç yaşta, sefalet içinde tanışmayacağız ölümle ama mutlaka öleceğiz biz de. Sanki hiç ölmeyecekmişiz gibi üzerine titrediğimiz her şeyden koparacak bizi ölüm. Para-pul, makam-mevki, çoluk- çocuk, dost-düşman ne varsa veda edeceğiz. Fakat öyle ani bir veda olacak ki doya doya vedalaşamayacağız bile arkamızda bıraktıklarımızla. Cahit Sıtkı Tarancı’nın bir şiirinde “Yaş 35 yolun yarısı” deyip yolun diğer yarısını 11 senede tamamlaması gibi ölüm ile ilgili hesaplarımız tutmayacak belki de, “Daha önümde uzun bir ömür var” deyip yapmamız gerekenleri de yapmak istediklerimizi de yapamayacağız ruhlarımızın bizden habersiz bedenlerimizden ayrılıvermesiyle. Aynı, tüm ödevlerini son güne bırakan öğrencinin yetiştiremeyeceğini anlayıp yapmaması gibi yapamayacağız istediklerimizi. Yapmamız gereken şey ölümün farkına varmaktır, sürekli ölümü düşünmek değil. Sürekli ölümü düşünmek çıldırmanın eşiğine getirir insanı. Çünkü bir gün yerine her gün ölmek istemez kimse. Yaşadığımız hayatı zehir etmek olur sürekli ölümü düşünmek. Öte yandan ölümü yalnızca son nefeste hatırlamak da uğruna yaşadığımız, sanki hiç ölmeyecekmişiz gibi tükettiğimiz ömrü boşu boşuna harcadığımızı hatırlatarak son nefesi zehir eder bize! Eğer ölümle ilgili farkındalık geliştirirsek her günü doya doya geçiririz. Mesela bu farkındalıkla, ölümümüzün uzun ve acı verici bir süreç olmaması için sağlıklı yaşarız her günü. Diğer yandan; âşık olarak, eğlenerek, öğrenerek, keşfederek hayatın güzelliklerinden istifade ederiz. Bizi birer ölümsüz haline getirecek eserler bırakırız dünyaya. Kimi sanatını, kimi bilimini, kimi de evladını bu dünyaya miras bırakır. Kısacası, bir gün öleceğimizin farkında olmak, hem hayatı dolu dolu yaşamamızı hem de öldükten sonra iyi bir iz bırakmamızı sağlar. Kaynakça Şanslı Slevin. Yöneten Paul McGuigan. Hazırlayan Jason Smulovic. 2006. Tarancı, Cahit Sıtkı. «Otuz Beş Yaş.» 1946. Veysel, Aşık. «Uzun İnce Bir Yoldayım.» Sıla FidanÖLÜMSÜZLÜK MÜ? Ölüm denildiğinde ilk olarak ne geliyor aklınıza? Bu konu belki de düşündükçe daha da derinleşen ve içinden çıkılamaz bir hal alan konulardan bir tanesi hayatımızda. Her ne kadar düşünmemeye çalışsam da bu konu beni de en az herkesi olduğu kadar düşündürüyor. Bunun sebebi belki de devamında getirdiği belirsizliktir, bilemiyorum. Son zamanlarda da bu konuda daha çok kafa yormama sebep olan bir kitapla karşılaştım: Ölüm Bir Varmış Bir Yokmuş. Hepimizin korktuğu, hatta zaman zaman yerini ölümsüzlüğe bırakmasını istediğim ölüm düşüncesine farklı bir bakış açısıyla bakmamızı sağlıyor. Bu kitabın beni en çok hangi kısmının etkilediğini düşündüğümde ise aklıma ilk olarak kitabın aynı cümleyle başlayıp aynı cümleyle bitiyor oluşu geliyor. Kitabın bu özelliği insanda ister istemez bir başlangıç ve son duygusu yaratıyor. Tıpkı dünya üzerindeki her şeyde olduğu gibi. Tıpkı ne kadar korkuyor olsak bile hayatlarımızda olduğu gibi. Aslında kitap, ölümün tersine, ölümsüzlüğü konu alıyor bile diyebiliriz. Ne kadar da ilgi çekici geliyor aslında değil mi ölümsüzlük düşüncesi kulağa? Sonsuza kadar yaşamak, hiçbir zaman ölüm duygusunu tatmayacak olmak. Aslında biz sadece iyi yanlarını düşünüyoruz, sonuçlarını hiçbir şekilde göz önünde bulundurmuyoruz. İşte bu kitap tam tersine ölümsüzlüğün hayatımızı nasıl cehenneme çevirebileceğini, hatta ve hatta ölümün bile aslında bizim için yemek yemek veya su içmek kadar önemli bir ihtiyaç olduğunu çok net bir şekilde gösteriyor bize. Oturup bir düşünelim, ne kadar mantıklı yaşlanmanın olduğu bir dünyada ölümün olmaması? Ölüm ortadan kalktığı an o güne kadar yaşam hakkında düşünülen her şey alt üst oluyor. Bütün düşünce yapıları, inanç sistemleri birden bire alaşağı oluyor. Bu da en az ölüm düşüncesinin belirsizliği kadar büyük bir belirsizlik korkusu salıyor insanların içine. Keşke sadece bununla kalsa sonuçları. Düşünsenize, nesiller öncesiyle belki de aynı yaşta görünmeye başlıyorsunuz. Bu da doğal olarak insanlar arasındaki saygıyı yok ediyor. Dünyadaki herkes yaşlandıkca da insanların birbirine olan tahammülü azalıyor, insan ilişkileri git gide daha da çok hasar almaya başlıyor. İnsanların birbirleriyle saygı ve hoşgörü çerçevesinde yaşayamadığı bir yerde yaşamanın ne kadar anlamı var ki? Bunların her biri bir yana, insanların ölümsüz olması, dur durak bilmeyen, sonu olmayan bir hastalık durumunu beraberinde getiriyor. Yani bir nevi insanlara karşı bir işkenceye dönüşüyor. Hayattan zevk almamaya, hatta belki de yaşamaktan nefret etmeye başlıyorlar. Fiziksel olarak tüm güçlerinizi kaybedip vücudunuz tarafından ihanete uğruyorsunuz gibi hissettiğinizde ise aslında hiçbir anlamı kalmıyor sonsuza kadar yaşamanın. Bu da akıllara şu soruyu getiriyor: Yaşamak gerçekten yalnızca nefes alıp vermekten mi ibaret? Vücudunuzun bazı parçaları ciddi bir şekilde hasar almışken sırf ölümsüzlük düşüncesiyle işkence çekmeye değer mi? İlk başta düşünüldüğünde aslında gerçekten de çok cazip bir fikirmiş gibi geliyor ölümsüz olmak. İstediğimiz her şeyi yapabileceğimiz sonsuz bir geleceğin olması önümüzde. Yüzyıllardır bu konu üzerine binlerce düşünce ve inanç sunulmuştur insanlara belki de. İnsanlığı başından beri de bu fikir üzerine kurulu değil mi zaten bütün hikayeler, bütün efsaneler? Unutulan bir şey var ki bu efsanelerin hepsi bir hüsranla biter. Ne de olsa dünya üzerindeki her şeyin bir süresi var. Her şey başladığı gibi de bitmek zorunda, belki de yaşamanın tadı da bunda saklıdır. Şimdi düşündüğünüzde, gerçekten de değer mi ölümsüz olmaya? Elif Hilal Kurt 102-66 Olduğum Gibi Ne kadar hızlı geçiyor zaman! Köşedeki saatin tik-tak sesleri adeta birbirleri ile yarışıyor. Nasıl da körü körüne yok sayıyoruz sahip olduğumuz her şeyi. Kısacası zaman geçiyor, biz kıymet bilmiyoruz. Pencere önüne konan kuşlardan kaç zamandır habersiziz? Bardaktaki kahve kokusundan ne zamandır haz almıyoruz? Duvarda asılı duran resimlerin derinliğine kaç zamandır inmiyoruz? Beni soracak olursanız, ben bu güzellikleri uzun zamandır fark etmiyorum, edemiyorum. Hatta şu an üzülerek fark ediyorum ki artık odaklandığım tek nokta; neye sahip olamadığım. Sahip olduğum hiçbir şey yeterince tatmin etmiyor, çünkü çok “eksiğim” var. Marka gömlekler, türlü türlü ayakkabılar değil eksik olan. Biraz vicdanım, biraz farkındalığım ve biraz da sevgim eksik. Bu kadar çok şeye sahipken nasıl da bu kadar az şeye sahibim? Her geçen gün daha doyumsuz bir insan hâline gelmem ve mutsuzluğumun da bu orantıda artması; aslında en büyük problemin, sahip olduklarıma odaklanmamaktan kaynaklandığını fark ettirdi bana. Artık bir başka görüyorum önümde duran her şeyi. Kimi zaman yalnızca gözle görmek yetmiyormuş, bazen kalbi de açmak gerekiyormuş beraberinde. Hayatımıza ait olan her şeyin sevgiyi hak ettiğine inanıyorum. Önceki kıymet bilmezliğimi, şu an sahip olduğum her şeye sevgimi göndererek telafi ediyorum. Obje ve insanların dışında zamanı da seviyorum ve yaşadığım her saniyeye kıymet vermeye çalışıyorum. Bu zamana kadar nefret ettiğim her insan, hayvan, nesne ve bitkiden özür dileme ihtiyacı duyuyorum. O nefret ettiğimiz şeyler hayatımıza öylesine renkler katıyormuş ki şu an o siyah beyaz yaşamdan kurtulduğuma şükrediyorum. Yağmurlu havalardan nefret etmiyorum artık, o muhteşem toprak kokusunu burnuma getirdiği için sonsuz sevgimi sunuyorum. Dolabımdaki markasız kıyafetlerden de nefret etmiyorum artık, içinde bulunduğum bolluğa sonsuz teşekkür ediyorum. Hayattaki zorluklardan nefret etmiyorum; beni her seferinde daha güçlü bir insan yaptığı için. Her şeyi ve herkesi seviyorum, seviyorum, seviyorum! Sevgi öylesine muhteşem bir duygu ki sizi verdiğinizle bırakmıyor, mislini size geri çeviriyor. Hayata daha çok sevgi sunduğumdan beri aldığım geri dönüşler beni inanılmaz mutlu ediyor. Bir çocuğun gözbebeğindeki ve bir yaşlının yüzündeki kırışıklıklar arasında birikmiş mutluluğun tadına doyasıya varıyorum. Gurbet hasreti çekiyorum fakat bunu da seviyorum; memleketimi daha da çok sevmemi sağladığı için. Koltuğumdaki yırtıktan artık şikâyet etmiyorum ve gizlemeye çalışmıyorum; anılarımı doyasıya yaşattığı için. Şiirleri, şarkıları, romanları, ağaçları daha derinden hissediyorum çünkü sevginin gücünün her şeye yettiğine inanıyorum. Sevginin hayatıma birçok güzellik kattığı gibi, birçok kötülüğü de içimden ve hayatımdan çıkardığına değinmek istiyorum. Zamanımı insanlara kin duyarak harcadığımı anımsar gibiyim. Affetmek kavramının hayatıma dâhil olması çok da eskiye dayanmıyor aslında. O huzursuzluk, kin ve nefret dolu dünyamda nasıl yaşayabilmişim şu an hayret ediyorum. İnsanları, hatta hayatımdaki her şeyi affetmeye başladığımdan beri adeta kendimi çakıl taşlı yollardan düz asfalta zıplamış gibi hissediyorum. Bile bile kendimize zorluk çektirmek niye? Fakat tecrübe ettiğim hiçbir kötü durum için kendime kızmıyorum, kendimi cezalandırmıyorum. Başarıya ulaşmamdaki en büyük etkenin deneyimlerim olduğunun farkındayım. Doğayı, zamanı, insanları, hayvanları, objeleri ve kendimi olduğu gibi kabul ediyorum. Hayatıma dâhil olan her şeye sevgimi sunuyorum, kötülükleri affederek geri çeviriyorum. Bugün dünya dünden daha güzel, bugün daha çok şey biliyorum, bugün daha derinden hissediyorum… Bu deneyimleri yaşamama izin verdiği için zamana, her türlü zorluğun altından kalkabildiği için bedenime ve sevginin gerçek gücünü gösterdiği için yüreğime teşekkür ediyorum. Kaynakça Mungan, M. (2016). Solak Defterler. Metis Yayıncılık. MUTLULUK ZENGİNİ Mutluluk nedir? Kendimizi ne zaman mutlu olarak tanımlarız? Mutlu olmak için illa bir neden gerekli midir yoksa varoluşun kendisi bir mutluluk sebebi midir? Hepimiz zaman zaman bu tarz sorgulamalar yaparız. Bazılarımız yanıtları aramak için çok çaba sarf ederken bazılarımız hiç bu kadar derin düşünmez. Steve McCury’nin yukarıdaki fotoğrafını görünce aklımdan ilk bu düşünceler geçti. Ganj Nehri’nde yıkanan bu Hintli kadının yüzündeki kocaman gülümseme ne kadar güzel. Bir araya toplanmış kadınlar ne güzel eğleniyorlar. Belki çok fakir, belki hiçbir şeyleri yok ama o kadar mutlular ki dünya umurlarında değil... Sonra düşündüm, benim için mutluluğun anlamı ne... Ben ne zaman ve nelerden mutlu oluyorum. Bana göre mutluluk incir çekirdeğini doldurmayacak kadar küçük ve basit nedenlere bağlı. Örneğin markette alışveriş yaptıktan sonra kasiyerin bana iyi akşamlar demesi, yolda tanımadığım insanların bana selam vermesi ya da bir kedinin sırf onu seveyim diye bacağıma sürtünmesi, mutlu olmam için yeter de artar bile. Bazıları mutluluğu çok büyük olaylara ya da nesnelere bağlar. Hiç kimsede olmayanı istemek, her şeyin en büyüğüne, en pahalısına, en hızlısına sahip olmak mutluluğu getirecek zannederler. Oysa genelde insanların en mutsuzları, en varlıklı en zengin kişilerdir. Çünkü onların isteklerinin ya da yapabileceklerinin sınırı yoktur. Maddi açıdan çok paraları olsa da manevi açıdan fakirlerdir. Bu fakirliklerini gizlemek için kendilerine paranın alabileceği en üstün şeyleri almaya çabalarlar, onları aldıktan sonra da yaşadıkları mutluluk kısa süreli ve sahtedir. Bir yanılsamadır. Heveslerinin giderilmesinin verdiği hazdır. Ancak maddiyata olan heves hiç bitmez aksine katlanarak artar. Ta ki paranın alabileceği her şeyi aldıklarında asıl o zaman bir boşluğa düşer bu insanlar. Çünkü yapacakları aktivite, alacakları eşya kalmamıştır. Mutluluğun en güzeli sevdiklerinizle birlikte olmaktır. Hediye almak değil birilerine hediye olmaktır. Maddi şeyler değil, insan biriktirmektir. Var olanı paylaşmaktır. En çok da sevinçleri... Belki de maddi açıdan kötü durumda olan insanların sevinecek daha çok şeyi vardır. Çünkü onlar için en ufak olay bir mutluluk kaynağıdır. Maddi açıdan fakir ancak gönülleri zengin insanlar bir kuş cıvıltısından bile mutlu olabilirler. Keşke herkes böyle küçük şeylerden mutlu olsa, o zaman evrende kötü olarak adlandırdığımız her şey son bulur ve evimiz dünya çok daha yaşanılabilir bir hale gelir. Mutlu olmak doğuştan gelen bir güdüdür. Bebekler uykularında bile gülerler. Bazı insanlar bu güdüyü çocukluktan sonra yavaş yavaş kaybetmeye başlarlar, bazılarıysa mutluluğa dört elle sarılır ve asla bırakmaz. Mutlu olmayı unutan insanlar yaşadıkları hayatın mükemmel olduğunu düşünseler bile, hayatlarında çok büyük bir eksiklik vardır o da sevincin eksikliğidir. Bu insanlar hayattan zevk alamazlar, çiçeklerin kokusunu hissetmez, güneşin ışınlarına yüzlerini dönmezler. Onlar için her şey siyah ya da beyazdır. Hayatlarında renk yoktur. Öte yandan mutluluğu tanıyan ve içinde yaşayan insanlar için taşların arasından çıkan çiçek de, güneşin o gün doğmuş olması da birer mucizedir. Onlar hayata pozitif bakarlar. Onlar hayata böyle baktıklarından hayat da onlara pozitif yaklaşır. Yaşadıkları her an yeni mucizelere gebedir. Olumlu düşüncelere sahip mutlu insanlar hayatın çetin koşulları ile de daha iyi baş eder. Bu bağlamda mutlu olan insanlar hayata karşı daha güçlü durabilirler. Bütün bunlar göz önüne alındığında mutluluk kişi için çok önemlidir. İnsanlar çok minik olaylardan şeylerden bile mutlu olmalıdır. Keşke hepimiz fotoğraftaki kadın kadar mutluluk zengini olabilsek... TEK İHTİYACIMIZ SEVGİ Paulo Coelho Aldatmak adlı romanınında insanın tatminsizliğine ve elinde olanla asla yetinemeyişine değinmiştir. Günümüz dünyasında yapılan işten bir türlü memnun olmama, keyif almama, tatminsizlik duygusu veya bir şeylerin daha fazlasını isteme çok yaygın bir problemdir. Tüm bunlar insanın hayattan gerçekten ne istediğini veya ne beklediğini bilmemesinden kaynaklanır. Kitapta da bahsedildiği gibi Linda aslında çok mutlu olduğunu zanneden dünyanın en güvenli yerinde (Cenevre) yaşayan, iyi bir koca ve iki güzel evlada sahip olan genç bir kadındır. Fakat gerçekten mutlu muydu Linda? Hayattan ne istediğini veya ne beklediğini biliyor muydu? Bana göre Linda’nın kocasını eski aşkıyla aldatmasının da sebebi bahsettiğim tatminsizlik ve daha fazlasını isteme duygusuydu. Elinde olan hayatın daha fazlasını istediği ve bir heyecan aradığı için mevcut olan mükemmel(!) hayatını riske atmış ve başka bir adamla ilişkiye girmiştir. İşte insanlar da tıpkı Linda gibi ellerindekinin değerini bilmedikleri için çoğu zaman böyle hatalara düşebiliyorlar ve maalesef kimi zaman bu hatalar çözümlenemez sonuçlar doğuruyor ve insanın hayatını tepetaklak edebiliyor. Başlarda bu hatayı yaparken mutlu olduğumuzu ve bizim için en doğrusunun bu olduğunu düşünürüz. Fakat insanın tatminsizliği ve bunun için daha fazlasını elde etmeye çalışma çabası onu çoğu zaman bir çıkmaza sürükler ve işin sonunda anlar ki doğru olan bu değildi ve elindekinin kıymetini bilmeliydi. Çünkü elindekiyle yetinemediği için var olanı da kaybeder işin sonunda. Tıpkı Linda’nın başına geldiği gibi. Jacob (gizli aşkı) ile ilişkisinin başlarındayken gerçek mutluluğu bulduğunu, yalnızlık çukurundan çıktığını ve hayatı gerçek anlamda yaşamaya başladığını düşünüyordu fakat sonra Jacob’ın hayatındaki diğer kadınlardan bir farkı olmadığını öğrendiği zaman aslnda ne kadar büyük bir yanlışın içinde olduğu anladı. Maalesef bazen bunu fark ettiğimizde bir şeyleri düzeltmek için çok geç olabiliyor. Kusursuzluk kimi zaman insana tekdüze yaşadığını hissettirir. Onu yeni heyecanlar aramaya hayatını değiştirmeye iter ve bu kimi zaman felaketle sonuçlanır fakat insanoğlu macerayı sever. Başına gelecekleri bildiği halde o şeyin üstüne üstüne gider çünkü yaşayarak öğrenmeyi hatta kimi zaman acı çekmeyi ister. Bunlar insanı olgunlaştırır mı yoksa daha büyük bir çıkmaza mı sokar bilinmez. Fakat bana göre insanı değiştiren şey zaman değildir. Kimse aslında olduğu kişiyi zaman içerisinde değistiremez yani bunu tek başına yapamaz. İnsanı ve bulunduğu durumu asıl değiştiren şey sevgidir. Bir şeye, bir kişiye veya bir yere duyulan sevgi insanı değitirir. Sevgi insana gerçekte kim olduğunu hatırlatır. İnsan yaşadığını yalnızca sevgiyle anlar ve bu şikayet ettiği tekdüze tatminsiz hayatından ancak sevgiyle kurtulabilir. Linda onu gerçekten seven kişinin kocası olduğunu fark ettiği zaman neyse ki çok geç olmamıştı. Bunu farkettiği sırada aslında ne kadar şanslı olduğunu da görmüş oldu ve bu sayede elindekilerin kıymetini bilmesi onlardan memnun olması gerektiğini anladı. Yani kocasının sevgisi onu dönülmez hataların eşiğinden bir nevi kurtarmış oldu. İnsan kendini sorgulamayı bilmelidir. Kendini sorguladığı zaman ihtiyacı olduğunu düşündüğü şeyleri sevgiyle halledebileceğini görecektir çünkü. Beklediği şeyin aslında gerçek sevgi olduğunu anladığı zaman kim olduğunu da öğrenmiş olacaktır ve istediği mükemmel tatmin edici hayata işte o zama ulaşmış olacaktır. Her şey sevgiyle başlar, sevgiyle çözülür. Elimizdekilerin kıymetini bilmeyip daha fazlasını istersek daha fazlası asla gelmeyecektir, çünkü istemenin ve tatmin olmanın sonu yok. Her zaman daha fazlasını isteyeceğiz o yüzden elimizdekiyle mutlu olmayı ve gerçekten ihtiyacımız olan şeyi sevgiyi bulmak için çabalamalıyız daha fazlası için değil. KAYNAKÇA: Coelho, Paulo. Aldatmak. Can Yayınları, 2014 1.Baskı Zeynep Kantav Arzum Kutlu CANIN SAĞOLSUN Siz hiç sizi kendinizi sevdiğinizden daha fazla seven biriyle tanıştınız mı? Kendinden ödün veren, siz mutlu olun diye elinden geleni yapan biriyle. Ben tanıştım. O hayatıma girdiğinden beri dünyada hala iyi bir şeylerin olduğuna inanmaya başladım. Bu daha önce hiç görmediğim, hiç yaşamadığım bir duyguydu. Bir olayda kendinden başkasını düşünmek, hem de kendi çıkarlarını gözetmeden. Ġlk once “ben” değil de “o” diyebilmek. Bencilliğin dikenli tellerinden sıyrılıp, tüm egolarından kurtulup öyle hayata bakmak. Ġşte bunun adı fedakarlık. Biliyorum böyle insanları bulmak cidden çok zor çünkü öyle insanların kalpleri o kadar çok kırılıyor ki bu onların hayata olan inançlarını zedeliyor ve toplum onları kullanılan bir insan olarak damgalıyor . Oysa hayat birbirimize güzel duygular yaşatarak o kadar anlamlı olabilir ki... Aslında fedakar bir insan kendinden bir şeyler verdikçe daha çok kazanır. Kendinden önce başka birini düşünüp, bunun o başkasına verdiği mutluluğu görünce insan kendisi de mutlu olur. Bir insanın, özellikle de çok sevdiğim bir kişinin mutluluğunda payım olması kadar mutlu edebilecek başka olay yoktur dünyada benim için. Örneğin bir sabah sınıfa dondurucu soğuktan kendimi kurtarmış olmanın mutluluğuyla girdim ama en yakın arkadaşımı da aynı halde sınıfta soğuktan donmuş bir şekilde buldum. Onun hasta olma olasılığı bile beni üzdü ve soğuğa ragmen dışarı çıkıp ona kahve aldım. Kendim için olsa o soğukta kahve almaya bile çıkmazdım ama söz konusu arkadaşım olunca kıyamadım. Ona kahvesini verdiğim zaman yüzünde oluşan gülümsemeyi hiçbir şeye değişmem. Işte bunun gibi küçük fedakarlıklar hayatıma daha çok anlam katıyormuş gibi hissediyorum. Beni zorlasa da başkalarının gülümsemesine sebep olmak benim için paha biçilemez. Benim bu hislerime Ahmet Büke tercüman olmuş adeta. Onun hikayesi kalbimin en derinlerine kadar inebildi. O kadar samimi, o kadar düşüncelerime uygun karakterler yaratmış ki öyküdeki Hatçam Teyze’yle vakit geçirmek istedim. Adeta kendimi buldum ve içimde bir şeylerin kırıldığını hissetim. Ahmet Büke, İnsan Kendine de İyi Gelir adlı öykü kitabında fedakarlık duygusunu ince ince işlemiş. “Gece, Hatçam Teyze'yi eve bırakırken omuzuma dokundu. Evlatçım, mesarif dediydim ama benim param buğdaylara yetti, dedi. Biliyorum Hatçam Teyze, dedim. Canın sağ olsun." Ġşte ben kitabın bu satırlarında kendi hikayemden parçalar buluyorum. Elinden geleni yapmaya çalışmak ve bir insanı mutlu etmek. Aslında sende olanlarla az da olsa çabalamak fedakarlığın başladığı nokta değil midir? Zaten gördüğüm kadarıyla elinde daha az olanlar paylaşmaya yatkınlar. Tıpkı burada da gördüğümüz gibi az ile yetinmeyi bilenler hepimizden daha zenginler. Bunun nedeniyse üstadların da dediği gibi, onların gönüllerinin ekmeğini yemeleri ve mutluluklarının paylaştıkça çoğalmasıdır. Fedakarlık yardımlaşmayı, yardımlaşmak da mutluluğu besler. Bu zincir de böyle tekrarlanıp gider. Bu zincirde elbette böyle düşünen insanlar olduğu gibi böyle düşünmeyen insanlar da var. Biliyorum hayatta karşıma fedakarlıklarımdan yararlanmak ve iyi niyetimi kötüye kullanmak isteyen insanlar da çıkacak, ama bu benim için onlara olacağı kadar sorun olmaz. Bu onların kötü niyetliliğini gösterir ve hayatlarında onlara bir faydası olmaz, ama fedakar olmak beni hayatım boyunca mutlu etmeye yarayacak ve sağlam ilişkiler kurmamı sağlayacak. Her türlü egodan kurtulmamı sağlayacak, daha düşünceli ve anlayışlı bir insan olmamda yardım edecek, daha sevgi dolu ve saf duygular üstüne kurulu bir hayat kazandıracak yaptığım fedakarlıklar bana. Unutmayalım ki Mevlana’nın da dediği gibi, “Bir mum diğer mumu tutuşturmakla ışığından bir şey kaybetmez.” Kaynakça: Büke, Ahmet. (2015). İnsan Kendine De İyi Gelir. On8 Kitap. BEDEL Savaş ve barış… İlkokulda öğrendiğim ilk zıt anlamlı kelimeler. O zamanlar benim için pek bir şey ifade etmiyorlardı. Dağarcığıma eklediğim iki kelimeden ibaretti sadece. Ülkemin barış içinde yaşadığını söylemişti öğretmenim. O zaman savaşın kötü ve korkutucu olduğunu aklıma kodlamıştım. Kelimeleri öğrendikten sonra, önce ülkemin geçirdiği savaşları okumaya başladım. Adlarını, neler olduğunu, neden olduğunu ve ne kadar insanın öldüğünü. O zamanlar ölen insanlar kitabımda birer sayıdan ibaretti benim için. Bu sayılar aklımın bir köşesinde yer edinirken dünyada yaşanan savaşları öğrendim. Bir yandan hepsinin adlarını, kimler tarafından yapıldığını, nedenlerini ve onlarla ilgili birçok bilgiyi okuyor fakat bir yandan da hepsini teker teker unutuyordum. Liste uzadıkça; kitabımda yazan sayılar bambaşka bir anlam kazanmaya başlıyordu. Bu kanlı savaşlara ne kadar çok insan feda etmiştik böyle? Peki, bu kadar çok insan bir savaş uğruna ölmek istemişler miydi? Bu kadar çok savaş niçin yapılmıştı ki? Bu soruyu sorduğumda nedenini anlayamadığım bir şekilde tepki gördüm. Kimisi savaşların kutsal olduğunu kimisi de özgürlük için savaşıldığını o insanların boş yere ölmediğini söyledi bana. Bu cevaplar tam tersine aklımdaki soru işaretlerini arttırmıştı. Savaşların kutsal olduğuna kim karar vermişti? Özgürlük için savaşılıyorsa kim insanların özgürlüklerini tehdit etmişti? Karşı tarafın askerleri mi? Onlar da kutsal bir şey için savaşmıyorlar mıydı? Tüm bu soruların ötesinde bana huzursuzluk veren bir soru daha vardı aklımda: Ben o insanlar gibi bir savaş uğruna ölebilir miydim? Aradan çok zaman geçti ama sorularımın hiçbirine cevap bulamadım. Hepsi aklımın bir köşesinde pusu kurmuş, ortaya çıkmayı bekliyorlardı ve her savaşla ilgili bir haber okuduğumda saklandıkları yerden ortaya çıkıp beynimi kemirmeye başlıyorlardı. Bu kadar çok insanın uğrunda öldüğü şeye inanmamak ve onların yerinde olmak istememek bana dayanılmaz bir acı veriyordu. Beni bu acıdan kurtaracak, tüm düşündüklerimi açıklayacak ve bakış açımı alt üst edecek bir filmmiş meğer. Apocalypse Now adındaki bu film yıllar önce okuduğum savaşlardan bir tanesi olan Vietnam Savaşı’nı anlatıyordu. Film savaşta özel birisini öldürmekle görevli bir insanın etrafında dönüyordu. Filmin başından itibaren kendimi onun yerine ve daha gösterdiği onlarca askerin yerine koydum. Elimde kim tarafından verildiğini hatırlamadığım bir silah ile hiç tanımadığım insanları öldürmek veya onlar tarafından öldürülmemek için bir sonsuzluk içinde sürekli koşuyordum. Bu koşuşturmanın bir sonu yoktu. Her yerde kan görmeye dayanmam gitgide zorlaşıyordu. Az önce yanımda koşan insanın yere düşüp gözleri açık bir şekilde dünyaya veda etmesi canımı acıtıyordu. Birini vurma düşüncesi bile midemde acımsı bir tat bırakıyordu. Sahi ben kimseyi vurmak istememiştim. Öyle ise neden yapmıştım? Savaşın kutsallığına olan inancımdan dolayı mı? Hayır, benim uğrunda canımı bile vereceğim bir şey bu kadar korkunç bir emir veremezdi. Yaşadığım olaylar mantığımla ters düşüyordu. Birilerini öldürdükçe ölüm korkum daha da artıyordu. Kaçmak istiyordum ama kaçmaya izin yoktu. Birileri bir şekilde bizi yönetiyor yapmak istemediğimiz şeyler için bizi zorluyordu. Zaman geçtikçe delirdiğimi hissedebiliyordum. Bir süre sonra burada neden savaştığımı bile unutmuştum. Ülkemi kurtarmak için mi? Kimden kurtarıyordum ki? Karşımda az önce ölen insandan mı? Peki, o neden buradaydı? Uğrunda ölmek istediği şey gerçekten neydi? Kafamdaki tüm sorular bir yumak hâline gelip beni boğmak üzereyken anladım. Bizler sadece birer kuklaydık. Bu savaşı başlatan insanların hiçbiri ortada yoktu. Hepsi güvenli bir yerden birbirimizi kırıp geçirmemizi seyrediyordu. Kaybeden taraf yenileceğinden korkuyordu ölümden değil. Ölüm korkusu yaşayanlar sadece bizlerdik. Hangi tarafta olduğumuz fark etmeksizin hepimiz ortak bir isteği paylaşıyorduk: Ölmemek. Aslında ölüm korkusunu yaşaması gereken bizler değildik. Bizi kendi hırsları için bu savaşa sürükleyenlerdi. Onlarca, binlerce insan onları yönetenlerin ekonomik veya stratejik hırsı uğruna kurban ediliyordu. Hırsı uğruna öldükleri insan ise yaşamaya devam ediyordu. Savaşı kazansa da kaybetse de bu durum değişmiyordu. İçimdeki kin gitgide alevleniyordu. Savaşa istekli insanların karşısına geçip bağırıp çağırmak istiyordum. Film bittikten sonra, savaşlara neden olan insanların hikâyelerini okudum. Kazananlar kahraman ilan ediliyor, o kadar insanın ölümüne sebep olduğu için alkışlanıyordu. Kaybedenler ise bir şekilde ülkesinden kaçıp kaybetmenin sonuçlarını yaşamadan hayatlarına devam ediyorlardı. Kaybeden taraf da yine bedel ödeyen, savaşan askerler ve onların aileleri oluyordu. Kısacası savaşın sonucu ne olursa olsun asıl sorumlular hiçbir zaman ceza çekmiyorlardı. Bu yüzden günümüzde kendi ülkelerini savaşa sürükleyenlerin veya savaş yanlısı olanların karşısına geçip sadece bir cümle söylemek istiyordum: Geçmişten bugüne çıkarları için kendi ülkelerini savaşa sürükleyenler bedel ödemeliydi, masum insanlar değil. Sıla Saraoğlu Kaynakça Coppola, Francis Ford. Apocalypse Now. 1979. Zoetrope Studios. Film Kahve mi, İnsan mı Guatemala, Kolombiya, Sumatra, Arabica… Şöyle bir bakıldığında bu terimlerin her birinin en belirgin ortak yanı yaygın kahve çekirdeklerinin adı olması. Demlendiğinde her birinin asitlik oranı, aroması bambaşka oluyor. Kokuları da öyle… Kimisi ağızda daha hafif bir tat bırakırken kimisinin asitlik derecesi daha sert oluyor. Kahve çekirdeklerinin çeşitliliğini her daim insanlara benzetmişimdir. İnsanlar da tıpkı kahve çekirdekleri gibi, pişmeden evvel çok sert, tatsız ve kokusuzlardır. Bir miktar kahve çekirdeğini 188 derecelik bir ocakta kavurmak kolaydır, peki ya insanlar? İnsanlar için 188 derecelik bir ocağı sevgi ile bağdaştırabiliriz bence. Kavrulmamış kahve çekirdeği içerisinde yatan enfes aromatik tadını, dünyanın her neresinde olursa olsun hemen hemen herkesi mest eden tarifsiz kokusunu o ocak nasıl açığa çıkartıyorsa, sevgi de insanlar için aynı görevi görüyor. Her insanın içerisinde barındırdığı ışığı, enerjiyi, hatta merhameti, güveni dahi sevgi ile gün yüzüne çıkarmak mümkün. Kahve çekirdeğini kavururken dikkat edilmesi gereken bir diğer önemli nokta ise ocağın sıcaklığını kontrol etmek, 188 derecenin üzerine çok da fazla çıkmamaktır. Her şeyin fazlasının zarar olduğu gibi burada da fazla ısınan tava çekirdekleri yakar. Yanan çekirdekler ise bu defa katlanılması güç, kötü bir koku ve ağza alınması imkânsız, acımtırak bir tada bürünür. İnsanlar için de aynı şey geçerli değil midir? Maruz bırakılması gereken sevgi ocağının altı gereğinden fazla harlanırsa benzer acımtırak aroma insanlarda da kolaylıkla gözlemlenebilir. Sevginin fazlasının ne gibi bir zararı olabilir ki diye düşünülebilir belki; ancak sevginin çok fazlası da tıpkı 300-400 derecelerde kavrulmuş kahve çekirdeğine benzer. O insanın sohbetinden elde edilen tat acılaşır, belki de var olan kompleksleri katlanılamaz bir hâle gelir ve içerisinde sessiz sedasız büyüttüğü o şımarık karakter uyanabilir. Kahve çekirdeklerinin demleme veya pişirme işlemine geçebilmesi için kavrulduktan sonra uygun ölçeğe göre çekilmesi gerekir. Başlarda çok mühim gibi görünmese de kahvenin cinsine göre çekirdeğinin ne kadar ince çekildiği de çok önemlidir. İnsanların da aynı kahve gibi o değirmene girmesi gerekir. Yalnızlık gibi, hayal kırıklığı gibi ağır duyguların altında bir müddet iyice ezilmesi, yoğurulması gerekir. Hayatın bir getirisinden dolayı ya da kişilerin kendi seçimlerinden ötürü kimi insanlar o 188 derecelik sevgi ocağında iyice kavrulmadan malum nefret ve hayal kırıklığı değirmeninde dövülürken buluverirler kendilerini. Bu noktada aklıma şu dizeler geliyor: “Sevgisiz yalnızlığın ilk sözü korkudur, ikincisi nefret” (Erbaş 26). İnsan sevilmeden, sevgi fırınında iyice pişmeden, sevgiye yeteri kadar doymadan yalnızlık değirmeninde dövülürse hayatına ışık tutan öncelikli duygunun korku olacağı kaçınılmazdır. Korkunun da zamanla nefreti doğurması da gayet tabii öngörülebilir. Zira nefret denilen duygu çok güçlü bir duygudur. Tıpkı sevgi gibi nefretin de oluşabilmesi için zamana ihtiyaç vardır. Peki bir insan nefret etme raddesine gelene kadar neler yaşar? Neleri sindirir, neleri yok farz eder? Evet, korktuğu şeyleri olmamış farz eder evvela. Hele ki korktuğu şeylerin üstüne bir de yalnızsa ve o da yetmemiş gibi sevgisiz bir yalnızlıkla boğuşuyorsa… O insan sevgi ocağında iyice pişemeden yalnızlık değirmeninde dövülmeye başlayınca ilk etapta o değirmenden korkar. Sonrasında dövülme işleminin bitmesine daha bir hayli zaman olmasına rağmen ondan zamanla nefret etmeye başlar. Böylelikle ilk sözü korku olur o sevgisiz bir yalnızlıktan mustarip kişinin, ikinci sözü de nefrete evrilir. Değirmenden dövülme işlemi de bittikten sonra kahve çekirdekleri bir miktar dinlendirilir. Hafiften tadını acılaştıran bir kokunun da iyice çıkıp havalandırılması, dinlendirilmesi sağlanır. Soğutulur. Tıpkı insanlar gibi. Hayatın sillesini bir tokat gibi bir müddet yiyen insan, her şey yoluna girmeye başladıktan sonra yavaş yavaş normal hayatına dönebilir ancak zamana ihtiyacı vardır. Dinlenmek için, içinde adeta bir kızılcık şerbeti misali yanan, hayata karşı duyduğu nefret ve korku ateşinin soğuması için zamana ihtiyacı vardır. Bu süreç bir müddet bu şekilde devam etmeli ki insan aynı acıyı, aynı yalnızlığı, aynı hayal kırıklığını bir kez daha deneyimlediğinde aynı şekilde canı yanmasın, değirmende dövülmesin. Sıra kahveyi pişirme ve tadımını yapmaya nihayet geldiğinde karşımıza yine bir sürü seçenek çıkıyor: Mocha, cappucino, americano, latte, Türk kahvesi… Her birinin ayrı birer tadımı, ayrı birer içme kültürü mevcuttur. Kimisi kafein oranının yüksek olmasından ötürü tercih edilirken kimisi özellikle soğuk kış aylarında ısınmak için tercih edilir. Öyle ki sadece fal bakmak için içilen türleri bile vardır. Çeşit çeşit çekirdekten çeşit çeşit kavrulma yöntemine, çeşit çeşit değirmende dövülme şiddetinden çeşit çeşit pişirme yöntemine kadar bunca kahveyi tüketmenin envaiçeşit farklı kültürü olması da kaçınılmazdır. İnsanları da tıpkı kahve gibi bu kadar çeşitli kılan asıl önemli sır da burada yatar. Sevgi ile harmanlanma yöntemleri, miktarları; değirmende dövülme süreleri ve yoğunlukları ve diğer bütün faktörler insanların her birinin ayrı birer dünya, ayrı birer sayfa olmasına sebep oluyor. Hem her insanla aynı sohbeti edemiyor oluşumuzun hem de her insanla benzer paylaşımları bu kadar derinden yaşayamıyor oluşumuzun en sahici sebeplerinden birisi de budur bence. Kimi insan espressodur, sadece kaliteli kahveden anlayan yudumlar; kimi insan Türk kahvesidir, sadece kadirşinas sohbetlere değinebilenler deneyimler. Kimisi ise yanık bir çekirdekten demlenmiş acı bir filtre kahvedir, sadece başka alternatifi olmadığından seçenler tarafından tüketilirler. Umut KIZILIRMAK Kaynakça Erbaş, Şükrü. Otların Uğultusu Altında. İstanbul: Kırmızı Kedi Yayınları, 2019. Dilara ERGÜL Gerçek Mutluluk Mutluluk nedir? Tanımlayabilir miyiz mutluluğu? Milyarlarca insanın mutluluğunu tanımlayacak ortak bir kelime bulabilir miyiz? “Mutluluk” kelimesi her insanda farklı çağrışımlar yapar. Bazıları için en sevdiği yemeği yemektir, bazıları içinse yeni bir yolculuğa çıkmak. Hiç beklemediğin bir anda sürpriz bir hediye almak olduğunu söyleyenler de olur, sabahları alarm kurmadan, istediğin saatte uyanmak da mutluluktur. Yaşadıklarımız ve hayata bakış açımız sebebiyle mutluluğun tanımı insandan insana farklılık gösterir. Bu yüzden sınırlayamayız, belli bir kaba sokamayız bu duyguyu fakat belki de mutluluğu mükemmele en yakın şekilde tanımlayabilecek, gördüğümüz anda içimizi ısıtacak, yüzümüzü gülümsetecek bir şeyler vardır. Tıpkı şu meşhur “Home Sweet Home” isimli tablo gibi... Her hatırladığımda içimin o ilk günkü gibi ısınmasını sağlayan bir anım var bu tabloyla. Bundan birkaç yıl önce bir gün internette “mutluluğun resmi”nin olduğuyla ilgili bir yazı görüp heyecanla sayfayı açmıştım. Karşıma çıkan resim ise zihnimde uyanandan oldukça farklıydı. Çift kişilik olduğunu tahmin ettiğim, küçük bir yatak üzerinde kalabalık bir aile vardı tabloda. Bir anne, baba ve altı çocuk. Karanlık, bomboş, perdesi bile olmayan bu evde küçücük bir yatağın üzerinde kocaman bir aile tablosuydu mutluluğun resmi. Camda iki küçük kuş, yatağın hemen yanında bir tavuk... Babanın elinde çatısı delik evden akan sulardan korunmak için bir şemsiye vardı. Bir de babasına sarılmış küçük bir çocuk... Resmi gördüğüm ilk andan beri dikkatimi çeken bambaşka bir şey vardı. Bütün bu yoksulluğun içinde yine de hepsinin yüzündeki o masum gülümseme! Aklımda bu içleri ısıtan aile tablosu varken, bilgisayar tam karşımda açık bekliyordu. Düşünüp duruyordum. Bu resim neden mutluluğun resmi olabilirdi? Bu resmi onlarca resimden farklı kılan neydi? Neden çiçeklerin, ağaçların olduğu bir resim değildi mutluluğun resmi? Neden ışıl ışıl, yüksek binaların olduğu bir şehir manzarası değildi bu duyguyu simgeleyen? Birkaç dakika öylece resme baktım ve düşündüm. Aslında çok da zor değildi cevap fakat tıpkı birçok insan gibi dünyaya at gözlükleriyle baktığım için doğru yanıtın farkına varmam biraz zaman almıştı. Hayat herkese farklı tercihler yaptırıyordu. Günümüzde Avrupa’nın en büyük derdi hangi son model telefonu alacağı iken, Afrika’da su ya da ekmek bulmaktı. Suriye’de ise yaşam ya da ölüm... Ancak insanoğlu daha da bilinçlenmesi gerekirken, hayatın koşuşturması içinde bütün bu önemli durumları göz ardı ediyor. Sabah kaçta kalkacağı, ne yiyeceği, ne giyeceği, nereye gideceği derken dünyada neler oluyor diye düşünmüyor. Kendi derdine düşüyor insan. Küçücük nedenlerle etrafındakileri kırıyor. Elindekinin kıymetini bilmeden yaşıyor insan, bu nedenle zaman zaman mutlu olamıyor. İşte bu yüzden mutluluğun resmi bu tabloydu! Bütün dertlere, yoksulluğa rağmen küçücük yatakta sevdiklerinle birlikte olmaktı mutluluk. En başta söz ettiğim gibi mutluluğu mükemmele en yakın şekilde anlatabilecek şey gördüğü anda içini ısıtmalıydı insanın. Tıpkı bu “Home Sweet Home” tablosu gibi... İnternette gördüğüm bu resimden sonra kendi hayatıma, aileme, çevremdekilere bakışım değişmişti. Bu içimi ısıtan, sıcak aile tablosundan sonra anladım ki mutluluk marka giymek, her istediğini alabilmek değildi. Maddi bir karşılığı yoktu mutluluğun. Peki ama mutluluk neydi? Sevmek, sevilmekti mutluluk. Akşamları yorgun, bitik bir halde eve gittiğinde küçük kardeşinin kapıyı açmasıydı mutluluk, hatta daha kapıda ayakkabını çıkartırken annenin sıcak yemeklerinin kokusunu duyabilmekti. Günün sonunda yaşadıklarını anlatacağın ailenle birlikte evde olabileceğini bilmekti. Tam da Dianna Dengel’in resmettiği gibi karanlık, soğuk 2 bir evde babana sarılarak uyumaktı mutluluk. Yaşadığın her şeye rağmen annenin elini omzunda hissedebilmek, babanın gece uyanıp üzerini örttüğünü bilmek... Kızgınlıkla kalplerini kırsan da yine seni bıraktığın yerde beklemeleri mutluluktu işte! Her baktığımda bir kez daha yüzümü gülümseten “Home Sweet Home”dan sonra fark ettim ki hayatın zorlu koşuşturması içerisinde gerçek mutluluğun ne olduğunu unutmuştum. Tesadüfen internette denk geldiğim bu tablo ise sanki dünyamı aydınlatmıştı. Artık insanlara, yaşadığım olaylara farklı gözle bakmaya başlamıştım. Pireyi deve yapmadan, olur olmaz şeyler için mutluluğumu bozmadan hayatıma devam etme kararı aldığımdan beri yaşadığım her olayda aklımda tek bir şey vardı: Bu hayatta mutluluktan daha kolay elde edilebilecek, daha önemli hiçbir şey yoktu. 3 Erdogan1 Cemre Erdoğan 21102341 TURK 102- Sec. 10 Aslı Uçar 25.11.2014 Bu da mı Şah ve Mat Değil? Özürlü olmadığı sürece bütün canlılar aynı zekâ kapasitesi ve aynı yürek güzelliği ile dünyaya gözlerini açarlar. Yeni doğan bütün canlıların beyinlerindeki kullanılabilir odacık sayısı aynıdır. Ancak doğumdan itibaren; gerek genetik özellikler, gerek ailenin sunduğu fiziki, ekonomik ve sosyal koşullar gerek coğrafi koşullar gerekse de kişilik özelliklerinden olan tembellik veya enerjik ve meraklı olma sebepleri bir araya geldiğinde; kişi beynindeki odaları kullandıkça yeni bilgiler, aktiviteler, kitaplar, filmler, ülkeler, yaşam şekilleri gibi birikimleri depoladıkça var olan odalarına sığamaz, yeni odalar açma gereksinimi duyar ve bu birikimler IQ denilen zekâ seviyesini yükseltir. Zekâ seviyesi yükseldikçe de, insan yüreğinde de zaten var olan ve açıya çıkmak için her an pusuda bekleyen ve insan hayatını güzelleştiren, öngörülerini artıran kendi ve çevresinin hayat yolunu doğru çizmesinin mihenk taşı olan EQ’ sunun yani duygusal zekâsının ve dolayısı ile de hayal gücünün ortaya çıkmasına neden olur. Aksine beynin var olan odacıklarının hiç kullanılmadığını düşünecek olursak; tıpkı evimizdeki her hangi bir odayı hiç kullanmadığımız, girip çıkmadığımız ve temizlemediğimiz zaman toz toprak olacağı, nihayetinde de örümcek ağlarıyla dolacağını bir daha o odaya giremeyeceğimizi ve o odadaki pisliklerin diğer odalara taşabileceğini neticesinde de evin tamamının çöp eve dönüşüp pis kokular çıkartan ve yaşam alanı olmaktan uzak bir mekân olarak nasıl görüyorsak; beynimizdeki odaları da kullanmadığımız zaman aynı şekilde çalışmayan beyninde pis kokular dediğimiz kötülükler saçan, insanları kendinden Erdogan1 uzaklaştıran zavallı bir hale dönüştüğünü görebiliriz. Kullanmadığımız odacıklar yüzünden; ilk doğumumuzda beraberimizde getirdiğimiz ve bize bir lütuf olarak sunulan beynimizi heba ettiğimiz gibi, EQ denilen ve halk arasında gönül gözü olarak adlandırılan her çocukta sonuna kadar açık olan kapılarımızın da kapanmasına neden oluruz. Biz, her birey gibi dünyaya güçlü geldik. Bunu nereden anlıyoruz? Milyonlarca sperm içerisinden birinci gelip, dünyaya gelebilmemiz bile ne kadar güçlü olduğumuzun ilk kanıtıdır ama biz dünyaya geldiğimiz andan itibaren yaptıklarımız veya yapmadıklarımız ile ya bu gücümüzü kaybederiz ya da hayat yolunda daha da güçlenerek gücün ve insanlığın nirvanasına ulaşırız. Milyonlarca sperm içerisinden birinci gelme nedeni belki de takıntılarımızın ilk temel taşıdır. Dünyaya gelmek dünyayı görmek, dünyanın renklerine hâkim olma takıntısı ile koşturarak cenin oluruz. Takıntılarımızı kendimizi ve dünyanın kaderine yön vermemize neden olur. Hitleri Hitler yapan diktatörlük, kan kokusu, sadistlik, ırk takıntısı ve gidişi ve neticesi yanlış bile olsa hayal gücü değil miydi? Hitler’in bu takıntısı kendinin başlangıcını ve sonunu ve de dünya savaşını belirledi. Doğarken yanımızda zekâmızın yanı sıra kodlarımızın içerisinde savaşçı bir ruh ve hayal gücü getirdiğimizi varsayalım. İyi bir satranç oyuncusu olmak için mutlaka akademik düzeyde veya lise düzeyinde eğitim almamız şart değil, okuryazar olmak bile kâfi gelebilir. Satrancın tekniklerini öğreten bir kitap, satranç taşlarını ve hangi taşın hangi görevi göreceğini, tahtanın üzerinde piyonun, atın, filin, vezirin ve filin hamlelerini nasıl yapacağınızı veya yapamayacağınızı beyninize yazarsınız, teknik geliştirirsiniz, gerisi hayal gücü, rakibi çok iyi tanımak ve rakibinize istediğiniz hamleleri yapmaya zorlamak. İyi bir satranç oyuncusu, savaşta iyi bir komutana benzer. Son adıma kadar hesaplar ve düşman kuvvetlerin bütün adımlarını hesaplar yani dağın arka tarafını görür, gördüğü resmi beğenmezse resmi değiştirir ki oraya vardığında istediği manzara ile karşılaşsın. Erdogan1 Satranç zeka, ön görü, hayal gücü ve savaş oyunudur. Satranç kimine göre bir takıntıdır ve karşısındaki oyuncunun takıntılarına odaklanırlar ise karşısındakini yenme olasılığı artar. Rus satranç oyuncusu Kasparov satranç müsabakalarına hazırlanmadan önce satranç yerine, rakibinin takıntılarına yoğunlaşıyordu. Rakibinin takıntılarının ne olduğunu, bu takıntıları nelerin tetiklediğini öğrenip tam müsabaka sırasında rakibine öldürücü darbeyi, istediği ve yanlış hamleler yapmasını sağlayacak takıntılarını tetikleyip şah ve mat yapıyordu. Dumandan rahatsız olup depresyona giren rakibinin karşısında rahat rahat puro içmesi; şampiyonluk maçında şah ve mat demesi bilinen en ünlü psikolojik savaşlarından biridir. Gerçek hayat; satranç tahtası üstünde piyon, at, vezir ve şah adı verilen taşlarla oynanan kazanılan ya da kaybedilen bir oyun değildir. Benzer noktaları vardır; tahtanın üzerinde de yaptığın hamleyi de geri alamazsın, hayatta da yaptığın ya da yapmadığın şeyleri geri alamazsın ve yerine koyamazsın. Her ikisinde de yaptığın veya yapmadığın şeyler keşkelerin olur, ama biri maçtır sadece o anı iki oyuncuyu ve oyun süresini etkiler; hayat dediğin gerçek ise bazen bir kişiyi bazen bir toplumu bazen ise dünyayı etkiler ve süresi belirsizdir. Zekâmızı ve hayal gücümüzü karşımızdaki bir veya birden fazla insana çok fazla ve kalıcı zarar vermeyen minik hilelerle kullanıp hiç mat olmadan, her zaman şah olma dileğiyle. En Yakın Arkadaşım Bana Hocam Dedi Bugün sizlere bir filmden bahsedecektim aslında ama birkaç gün önce en yakın arkadaşımla gerçekleştirdiğimiz tartışmayı anlatmak daha ağır bastı. Şu an ise tartışmadan bir kesit sunarak filmi de aradan çıkartabileceğimi fark ettim. Lafı daha uzatmadan olay gününe gidelim. “…Joker! Bu filmi izledin de mi konuşuyorsun hocam?” diye soruyor. Bana adımla değil de “hocam” diye hitap ettiğine göre epey sinirlenmiş olmalı. Liseden beri arkadaşım, iyi tanırım onu. “Gösterime girdiği ilk gün sinemada izledim hocam.” diye yanıtlıyorum. Altta kalmamak lazım. “O zaman beni anlamalısın. Joker aşağılandığı, şiddet gördüğü, onunla alay edildiği için psikopatlığı seçti. Joker sıradan bir insan değil, aslında bir maske. Makyajı boşa yapmıyor adam, toplumun onu neye dönüştürdüğünü gösteriyor makyajıyla ve eylemleriyle! Yani anti-kahramanlara bakarken biraz daha dikkatli olmak zorundasın.” Böyle saçma bir duruma “Joker sıradan bir vaka,” dediğim için sürüklendik, cümlemi tamamlamama izin verseydi filmi izlemeden konuşmadığımı da öğrenecekti, böyle bir saçmalık da oluşmayacaktı. Kendisi kaşındı. “Seninle gurur duyuyorum,” cevabını verip devam ettim ben de. “Sende anlayamadığım nokta şu: Sıradan insanların senin bu empati yeteneğinden, ilginden nasiplenememesini neye borçluyuz? Joker denen sosyopatı ya da Ted Bundy denen katili anlamaya çalışalım bence de. Bir diktatörü de anlamaya çalışalım. Tamam da bir Kubilay’ı, bir Adile’yi neden anlamaya çalışmıyoruz? Freud’dan rol çalarak bir insanın çocukluğuna kadar inmek için illa onun filminin çekilmesi mi gerekiyor? Joker filmini izlediğimde ben de senin gibi bir ruh hali içerisine girmiştim. Bir insanı anlamak gerektiğini düşünüyordum. Yine tıpkı senin gibi ilgim sadece ünlü psikopatlarla sınırlıydı. Filmden çıktığım gün en yakın arkadaşımla telefonla konuşurken ona terbiyesizlik de edebilmiştim ama. En yakın arkadaşımı dünyadaki anti-kahramanları anladığım kadar anlamaya çalışmamıştım. Sosyopatlarla empati kurduğum kadar onunla da empati kurmaya uğraşmamıştım. Çünkü en yakın arkadaşım sıradan birisiydi. En yakın arkadaşımın filmi çekilmemişti. En yakın arkadaşım aslında kendime rakip gördüğüm birisiydi. O da benim gibi sıradandı ve ben de onun gibi sıradandım: Aynı kulvarda yarışıyorduk. Durum böyle olunca da o sanki anlaşılmayı, hakkında uzun uzun Freudyen çıkarımlar yapılmasını hak etmiyormuş gibi bir saçmalık ortaya çıkmıştı. Joker, Ted Bundy, Amerika Başkanı Kennedy, Alman futbolcu Beckenbauer ve Şener Şen’in sattığı jileti kullanan tüm ünlüler ilgimizi cezbediyor, onlara sanki çocuklarımızmış gibi özel bir ihtimam gösteriyoruz ama en yakınımızdakinin çocukluğuna inme zahmetine girmiyoruz. Sana tartışmamızın başından beri Joker sıradan bir vaka diyorum. Sen ise daha cümlemi tamamlamama bile izin vermeden bana anlayışsız, kafasız bir avanak gibi yaklaşıyorsun. Sen Joker’in tarafını tutuyorsun. Beni de o adamı anlamadığım için onun karşısındaymışım gibi yargılıyorsun. Oysa benim derdim başka.” Tartışma bir yere varmadı. Bir film yüzünden en yakın arkadaşımla kavga etmekten çekindiğim için konuyu zorla kapattım. Oysa ona söylemek istediğim şeyler vardı. Burada dile getirmemde bir sakınca yoktur umarım. Ona şunları söylemek isterdim. “Bak hocam, bizler aslında gerçekten iyi insanlarız. Bundan sahiden de hiçbir şüphem yok. Seninle liseden beri beraberiz mesela. İtiraf ediyorum, hiçbir zaman Aykut neden böyle? diye sormadım kendime. Sende bir gariplik olduğundan değil, yani seni sen yapan şeyleri hiç sorgulamadım ben. Senin çocukluğuna inmedim. Seni bugünlere taşıyan ve sana şekil veren etkenlere eğilmedim asla. Joker filminden sonra bir psikopatı aklamaya çalışmak kanıma dokundu. Joker bence de güzel bir cevap verdi topluma, annesine, herkese. Ben zaten bunlara itiraz etmedim. Ben başka bir sarsıntı yaşadım filmden sonra. O gün seninle telefonda konuştuğumuzda sana terbiyesizlik ettim ben. Harika dostuz, hiç alınmadın bana, teşekkürler ama ben o günden beri en yakın arkadaşımı hiçbir zaman anlamaya çalışmadığımı fark ettim. Joker’i anlamak için utanmasam kütüphane kütüphane dolaşıp Jung başta olmak üzere Adler, Freud hatmedecektim. Konu sen olduğunda ise lafımı söyleyip geçtim. Anlatabiliyor muyum? Joker sıradan bir insan. Joker sıradan bir vaka. Joker bir hiçlik. Bence bu filmden sonra Joker üzerine tezler yazıp duran herkes bir durup düşünmeli. Hiçbirisi eşini, dostunu bu kadar anlamaya ve eşinin, dostunun hatalarını böylesine şevkle aklamaya çalışmamıştır. Hiçbirisi evdeki çocuğunu çözümlemeye bu denli uğraşmamıştır. Evdeki çocuğunu sinemada izlememiştir çünkü. Öyleyse boş ver gitsin, bak ne kolay! Bu durum benim canımı çok sıktı. Senden özür diliyorum ve son olarak şunları söylemek istiyorum: Joker filminin ardından yapılan analizler, hiçbir filmden öğrenemeyeceğim şeyleri öğretti bana. Tüm insanlık örgütlenmiş, adamı aklamaya, anlamaya çalışıyoruz. Sonra da telefonda en yakın arkadaşımıza terbiyesizlik edebiliyoruz. Nedir bu, bana söyler misin? Sence de filmlere konu olan psikopatlardan ve onları yaratan toplumdan, ebeveynlerden daha merhametsiz değil miyiz?” MEHMET AKİF TÜRİstanbul'un Hikâyeleriİstanbul... Binlerce yıllık tarihi ve milyonları