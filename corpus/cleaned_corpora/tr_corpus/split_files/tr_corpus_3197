bile insanlar ve araç sürücüleri bisikletlilere çok güler yüzlü ve saygılılar. Ben ilk defa bir şehirde gerilmeden ve huzurlu yaşadığımı hissettim. Şu an burada, bu kelimeleri yazarken düşünüyorum da sanırım Amsterdam benim için hep düşler ülkesi olarak kalmaya devam edecek. Başak Yirmibeşoğlu 21703240 Hakikatin Ardındaki Kadın İmgesi Bir varmış, bir yokmuş… Masallar varmış içinde kadınlar olan, güzel, narin, tatlı. Fakat, masallar yokmuş içinde kadınlar olan, güçlü, bağımsız, kusurlu, özgür, kurtarılmaya ihtiyacı olmayan. Bu kadınların, bedenlerinden önce ruhları öldürülmüş, kanatları koparılıp, zincirlenmeye çalışılmış. Ama onlar, yine de yüzünü ışığa dönüp, hep bir ağızdan ‘’Ben buradayım ve var olacağım!’’ deyip hakikatin peşinden koşmuşlar… Bir de, kadınlar varmış onlara dayatılan masallardan uyanan. Çünkü, eşitlik için, farkında olup sorgulamak gerekliymiş. Yüzyıllardır masallarla, deyimlerle, nasihatlerle, gelenek çatısı altında masumlaştırılarak dikta edilen çeşitli işkencelerden haberimiz olmazsa ataerkil sistemle nasıl savaşabiliriz? Bu yüzden, tek bir şekle sokulup yok edilirken, günlük hayatımızda, dilimizde olan bu sömürünün farkında olarak toplum gerçeklerini sorgulamalıyız. Cinsiyet eşitsizliğinin en çok olduğu yerlerden biri olan sosyal hayatta, günümüz toplumu kendini modern olarak nitelemesine rağmen, hâlâ kadının yeri mutfak olarak görülüyor. Bunun en göze çarpan örneği, bulaşık deterjanı gibi mutfak malzemesi reklamlarının ana karakterlerinin kadınlar olması. Aynı ev içinde, kadın ve erkek aynı anda işten gelmesine rağmen, ev ve mutfak işleriyle ilgilenen yine kadın oluyor. Aslında, “Kadını götürüp mutfağa ya da süslenme odasına kapatıyor, sonra da ufkunun darlığına şaşıyoruz; kanatlarını kesiyoruz, sonra, uçamıyor diye yakınıyoruz.” (Beauvoir, 120) Kadınların kimlikleri, sadece anne olmaya indirgenerek, onların değeri annelik üzerinden biçiliyor. Anne olmayan yarımdır, söylemleriyle kadınların bedenleri, zihinleri ve yaşayışları toplumun ölçü birimleriyle ölçülüyor. Bir diğer taraftan, sosyal hayatta, toplumun çoğu kesiminde görebildiğimiz erkek çocuğa verilen sonsuz yetki ve kız çocuklarını kısıtlama durumu var. Bu, kadınları sosyal hayatlarını devam ettirmek için yalana zorluyor. Bu düşünce yapısı, ‘’Topluma güvenmiyorum.’’ bahanesi altında, insanların ahlaksız düşüncelerini, psikolojik bozukluk çatısı altında gösteriyor. Böylece ataerkil sistem, toplumu ya da zihniyetleri değiştirmeye çalışmak yerine, kadını boyun eğmeye zorluyor. İş hayatındaki ayrımcılıkların altını çizmek istersek, ilk akla gelen kategori, siyaset. Mecliste kadın sayısının azlığıyla birlikte, kadınlara görev verilirse ancak ‘’ Aile Bakanı’’ gibi konumlarda verilmesi, kadınların, üst düzey yetkiye layık bile görülmemesi, ataerkinin beklenen sonuçlarından birisi. Üstelik insanlar, bir kadın siyasetçiyi, ideolojisine göre değil cinsiyetine göre eleştirip, aşağılıyorlar. Eşit olmayan ücretler ise, iş hayatında kadını izole etmeye devam ediyor. Kadın, ikiyüzlü ahlak çatısı altında, çeşitli bahanelerle yetersiz bulunuyor. Bunun en büyük örneği, ‘’Eşitlik Savaşçısı’’ filminde, eşit kanunlar için savaşan avukat Ruth’ un ‘’Birisi kadınlar avukat olamayacak kadar duygusaldır, dedi bir başkası da sınıfını birincilikle bitiren bir kadın çok şirrettir dedi.’’ (Eşitlik Savaşçısı, 2018) sözleriydi. Eşitlik istiyorsak önce buna kendi dilimizden başlamalıyız. Günümüzde hâlâ, bir doktor, polis ya da herhangi bir meslekten bir kadını görünce, önüne kadın sıfatı koymaktan çekinmiyoruz. Çünkü, bu bakış açısı, o mesleği asıl yapan cinsiyeti kadın olarak görmediği için, ekstrem olarak bunu belirtme isteği duyuyor. Bilim alanında bu kadar başarılı işe imza atmış kadınlar varken, bilim insanı yerine bilim adamı demeye devam ediyoruz. İş dünyasında sadece erkekler olduğu için, iş adamları işlerini adam gibi yapıyor ve işlerinin eri oluyor (!) . Ataerkil düşünce sistemi, kız çocuklarının kendilerini yetersiz hissetmesine neden oluyor. Çünkü, onlar kız gibi yapmanın yanlış olduğunu öğrenerek büyüyorlar. Eril zihniyet, erkek çocuğun sünnet törenini davul zurnayla kutluyor. Fakat, iş kadınlığa ve bununla ilgili şeylere gelince ortalığı fısıltılar kaplıyor. Daha ilk regl olduğunda, kız çocuğuna regl olduğunu saklaması söyleniyor. Çünkü kadınlık ve onunla ilgili her şey ayıp sayılıyor. Bu ve bunun gibi, masum gösterilerek kadının benliğini hiçe sayan normlar, beraberinde sefillikler ve yıkımlar getiriyor. Ama kadının olduğu yerde her zaman mucize ve değişim de vardır. Yıkımlar, yeni başlangıçlar ve umutlar da getirir. Gün gelip de dimdik durmaya çalışırken, yorulursa ruhlarımız, her karanlığın ardında ve her gözyaşının bitiminde sonsuz bir ışık vardır. Yeter ki kanatlarımızı açıp uçacak cesaretin kendimizde olduğunu bilelim. KAYNAKÇA de Beauvoir, Simone. İkinci Cins. İstanbul: Payel Yayınları, 2010. Baskı. Leder, Mimi. Eşitlik Savaşçısı. 2018. Focus Features. Film Dağlı 1 Burcu DAĞLI TURK 102-10 Aslı UÇAR 03 Kasım 2014 Roman (1) YA MADONNA KÜRK MANTO GİYMESEYDİ ? Kürk Mantolu Madonna bence Türk Edebiyatı’nın en etkileyici ve sürükleyici aşk romanlarından biri. Bir yandan kitabı okuyor diğer yandan da kitabın bitmesini hiç istemiyordum. Romanı okumaya başladığımda, hikâyenin pek de yetenekli olmayan Rasim Bey’e ait bir hikâye olduğunu düşünmeye başlamıştım fakat bu düşüncem Raif Efendi’nin özelliklerinin detaylı bir şekilde anlatılmasıyla son buldu. Bu romanda dikkatimi ilk çeken şey yazarın çevre içinde ve bulunulan ortam hakkında fazla detaya girilmeden sadece konu ve kahramanı üzerine yoğunlaşmasıydı. Romanın büyük bölümünün geçtiği Berlin'le ilgili olarak o tarihlerdeki politik ve sosyal yaşam hakkında konuyu dağıtacak ve okuyucuyu konudan uzaklaştıracak hiçbir bilgi yoktu. Sanki yaşanan hikâye çevre ve diğer unsurlardan tamamen soyutlanmış ve sadece Raif Bey ve Maria üzerine odaklanmıştı. Dışarıdan görünüşün insanların özelliklerini ve ruh halini, gerçek değerini yansıtmakta ne kadar yetersiz olduğunu bu romanda bir kez daha anlamak mümkün ve bu gerçek, roman sayesinde bir kez daha çarpıcı bir şekilde ortaya çıkmıştır. Günlük yaşantımızda giyinişi ve davranışları bize benzemeyen insanlardan hep uzak durur, onları tanımak ve anlamak için hiçbir çaba göstermez; bize benzeyen, bizim gibi davranan insanlarla ise ilişkilerimizi devam ettiririz. Aslında bu roman insanlara, onlar gibi davranmayan, ortak özelliklerinin az olduğu kişilere karşı daha anlayışlı ve sevecen davranmaları gerektiğini, insanları dış görünüşleriyle değil iç güzellikleriyle değerlendirmek gerektiğini çok çarpıcı bir şekilde göstermektedir. Romanda ilgimi çeken konulardan biri de karşındaki insandan pozitif enerji aldığında duygu, düşünce ve bilhassa davranışlarının nasıl değiştiği olmuştur. Raif Bey, karşısında ona değer veren bir insan olduğunda bambaşka bir kişiliğe bürünüyor ancak ilk olumsuzlukta bütün olumlu düşünce ve davranışları aniden değişebiliyor. Çünkü o, çok kırılgan ve tamamen kendi dışındaki kişilerden aldığı enerjiye bağlı olarak yaşıyor. Bir diğer çarpıcı özellik ise Raif Bey'in en ufak bir olumsuzluk karşında, olabilecek en kötü şeyleri düşünmesi ve olumsuzlukların nedenini ise her zaman kendi hatalarına bağlamasıdır. Raif Bey, içinde bulunduğu dünyanın gerçeklerinden kendini uzaklaştırma konusunda yetenekli biri ve kendi hayal âleminde yaşamayı tercih ediyor. Ancak karşı cinse ilgi duyması, karşı cinsle ilgili olarak kurduğu hayaller gene de dış dünya ile ilişkili olduğunu gösteriyor. Bence, çok kırılgan olmakla birlikte, utangaç ve çekingen olması ve duygu dünyası onun hayattaki en büyük zaafı. Herkesin içinde utangaçlık ve çekingenlik vardır. Ancak insanların amaçları, istekleri ve elde etmek istedikleri; bu duyguları çoğu zaman yeniyor. Raif Bey esasında yaşamayı, hissetmeyi, aşık olmayı, hayatında iyi işler yapmayı, belki de başarılı olmayı istiyor. Ancak onun bunları elde etmesi tamamen karşındaki insanların ona karşı olan davranışlarına bağlı. Ona iyi davranıldığında daha girişken oluyor, kötü davranıldığında ise tamamen kendini dış dünyaya kapatıp olayları kendi iç dünyasında yaşamayı tercih ediyor. 1 Dağlı 2 İlgimi çeken bir diğer konu ise, olayların akışını değiştirmek için çaba göstermemesi. Sadece çok sevdiği Maria’ya karşı, onu geri kazanmak için çekingence de olsa bir gayreti var. Ama bu gayret Maria’yı geri kazanmasına yetecek cesarette ve etkinlikte değil. Maria ile ilişkisi tamamen sevdiği kadının kontrolünde ve onun duygu ve düşüncelerine göre yönleniyor. Maria isterse ilişki devam ediyor, istemezse duraksıyor. Bu durum, bana eğer bir şeyi çok istiyorsak mutlaka onu kazanmak için çaba sarf etmemiz, emek vermemiz gerektiğini gösterdi. Aksi takdirde insan kendi hayatını, arzu ve isteklerini yönetemez ve sonu Raif Bey gibi olur. Raif Bey, Maria’nın öldüğünü öğrenince hayat onun içinde bitiyor. Yaşamanın tek gayesi olarak bir insanı görmek, fotoğrafın sadece küçük bir kısmına bakmak gibi sığ bir şey. Raif Bey eğer Maria ile Havran’da buluşup bir yuva kurabilse bambaşka bir kişi olacaktı. Aynı Raif Bey, aşkına ulaşamayınca tamamen içine kapalı bir kişi oluyor, içinde bulunduğu dünyadan, hatta eşi ve çocuklarından bile kopuk yaşıyor. Başımızdan geçebilecek benzeri olumsuz olaylara karşı hayata bağlı kalmak ve olayın etkisini en aza indirerek kendimize yeni bir başlangıç yapmak adına gerekli iradeyi göstermek gerektiği gene benim bu romandan çıkardığım bir ders olmuştur. Maria’nın davranışlarından geçmişteki olumsuzlukların onun üzerinde ciddi bir baskı ve kuşku yarattığını, bu nedenle yeni ilişkilerinde çekingen davrandığını söylemek mümkün. Onun bu çekingen ve kuşkucu tutumu, Raif’i çok sevse de, ilişkilerini zaman zaman kopma noktasına getiriyor. Her ne kadar geçmişten ders almamız gerekiyorsa da, yeni ilişkilerimize geçmişin olumsuz etkilerini yansıtmamaya özen göstermek gerektiği, her yeni ilişkiye geçmişi unutarak yeni ve temiz bir sayfa açarak başlamak gerektiğini düşünüyorum. 2 ŞU AN Zaman; herkes tarafından bilinen ama bir o kadar da kimse tarafından tam olarak açıklanamayan karmaşık bir kavramdır. Günümüzde zaman; modern fizikçiler tarafından, boyutu olmayan ve ölçülebilen bir süreç olarak tanımlanmaktadır. Fakat bana göre zaman, insanlığa geçmiş, günümüz ve gelecek arasında bağ kurmaları için bahşedilmiş ama kimsenin tam alamıyla onu doğru kullanmasını beceremediği aslında hiç de karışık olmayan bir kavramdır. Neden mi? Çünkü biz insanlar doğar yaşar ve ölürüz. Maalesef acı gerçek bu. Önemli olan ölene kadarki bu süreyi, kısa uzun farketmez, nasıl kullandığımızdır. Salvador Dalinin “ Eriyen Saatler” isimli tablosundaki saat figürleri bana zamanın gerçekten sürekli akan, hiçbir mevsimde kurumayan bir nehiri andırıyor. Bu nehir geçmiş, günümüz ve geleceği birbirine bağlayan bir yoldur aslında. Dağın tepesinden eteklerine ordan da ucu bucağı olmayan bir okyanusa akar. Biz insanlar da bu nehrin içinde yaşamaya çalışan ordan oraya savrulan balıklarızıdır. Peki biz bu nehri nasıl kontrol edebiliriz? Durum şöyle ki biz bu nehri hiçbir şekilde kontrol edemeyiz ama onun içinde savrulmadan yaşamayı öğrenebiliriz. Nasıl mı? Anı yaşayarak. Günümüzde çoğu insan ya geçmişe bağlı yaşıyor ya da kafasında sürekli “yarın” düşüncesiyle yaşıyor. Peki hangimiz “ Anı yaşamak, günü yaşamak” sözlerini sürekli gün içinde çevresinden duymamıza, sosyal medyadan görmemize rağmen bunları hayatımıza uyguluyoruz? Gerçek şu ki aslında hiçbirimiz uygulamıyoruz. Şu an sanki anı yaşamak çok kolay olduğunu düşünüyormuşum ve her gün sanki o güne odaklanıyormuşum gibi gözükebilir ancak yazdıklarıma bakmayın, ben de her gün anı falan yaşamıyorum. Çünkü benim de herkes gibi düşünecek çok şeyim var; derslerim, hayatım, ailem… Fakat son zamanlarda şunu fark ettim ki bütün bunları düşünürken anı yaşamayı unutuyorum ve bu zaman denilen nehir çok hızlı akıyor. Kendimden örnek vermek gerekirse, altı yaşımda evimizin balkonunda bisiklet binmeyi öğrendiğim günü, kardeşimin doğduğu günü, yedinci sınıfta herkes hayalindeki üniversiteyi söylerken “ Aman daha üniversiteye çok var.” dediğim günü ve diğer bir çok günü hatırlıyorum da zaman cidden çok hızlı geçiyor. Şu an hayatımda ilk defa ailemden uzak , doğup büyüdüğüm şehirden uzak, tek başıma kendi ayaklarımın üstünde durmaya çalışıyorum ve aklımda hep geçmişte neler yaşadığım, gelecekte neler yapacağım var. Bunlar aslında bi bakıma çok güzel. İnsan geçmişinden hiç bir zaman tamamen kopmamalı çünkü yaşadıklarımız bizi biz yapan şeylerdir; aynı zamanda insan gelecekten de hiç bir zaman ümidini kesmemelidir çünkü gelecek bizim geleceğimizdir, onun hakkında tabi ki de planlamalar yapmalıyız. Fakat bu ikisini bu kadar düşünürken niye ikisinin arasındaki “şu anı”sürekli ihmal ediyoruz? Sürekli bi an önce büyüyeyim, üniversiteye gidip sonra mezun olayım ,işe başlıyım diyor ve hersey hemen bitsin istiyoruz. Aynı zamanda ironik bir şekilde bazen öyle zamanlar geliyor ki ,bu durmadan akan zaman denen nehir dursun istiyoruz. O anda sonsuza kadar kalalım istiyoruz çünkü o anın bir daha gelmeyeceğini gayet iyi biliyoruz ve genelde o an mutlu olduğumuz, o anda bulunmaktan keyif aldığımız bir an olduğu için bitsin istemiyoruz. Sizce de çok hızlı ve zevk almadan yaşamıyor muyuz hayatımızı? Bir gün bir klüp etkinliğinde etkinlikteki bir kadın yanıma gelip bana “ Sende merdivenleri çok çabuk tırmanmak isteyen bir kız görüyorum. İlerlemek için bu kadar acele etme zaten zaman hızlı geçip gidiyor.” dedi. Etkinlikten sonra kadının bu sözü üzerine çok düşündüm ve fark ettim ki gerçekten de her şey hemen bitsin, her şeyi bir an önce öğreniyim istiyorum. Oysa bu o kadar yanlış ki. Şu an içinde yaşamakta olduğum anlar bir daha gelmeyecek. Lise hayatıma ait fotoğraflarıma dönüp bakıyorum, o kadar çok eğlendiğim zaman olmuş ki keşke o zamanlarda eğlendiğimin farkına varsaydım ve bulunduğum durumdan hoşnut olsaydım. Bu yüzden bundan sonra bir karar aldım. Artık bulunduğum zamandan memnun olmalıyım ve o ana odaklanmalıyım. Yoksa gelecekte geriye dönüp baktığımda daha çok “ Keşke” diyeceğim. Salvador Dalinin “ Eriyen saatler” isimli tablosu bana zamanın çok değerliği bir kavram olduğunu ve onu boşa harcamamız gerektiğini yoksa içinde savrulan balıklar olmaktan asla kurtulamayacağımızı hatırlattığı için seviyorum. Hepimizin hayatımız ne kadar zor olursa olsun bize verilen zamanı düzgün kullanmayı öğrenmeliyiz yoksa geriye dönüp baktığımızda pişmanlıktan başka bir şey kalmayacak. Anı yaşamak ne kadar zor gözükse de inanın hayattan zevk almanın ve bize verilen süreyi en iyi şekilde değerlendirmenin yolu budur.MERVE ÖZEL 21301579 TURK101-027 YASAK AŞK Bir roman düşünün; sizi geçtiği dönemde yaşatsın, roman karakterleriyle o kadar bütünleşin ki onlardan biri gibi düşünüp davranmaya başlayın. Hele de bu roman o dönemin en zengin ailelerinin şatafatlı yaşantılarında nefes bulursa, o kitabı yaşamayı kim istemez? Halid Ziya Uşaklıgil’in romanlarından biri olan Aşk-ı Memnu(günümüz Türkçesinde Yasak Aşk), okuduğumda beni en çok etkileyen romanlardan biri olmuştur. İlk okuduğumda beni görkemli yalılar, süslü kıyafetler ve akıl almaz kumpaslarıyla etkileyen bu roman daha sonra ise yaşattığı birbirinden farklı karakterleriyle beni etkilemeyi başarmıştır. Her şey ellili yaşlarında, tabiri caizse tam bir İstanbul beyefendisi olan Adnan Bey’in Firdevs Hanım’ın küçük kızı Bihter’i görüp beğenmesiyle başlar. Firdevs Hanım ve kızları Peyker ve Bihter, o dönem yaşadıkları sosyete hayatında ‘‘Melih Bey takımı ’’ olarak hafifmeşrep ve rahat tavırlarıyla bilinirler. Firdevs Hanım’ın ihanetini gören kocasının kalp krizi geçirip ölmesi üzerine olan biteni kendi gözleriyle gören Bihter, annesinden yıllarca bu yüzden nefret eder. Babasının annesinin ihaneti yüzünden ölmesi herkesin kaldırabileceği bir şey değilken Bihter’in güçlüyü oynayıp bu kadar rahat kaldırması, cenazesinde bile ağlamaması Bihter’in favori karakterim olmasındaki başlıca sebeplerden sadece bir kaçı. Bunun üzerine borç batağında olduklarını öğrenen Firdevs Hanım tabi ki soluğu varlıklı koca olarak gördüğü Adnan Bey’de buluyor. Fakat Adnan Bey’in hislerinin Bihter’e olması Firdevs Hanım’ı ilk etapta şok etse de adama o kadar hayat güvencesi olarak bakıyor ki öncelerinde karşı çıksa da daha sonra bu evliliğe onay veriyor. Bihter ise babasının ölümünden sorumlu tuttuğu annesini sinirlendirmek için Adnan Bey’le evlenmeye karar veriyor. Ben bu durumda her zaman zarif ve beyefendiliğini koruyan Adnan Bey’in o kadar masum olmadığını düşünüyorum. Yani ellili yaşlarının ortasında ki bir adamın yirmi iki yaşındaki bir kızı kendine eş olarak gözüne kestirmesi bana pek normal gelmiyor. Bu durum belki de Adnan Bey’in yüksek öğrenimli bir holding sahibi olmasından dolayı modernlik adı altında kendini hiç sorgulatmıyor. Evlendiklerinden iki sene sonra zamanla Adnan Bey’den ve evliliklerinden sıkılmaya başlayan Bihter o dönem aynı yalıda yaşadıkları Adnan Bey’in yeğeni Behlül ile görüşmeye başlıyor. Behlül amcasının karşıladığı hayatıyla her şeye sahip olduğundan dolayı eski eğlence hayatı artık onu sıkmaya başlıyor ve yeni arayışlara geçiyor. Açıkçası Bihter ve Behlül’ün yakınlaşması beni hiç şaşırtan bir olay olmadı. Yaşlarının birbirine çok yakın olması aynı zamanda ikisinin de çok alımlı, güzel, yakışıklı olmaları ve aynı evde akrabalık bağı olmadan yaşamaları büyük tehlike unsurlarıydı. Fakat kimse bilmeden ve duymadan bunu o kadar zaman sürdürmeleri beni şaşırttı doğrusu. Bence bu çoğunlukla, Adnan Bey’in Bihter’e büyülenip gözünün başka hiçbir şey görmemesinden kaynaklanıyor. Evin çalışanı Beşir’in onları yakalaması üzerine Adnan Bey’e söylemeye cesaret edememesi de bunu doğruluyor. Adnan Bey’in küçük kızı Nihal’in tavırları kitabın başından beri hiç hoşuma gitmedi. Sadece aile, özellikle baba odaklı yaşaması ve şımarık tavırları beni en çok rahatsız eden şeylerdi. Romanın sonlarına doğru kendine çeki düzen verip olgunlaşsa da içinde ki çocuksuluğu tam olarak içinden atamadı. Behlül’e olan sevgisini hep gizlemeye çalışıp kendine bile itiraf edemeyen Nihal, başta Behlül’le arasında geçenler şaka ve mümkün değil gibi gözükse de Behlül’ün Bihter’den sıkılması üzerine ona yoğunlaşması ve evlenmeye karar vermeleri beni çok şaşırttı. Kardeş gibi büyüyen, aralarında akrabalık bağı olan iki insan nasıl olur da birbirine o gözle bakarlar ve buna Adnan Bey gibi bir adam onay verir bende hala soru işareti olarak kalan sorulardan bir kaçı. O dönemin eğitimli, zengin insanlarının böyle şeylere karşı çıkmasını beklerdim. Bundan dolayı roman bazı bölümlerinde kafamı karıştırdı fakat sürükleyiciliğiyle okutmaya devam ettirdi. Romanın sonunda ise Nihal ile Behlül’ün evleneceği gün her şeyin ortaya çıkması üzerine Bihter’in kendini vurup öldürmesi tam olarak ondan bekleyebileceğim türden bir hareketti. Güçlü ve yenilmez karakterini bir kez daha ortaya koyan Bihter herkesin olanları öğrenmesiyle yaşamaktansa intiharı tercih etti. Benim gözümde tam bir korkak olan ve aslında Bihter’i de o noktaya kendi sürükleyen Behlül ise kaçmayı tercih etti. Sürükleyici ve akıcı bir anlatımı olan Aşk-ı Memnu, okuduğum en güzel romanlardan biri olarak ismini hafızama kazıttı… Teşekkürler… Sena Uysal GERÇEK AŞK Bir sinemasever olarak aşk filmlerini izlemek bana ayrı bir zevk vermiştir hep. Gerçek hayatta hiçbir zaman bulamadığım aşkı ve göremediğim aşkları filmlerde iki saatliğine bile olsa görüyor olmak beni mutlu ediyor. Bunlardan biri de son zamanlarda izlemiş olduğum filmlerden biri olan orijinal adıyla “A Walk to Remember” ya da çevirisiyle “Uzaktaki Anılar”. Film aslında tabiri caizse alışkın olduğumuz Yeşilçam filmlerini aratmıyor. Okulun yakışıklı ve gözde serserisi bir yandan da güzel ve saf bir kız. Oğlan beklenmedik(!) bir şekilde kıza aşık olur… Tüm Türk filmlerinin sonundaki gibi; fakat bunda beni etkileyen şey konudan çok oyuncuların bana hissettirdiği duyguydu. Gerçek hayatta yaşanılması zor bir aşkı yaşıyor iki gencimiz. 18 yaşındaki gençlerin büyük ve tutkulu aşkı. Şahit olanınız vardır belki ama ben olmadım ne yazık ki. Daha kendimizi çözememişken bir başkasının hayatında olmak kolay şey değil. Aşk, iki kişiliktir ve büyük sorumlulukları da beraberinde getirir. Tek kişilik yaşayamazsınız çünkü aşk demek benim için bir bedende iki kişi olabilmek demek. Hayatta herkes için değişen birçok farklı zorluklar var. Filmde bu an genç oğlanın âşık olduğu kadının kanser olduğunu öğrendiği andı. Siz kendinizden bile çok sevdiğiniz birinin kanser olduğunu ve yaşamak için az bir süresi kaldığını öğrenseydiniz ne yapardınız? Ondan daha çok üzülür, bu hayata lanet eder ve kendinizi de onunla birlikte öldürmeye mi çalışırdınız yoksa tüm acılarınızı içinizde bastırır ona son günlerinde yaşayamadığı güzellikleri yaşatarak ve hayallerini gerçekleştirmeye çalışarak mı harcardınız? Eminim birçok kişi buna bende dâhilim birinci seçenektekini yapardık. Sevdiğiniz birini kısacık bir süreye sığdırmak kolay değil ama Landon bizler gibi kolaya kaçmadı. Sevdiği kadının son günlerini ona hayallerini gerçekleştirerek geçirdi. Oysaki çok farklılardı biri zengin biri fakir biri dindar bir ailenin evladı biri başı boş yetiştirilmiş. Fakat hiçbiri onların bir araya gelmeleri için bir engel olmadı. Gerçek aşkı bulduysanız onu asla bırakmayın, sımsıkı sarılın diyorlar. Benim için gerçek aşk tek taraflıdır ne yazık ki filmlerde gördüğümüz gibi olmadığını biliyorum çünkü. Çok küçüktüm aşkın tanımını ilk defa lisede bana âşık olduğunu söyleyen bir arkadaşımdan duymuştum. Birini çok seversin ama o bir başkasını sever tabii onun sevdiği de bir başkasını sever işte aşk böyle bir şey zaten demişti. O zamanlar ne dediğini anlayamadığım hatta anlamak istemediğim arkadaşımın ne kadar da doğru söylediğini anlıyorum bugün. Sevgi iki taraflı ama aşk tek çünkü imkânsızı sevmenin adı oluyor kendisi. Filmlerde yaşanılan büyük aşkların, mutlulukların aksine bizim tanımladığımız aşkın içinde hep bir acı ve hüzün var. Bu durum beni kimi zaman aşk filmleri izlemekten uzaklaştırsa da yine de aşka olan merakımdan alıkoyamıyor. Merak ediyorum âşık olsaydım eğer bu kadarına cesaret edebilir miydim, aşk için ne yapmak gerekiyor veya âşık olduğumuzu nasıl biliriz? Uzaktaki Anılar’ı izlerken bu sorularıma cevap aldım. Yaşamayı unuttuğumuz bu duygunun aslında gerçek anlamıyla yaşanabilse ne kadar değerli olduğunu gördüm bir kez daha. Son zamanlarda gösterime giren bazı aşk filmlerinin bir sonu olmayışının aksine Uzaktaki Anılar ne kötü bir son ile ne de mutlu bir son ile bitiyor. Genç kız kanser nedeniyle ölüyor ama oğlan onu, hatıralarını asla unutmuyor. Onu, yapmak istediği ama yapmaya ömrünün yetmediği şeyleri, kendisi yaparak yaşatmaya devam ediyor. Aşk böylesine fedakârlıkları gerektiriyor. O kişiyi sevmek yetmiyor onunla birlikte tüm zorlukları göğüslemek ve onun için her şeyi yapabilmeye her an hazır olmak gerekiyor. Bunu yapabilenler aşkta mutlu sona erişiyor. Pes edenler ya gerçekten sevmediği için ya da hazır olmadıkları için yarı yolda tükeniyorlar çünkü büyük aşklar küçük yüreklere sığmazlar, taşarlar… CEHALET ERDEMDİR? Acaba bildiklerimin çoğunu bilmeseydim ne olurdu? Parayı bilmeseydim para konusunda rahat bir insan olmaz mıydım? Veya gelenek bilmeseydim gururlarından arınmış tarafsız bir insan olabilir miydim? Güncel haberler konusunda bilgisiz olsaydım ülkemde daha rahat ve dertsiz yaşayabilirdim belki. Forrest’ı ilk gördüğümde zekâsı düşük olduğu için ona acımıştım. Ancak film ilerledikçe anladım ki eğer normal insanların hayatlarını ve düşüncelerini kavrayabilseydi, içinde bulunduğu acıdan çok daha fazlasına maruz kalacaktı. İnsanlar tabiiki toplumda zekâ derecelerine göre sınıflandırılmıyor. İnsanların düşünce yapıları ve akıllarının kuvvetli olarak çalıştığı alanlara yönelmeleri ise son derece doğaldır. Verilen emirleri yerine getirebilen, dış dünyaya pek ilgi duymayan Forrest gibi bir adam için mesela er olmak bence insanın doğuştan ve hayatı boyunca getirdiği fiziksel ve zihinsel yeteneklerin sonucudur. Her insan toplumda kendi payına düşeni içgüdüsel olarak yerine getirir. Görevlerini aksatanlar ise toplumun iş gücünü kırar ve onu aşağıya çeker. Herkesin patron olmak istediği bir toplumda mesela bir sürü iş, onu yerine getirecek uygun eleman olmadığından aksar. Peki, ben neden çok bilmenin faydalı olmadığını düşünmeme rağmen öğrenme isteğimden bir türlü vazgeçemiyorum. Bilmenin bana getireceği zorluk ve hüznü bile bile öğrenmekten bu kadar zevk aldığıma göre öğrenmede haz içeren bir kısım olmalı ve bu kısım bilginin getirdiği acıdan kat kat fazla olmalı. Bir durum hayal etmeye çalışalım şimdi. Bir insan olsun ve kafasında hiçbir soru işareti bulunmasın. Hayatı boyunca karşılaştığı şeylerin ötesine geçmesin. Bu kişi rahattır. Üstüne kafa yorması ve kendini zihinsel olarak zorlaması gereken fazladan bir durum yoktur. Bilmemenin mutluluğu içindedir. Peki ya bu kişi yeni bir durumla karşılaşır ve onu ilk anda tanımlayamazsa ne olur? Merak eder, sorular sorar. Artık bilmeyen hâlinden uzaklaşmıştır. Merak etmenin çileli yoluna girmiştir. Cehaletin mutluluğu sona ermiştir ancak önünde kendini rahatlatabilecek iki yol vardır. Birincisi, soru sormayı bırakıp gördüğü her şeyi reddedebilir. Ya da soruların cevabını bulup merak etmenin acılarından kurtulur fakat bu sefer de bilmenin yükü altına girer. İlk yol öğrenmeye karşı duran insanların kolayca seçebileceği bir yoldur. Ancak ben ikinci yoldan zevk alan bir insanım. Merak ettikçe yükü ağırlaşan, cevap buldukça yükü hafifleyen bir insan. Bilmeyen insanın mutluluğu aslında görecelidir. Neye üzülmesi gerektiğini bilmediği için mutlu gibidir aslında. Bir referans noktası olarak düşünülebilir. Öğrendiği bilginin altında ezilen bir insandan mutlu, öğrenmenin hazzına varabilmiş bir insandan mutsuzdur bence. Cehalet ve mutluluk kavramlarının ilişkisini incelerken kafama takılan bir soruyu paylaşmak istiyorum: Bu ana kadar bilmeyen ama anlayan insanların durumunu inceledim, acaba farklı senaryolarda mutluluk nasıl olurdu? Mesela bilen ama anlamayan bir insan mutlu mudur? Ya da bilmediği bir durumla yeni karşılaşmış anlamayan insan, merakın çileli yolundan nasıl çıkıp kendini tekrar rahatlığın kollarına atabilir? Bu sorular basitçe “Anlamıyorsa takmasın kafasına, unutur zaten” gibi cevaplarla geçiştirilebilir ve toplumdaki insanların durumu bu olabilir.Bunun üstüne düşünmek ve zihnimden bir sonuca ulaşmış olmak beni tatmin etmeye yetti açıkçası. Sadece soyut düşünerek merak ettim, dertlendim ve bilgiye ulaşarak rahatladım. Yani zihnim bile bu döngüye girmek istiyor olmalı ki beni durduk yere merak ettiriyor.Bu sürecin bana kazandırdıkları nedir peki? Veya böyle bir kazanç söz konusu mu? Eğer boşuna bu sürece girip çıksaydım büyük olasılıkla evrimin getirdiklerine karşı çıkmış olurdum. Demek ki çileli yolu seçen mazoşist bir beynim var. İnci Şevval Aksoylu Ben Alışmak İstemiyorum Her gün ölmeye devam eden canlarımız için... Geçtiğimiz on günde en çok duyduğumuz şey alışmak sanırım, alışıp yollarımıza devam edebilmek. Devam etse de duramıyor, sorgulamaktan kendini alamıyor insan. Ne kadar doğru sanki kimse boşuna ölmemiş,kimse hayatını kaybetmemiş ya da kimse bizi terk etmemiş gibi davranıp yola devam edebilmek? Ben edemiyorum, etmeyeceğim, etmek istemiyorum. Kalbimde, ruhumda ve beynimde gidenlerin gidişlerinden ötürü açılmış o kocaman yarayı unutup hayatıma devam etmek istemiyorum. Ben yok yere canını kaybeden insanların öldüğünü kabullenmeye alışmak istiyor, ama ölüm nedenlerine alışmak istemiyorum.Her gün meydanlarda birisi çıkıp diyor ki, o ölmedi bu ölmedi aramızda yaşıyor, ben ölenlerin öldüklerini kabullenmek, üstüne de bir daha ölmesinler diye, ölmeyelim diye alışmak istemiyorum. Bizlere her bir gün alışmayı dayatan vahşi sistemin kölesi olmak bana son derece ahlak dışı geliyor. Düşünsenize, bir ülkenin başkentinde yok yere bombalar patlıyor, insanlar ise oturmuşlar evlerinde televizyonlarındaki değerli(!) programları izliyor,kendilerini böyle avutuyorlar. Yeri gelince de o ölmedi,bu ölmedi. Ölmediyse de sen kendini alıştırdığın için, sen onların ve diğer yüzlercesinin hayatlarını yitirmelerine alıştığın için ölüyorlar. Bu durumu tam olarak Ali Lidar'ın değerli blog yazılarından oluşturduğu kitabı Z Raporunda yazdığı bir kısımda görebiliyorum, o kısım ise tam olarak şöyle: "...Alışmaya çalışıyoruz, görmezden gelelim diyoruz, sövmeyelim,olabildiğince her şey normalmiş gibi davranalım diyoruz. Gönüllü deliliğe talibiz neredeyse, bir şey dediğimiz yok. Bu Tarz Benim izleyip, Ütopya izleyip, Survivor falan izleyip oyalanmaya çalışıyoruz..."(Lidar 98) Survivor, tam olarak Survivor, otuz yedi can yitip giderken kimsenin aldırış etmeyerek izlediği o program; o da tarihin kara defterindeki sayfaların birine yazılacak muhakkak. Bir yandan da ülkedeki bu durumun değişip değişmeyeceği konusunu merak etmekten kendimi geri alamıyorum. Sanırım değişmeyecek, bir ülkenin durumunu belirleyen en önemli şey kesinlikle halkıdır ve bizim insanımızın kafa yapısı değişmedikçe ne yazık ki bombalarla, acımasız biçimlerde öldürülmeye devam edecek hatta daha da korkuncu buna alışmaya devam edeceğiz, ettirecekler. Birisi çıkıp diyecek ki “Terörle yaşamaya alışmamız lazım.” ve bizler de onu dinleyeceğiz,bir Pazar gününün sonunda evlerimizdeki o zehirli kutulardan bize sunulan dolmaları yemeye devam edeceğiz. Peki düşünenlere ne olacak, arkada bırakılmışlara neler olacak? Cevap basit; kafayı sıyıracaklar,tıpkı Ali Lidar’ın dediği gibi: “Sanırım benim sorunum bu. Tek tek insanlara,şeylere,alışılmış hatta kanıksanmış durumlara üzüle üzüle kafayı sıyırıp çıktım. Hata yaptım.İnsan içine hiç çıkmayacaktım.”(Lidar 113). İşte bu noktada “Cogito ergo sum(düşünüyorum,öyleyse varım)” aniden “Cogito ergo aegrotus(düşünüyorum öyleyse hastalıklıyım)” olacak. Düşünmekten hasta olacaklar, sonunda da kendilerini iteleyecekler insanlardan olabildiğince uzağa, ancak bilecekler; alışmak demek öldürmek demek, alışmayacaklar o yüzden. Eğer kişiselleştirecek olursam, alışmayacağım, gerekirse olabildiğince uzağa gidecek ancak yine de alışmayacağım. Uzağa gitmek demişken, iyi bir çözüm mü gerçekten bilmiyorum;belki de gidilen uzağın niteliği belirleyecektir elimizdeki çözüm yönteminin iyi olup olmadığını.Gidilen yerde neye alışılıp neye alışılmadığını ya da neyin kabullenildiğini de iyi bilmek gerek.Belki de iyi olan çözüm, kalmak ve çekilen acılara karşı tepkisizleşmektir kim bilir.Bana göre ise insan olabildiğince uzağa gitmeli, insanların üzerine bombaların yağmadığı, herkesin kafasını yastığına koyduğunda “güven”de olduğu bir yere,konuşmadan anlaşılabileceği ve hepsinden önemlisi de canının Survivor’dan önemli olduğu yere gitmeli. Bombaların yağmadığı demişken, hatta yağmak demişken, az önce sayılanların üstüne bir de yağmuru güzel yağan bir yere gitmeli insan, tıpkı Ali Lidar’ın ilk cümlelerinde belirttiği gibi : “Gidelim buradan... Göğsünü sıkan,içini daraltan o laneti geride bırakıp gidelim. Burada yağmur bile güzel yağmıyor artık. Yağmuru güzel yağan bir yere gidelim.”(Lidar 1) Kaynakça 1)Lidar Ali.Z Raporu.İstanbul:İthaki Yayınları Ltd. Şti. Birinci Baskı:Şubat 2016. Dilara Halavurt – 21602151 Acının Rengi Yok Kuzey Irak’ın kavurucu sıcaklarında yedi bordo bereli… Filmin sonunda sadece dört tanesi hayatta kalıyor. Orta Doğu’nun kanını ve vahşetini bütün çıplaklığıyla gördünüz mü hiç, yoksa sadece BBC’nin size anlattığı kadarıyla mı yetiniyorsunuz? İnsanlar ölüyor Orta Doğu’da. Kürtler, Ezidiler, Türkmenler, yaşlılar, çocuklar… Köyler hatta köylüler yakılıyor. Çocuklar işkence görüyor. Kadınlar onlarca barbar tarafından tecavüze uğruyor. Hemen sınırımızda, Gaziantep’ten iki yüz kilometre ötedeler. Suriyeliler bizim için dert, Türkmenler sorumluluk. Türkiye’ye kendi vatandaşları sığdı, kaldı Suriyeliler diyorsunuz değil mi? Kulaklarınızı tıkayarak durdurur musunuz vahşeti? Siz görmezseniz ölmüyor mu çocuklar? Bir filmin beni ağlatabilmesi için çok çabalaması gerektiğini düşünürdüm. Hiçbir kurgu beni ağlatamazdı. Dünyada ağlanacak bu kadar acı varken, filmlerde kurgulanan gerçeklikler için ağlamak yapmacık ve acınası geliyordu. Dağ filminde ağlamamın nedeni de buydu. Film gerçekti. Karakterler, şimdi dışarı çıksanız karşılaşacağınız her insandan daha gerçekti. Acılar hepsinden daha gerçekti. Kurşuna dizilen siviller, işgal edilen köyler ve köyle birlikte ateşe verilen insanlar. Dini gözlerine perde edip, kendilerini mücahit olarak niteleyen insanların, onlarla aynı tanrıya tapan insanlara acı çektirmekten zevk alışı ve insanlığın kendini bayramlar, kutlamalar ve partilerde kaybetmesi. Beni ağlatan kurgu değil; görmemek için gözlerimi, duymamak için kulaklarımı kapattığım gerçekliklerdi. Beni ağlatan karanlık ve sıcak Orta Doğu çöllerinde çürüyüp, kurtlanan insan bedenlerin varlığıydı. Dağ filmini izlerseniz ve olur da izleyecekleriniz ideolojilerinize ters düşerse, bir daha düşünün. Belki sizin gibi düşünüp, filmde faşizm propagandası yapıldığı eleştirisini boy boy yazan köşe yazarları olacaktır. Türk Silahlı Kuvvetleri’ne adanmış bir film olması gereğiyle çokça ordu ve asker övgüsünün varlığı doğrudur. Ancak Türk Silahlı Kuvvetleri, tek amacı Türkiye Cumhuriyeti’nin bütünlüğünü ve vatandaşlarınının güvenliğini sağlamak olan bir grup askerden oluşuyorsa, icra ettikleri görev övgüye layık değil midir? Üstelik bir çıkar gözetmeyen, gönüllü komandolardan kurulmuş bir timin kendi toprakları dışında, kan ve vahşet saçan DAEŞ terör örgütüne karşı Kürt, Ezidi, Türkmen ayırmadan masum herkesi savunmasını konu alan bir film, ne kadar faşizm propagandası yapabilir? Bir kereliğine olsun bırakın fikirlerinizi şu ideoloji adını taktığınız “-izm”li kavramlara sıkıştırmaya çalışmayı. Dünyada komünistler, faşistler, Marksistler, anarşistler, muhafazakarlar yoktur. Dünyada iyi insanlar ve kötü insanlar vardır. Kötülerin yaptıklarına kulak tıkamaktansa, kötülükle savaşmaya gücünüz yoksa bile, dönün de bir kere iyileri takdir edin. Korkularını, kimsesizliklerini ve çaresizliklerini dünyaya duyuramayan insanların hikayesini anlatıyor Dağ. Korkularını ve çaresizliklerini duyalım, karanlıklarına aydınlık olalım diye. Ağlayanını da gülenini de bağrımıza basıp, tek yürek olabilelim diye. Fikrimiz, görüşümüz, mesleğimiz ne olursa olsun, bu vatanı sevelim diye. Çünkü bilirsiniz, dünyanın kurtlar sofrasında, sayısız güçlü ve zengin devlet arasında, Türkiye Cumhuriyeti’nin ayakta kalabilmesi mucize değildir. İnanç ve cesaret bu milleti her defasında daha sıkı kenetlemiştir birbirine. Ve bir millet inanırsa kendisine, onun karşısında ne başka devlet durabilir, ne de başka millet. Bu ahval ve şerait içinde, ne düşüneceğinizi ve neye inanacağınızı size ben öğretemem. Ama isterim ki söylediklerime kulak verin. Sizin olmayan acının da acı olduğunu bilin. Size dokunmayan yılanın, elbet bir gün size de dokunacağının farkında olun. Sarabildiğiniz yarayı sarın, dindirebildiğiniz acıyı dindirin. Yüzünü güldürebildiğiniz her çocuk bir kazanç ve daha iyi bir dünya için bir adımdır. Çünkü unutmayın, dünyada iki tür insan vardır ve zor günlerde iyi olmamak kötü olmak anlamına gelir. Pınar Ayaz İKİ EVRENDE AYRIMCILIK Her insanın hayatın stresinden bunaldığı anlarda gerçeklikten biraz olsun uzaklaşabilmek için sığındığı bir hobisi vardır. Sanırım benim için oyunlar tam da bu kategoriye giriyor. Hayatın tekdüzeliğinden sıkıldığımda ve artık bir süreliğine de olsa kendim olmak veya bulunduğum yerde olmak istemediğimde oyun oynamak başvurabileceğim güzel bir çıkış yolu oluyor. En azından bir süre öncesine kadar bu şekilde düşünüyordum fakat artık oyunlarda bile gerçeklerden kaçılamadığını fark ettiğimde bu önerme değerini yitirmiş oldu. Monoton geçen bir günün ardından daha fazla Pınar olmak istemediğime karar vermiş, 'Witcher' evreninde 'Geralt of Rivia' olarak Novigrad sokaklarında dolaşıyordum. Geralt hayatını ​ ​ ​ ​ ​ ​insanların kurtulmak istedikleri canavarları öldürerek kazanan bir karakter, hatta onun türünün var oluş amacı bu, insanları canavarlardan korumak. Fakat insanlara sürekli yardım ettiği ve canlarını kurtardığı halde sokaktan geçerken hakarete uğruyor, gittiği her yerde dışlanıyor, ne insanlar ne de başka türlerce seviliyor. İnsanların bu saçma önyargısının ve nefretinin tek bir sebebi var, o da Geralt'ın onlardan biri yani insan olmaması. İnsanların kendilerine benzemeyenlere karşı sahip oldukları sebepsiz önyargı sanırım herkese tanıdık gelecektir. Farklı ırktan veya cinsiyetten olduğu için bir insanı hor görüp ayrımcılık yapanlar, kendi dinini veya siyasi görüşünü benimsemeyenlere hiçbir şekilde saygı duymayanlar ve hatta en basitinden aynı takımı tutmadığı için bir insanla kavga edebilenlerle dolu bir dünyada yaşıyoruz. Herkes için en ideal insan kendine benzeyen insan; kimsenin farklılıklara tahammülü yok. Hepimiz bitmek tükenmek bilmeyen bir egoyla en doğru düşüncenin bizimki olduğuna inanmışız, başkasının saçma ve gereksiz fikirlerini dinlemek bile zaman kaybı. Bu şekilde düşünen insanlar farklı bir ailede ya da başka bir ülkede doğsalardı şu anda mükemmelliğine kalpten inandıkları değer yargıları belki de karşısında durduklarıyla yer değiştirecekti, en üstün gördükleri kendi ırklarından veya dinlerinden değil de şimdi hor gördükleri ırk ve dinlerden birine mensup olacaklardı. Bu durumda kendimizi üstün görmenin hiçbir mantığı yok, fakat ayrımcı insanlara bunu anlatmaya çalışmak ne yazık ki duvarla konuşmaya eşdeğer. Nedense insanlar herkesin kendileri gibi olduğu bir dünya istiyorlar. Önümüzde bizimle karşıt görüşlere sahip insanların fikirlerini değiştirebilecek bir buton olsa hepimiz seve seve bu butona basarız, çünkü herkese göre dünyayı mahveden birtakım insanlar var ve bu insanlar değişirse bütün sorunlarımız çözülecek. Burada kaçırılan nokta farklılıklar olmasaydı değişimlerin ve ilerlemelerin de olamayacağıydı. Karşıt görüşler çatıştığında yeni fikirler ortaya çıkıyor, hepimiz aynı doğrultuda düşünüyor olsaydık ortada ne tartışma olurdu ne de yaratıcı fikirler. En basitinden herkes dünyanın düz olduğunda anlaşsaydı ne diye bunun doğruluğunu merak edip kontrol etme ihtiyacı duyardık ki? Farklılıklar dünyadaki problemlerin sebebi değil, bu problemler tamamen toleranssızlıktan kaynaklanıyor. Eğer bir grubun dünyayı mahvettiğini düşünüyorsanız bunun sebebi onların sizin gibi olmamaları değil, asıl sebep farklılıklara saygı duymamaları. Görüldüğü üzere ne gerçek dünyada ne de oyunlarda insanların toleranssızlığından kaçabiliyoruz ve bu toleranssızlık hem bizim dünyamızı hem de Geralt'ın dünyasını mahvediyor. Oyundayken bu insanlarla uzlaşmaya çalışmayı deneyebilir veya onları görmezden gelebilirsiniz ya da çok daha eğlenceli bir yol olarak onları zihin kontrol gücünüzle yola getirebilirsiniz. Fakat gerçek hayatta böyle güçleriniz yok ve ne yazık ki ayrımcı, umursamaz insanlardan kaçış da yok; bu insanlara ne kadar laf anlatmaya çalışırsak çalışalım kendi mutlak doğrularından sapmayacak ve başkalarını kendilerinden aşağı görmekten vazgeçmeyecekler. Sanırım bu durumda yapılabilecek en mantıklı şey toleranssızlığın sizi etkilemesine izin vermemek ve sinirlerinizi bozmamaları için toleranssız insanlarla aranıza büyükçe bir mesafe koymak. BÜYÜLÜ ŞEHİR Hadi gelin sizi çocukluğumun geçtiği şehre götüreyim. Bu, hayatımda büyük önem arz eden şehir Manisa ilinin küçük bir ilçesi olan Kula. Kula, oldukça eski bir tarihe sahip şirin bir ilçe. Geçen onca asrın acımasızca yok edici etkisine rağmen ayakta kalmayı başarmış bir Lidya şehri. Milattan önceki zamanlardan itibaren yerleşim yeri olarak kullanılan Kula, verimli arazileriyle ve önemli şehirlere yakın olan jeopolitik konumunun etkisiyle tarih boyunca elde edilmeye çalışılan önemli bir şehirdir. Aynı zamanda en az Nusret Özcan’ın büyüdüğü yeri Bizim Mahalle’de sahiplendiği kadar sahiplenebilecek kadar insanlarını kendine bağlayan bir şehir. Milattan önce bu topraklarda yaşayan insanlar bu yöreye “Katakekaumene” yani “Yanık Ülke” diye seslenmişler. Yanık Ülke demelerinin sebebi ise Kula’nın girişinde ve çıkışında sanki birer muhafız gibi duran iki devasa yanardağ. Hayatınızda hiç volkan taşını inceleme fırsatınız oldu mu bilemiyorum ama volkan taşları delikli yapıları sebebiyle büyüklüklerine göre çok hafif olan taşlardır. Kula denilince akla ilk gelen şeylerden biri olan Tarihi Kula Evleri’nin sakinleri bilerek evlerini bu özel taşların üzerlerine inşa etmişler çünkü taşlar delikli yapıları sayesinde doğal kanalizasyon görevi görerek şimdiki sistemlerden bile daha iyi çalışan altyapı sistemi teşkil etmişler. Eğer bir çılgınlık yapıp bu dağlara tırmanmaya karar verirseniz sizlerle acı tecrübelerle edindiğim birkaç tavsiyeyi paylaşmam kesinlikle faydanıza olur. Öncelikle asla ama asla en sevdiğiniz ayakkabınızla çıkmayı denemeyin! Ben denedim ve taşların pürüzlü yapısı kaymalar sonucunda paramparça etmişti ayakkabımı. İkinci olarak mutlaka bir rehber edinin çünkü dağın bazı kısımları görsel olarak sizi cezbetse de yolu bilmeyenler için ya çıkılamaz bir hedef veya yanlış yönde dik yamaca tırmanmaya ısrar edenler için potansiyel bir yaralanma tehlikesi. Bu saydığım tehlikeler gözünüzü korkutabilir ama maceraperestler için eşsiz bir yer çünkü yukarıda göreceğiniz muazzam manzaralar size bütün o yorucu tırmanışı unutturabilecek seviyede etkileyici. Yanardağın zirvesindeyken şu anda volkan taşları tarafından kapanmış olan volkanın fışkırdığı devasa çukura ilk baktığımda patlamayacağını bilmeme rağmen bir ürperti sarmıştı bütün bedenimi. İşte orada doğanın karşısında ne kadar aciz olduğumuzu tam olarak idrak edebilmiştim. Çünkü yanardağ patladığı takdirde çıkaracağı lavların karşısında dünyanın bütün teknolojisi bir araya gelse duramayacağı gerçeği bütün çıplaklığıyla hayal perdemde canlanıvermişti. Kula’nın doğal güzellikleri yanardağlarla sınırlı değil. Uşak yönünden Kula’ya yaklaşırken yolcuları iki dağı ve o iki dağın arasındaki vadiyi süsleyen heybetli peribacaları selamlar. Bu peribacaları Ürgüp’tekilere oranla biraz daha küçük olsa da peribacalarıyla özdeşleşmiş Nevşehir’e kilometrelerce uzaklıkta böylesine etkileyici ve müstesna yer şekillerinin olması ilk kez görenlerin hayli ilgisini çekiyor. Kulalı insanlar, buraya orijinal bir isim koymayı çok da dert edinmediklerinden olsa gerek Kapadokya’yı “Kuladokya” olarak değiştirmekle yetinmişler. Yerel insanlar yıllarca bu peribacalarını koruyup turizme kazandıracaklarına oraları hayvanların otlanabileceği araziler olarak görmüşler. Hatta size bir sır vereyim. Peribacalarını barındıran dağlardan birisinin zamanında Romalıların kalesine de ev sahipliği yaptığı söylenir. Hazine avcılarının dağın zirvesinde sur gibi yükselen taşların yanında açtıkları çok sayıdaki çukurlar ile yerde çok sayıda olduğu için hemen göze çarpan kiremit parçaları bunun en büyük kanıtları. Ama dediğim gibi bazı insanlar böylesine önemli bir kültürel sahayı koruma altına almak yerine tarihin zenginliklerini kendilerine pay etmeyi tercih etmişler. Şekil 1 KuladokyaKula sadece bu anlattığım doğal güzelliklerden ibaret değil. Az önce bahsettiğim gibi kültürel olarak da köklü bir şehir. Rumlar, Ermeniler, Türkmenler hep beraber yaşadıkları için kültürel anlamda çok eser bırakmışlar gelecek nesillere. Bunun en güzel örneklerinden biri Tarihi Kula Evleri. Sanki iki sevgili kucaklaşırcasına birbirlerine doğru uzayan pervazlar, kapı komşusu tabirinin tam anlamıyla hayat bulduğu daracık sokaklar, insanların rahatça işlerini görebildiği kocaman avlular ve birbirinden güzel çiçeklerle asırlık ağaçları barındıran bahçeler… İşte Tarihi Kula Evleri arasına girdiğinizde tam olarak görüp hissedecekleriniz bunlar. Çünkü sımsıcak bir samimiyet sarıp sarmalıyor insanı bu sokaklarda. Tarihe meydan okuyan ihtişamlı evlerin sakinleri de bu samimiyeti bir tebessüm veya bir parça börekle perçinliyor zihninize. Aynı samimiyeti Nusret Özcan’ın Bizim Mahalle adlı kitabında gördüğümde gurur duydum şehrimle ve insanlarıyla çünkü hikayeleştirilerek anlatılan o samimiyet bir alışkanlıktı zaten doğup büyüdüğüm sokaklarda. Mesela Kula’da çocuklar saatlerce bilgisayar oynayarak vakit geçirmez. Çocuklar hayatı sokaklarda toza toprağa bulunarak tabiri caizse hayatın mutfağında öğrenirler. Ben işte en çok bu özelliğini seviyorum Kula’nın. Evet, çocuklar teknolojiden bihaber kalmamalı ama sokakta da oynamayı, düştüğünde kalkabilmeyi, saygıyı ve sevgiyi öğrenmeli. Şekil 2 Tarihi Kula Evleri Kula benim için bir sürü acı tatlı anımı barındıran gizli bir hazine. Her, kapağını açışımda ayrı bir güzelliğini mahcup bir eda ile gün yüzüne çıkaran bir hazine. Günümüzde çoğu şehirde esamesi dahi okunmayan mahalle kültürünün o güzel alışkanlıklarının gerçekten hayata tatbik edildiği bir yer olması beni bu küçük şehre bağlayan en sıkı düğümlerden bir tanesi. İşte Nusret Özcan’ın Bizim Mahalle adlı romanını okurken de aynı çocuksu samimiyeti hissettim. Bu kitap Ankara’dan kanatlanıp çocukluğumun geçtiği mahallede bir kuş gibi özgür ve bir o kadar da özlemle uçmamı sağladı. Sahi, herkes mahallesini bu kadar sevebilmiş midir? Şekil 1 Kuladokya ..................................................................................................................................... 2 Şekil 2 Tarihi Kula Evleri ........................................................................................................................... 3 Kaynakça Özcan, Nusret. Bizim Mahalle. İstanbul: Nesil Yayınları, 2002 Kadaifçioğlu, Semra. “Bir Yanık Ülke Kula/Manisa.” 30 Kasım 2017 tarihinde erişildi. http://www.hurriyet.com.tr/seyahat/bir-yanik-ulke-kula-manisa-40422466 http://www.imgrum.org/tag/katakekaumene Muhammed Faruk GÜLMEZ EĞER AŞK VARSA Her insanın hayattan farklı beklentileri vardır. Kimileri zengin olmayı, kimileri ünlü olmayı kimileri de işlerinde başarılı olmayı arzularlar. Fakat bazıları vardır ki onlar en çok aşık olmak isterler. Ben de onlardan birisiyim sanırım ve bunu daha önce bu kadar istediğimi fark edememiştim. Bu film bende derin düşünceler uyandırdı ve eğer aşk varsa her şeyin mümkün olabileceğini öğrenmemi sağladı. Aslında ne istediğimi fark ettim. Tıpkı Noah’ ın Allie’ ye aşık olduğu gibi birisine aşık olmak ve o kişiyi Noah’ın da söylediği gibi ‘’ Sen bana sadece ne istediğini söyle ben senin için o olurum’’ diyebilecek kadar çok sevmek istiyorum. Ne kadar umutsuz, ne kadar çaresiz olursam olayım sonunda mutlu olacağım umuduyla son nefesimi verdiğim ve ölümün bizi ayırdığı ana kadar sevmek istiyorum hayatımın aşkını, tıpkı Noah gibi. Aslında Noah’a baktığım zaman onda kendime ait bazı özellikler görüyorum. Eğer seversem sevdiğim insan için her şeyi yaparım bir an bile düşünmeden. Ama korkuyorum işte korkuyorum ben. Çünkü her şey öyle yürümüyor maalesef, hepimiz daha on sekiz, on dokuz yaşlarındayken tanışamıyoruz hayatımızın aşkıyla ya da bulamıyoruz kendimiz için doğru olan kişiyi. Pek çok zaman geçiyor ve insanlar girip çıkıyor hayatımıza ta ki biz hayatımızın aşkını bulana kadar. Bu süre zarfında oldukça üzülüyoruz, kırılıyoruz, hayal kırıklıkları yaşıyoruz ve hatta güvendiğimiz, sevdiğimiz insanlar tarafından aldatılıyoruz. Tamamıyla sahte ve yapay insanlarla tanışıyoruz ve aynı şekilde o kalpsiz, içlerinde en ufak bir sevgi kırıntısı bile kalmamış insanlar tarafından yıpratılıyoruz. Sonra toparlanıyoruz, üstesinden geliyoruz belki de ama insan bir kere severken kırıldı mı eski haline dönmesi zaman alıyor. Ne kadar çok istesem de aşık olmayı, bu korkumun üstesinden bir türlü gelemiyorum. Peki neden korkuyorum aslında hayatta en çok istediğim şeylerden birinin aşık olmak olmasından ve bunu göstermekten? Sebebi çok basit; Benim Noah‘ tan farkım belki de geçmişte yaşadığım yoğun kalp kırıklıkları ya da benim üzülmekten korkmam ve mutlak mutluluğa ve aşka olan inancımın önemli bir ölçüde azalmış olması. Oysa ki o her seferinde bana aksini ispat etmeye devam ediyor. Ne zaman umudumu kaybetsem Noah a bakıyorum ve hayatının aşkının peşinden bıkmadan ve yorulmadan koşan, mutluluğun ona gelmesi yerine onu kendisi bulan ve asla engel tanımayan bir adam görüyorum. Benim için o bir karakterden öte, tam anlamıyla örnek alınması gereken bir kişi. Çünkü hayat her zaman öyle tozpembe değil maalesef. Her zaman mutluluk verilmeyecek bize bazen de zor zamanlarımızda onun kıymetini anlayıp biz onun peşinden koşacağız, bu da bana Noah’ın öğrettiği bir başka konu. Fakirliği zenginliği, mutluluğu, mutsuzluğu, aşkı ve hayal kırıklığını ve daha pek fazlasını tecrübe etmiş birisi olan Noah’a bütün bunlara nasıl dayandığını sorma imkânım olsaydı onun karakterini tanıdığım kadarıyla bana vereceği cevap şöyle bir şey olurdu : ‘’Aşkım sayesinde başardım.’’ Ondan aldığım ders de beni şu sonuca yönlendiriyor: Her ne kadar üzülsek de, yıpransak da bizi ayağa kaldıracak olan ve bizi tekrar mutlu edecek olan tek şey sevgidir. O yüzden ne kadar başarısız olursak olalım ne kadar tökezlersek tökezleyelim asla aşktan vazgeçmemeliyiz ve her zaman tekrar ve daha çok sevebilecek cesareti kendimizde bulmalıyız. Çünkü eğer aşk varsa her şey mümkündür. Alper Kerem Ersöz s HAYAT GERÇEKTEN ÇOK GÜZEL ‘Dik dur ve gülümse… Bırak neden gülümsediğini merak etsinler!..’ Che Guavera’nın bu sözüyle başlamak istedim yazıma. Eminim siz de hayatınızda sürekli duyuyorsunuzdur bu tavsiyeyi. Gülümse sadece gülümse! Hayata karşı her zaman pozitif ol! Başına ne gelirse gelsin gülümsemeye çalış! Bardağın dolu tarafını gör!.. Bunlar gibi sayısız tavsiye duyarız hayatımız boyunca. Psikologların, kişisel gelişim kitaplarının yegane tavsiyelerindendir bunlar. Belki herkes tarafından çok fazla söylendiği için belki de gülmek yerine ağlamak bize daha kolay geldiği için pek uygulanmaz uygulanamaz. Özellikle son zamanlarda Türkiye gibi bir ülkede yaşamaya devam etmeye çalışmak pozitif olmayı daha da zorlaştırıyor. Bu yazımda bahsedeceğim ise beni yeniden her şeyin güzel olacağına inandıran, pembe gözlüklerle dolaşmanın çok da zor olmaması gerektiğini düşündürten, beni tekrar neşelendiren ve en önemlisi güzel günlere olan inancımı tazeleyen bu şaheser oldu. Eminim şu an bahsedeceğim bu filmin klasik filmlerdeki klasik mutlu sonlardan herhangi biriyle bittiğini ve beni her şeyin güzel olacağına inandıran şeyin bu olduğunu düşünüyorsunuz. Fakat gerçek hiç öyle değil. Orijinal ismi ‘La Vita a Bella’ olan yönetmenliğini Roberto Benigni’ nin yaptığı bu filmin en ilgi çekici tarafı kesinlikle filmin konusunun çok farklı bir şekilde işlenmiş olması. Adolf Hitler ve Yahudi katliamı konusu daha önce defalarca ele alınmış, üzerine kitaplar yazılmış, belgeseller çekilmiş bir konu olmasına rağmen bu eserin diğer eserlerden çok daha farklı bir tadı var. Nazi dönemi Almanyası dendiğinde aşağı yukarı hepimizin aklında gri, karanlık sahneler, yardım isteyen insanların çığlıkları, işkenceler, yeraltındaki ıssız depolar beliriyor. Ve tabiki çok fazla dram, gözyaşı ve öfke… ‘Hayat Güzeldir’ i seyrettiğimde özellikle İtalya’da çekilen sahneleri gördüğümde bir film ancak bu kadar sıcak ve samimi olur diye düşünmeden edemedim. Gözlerinin içi gülen sevecen insanlar, güneş ışığı ile parıldayan İtalya’nın küçük sahil kasabaları, sevimli dönem kostümleri, neşeli nakaratlar ve tabi ki bunların hepsini daha da anlamlı kılan baş karakterimiz Guido’nun kendine has esprileri ve pozitif kişiliği. Guido ve Dora’nın filmin en başından beri etkisi altına alan o romantik aşk hikayesi… Tum farklılıklarına, ailelerinin karşı çıkmasına rağmen mükemmel bir evliliklerinin olması ve en önemlisi sahip oldukları aşkları günümüzde çoğumuzun hasret kaldığı hikayelerden. Guido ve Dora’nın aşkı herkesin sahip olmayı istediği ama bulacağına inancının olmadığı o efsaneleşmiş hikayelerden. Dora’nın ailesinin tüm müdahalelerine rağmen her ikisi de aşklarının peşinden koşulsuzca gittiler. Ve bunun ne kadar doğru bir karar olduğunu filmin ilerleyen her dakikasında bir kez daha farkına varabiliyoruz. Guido bir eş ve baba olarak tüm esprili ve karizmatik kişiliği ile film boyunca yüzümde hep bir tebessüm oluşmasına sebep oldu. Hayata karşı pozitifliğini her koşulda korumayı başardı. Çoğumuz için mutsuz olmak, şikayet etmek çok kolay, mutlu olup hayattan memnun olmak çok zorken Guido pozitifliğini belki de yaşayabileceği en zor durumda devam ettirebildi. Yahudi kamplarındayken oluşturduğu o müthiş oyun belki de oğlu Giosue’nin hayatının tüm akışını değiştirmekle kalmayıp aynı zamanda biricik oğlunun psikolojik olarak en iyi şekilde bulundukları durumdan kurtulmasını sağladı. Hayata gülümseyerek, Guido’nun gözünden bakmak hiç zor değil. Buna tüm kalbimle inanıyorum. Ne kadar zor günler geçirirsek geçirelim her zaman bir çıkış yolu vardır. Eğer bakmayı bilirsek en olumsuz durumlarda bile mutlaka içimizi ısıtacak, bizi tebessüm ettirecek bir ayrıntı bulabiliriz. Arkadaşlarımız, ailemiz belki de mahalle bakkalımız… Herkes ama herkes bize gülümsemek için bir neden verebilir. Belki ufak bir ‘günaydın’ diye seslenilmesi bile yetebilir. Siz yeter ki gülümsemek, pozitif olmak isteyin elbet bir neden bulursunuz. Çünkü hayat gerçekten çok güzel. TOLGA ARIBAL 21302419 DOMUZLAR MARKA GİYER… Hayvan Çiftliği, çoğu otorite tarafından her cümlesinde evrensel ve politik mesajlar ileten bir eser olarak görülmekte. Kitap hakkında yapılan eleştiriler bir hayli fazla. Özellikle de kitaptan uyarlanan oyun, devlet tiyatrolarında oynadığından bu yana gündemde kalmaya devam etti. Bu yüzden, Hayvan Çiftliği üzerine birçok tartışmaya şahit oldum. Dünyadaki bazı devlet adamlarının çeşitli olaylara karşı yaklaşımları, eleştirmenler tarafından bu kitaptaki domuzların otoriter anlayışlarıyla özdeşleştirildi. Hayvan Çiftliği adıyla bu denli sık karşılaşmam bende bu esere karşı merak duygusu uyandırdı. Kitap, George Orwell tarafından kaleme alınmıştır. Kitabın yayımlandığı yıl olan 1945, pek çok anlamda karışıklıkların olduğu bir dönem olarak bilinmekte. İkinci Dünya Savaşı’nın oluşturduğu kaos ortamının, siyasi ve sosyal hayatı birçok açıdan etkilediği açıktır. Yazarın, döneminin fikirleri doğrultusunda hareket edip, Peri Masalı olarak tanımladığı bu eserini oluşturduğunu düşünüyorum. Kitap, eşitlik kavramı üzerine okuyanı düşündürtmeye yönelik yazıldığı çok belli oluyor. Dolayısıyla bir okuyan olarak ben de, bu kavram üzerine yoğunlaşmaya başladım.Sonunda da bu kavramı gündelik hayatta her cümleme sıkıştırdığım kadar kolay kullanmamam gerektiği kanısına vardım. Bana göre, eşitlik kavramını herkes kendi penceresinden yorumladığı için ortaya objektif bir tanım koymak zor. Kime göre, neye göre? Bu sebeple, Hayvan Çiftliğinde eşitlik teması altında verilen düşüncelere genel olarak katıldığımı söylemeliyim. Bazı düşünceleri kendi anlayışıma uygun bulmadım. Örneğin, kitapta eşitlik kavramı öyle bir işlenmiş ki, buradan, hayvanların veya dolaylı yoldan insanların her koşulda eşit olması gerektiği sonucuna ulaşılmış. Eşitlik, yasaları baz alarak insanlar arasında toplumsal ve siyasi haklar açısından olmalı. Fakat, kitapta diğer hayvanlardan daha üstün ve kendi komünitesinin beyni olan domuzların toplumda daha üst bir statü sahibi olmasına da karşı çıkılmış, daha önceden hayvanlar tarafından oluşturulan emirleri ihlal ettiği, bu yüzden mutlak bir eşitliğin eksikliğinden yakınılmış.Daha alfabeyi bile ezberleyemeyen bir atın veya bir koyunun, domuzla aynı statüde bulunması pek normal olmazdı. Bu durum , derslerinde başarısız bir öğrencinin, çalışkan bir 1 öğrenciyle aynı notu talep etmesi gibi mantığa uymayan bir örnekle açıklanabilir. Bunun haricinde, domuzların diğer hayvanlar üzerindeki baskıcı tutumlarını, hayvanların kendi aralarında belirlediği çiftliğin değişmez yasalarını ihlal ettiğini göz önünde bulundurarak, eşitliğe aykırı bir tutum olarak yorumlayabilirim. Hayvan Çiftliği, içindeki devletçilik kavramının sorgulanması gereken bir kitap. Filozof Platon, insanların mutluluğa ancak ideal bir devlet anlayışı ile ulaşabileceğini ileri sürmüştür. Onun, ideal devleti çalışanlar, askerler ve yöneticiler olmak üzere üçe ayrılmıştır.Hayvan Çiftliğinde hayvanlar da mutluluğun kendi kuracakları bir medeniyetten geçtiğini düşünmektedir. Bu devlette, yönetenler domuzlar, köpekler askerler geriye kalan hayvanlar da çalışanlar olarak düşünülebilir. Sınıfsal farkların dışında, bu çiftliğin kendine ait bir marşı da mevcuttur. Ayrıca, her hayvanın uyması gereken yedi kural da bir nevi ilkel anayasa olarak değerlendirilebilir. Yapılacak işlerin dağıldığı, bir ortamda örgütlenmenin olması kaçınılmazdır.Ne yazık ki bu örgütlenme Platon’un ideal devlet anlayışındaki gibi olmamış, domuzların diğer canlılar üzerinde diktatörlük kurmasıyla son bulmuştur. Emir, demiri keser anlayışıyla yönetilen Hayvan Çiftliğinde yönetenin her dediği kanun olmuş, diğer hayvanların düşünceleri önemsenmemiştir. Savaşa hazırlanan bütün diktatörlerin, hazırlıklarını bütünüyle tamamlayıncaya kadar sürekli barıştan söz ettiğini söyler, Stefan Zweig. Başta, vaat edilenlerin hepsi unutulmuş ve bir korku imparatorluğu oluşmuştur. Hayvan Çiftliği, beni birçok açıdan etkiledi. Tarihe yön veren çoğu devlet adamını düşünmeye başladım. Bazı liderler, insanlık uğruna yaptıklarıyla anılırken, bazıları da insanlığa çektirdikleriyle hatırlanıyor. Eğer güç tek elde toplanırsa, bunun bedelini masum insanlar ödeyebiliyor. Hayvan Çiftliğinde sınıfsız ve eşit toplum düşüncesi bir hayalden öteye geçememiştir. Sonuçta hayvanlar, insanlardan kurtulmuş fakat onlardan gördükleri otoriter anlayış, domuzlar yönetiminde de değişmemiştir. Kitapta son bölümün kurgulanışı ironik olmuş. İnsanlar ve domuzlar aynı masada kadeh kaldırıyorlar. Temelde sosyalizm üzerine dayanan kitap, hayvanların gözünden bizleri anlatıyor. Böylesine evrensel bir kitabın neden 100 temel eser listesine dâhil edilmediğini anlamak cidden zor. Otoriteye ve diktatörlüğe edebiyatıyla savaş açan Orwell, yıllar sonra bile kalıcılığından taviz vermeyen , herkese tavsiye edebileceğim bir esere imza atmış… 2 3 UMUT KOÇAK KAVRAYAMAMAK ÜZERİNE “Kavrayamamaktan hoşnut olmak neden bu denli zor?” (Kaçırdıklarımız, 112) Alıntıladığım cümlenin bendeki yansımasını anlatmak için aklıma gelen kişisel bir deneyimim var: Bir kitaplık satın almak için mağazalardan birine gidiyorum. Kitaplık çeşitleri arasında geziniyorum. Farklı çeşitlerde, tasarımlarda ve büyüklüklerde olan, hepsi de montajı yapılmış halde alıcının zevkine sunulan modeller arasında zevkime uygun olanını seçiyor ve satın alıyorum. Mağazanın görevlileri kitaplığı evime kargoyla gönderiyorlar. Fakat hiç de küçük olmayan bir sorunum var o da; mağazada gördüğüm kitaplıklar dört dörtlük monte edilmiş ve duvara sabitlenmişken, evime gönderilen kitaplığın kutulara sıkıştırılmış halde olması. Kutuları açıyorum, tek tek parçaları çıkarıyorum, bir torbanın içerisinden vida ve diğer aparatlar çıkıyor ve bir de montaj kılavuzu. Kitaplığın montajını benim yapmam isteniyor. Uğraşmaya başlıyorum. Bir rafı diğerine birleştirmem, sonra da bir başka rafa vidalamam gerekiyor. Montaj kılavuzuna ne kadar bakarsam bakayım ve ne denli uğraşırsam uğraşayım bir türlü kavrayamıyorum hangi parçanın hangisiyle birleştirilmesi gerektiğini. Yorulmaya ve öfkelenmeye başlıyorum. Zaman ilerledikçe ve yapamadığımı gördükçe parçaları birleştirme işi giderek daha umutsuz bir hal alıyor. Parçaların arasında kaybolmuş gibi hissedip bir mola vermek, biraz sakinleşmek, kafamı yeniden toparlamak için kalkıyorum. Sonrasında işe geri dönsem de ne fayda! Parçaların nasıl bir araya getirileceğine dair prosedürün yazılı olduğu montaj kılavuzu hiç tanımadığım yabancı bir dille yazılmış gibi. Kavrayamıyorum. Kavrayamıyor olmaktan dolayı öfkem giderek artıyor ve kavrayamamak bende bir nefret oluşturuyor. Kitaplık parçalarıyla savaşmaya başlıyorum, tıpkı Don Kişot’un yel değirmenleriyle savaşması gibi. En sonunda bir usta çağırmaya karar veriyorum. İşi ustasına bırakıyorum ve kitaplık kısa süre içinde kullanıma hazır hale geliyor ustanın becerisiyle. Adam Phillips’in “Kaçırdıklarımız” adlı kitabındaki “Kavrayamamak” başlıklı bölümü okurken yakın zamanda başımdan geçen bu öfke uyandırıcı deneyim yeniden canlandı hafızamda. Kavramak için kendimi zorlamıştım ve belki de bu zorlayış yüzünden kılavuzun içerisindeki son derece basit ayrıntıları okuyup anlayamamış, sonuç olarak da kitaplığı oluşturmayı başaramamıştım. Kavrayamamaktan hoşnut olmak gerçekten de zor. Kavranması zor olan şeylerle dolu bir dünyada yaşıyoruz ve her şeyi kavramaya, anlamlandırmaya çalışıyoruz umutsuzca. İlgi alanlarımızın, becerilerimizin, kavrayabileceklerimizin sınırının farkında olmadan her şeye el atıyor ve sonunda yorgunlukla, öfkeyle, hüsranla pes etmek zorunda kalıyoruz. Montaj kılavuzuna sahip maddi bir nesne olan kitaplığın bütünlüğünü kavrayabilmek bile bu denli zor olabilirken, kuralları herhangi bir kitapçığa yazılamayacak kadar soyut olan toplumsal ilişkileri düşündüğümde tam anlamıyla kaotik bir durumun içinde yaşadığımı hissettiğim anlar oluyor. Bir başkasıyla uyumlu bir ilişki kurmak için onun kişiliğine dair bazı temel özellikleri kavramak zorunlu olsa da son derece karmaşık ve meşakkatli bir iş gibi algılıyorum bu kavrama çabasını. UMUT KOÇAK Belki de kavrama zorluğunun peşini bırakabildiğimiz ölçüde ilişki kurabiliyoruz. Kavramak için çabalamak öylesine yorucu ve bir başka insan o denli karmaşık ki, ancak kavrayamazsak, akışına bırakırsak içinden çıkabileceğimiz, rahat rahat iletişim kurabileceğimiz anlar oluyor. Kavrayamamaktan hoşnut olmayı öğrenmemiz gerek. Tanımak için gerekli olan rahatlık kavrama çabasından vazgeçmekle kazanılabilir. Çünkü kavramak bir anlamda ele geçirmek, avucuna almak, esir etmek anlamlarına da geliyor olabilir. Birinin ne dediğini kavradığımızı söylediğimizde o kişiye daha fazla konuşacak boş alan bırakmıyor olabiliriz. Kavrama çabasında aceleci olmamak, sabır göstermek önemli bir meziyet bana göre. Olanca karmaşıklığıyla bir insanı kavramak için kim bilir ne kadar uzun bir zamana ihtiyaç vardır. Erkenden kavramaya çalışmak, kavrayamamaktan acı çekmekse zorlama bir insanlık halidir fakat insan ilişkileri açısından kısıtlayıcıdır da. Bu yüzden bana göre, her şeyi veya herkesi kavramaya, anlamaya çalışmaktansa kavrayamamanın normalliğini ve getireceği mutluluğu bazı durumlarda kabul etmeli ve öğrenmeliyiz. KAYNAKÇA Philips, Adam. Kaçırdıklarımız: Yaşanmış Hayata Övgü. Metis Yayınları, 2015. Dicle Aksu Hayat Kuklası Mükemmel kavramı her ne kadar olumlu bir anlam ifade ediyor gibi görünse de, mükemmele ulaşma arzusunu takıntı haline getirmiş olan benim gibi insanlar için hayal kırıklığından başka bir şey değildir mükemmel denilen şey çünkü hayat üzerinde mutlak bir kontrol gerektirir. Her şeyi doğru yapmayı, her olay üzerinde mutlak etki sahibi olmayı gerektirir. Sanki tanrıcılık oynuyormuşum gibi… Sanki tanrının ta kendisiymişim gibi… Kontrolün tamamen bende olduğunu düşündüğüm anlarda bile, benim irademin dışında gerçekleşen ve mükemmele ulaşmamı engelleyen ne çok şey var oysa. İşte tam da bu yüzdendir ki mükemmeliyetçilik bir hayal kırıklığı furyasıdır biz insanlar için. Tanrıcılık oynamak insan için kolay bir iş değildir. Her birimiz irademizle bir şeyleri değiştirebileceğimize ya da kendi hayatımızı temsil eden kuklanın iplerinin sadece bizim elimizde olduğuna inanmak isteriz fakat diğer insanların iplerimize nasıl da dolandıklarını fark edemeyiz kolay kolay. Bazen kendi hayatımızın iplerine ulaşamayız bile, başka insanlardan fırsatımız kalmaz buna. The Truman Show (Truman Şov) adlı filmi izlerken, mükemmeliyetçi insanların sahip olmak istedikleri mutlak kontrolün çok daha fazlasına sahip olan Cristoph’un, başkarakter olan Truman Burbank’ın hayatını nasıl yönlendirdiğini gördüğümde tüylerim diken diken oldu. Cristoph açık bir şekilde Truman’ın hayat kuklasının iplerine dolanan, onun hayatını kontrol eden kişiydi. Çocukluğundan beri kâşif olmak isteyen Truman’ın Seaheaven kasabasını terk etmemesi için gazete haberleriyle onu manipüle etmeye çalışan yönetmen, bazı durumlarda ise gazete haberlerinden çok daha etkili yöntemlere başvurdu. Örneğin; Truman’ın denizden korkması için babasının çıkan bir fırtınada ölmüş olduğu düşüncesi ona dayatıldı ve böylece Cristoph akıllıca fakat acımasızca Truman’ın Seaheaven kasabasını terk etmemesini sağlamış oldu. Truman’ın yaşamını izlerken, nasıl oluyor da her şeyin bir kurgu olduğunu fark etmiyor diye düşünmeden kendimi alamadım; belki tüm gün boyunca her yaptığı izlenen bir şov kahramanına dönüştürülmüş olmasak da Truman’ın hayatı günümüzdeki her bireyin hayatından kesitler sunuyor sanki. Ben tıpkı Truman’a olduğu gibi bizlere de birçok şeyin gazete haberleri, reklamlar ve çevremizdekilerin sözleri yani dünyanın en acımasız iletişim yolları aracılığıyla dayatıldığını ve işte bu şekilde hayatlarımızın kontrolünü tıpkı Truman gibi farkında olmadan yitirdiğimizi düşünüyorum. Bizim yaşamlarımız bu kadar abartılı bir şekilde kontrol ediliyor olmasa da olayların bizden bağımsız bir şekilde gerçekleşmesi ve bu durum karşısında irademizin boynunun bükük kalışı Truman ile olan bir diğer ortak noktamız bence. Truman Şov farkında olmadan yitirdiğimiz özgürlüğümüze, irademize dikkat çeken bir yapım. Durup etrafımıza bir bakmamız gerektiğini hatırlatıp, seçimlerimizin kaynağını sorgulatıyor. Filmde gözler önünde olan Truman’ın yaşamında, onu kontrol edenleri fark etmek kolayken, iş kendi yaşamımızı irdelemeye geldiğinde, iplerimize dolanmış olanları fark etmek o kadar da kolay olmuyor maalesef. Tıpkı Truman’ın da otuz yıl boyunca bir kurgu içinde yaşadığını fark edemeyişi gibi bizlerde içinde bulunduğumuz dünyaya kuşkuyla bakmakta zorlanırız fakat Truman gibi çevremize kuşkuyla baktığımızda ve olayları irdelemeye başladığımızda kendi hayatımızdaki kontrolü geri almak için bir şansımız olabilir. Bizim de onun gibi her şeyi bir anda fark edebilme şansımız olmasa da küçük küçük gözlemler yapabilir ve hayatımızdaki detayları fark etmeye başlayabiliriz. Belki de gerçeklerle ilk kez o zaman yüzleşebiliriz. Bizi yönlendirenlerden, bize dayatılanlardan ve yapay gerçeklikler dünyasından sıyrılıp kendi doğrularımızı bulabiliriz. Hayat kuklamızın iplerini kendi kollarımıza sarıp kendi yaşamımızı yönlendirebiliriz. Hayatımızın kontrolünü geri almamız dileğiyle… Utku Görkem ERTÜRK 21502497 Evcilleşmiş Beyin Türkçe kitap listesinin açıp, ilgimi çekebilecek bir kitap var mı diye karıştırırken karşıma Evcilleşmiş Beyin adında bir kitap çıktı ve ismi bile ilgimi çekmeyi başardı. İçeriğine baktıktan sonra alıp okumak istedim. Beyinin sadece biyolojik yapısını inceleyeceğini düşündüğüm kitap, beyin ve çevre konusunu ele alıp bunlara bilimsel açıklamalar getiriyordu. Kitabı bitirdiğimde evcilleşmiş beyinin anlamının okuyucunun bakış açısına göre şekillendiğini fark ettim. Bana göre günümüzdeki evcilleşmiş beyin bireyselliği kısıtlayan daha çok bir organizma gibi uyum içinde yaşamayı hedefleyen fakat evcilleşmemiş zamanımızdan kalan bireysel yararcılığın etkisinden kurtulamayıp tam ortada kalmış, geçiş aşamasını ifade ediyor. En yakın dostumuza düşman oluyor, komşu ülkelerle savaşıyoruz. Peki ama neden? Evcilleşmiş Beyin. Toplumsal kümemizin dışındakilere işkenceler yapıyor, toplumsal becerilerimizin doruğa ulaştığını savunduğumuz bu çağda birbirimize bu denli kötü yaklaşımlarda bulunuyoruz. Biz kendimizi bir “birey" olarak görmekte çok ısrarcıyız. Peki neden bir sürüden farkımız yok? Nerede bağımsızlık, özgür düşünce? Biz yönetilmeyi çok seviyoruz."Başarılı" olanların bizim yerimize aldığı kararlar bizi büyük bir yükten kurtarıyor. Toplumdan dışlanmaktan korkuyoruz. Yalnızlık bizim için en büyük işkence. Kendi doğrularımızı bir kenara itip, toplumun doğrularını kabulleniyoruz. Ayrıca doğru ve yanlış dediğimiz toplum tarafından yönetilen kavramlar. Öyle zamanlar geliyor ki soykırımlar toplumların doğrusu oluyor ve "bireyler" öldürmekte hiç tereddüt etmiyor. Yalan söylüyoruz: Bugün çok güzelsiniz, ben yapmadım o yaptı... Bu yalanları da sırf toplumdan dışlanmamak için söylüyoruz. Günün sonunda ise biz kendimize gelişmiş varlıklar diyoruz. İşte buna ne kadar hakkımız var? Gelişmişlik nedir? Bir bakteri ve bir insan hangisi daha gelişmiş dersem ne dersiniz? Çoğu kişi için insanlardır gelişmiş olan. Gelişmişlik, birkaç işlem yapıp bir şeyler tasarlamaksa evet, biz gelişmişiz ama biz kendi türümüzle sınırlı kalmayıp ekosistemi de mahvetmek için elimizden geleni yapıyoruz. Böyle mi yapar gelişmiş olan? Biz yokken bakteriler konaklıyordu bu yeryüzünde. Eğer gelişmişlik hayatta kalmak ise sizin için. Hep bu "başarı" aslında bizi böyle yapan. Toplum için yararlı bireyler yetiştiriyoruz ya hani, tamamen kandırmaca. Toplum için başarı araba, ev, iyi bir iş olmuş. Peki bunlar ne için? Para. Yani başarı parayla alakalı çoğunlukla. O kadar önyargılı ki para konusunda insanlar bir dilenciye nasıl da acımasızca bakıyor, yanına yaklaşmak bile istemiyorlar sanki kendilerini hastalıktan korurcasına. Ama biz eşitlikçiydik değil mi? Kesinlikle öyle olmalıyız. Birbirimizi merdiven gibi kullanarak "başarıya" ulaşmak ne de güzel. Biz böyle doğmadık aslında. Birbirimizi seven, koruyan, değer verenlerdik. Bizi böyle yapan geçmişimiz, tarihimiz yani kültürel birikimimiz. Her ne kadar teknolojiyi getirse de birçok kin, öç, ihanet ve güvensizliği de getirdi yanında. Bu kirlenmiş kültürlerde büyüyor çocuklar. Öyle ki onların savunmasızlıklarını, bize olan bağımlılıklarını kullanıyoruz bu toplumsal "normları" öğretmek için. Biz mi geleceği düşünüp şimdiye bağlı kalmıyoruz? Eğer böyle bir yeteneğimiz olsaydı katletmezdik doğayı. Doğru ya parayı nasıl kazanacaktık rezidanslar yapmadan? Küresel ısınma diyoruz ya, kaç kişinin umurunda? Ben göçüp gideceğim bu dünyadan diyorlar, şimdiye sadık kalıyorlar, kendi türünün geleceğini bile düşünmüyorlar diğerleri bir yana. Geleceği düşünebildiğimizi hâlâ savunuyorsanız, geleceği biz şöyle düşünüyoruz: sadece kendimiz için, acınası halde. Şimdi modern dünyanın daha iyi bir halde olduğunu mu söyleyeceksiniz? Orta Çağ'dan daha iyi bir yer. Ne değişti peki? Zulümler mi? Hala yapmaktayız onları. Çok uzakta aramanıza gerek yok, herkes kendi ülkesine baksa yeterli, hâlâ birbirimize işkence ediyoruz. Ölümler mi değişti? Onca açlığa karşın silahlara yapılan yatırımlara ne diyorsunuz? Göz göre göre öldürmek bence. Baktığımızda milyonlarca insan uğraşıyor açlığı sona erdirebilmek için. Bu kadar zor mu bu? Teknolojimiz, paramız, bilgimiz var. Onlarda değil sorun, "başarılı" insanlarda. Parasını, teknolojisini ve bilgisini "akılcı" kullanmak isteyenlerde. Bencillik burada yatıyor bence. Paylaşmak insanın doğasında var aslında ama biz zorluyoruz bencillik için insanları, bencilliği öğretiyoruz çocuklara. Tüm bunlara rağmen beni umudu tükenmiş biri olarak görmeyin lütfen. Benim hâlâ umudum var insan türü için. Biraz daha farkındalık, biraz daha çaba ve yardımlaşma ile kendimizi ve acınası halde bıraktığımız çevremizi kurtarabiliriz. Onca acımasızlık, kin, öç, yalan... Bunca kötülük birden geçmez ama bu yanlarımızı törpüledikçe evcilleşmiş beyinlerimizi yönetmeye başlayabiliriz. Kaynakça 1. Hood, Bruce. Evcilleşmiş Beyin. İstanbul: Yapı Kredi Yayınları, 2014. Sabiha Ulusoy ZİNCİRLEME TEZATLIKLAR “Bu yazıda herkes kendine ait bir satır bulacak; tartmasını bilene ağırlığı, hissetmesini bilene ise varlığı vaad ettim.” Hepimiz içimizde bir boşluk taşıyoruz tanımlayamadığımız. Somut ağırlığının yanı sıra, kelimelerle anlatılamayacak kadar da soyut bir varlık veya yokluk; adını ne koyarsanız. Her ne kadar kelimelerle şekil vermeye çalışsak da biliyorum ki biz de başarısız olacağız bizden öncekiler gibi. Ama bu boşluk her ne ise –ister duygusal boşluk deyin, isterseniz sıkılmak– bildiğim tek şey mutluluklarımızın ardında saklanan bir sis, buhranlarımızın temelini yaratan bir demir misali yerleşik hayatta, hem de ruhumuzun tam ortasında. Bendeniz, elimden geldiği kadar anlatmaya çalışacağım size. Boğazımdan inen her kahve yudumunun ardından içimdeki ağır boşluğun farkına varıyorum. Gitmek zor, kalmak ise oldukça acı verici. İnsan hem kendinden hem de geçmişinin izlerinden kaçmak istiyor. Ne kadar iyileştiğimizi düşünsek de varoluşun siyah ve beyaz sınırları arasında hapis kalmış olan grinin buruk rızasını hepimiz taşıyoruz. Öyle bir rıza ki yaşanmaya adanmış ama bir o kadar da tuz basılmış taze bir yara gibi. Gerçekliğimizden kaçmak zor; insanlardan sıyrılıp duygularımızın ardındaki yeni bir dünyada yaşamak ise çok daha zor. Ardımızda bize el sallayan yarım kalmış aşklar, dizi incinmiş çocuklar ve veda gözyaşları döken dostlar… Hepsi yaşamımızın mülkiyetini almış ama bir kiracı gibi yüreğimizde oturan kayalıklar misali. Duygu evreninin çalkantılı denizinin köpüklü ve haşin dalgaları çarpıyor her birine. Aşındıkça aşınıyorlar; gündüzleri meltem eşliğinde, geceleri ise mehtap ışığının dansında. İkinci kahve yudumunun biraz daha soğumuş olduğunu fark ediyorum. Ya içimizdeki bu ağır boşluk? O da soğur mu fiyakalı bir fincanda bekledikçe? Hatta bunu bir kenara bırakalım; boşluğun ateşi mi olurmuş? Oluyormuş demek ki. Ağır ağır, cayır cayır yakan bir alev dalgası gibi süratle ruhumuza nükseden ama hissedilmeyecek kadar da sönük bir sıcaklık. Zincirleme tezatlıklar arasında çırpınıyoruz; yolumuz nereye bilmiyoruz. Battıkça yüzüyoruz; yüzdükçe boğuluyoruz. Kendimizi balık zannediyoruz fakat her zaman bizden büyük olana yem rolünü üstleniyoruz. Gönlümüzün yerçekimsiz sahasında nefes bile alamadan savrulup gidiyoruz. Gözyaşlarımızın göktaşları kalbimize bir arı misali tek tek saplanırken bilincimizi dış dünyanın gerçekliğinden ayıramıyoruz. Gerçeklik nedir? Parkta oynayan bir çocuğun gülüşünde mi saklanır? Yoksa İzmir Caddesi’nde bir sabah vakti evine Kaynak: Sabiha Ulusoy Sabiha Ulusoy sıcak ekmek alıp götüren eskimiş kasketini başından çıkarmayan amcanın yüzündeki yaşanmışlık çizgilerinde mi uyur? Belki de dün akşamdan kalan kadehte güneşin ilk ışıklarıyla yakut gibi parlayan şarabın içinde yüzüyorlardır. Ya da bir bakarsınız; yuvasını inşa etmek için karşı bahçedeki yaşlı ağaçtan bir parça solmuş kahverengi yaprak alan dişi kuşun ağzındadır. Hiç olmazsa merdiven gıcırtısıyla irkilen ve çocukluğunun tatlı anıları hala tazeymiş gibi aklından geçen, yaşadıklarının buhranını hala ocağında tüttüren bir kadının gözlerindeki buğudadır. Vücudumuzun tam ortasında, kalbimizin bulunduğu yerin o taraflarda hâlâ ısrarla taşıdığımız kasvetli boşluğun her gün bir gram daha büyümesine tanığız; bilinçli ya da bilinçsiz. Büyümek böyle bir şey işte. An geçtikçe bir yenisi eklenir damarlarımıza. Kanımızda dolaşan, hücrelerimizi inşa eden demirin özüyle temellerini atıyoruz bu kasvet binasının. Mutluyuz. Gülüyoruz. Dostlarımızla sohbet ediyoruz. Yan masadaki yakışıklı adamın cilveli tavırlarına kaçamak bir bakış atıyoruz. Saçlarımızı tarayıp makyajımızı tazeliyoruz. Mutsuzuz. Üzülüyoruz. Ağlıyoruz. Siliyoruz. Yaşıyoruz. Devam ediyoruz. Ve sadece yürüyoruz. Uyanıyoruz ve uyuyoruz. Zıtlıklar arasında bir hayat kuruyoruz kendimize. Etrafımıza bakıyoruz; izliyoruz ne varsa. Ediniyoruz, öğreniyoruz, biliyoruz, özümsüyoruz yaşamayı. Ve yaşatıyoruz içimizde ne varsa. Okuyoruz boşluklarımızı tartmak amacıyla. Boşluğun ağırlığı mı olurmuş? Oluyormuş demek ki. Hem de çok ağırmış. Kasvetli, yok edici ve içine ne atıldıysa sindiren bir tanımlanamazlık. Anlatmaya gücüm yetmiyor. Her gün benliğimle birlikte taşıdığım ve ruhuma komşu olmuş bu bilinmezliğin etrafında dönüyor tüm sırlarım. Düşündükçe bulamıyorum; okudukça anlamlandırmaya gayret ediyorum. Düşmanım mı dostum mu olduğunu bilmediğim o ‘şey’ kendime dahi anlatmadığım sırları barındırıyor sessiz sakin. Adını “ağır boşluk” koydum senin içimde büyüyen gri renk. Seni tanımak adına okuduğum kitabın son sayfasını kapattığım an yemin ettim gerçekliğine. Varlığına şahidim. Yokluğuna ise… Kaynak:  Yıldız, H. A.