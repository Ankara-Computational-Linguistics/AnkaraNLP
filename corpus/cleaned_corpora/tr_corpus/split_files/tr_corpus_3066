amaçsız, gerçekte hiçbir özelliği olmayan kopya robotlara dönüşüyoruz. Kendi özelliklerimizi, mesela hiç kimsenin bilmediği bir alanda olan bir yeteneğimizi keşfedebilecekken hayatımızı sınırlıyoruz, içsel arayışa bile giremeden. Bu kişilik çeşitliliğinin olmadığı dünyaya dahil olmamalıyız. Bu sonu olmayan dünyanın bir parçası olmazsak eğer aslında yaşadığımız hayattan zevk alabiliriz bence. Çok yalnız bile olsak sadece bize ait olan düşüncelerin varlığı bizi rahatlatabilir ancak, bizi doğru yola sokabilir çünkü. Black Mirror'ın bu konuyu anlatan bölümünün sonunda da baş karakterin bir hapiste kendiyle baş başa kaldığı zaman aslında sesini şiddetlice çıkarabildiği tek zaman olmuştu, çünkü kendini artık kimseye beğendirmek gibi bir kaygısı yoktu ve kendi varlığını tamamıyla kabullenmişti. Her ne kadar varlığımızı başkalarının kabullenmesi güzel bir şey olsa da sağlıklı bir hayat yaşayabilmek için sosyal medya gibi ortamlara başvurmadan önce kendi varlığımızı kendimiz kabullenmeliyiz. Kaynakça: Brooker, Charlie. Black Mirror. 2011. Web. Fatih Berkay Sarpkaya Ya Öyle Değilse ? Çocukken, büyüklerimin bana devamlı sorduğu bir soru vardı: ‘Büyüyünce ne olmak istiyorsun, en büyük hayalin ne?’ diye. O zamanlar bu soruyu pek önemsemeden ezbere cevaplar verip geçiştiriyordum ancak şu an anlıyorum ki belki de hayatımdaki en anlamlı soruyla karşı karşıyaymışım da farkında değilmişim. Hayatınızı şöyle bir gözünüzün önünden geçirin ve ‘yaşamınız boyunca nelerden keyif aldınız, nelerden kaçmaya çalıştınız; hangi güzellikleri fark ettiniz de neleri gözünüzden kaçırdınız?’ sorularına cevap bulmaya çalışın. Düşündüğüm zaman benim dikkatimi çeken ve biraz da canımı sıkan bir husus işte bu ‘gözden kaçırdıklarımız’ la ilgili oldu. Fark ettim ki geceleri şöyle bir durup da yıldızların ışıltısındaki olağanüstülüğü seyretmiyoruz ya da bir kelebeğin kanatlarındaki rengarenk parıltılara dikkat etmiyoruz ama en önemlisi de çocukluktan beri sürekli bize hatırlatılan fakat hayatın koşuşturmacası içerisinde bir türlü vakit bulamadığımız ‘hayal kurma’ eylemini gerçekleştirmiyoruz. Stefan Zweig’ın Alacakaranlıkta Bir Öykü kitabındaki Bob’un hikayesi, benim gibi hayat felsefesini gerçekçilik üzerine kurmuş birini bile hayal kurmak ve bunun olası sonuçları üzerine detaylıca düşünmeye sevk etti. Hayal kurmak, gerçeklerden biraz olsun uzaklaşıp bambaşka dünyalarda yolculuk etmek…Hayatın zor dönemlerinden birindeyseniz ve kendinizi bir çıkmazın içinde hissediyorsanız bundan daha lezzetli bir şey yoktur herhalde. Yüzeyi buzla kaplı bir suyun altında uzun süre hapsolduktan sonra ansızın bir boşluk görüp havasız ciğerlerini doldurmak gibi, tüm olumsuzlukların bir anda kenara itilip geleceğe umutla bakıldığı bir nefes alış anıdır ‘hayal etmek’. Yoğun bir günün ardından uyunan mışıl mışıl uykuda olduğu gibi gözlerini kapatıp kalbindeki, beynindeki olumsuzluk yağmurunda bir güneş açtırarak gökkuşağına kavuşmaktır. Şimdi aklınızdan geçen ‘Madem bu kadar cezbedici, sen neden gerçekçiliğe bu denli bağlısın?’ sorusunu duyar gibiyim. Haklısınız, durumu bu şekilde yani bunalımlardan biraz olsun kaçış, kendini rahatlatma olarak gördüğümüz zaman ortada pek bir sorun varmış gibi gözükmüyor ancak olayın bu kadar basit olmadığı hem mantıklı bir analizle hem de kitabın bunu gün ışığına çıkarmasıyla daha net anlaşılıyor. Hayalin güzel olan kısmı ancak belli bir çizgiyi geçinceye kadar devam ediyor bana göre. Bu çizgi ise insanların bir şeyin gerçekten var olduğundan emin olup olmamasına verdiği cevapta saklıdır. Eğer gerçekle hayal ayırt edilemeyecek noktaya ulaşmışsa işin tadı tuzu kaçıyor çünkü bu noktada insanlar var olmayan bir şeyin peşinden koşmaya, onun kendisinin yarattığı bir gerçeklik olduğunu kabullenmemeye başlıyor. Bunları söylerken yaşam yakıtını, hayali uç noktalarda yaşamanın verdiği hazla sağlayanlardan, kafasında kurduğu bir şeyi hayatının bir parçası haline getirip sonra kendisini de buna inandıranlardan bahsediyorum elbet de. Bob’u da bu sınıfa koymak yanlış olmaz sanırım. O da ‘aşk’ çatısı altında temelde bir hayalin peşinden koşup günlerce hatta aylarca bunun düşüncesiyle yaşamış biri. Ne yazık ki sonunda düşündüğü, arzuladığı gerçeklerle karşılaşmıyor ve bu durum kendisine, tabiri caizse, hayatı dar etmeye başlıyor. ‘Bu yanlış anlaşmanın sonuçlarını şimdi fark ediyor budalalığına öfkeleniyor, utanıyor. Yüreği sıkışır gibi oluyor.’ (Zweig 44). Bu bahsedilenler ise yaşadığı sıkıntıların sadece anlık bir görünümü ve yaşayacaklarının da bir ön izlemesi denilebilir. Bob’un yaşadıklarını görünce daha da iyi anlıyorum ki aslında ilk bakışta çok sorunsuz ve güzel görünen bir olgu olan ‘hayal’ sadece buz dağının görünen kısmıymış, detayına inildiğinde çok beklenmedik yerlere sürükleyebiliyormuş insanı. Tüm bunlara rağmen beni asıl vuran nokta şu kısım oldu : ‘Binlerce düşle aradan geçen günlerde Margot’un adı bilincine öylesine dağlanmıştı ki o ömür boyu yok olmayacaktı.’ (Zweig 44). İnsan, yalnızca bir yerlere sürüklenmiyor aynı zamanda ömrü boyunca buraya hapsolma tehlikesiyle karşı karşıya kalıyordu. Hayal kurmamanın biraz da vakitsizlikten kaynaklandığını belirtmiştim yazının başında fakat aslında benim gerçekçiliğe bu kadar bel bağlama sebebim işte tam da bu noktada saklıydı. Ya ben de Bob gibi kendimi fazla kaptırıp bir ‘hayal kırıklığı’ gerçeğiyle yüz yüze kalırsam ne yaparım? Ömrüm boyunca hayal ‘kırıklarının’ ruhumda açtığı yaraları kapatmaya çalışmakla uğraşırsam yaşadığım hayattan ne anlarım, yaşamanın ne manası kalır? İlk bakışta çok basit ve zararsız gibi görünen bir olayın sonuçlarının ne boyutlara varabileceğini, insanı nasıl tehlikeli sorunlarla baş başa bırakabileceğini görünce ‘dur!’ dedim kendi kendime. O noktadan sonra da tünelde ilerlerken küçük bir ışık görünce ‘işte çıkış burada olmalı!’ diyemedim bir türlü çünkü o ışığın bir trenin farından da gelme ihtimali orada duruyordu. Korktum, cesaret edemedim. Doğru mu yapıyorum yanlış mı bilmiyorum, konumuz da bu değil aslında, ama tek bildiğim kendimi bu konuda bir türlü ikna edemediğim ve tüm bu olumsuz ihtimallerden gerçekçilik perdesi arkasına saklanarak kaçtığımdır. Kitabın bu yönünü hiç düşünmüş müydünüz, sizin de kafanızda benzer sorunlar canlandı mı bilmiyorum ama Stefan Zweig’a, bana en azından hayal kurma üzerine bir kez daha kafa yorma ve bu konudaki kırmızı çizgilerimin tekrar üzerinden geçme şansı verdiği için teşekkür ediyorum. KAYNAKÇA Zweig, Stefan. Alacakaranlıkta Bir Öykü. İstanbul: Ayrıntı Yayınları, 2016. Baskı. Ebru Kamış 21401158 Türkçe 101 – 17 Başak Berna Cordan 24.11.2014 HAYATIN ANLAMI PEŞİNDE… Sabahattin Ali’nin İçimizdeki Şeytan isimli romanı ne çok büyük zevkle başladığım ne de okurken olayların sonunu merakla beklediğim bir roman oldu. İçimizdeki Şeytan okunurken haz veren, daha çok okuma sürecinde düşündürdükleriyle okuyucuyu içine çeken kitaplardan. Sabahattin Ali’nin anlattığı şey değil bu romanı bu kadar değerli kılan, nasıl anlattığı. Roman, Ömer adında tembel bir gencin Macide isimli genç ve güzel bir kızla tanıştıktan kısa süre sonra evlenmesini, ancak daha sonra parasal sıkıntılar ve düşünce uyuşmazlığı nedeniyle ayrılmalarını anlatır. Romandaki karakterler kaderin küçük oyunlarıyla ve tesadüflerle bir araya gelmişlerdir ama aslında hepsi kendine özgün farklı bir hayat görüşüne sahiptir. Farklı arka planlardan gelen farklı insanların hayatı algılayışındaki çeşitlilik, onların hayatın anlamını da farklı yorumlamalarına yol açar. Bu durum, romandaki karakterler arasındaki çatışmanın ve aslında gerçek hayattaki çatışmaların temel nedenini oluşturur. Hayatın anlamı herkes için farklıdır. Kimi herkesçe tanınmak için, kimi insan ruhunu anlayabilmek için, kimi daha fazla para kazanabilmek için, kimi ise sevgiyi yakalayabilmek için yaşar. Hayata yüklediğimiz bu anlamları sorgulamadan bütün benliğimizle kabulleniriz, attığımız her adımda ve her hareketimizde onu yansıtırız. Peki, hayatın anlamı gerçekten parayla mı ölçülür? İnsan temel ihtiyaçlarını karşılamadan huzurlu hissetmez, düşünemez, felsefe yapamaz. Günümüzde temel ihtiyaçların sadece parayla karşılandığı düşünülürse, paranın insan varlığının en temel ihtiyaçlarından biri hâline geldiği savunulabilir. “İşte, iki gözüm, ciltlerle kitabın, saatlerce tefekkürün yapamadığı işi iki kirli kâğıt başarır. (…) Cebimize giren iki lira sayesindedir ki havanın biraz açıldığını görmek, rüzgârın serinliğini hissetmek, hatta akıllıca şeyler düşünmek mümkün olmuştur…” (s. 11) Ancak bana göre, para Kamış, 2 insan tarafından uydurulan bir kâğıt parçasından ibarettir ve hayatın manasını karşılayacak derinliğe sahip değildir. Hayatlarının merkezine parayı koymuş insanlar hayatın derinlerdeki özünü kavrayacak manevi olgunluğa erişmemiş kişilerdir. Kimi zaman yaşamanın elle tutulur bir manasını göremeyiz. Böyle zamanlarda yuvasız kuşlar gibi rüzgârda oradan oraya savruluruz. Öyle ya da böyle ölümle sonlanacak bu hayatı yaşamak o kadar saçma gelir ki bazen, ölüm en mantıklı çıkış kapısı olarak görünür. Neden ölmek yerine tam da şu anda bulunduğumuz yerde nefes aldığımızı sorgularız. Bu soruya bir cevap bulduğumuzda hayatın bizim için manasını keşfetmiş oluruz. Hayatta bir amaç edinmek yolunda atılan ikinci adım ise hayatın varlığını ve özündeki manasını sorgulama olgunluğuna erişmektir. Romanda Macide’nin hayat ve insan üzerine düşünceleri şu şekilde verilir: Demek hayat böyle iki adım ilerisi bile görülmeyen sisli ve yalpalı bir denizdi. Tesadüflerin oyuncağı olacak olduktan sonra ne diye bir irademiz vardı? Kullanamadıktan sonra göğsümüzü dolduran hisler ve kafamızda kımıldayan düşünceler neye yarardı? Yaşayışımıza ve etrafımıza şekil vermek arzusuyla dünyaya gelmekten ise hayatın ve muhitin verdiği şekli kolayca alacak kadar boş ve yumuşak olmak daha rahat, daha makul değil miydi? (s. 35) Hayatın anlamı peşinde koşan Macide dünyaya gelme nedenimizi sorgular. İnsan hissettiği duyguları ve zihninden geçen düşünceleri etrafındakilerle paylaşmalıdır ki yaşamak mana kazansın. Hayat tarafından şekillenmek değil de, hayatı arzularımıza göre şekillendirmek gerek. İradesiz, olgunlaşmamış insan her açıdan hayat ve muhit tarafından değiştirilmeye açıktır. İnsan gerçekten kendi istediği hayatı yaşayabilir mi ki zaten? Kimse kaderin oyunlarından kaçacak ve kendi yaşamını yönetecek güce sahip değildir maalesef. Bu sebeple de, salt kendi arzularımızı barındıran ve istediğimiz yönde kontrollüce ilerleyen bir Kamış, 3 hayat sürmek düşünülemez. Birtakım rastlantılar ve kaderin oyunları bizi hayatın oyuncağı hâline getirir, beklenmedik olaylar karşısında çaresiz bir durumda bırakır. Hayatın bütün beklenmedik ve umulmadık tesadüflerine karşın, insanı yüzüstü ve onun beklentilerini karşılıksız bırakmayacak yegâne kavram doğadır. Bana göre doğa, hayatın manasını karşılayacak karmaşıklığa ve yüceliğe sahip tek olgudur. Benim hayatımın anlamı doğayı insanî sınırlar içerisinde mümkün olduğu kadarıyla keşfetmek ve anlayabilmektir. Romanda da doğa inancı şu şekilde aktarılır: Söyle, hangi ilim, hangi şiir, hangi aşk, hangi devlet bu manzaradan daha güzel, daha muhteşemdir? Buna rağmen burnumuzu kaldırmadan bozuk kaldırımlarda yürüyüp gitmekte devam ediyoruz. Dünyadaki insanların acaba kaç binde biri şu anda başını aya çevirmiştir? (s. 98) Doğa insanı asla yüzüstü bırakmaz; su, güneş ışığı ve biraz da sevgi karşılığında bütün mucizelerini insana sunar. Bütün güzelliğiyle insana ilham veren doğa aynı zamanda hem mistik, hem de huzurlu olmayı başarır. Hayatın bütün karmaşası içinde bazen sakinliğini korur, bazense köpük köpük taşar öfkesi. Her şeye rağmen, doğa insana karşı şefkatiyle ve insanı sarıp korumasıyla adeta merhametli bir Tanrı’yı andırır, ki bir yaratıcıya olan inanç hayattaki en güçlü inançlardandır. Kamış, 4 Kaynakça Ali, Sabahattin. İçimizdeki Şeytan. İstanbul: Yapı Kredi Yayınları, 2003. Göksu Dayan BİLİNMEYEN’E DUYULAN ENDİŞE Yaşar Kemal’in Tek Kanatlı Bir Kuş’u topu topu yetmiş iki sayfalık kısa bir öyküdür, verdiği mesajsa oldukça sadedir. Çeşitli karakterlerden bahseder; Melek Hanım’dır, eşi Remzi Bey’dir, Alamanya’lı işçi Zeliha’dır. Bu kadar kısa bir kitaptan beklenmeyecek kadar çok karakter barındırsa da olay öyküsü neredeyse yok denilebilecek kadar basittir. Ortada bir bilinmeyen vardır ve farklı geçmişler ve karakterlere sahip bu insancıklar paylaştıkları şimdiyle geleceklerine ulaşmaya çalışırlar. Ancak bu eserin vermeye çalıştığı mesaj nedir diye sorulacak olursa, en azından bence, verilebilecek en sağlıklı cevap şudur: Bilinmeyene karşı duyulan endişe o kadar içgüdüsel, hayvani, kontrol edilmezdir ki farklı insanlar onun karşısında aynı psikolojiyi paylaşırlar. Endişenin çeşitlisi, türlüsü vardır tabii; hâliyle çok şiddetlisi, az şiddetlisi de. Doktora tezinin savunmasını yapacak bir öğrencinin yaşayacağı endişeyle lisansının henüz ikinci yılında, alelade bir sınava girecek öğrencininki aynı aileye mensup olsa da aynı şiddette değildir. En ufak bir hatasında kellesinden olabilecek kölenin haklı endişesi, bu bahsedilenlerle kıyaslanamaz bile. Ancak bilinmeyene karşı duyulan endişe farklıdır. Antik Yunan’dan Epikür demiştir ya zamanında, “Ölümden korkmak bilge kişi için anlamsızdır, çünkü yaşadığımız sürece ölüm yoktur, ölüm geldiğinde ise artık biz yokuz” (Gökberk, 99) diye, bilinmeyen için bu farklıdır. Bilinmeyen denilenden en ufak bilgisine bile sahip olunmayan anlaşılmasın ha; bağlamsal ipuçları, insanların psikolojilerini dışarı yansıtma şekilleri, söylentiler, dedikodular, hatta yer yer yöresel hikâyeler bile yeterli olur o tedirginlik için. Bilinmeyen gücünü buradan alır. Olay tek bir “Oraya gidilmez”den başlar da endişenin büyümesiyle birlikte psikolojik atakla bile son bulur. Endişe, söz konusu objeye dair bilgi yoksunluğundan ziyade durumun içinde bulunduğu bağlamdan kaynaklanır daha çok. Sonuçta insanız ya, elbet öleceğiz. Yine de doktorun parmakla gün biçtiği bir hastanın ölüme duyduğu endişe, hayatının daha başında gencecik bir adamın duyduğu endişeyle bir olabilir mi? Ölümün kendisinden ziyade, kişinin içinde bulunduğu bağlamdır o endişeyi güçlendiren. Velev ki ölüm, bizler için korkulacak bir şey olmasın. Bu, korkmamamızı gerektirir mi? Gerektirse bile sağlar mı? İnsanız ya, huyumuzda var, yeri gelir kendimiz için iyi olanı yaparız bazen. Bazen ama, bozuk saat misali. Hem üst-bilincimizde, hem de alt-bilincimizde gerek farkında olduğumuz gerek farkında olmadığımız dürtülerimiz, isteklerimiz, arzularımız var. Keşke sadece bu kadar olsa. Korkularımız, endişelerimiz, kâbuslarımız da var. Diyelim ki nasılsa alt-bilincimizdekiler zaten kontrolümüz dışında diyerek onları bıraktık, ya üst-bilincimizdekiler ne olacak? Farkındalık, yanında mutlak kontrolü getirmiyor ne yazık ki. Bağımlılıklarımız, alışkanlıklarımız var. Durum böyleyken gelip ha “Ölümden korkma” denmiş, ha denmemiş, ne fark eder? Endişenin kaynağı objenin kendisinden ziyade bağlamsa, insan ne yapsın? Ne yapabilir? Yüzeyde hissedilen bu endişe, son derece içgüdüsel, hayvani bir duyguya tekabül ediyorsa, her ne kadar farklı geçmişlere ve şimdilere sahip olsak da aynı geleceği, en azından içimizde, paylaşacağız demektir. Belki de insanın doğası itibarıyla iyi veya kötü olduğu yönünde tartışmaları bu açıdan düşünmeliyiz. Zira en azından yakın tarihi göz önünde bulundurduğumuz zaman fark edeceğimiz şey, bir toplumun bir araya gelmesini sağlayanın olumlu düşüncelerden ziyade şimdiye veya geleceğe duyulan endişedir. KAYNAKÇA: Gökberk, Macit. Felsefe Tarihi. İstanbul: Remzi Kitabevi, 1980. Baskı. Kemal, Yaşar. Tek Kanatlı Bir Kuş. İstanbul: Yapı Kredi Yayınları, 2013. Baskı. Batuhan ALAÇAMLI ZAMANE HASTALIĞI Kaçınız yaşamaktan usandı? Kaçınıza hayat anlamsız ve gereksiz geliyor? Hiçbir şey yapmadan öylece oturmak, düşünmemek, konuşmamak isteyen var mı aranızda? Okula gitmenin, sokağa çıkmanın, çalışmanın hatta evlenip çoluk çocuğa karışmanın gereksiz olduğunu hiç düşündünüz mü? Sizi bilmem ama ben bazen böyle düşüncelere kapılıyorum. Yaptığım bazı şeylerin ne kadar gereksiz olduğunu düşünüp zamanı durdurmak ve her şeyin olduğu gibi kalmasını sağlamak istiyorum. Hiçbir şey yapmadan donup kalmak, etrafımda olup bitenleri sadece seyirci olarak izlemek, o döngünün içine girmemek istiyorum. Sabah kalkmamak, okula gitmemek hatta bazen yemek yememek.. Konuşmadan, sorgulamadan yaşamanın daha keyifli olduğunu düşündüğüm zamanlar oluyor. Özellikle acı çektiğim zamanlar bedbin oluyorum. Yaşadığım acılar içimde katılaşıyor. Onlar katılaştıkça ben olduğum yere daha da bağlanıyorum. Hareket edemiyorum. Hayat değersizleşiyor. O zaman bir psikiyatriste gidip, “Ölecek miyim, doktor?” diye soruyorum. İşte insandaki bu psikolojik atalet durumu halk arasında tembellik olarak adlandırılsa da aslında temelinde yatan şey çok daha farklı. Yapılması gereken şeyi biliyorsun ama yapmıyorsun. Bir çeşit depresyon durumu. Hayattan ve yaşamaktan vazgeçiyorsun. Ruhu ve bedeni çok yorgun olan, acı çekmiş insanlarda daha çok görülmesine rağmen, günümüzde hemen hemen her insanın dönemsel olarak böyle bir psikolojik durumun içine girdiğine şahit oluyoruz. Dünya ağrısı ya da edebiyat terimi olarak “zamane hastalığı” çevremizde bir kanser gibi ilerliyor. İsviçreli bilim adamları bu konuyla ne zaman ilgilenecekler acaba? Bu dünyanın sıkıntıları, geçmişte yaşananlar, bireysel ve toplumsal travmalar, hayatın ta kendisi… Hepsi bu hastalığın başlamasına ve müdahale edilmezse giderek insanın yok olmasına neden olabiliyor. Bu hastalık bedeni, ruhu, beyni tamamen etkisi altına alıp bir süre sonra kişiyi intihara kadar sürüklüyor. Dünya Ağrısı romanı işte tam olarak bu ruhsal durumlara sahip insanları anlatıyor. Yabancılaşan, usanç ve utanç duyan, yaşamanın anlamsız olduğunu düşünen Mürşit ile geçmişinden koşarak kaçan madencinin hikâyesi. Ayfer Tunç, iki insanın hayatın içinde nasıl savrulduğunu ve nasıl bir araya gelip birbirlerine anlattıkları hikâyelerin zehrinde boğulduğunu anlatırken, kelimeleri yüzümüzde şamar gibi patlıyor. Ayfer Tunç, anlattıkça dönüp kendime bakıyorum. Dünyam daha da ağrıyor sanki. Her yerde yanlışlarımın, hüzünlerimin dolu olduğunu fark ediyorum sanki. Mümtaz olmak istiyorum, rakı masasında. Sadece fıstıkla karnımı doyurup, salaş bir deniz kenarı meyhanesinde yavaşça demlenme hayali kuruyorum. Demlenmek dediysem hani, öyle sarhoş olana kadar içmekten bahsetmiyorum. Çok içmeyi beceremiyorum çünkü. Sadece çok konuştuğum için kuruyan boğazımı temizlemek ve anlattıkça, hatırladıkça kanayan yaralarımı dezenfekte etmek için alkol almak istiyorum. Anlayacağınız pansuman niyetine. O zaman karşımda oturanın kim olduğunun önemi yok. Sadece beni dinlemesi, sırası geldiğinde onun da anlatması, belki ağlaması, belki gülmesi çokça yaralarına pansuman yapması şartıyla benim en kıymetli dostum, dert ortağım olacak. Kitabı okurken o kadar çelişkili düşüncelere daldım ki, bir kere daha okumak istedim belki atladığım ya da umursamadığım yerler vardır, diye. İçimin susuzluğuna dur diyebildi mi roman? Hayır. Maalesef diyemedi ama bana, benim gibi birilerinin olduğunu ve herkesin derdini anlatmak istediği birilerini aradığını, hayatın herkesi yorduğunu gösterdi. Yalnız değildim. Zamane Hastalığı’na kapılmıştım o kadar. Neyse ki Mürşit gibi de değildim. Benim hastalığım geçiciydi. Geçti çok şükür. İmtihanlar bitince, sevgilim bana geri dönünce, arabam tamirden çıkınca, babamla barışınca geçecekti. İlacı vardı benim hastalığımın. Kaynakça : Tunç, Ayfer. Dünya Ağrısı. Can Yayınları, 2016. Mehmet Gürbüz 2150 1789 İnsanlar Arası Rekabet İnsanlık her zaman yaşama ve yaşatma konusunda bencil miydi? Masum bir bebek nasıl eli kanlı bir katile dönüşebiliyor? İnsanlar empati yapma gücünü nasıl kaybediyor? Tarih boyunca yaşanan birçok hadise bu soruları insanın aklına getiriyor çünkü yazılı tarihin başından beri kaydedilen birçok hadise ya savaşlarla ya da politik çekişmeler ve milletlerin rekabeti altında ezilip gidenlerle alakalı. Bu durum insanların bir acziyeti değil de nedir? Kurban olan hayatını kaybediyor, katil olan ise insanlığını bir kenara itip hayvani güdüler ile hareket ediyor. Kurbanın acziyeti karşı gelememesinden ve kaderini değiştirememesinden katilin acziyeti ise sahip olduğu gücü arttırmak ve o güç ile kurbanı ezmek istemesindendir. Bu ikisinden hangisinin daha aciz olduğunu sorusunu cevaplamak siz okuyucunun takdirinedir. Bahsettiğim hadiselere verilebilecek en ilginç örneklerden biri ise iki dünya savaşı arasında gerçekleşmiş olduğu için göz ardı edilen ancak Avrupa tarihinde çok önemli bir yer tutan İspanyol İç Savaşıdır. Pek fark edilmese de pek çok tarihi kişilik bu savaşın içinde bulunmuştur. Bu kişilere o zamanlar gazeteci olan ve Madrid’de General Franco’nun falanjist birliklerinin kuşatması sırasında Hotel Florida’ya sığınan Ernest Hemingway, partizanlara katılan George Orwell ve savaşın mağduru olan, ünlü ressam, Pablo Picasso örnek olarak verilebilir. Savaşın korkunçluğunu birinci elden görmüş olan Pablo Picasso’nun bu korkunçluğu ve acziyeti hem katilin hem de mağdurun tarafından gözler önüne seren Guernica isimli bir eseri vardır. Gözleri gören ancak gördüğünü anlayamayan insanlar için çok bir şey ifade etmez ancak Picasso tablosunda falanjistlere yardıma gelmiş olan Alman Hava Kuvvetlerinin bombaladığı Guernica şehrinin yaşadığı dramı çizmiştir. Bu iki taraflı bir dramdır çünkü Guernica’yı bombalayan falanjistlerin elindeki şehirler sonraki günlerde cumhuriyetçiler tarafından bombalanmış ve aynı acılar tekrar tekrar yaşanmıştır. Roller değişmiş katil mağdur, mağdur katil olmuştur ancak iki tarafın içinde bulundukları acizlik ve acı değişmemiştir. İspanyol İç Savaşı’nın diğer savaşlardan daha farklı bir özelliği vardır. Adından anlaşıldığı üzere bir iç savaştır bu da demek oluyor ki aynı milletin mensupların, aynı dili konuşan, aynı kültürün hamurunda yoğrulmuş kişilerin savaşıdır. Bir akşam beraber yemek yedikleri komşularını o akşamın sabahında siyasi fanatikliğin gözlerini kör etmesiyle geçmişlerini bir kenara koyup katlettikleri, tıpkı diğer iç savaşlar gibi, korkunç ve saçma bir savaştır. Bu durumda İspanyol İç Savaşı aynı kültürden gelen insanların bir olguya yapışıp gözlerini kör etmelerinin en güzel örneğidir. Bu olgu ise güce sahip olma ya da güçlü tarafta olma olgusudur. Bu güçlü olma arzusu işe insanlık bu vakte kadar küçük balığın büyük balık tarafından yenilmesi ile gelmiştir. Bu yüzdendir ki insanlık tarihi denilen şey koca bir, tarih sahnesinden gidip giden milletler çöplüğüne dönmüştür. İnsanlık yüzlerce seneden beri kendi yarattıkları güç seçiliminde birbirlerine üstün gelebilmek için kaynaklarını daha güçlü silahlar yapabilmek için kullandı. İlkel taş ve sopalarla başladığımız yolculukta şimdi insanlığı tarih sahnesinden silebilecek kadar kuvvetli silahlara sahibiz. Belki bir gün gelecek insanlar rakiplerini saf dışı bırakmak için bunları da kullanacak işte o zaman bu “güçlü olma” rekabetinde de hiçbir sonuç alınamayacak. Bu alınamayacak olan sonucun küçük bir kesiti şu an yanı başımızda yaşanmaktadır. Seneler geçmesine ve insan gücünün umarsızca tüketimine rağmen İspanyol İç Savaşı’nın modern örneği olan Suriye İç Savaşı bitmemektedir. Taraflar zaman geçtikçe savaş alanına uyum sağlayıp daha güçlü ve ölümcül silahlar kullanmakta lakin hiçbir sonuç alamamaktadır. Eğer dünya çapındaki bu küçük savaşlar yeni bir dünya savaşına sebebiyet olursa bundan önceki ikisi kadar şanslı olamayız. Yeni bir dünya savaşında en iyi ihtimal ile Taş Devrine geri döneceğiz ve atalarımızın güç bela kurduğu bu medeniyeti hırslarımız yüzünden yıkılmasını seyredeceğiz. Bu durum insanlığın güce karşı duyduğu acizlik değil de nedir? Üstünlük kurma hırsımızdan dolayı medeniyetin gelişimine köstek olmuyor muyuz? Gelişmek için kullanacağımız gücü milletler arası rekabette kaba kuvvet kullanımına için harcıyoruz. NURULLAH ÖZDEMİR GÖĞE BAKALIM ALBAYIM Günümüzde neredeyse herkesin bir edebiyat hayatı vardır, uzak ya da yakın herkes ilgilenir onunla. Herkes sever aslında şiiri, kitabı. Kimisi yazar, kimisi okur, kimisi ise dinler. Birinci sınıf çocuklarının kitaplarında, ana sınıfına giden miniklerin dudaklarında rastlayabilirsiniz şiire. Eskiden böyle değildi hâlbuki. Sanat, edebiyat belli bir kesimin uğraşıydı. Peki, ne oldu da millet olarak edebiyatın kucağına düştük? Televizyon hayatımıza gireli yaklaşık elli yıl kadar oldu. Bu süreç içerisinde birçok dizi, film ve belgeseller çekildi. İşe yarar şeyler bunlar, bakmayın öyle. Çünkü insanları edebiyatla, sanatla içli dışlı bir hale getirdi. Her ne kadar okuma oranının düşmesine sebep olsa da, edebiyatın yaygınlaşmasına da sebep olmuştur. Birçok genci, yaşlıyı, çocuğu, ev hanımını, çöpçüyü tanıştırdı edebiyatla, tıpkı benim şiirle tanışmama sebep olduğu gibi. Ben ilkokulda TV’ de duyduğum bir Necip Fazıl şiiri ile tanışmıştım galiba şiirle. O zaman koptu benim için kızıl kıyamet. O zaman anladım sözcükler nasıl vurur insanı, nasıl şiir gazisi olunur, nedir edebiyat şehidi. Eminim yalnız değilim bu konuda. Eminim ki herkes elbet edebiyat hakkında bir şeyler almıştır TV’ den, internetten. Aslında bu izlediğimiz programlara da kalmıştır ama genel olarak konuşmak gerekirse, yani neredeyse tamamı bir şeyler katar bize. Özellikle de dizi ve filmler. Çünkü güzel bir şiir, şarkı ya da ünlü birisinin sözünü koymadan bir sahneyi nasıl etkileyici yapabilirler ki? İşte son zamanlarda bunu en iyi yapan dizilerden birisidir Leyla ile Mecnun. Kullandığı edebiyat eserleri, özellikle şiirleri ve kitap okuma sahneleri gerçekten eşsizdir. Zaten toplumumuz tarafından bu kadar çok sevilmesinin en büyük nedenlerinden birisi budur. Çünkü küfür ve cinselliği ön plana almayan, edebiyatın -özellikle şiirin- ön planda olduğu; insanı mutlu eden ve aynı zamanda düşündüren bir başyapıtı ki böyle bir başyapıt bulmak evinizin altında petrol bulmak gibi bir şey olsa gerek, kaybettik. Maalesef ki siyasi bir çekişmeye kurban gitti. Gerçekten yazık oldu. (Kimse kusura bakmasın, bu konuda iki tarafı da suçlayacağım ama bunun yeri burası değil) . İşte bir söz daha beni derinden etkileyen: “Ve her insan, zamanın dünya üzerinde bıraktığı birer yara izidir.“ (Aksak) Asıl konumuz sevmek aslında. Zaten kaynağın Leyle ile Mecnun ise konun da aşk olmalıdır bence. Ya da tam tersidir doğrusu. Zaten konu “Aşk“ olunca doğru ile eğri hep karışır birbirine. “Bir gün çıkar biri karşına bütün dünyan alt üst olur. Doğru bile düşünemezsin. Bütün dünyan o olur. Ne zaman onu düşünsen sol kaburgan ağrır “(Aksak) Aşk tam olarak böyledir işte. Sarar seni büsbütün. Gerçek dünya ile senin arana bir duvar örer. O duvarın üstüne de sevdiğini resmeder. Nereye baksan onu görürsün bu yüzden. İşte bu noktada diziler önemli bir yere sahiptir. Çünkü her insan, iyi bir dizide kendisine eş birisini bulur. Onun yaptıklarını yapmaya başlar. Mesela; liseden arkadaşlarım Ömer Abdurrahman ve Hamza ile ne zaman bir araya gelsek Leyla ile Mecnun ‘dan bazı sahneleri yaşarız. Genelde aşk acısı çektiğimiz için Leyla ile Mecnun tam bize göre bir dizi olmuştur hep. Üzüme düşeriz, incire düşeriz, şarkı söyleriz ki genelde dizide çalan şarkılardır onlar ve birçok dizide geçen olayı yâd ederiz. İşte bu örnek açıkça gösteriyor ki diziler özellikle gençlik çağlarındaki insanlar üzerinde inanılmaz etkileri vardır. Dahası, sevdiğimiz kıza yaklaşma taktiklerimiz bile hep Mecnun’un taktikleri olmuştur aslında. Çok ilginç öyle değil mi? Artık aşk hayatımızı diziler ve filmler yönlendiriyor. Diziler, edebiyat ve aşk üçgeni alanı sonsuz olan farazi bir üçgen haline gelmiştir son zamanlarda. Bu alana birçok şeyi yerleştirebiliriz. Hatta direk hayatı yerleştirebiliriz ki zaten birçok insanın hayatının birçok bölümü bu üçgen içerisinde geçmektedir. Özellikle Leyla ile Mecnun’dan sonra insanlar normal hayatı daha çok benimseyip aşkı daha da özümsemişlerdir. Yani aşkı bir tabakaya mal etmeyi bırakmışlardır. Herkes sevebilir algısını insanlara çok iyi aşılamıştır bu dizi. İşte bu yüzden de benim en sevdiğim diziler arasındandır. Satırlarımı Leyla ile Mecnun’dan bir sahne ve dizide geçen Sait Faik’e ait olan bir söz ile bitirmek istiyorum: “Nereden gelirse gelsin, dağlardan, kuşlardan, denizden, insandan, hayvandan, ottan, böcekten, çiçekten. Gelsin de nereden gelirse gelsin! Bir ‘Hişt’ sesi gelmedi mi fena. Geldikten sonra yaşasın çiçekler, böcekler, insanoğulları…“(Abasıyanık 68) Sahne: https://www.youtube.com/watch?v=bihDI8igkyY Kaynakça: 1. Aksak, Burak. Leyla ile Mecnun. 2011. Eflatun Film. Dizi. 2. Abasıyanık, Sait Faik. Alemdağ’da Var Bir Yılan. İstanbul: Yapı Kredi Yayınları 2002. 1. Baskı.Nil Eren Ruhun Karanlık Gecesinden Aydınlığa Giden Yol En korktuğunuz şeyin başınıza geldiğini düşünün. İflasın eşiğindesiniz ya da bir yakınınız ölüm döşeğinde mesela. Size bu olayın gettirdiği güzelliği görmeniz söylenirse ne yaparsınız? Yapacak pek fazla bir şey yok. İnsanın çektiği acı ve kaygının ortasında söylenen bu sözleri değerlendirmesi imkansız. Hatta birçok kişi bu sözler karşısında sinirlerine hakim olamaya da bilir. Korkunç bir endişe ve acı zihnimizi etkisi altına alır. Vücudumuzda bile hissederiz tesirini. Bu durumda olayı başka bir yönden görmeye imkan kalmaz. Birçok insan zamanla iyileşirmiş gibi görünür. Hayatını normal olarak sürdürmeye devam eder. Bazen de insan kabul edemez başına gelenleri. Hayat anlamını yitirir. Yaşam bir yükten başka birşey değildir artık. Gerçekten bu kabusa eşlik eden bir güzellik bulunabilir mi yaşanan bu trajedide? Bu soruyu Gizli Güzellik adlı flimi izlerken irdeleme fırsatı buldum. Flim altı yaşındaki çocuğunu beyin kanserinden kaybetmiş bir reklam tasarımcısının iyileşme mücadelesini anlatıyor. Filmin kahramanı Howard için çocuğunun ölümü çok ağır bir darbedir ve hayatı suçlar başına gelen bu korkunç olay için. Bence de insan başkasını suçlamalı böyle korkunç bir kaybın sözkonusu olduğu durumlarda, kendisini değil, çünkü kendine zarar verebilir. Başka bir insanı suçlamak da bize zarar verir bence. En iyisi hayatın kendisine saldırmak. Tanrı’ya küsebiliriz mesela. Bütün güvenimiz, sevgimiz, inancımız sallanır ona karşı. Tanrı’yla konuşuruz. Ya da Howard’ın yaptığı gibi mektuplar yazarız. Mekup yazmanın iyileştirici bir etkisi var. Özellikle mektubu yazdığınız kişi onu hiç okumayacaksa. İnsan kendi kendini analiz etme fırsatı bulur böylece. Kendi kendisi ile yüz yüze gelir. İnsanın karşı karşıya olduğu inanılmaz boşluğu kolay kolay kimse anlayamaz. Bunu ancak kendi kendinize anlatabilirsiniz. Bu durum çok uzun sürer bazen, ama insan tamamen başka bir insan olur. Hayata bakış açısı tamamen değişir. Kimse bilemez acının ne zaman biteceğini. Bazen hiç bitmez. Belki hala birilerini birşeyleri suçladığımız için bitmez. Ama belki de acıya ihtiyaç vardır bu felaketteki güzelliği görmek için. Bence acı şekil değiştirir. İlk başta başımıza bunun geldiğine inanamayız. Neden ben diye sorarız kendimize. Yavaş yavaş kabullenir insan ve acının şekli de değişir. Acaba, keşke gibi şeyler duymayız artık. Sadece yürek burkan bir acı vardır. İşte bu acı her şeyi değişik yönden görmemizi sağlar, çünkü çok düşünürüz hayatı, olayları. Başımıza gelen ufak tefek şeyler bile bir bütünün parçası gibi görünmeye başlar. Eğer her şey birbirine bağlı ise, herkesin başına birgün bizim de başımıza gelen şeyler gelebilirse, yaşadığımız anlamsız bir acı olamaz. İnsanların bu kadar acı çekmelerinin mutlaka bir anlamı olmalıdır. Bunu anlayınca insanlara karşı daha yakın hissederiz kendimizi. Kendimi başka insanlarda görmeye başlarım mesela. Her şeyin bir anlamının olduğu, buradaki hayatımın anlamsız olmadığı sonucuna varırım. İnsan herkezde kendisini görürse kimseden nefret edemez. Bütün insanlık aynı acıları, zorlukları paylaşan büyük bir aile olur insanın gözünde. Bütün bu kabus boyunca geçtiğimiz evreler bizi büyütür, değişik bir açıdan olayları görmemizi sağlar. Bazen bu duruma gelmek bir hayat boyu sürer, bazende hiç gelemeyiz o duruma. Karanlık aydınlıkla baş başa gider. Ama öylesine karanlık bir yerdeyken onun beraberinde sürüklediği güzelliği görmek çok zordur, hatta imkansızdır bence. Onun için zamana ihtiyaç var iyileşmek için. İyileşmek yerine başka bir perspektif kazanmak bence daha doğru bir terim olur bu durumda. En korkunç acı bile güzellik getirebiliyor sonunda. Sadece yolun sonuna kadar gidebilecek cesaretimiz olsun. Özel Hayatımız Ne Kadar Özel? Güvende olmak mı daha önemlidir yoksa güvende hissetmek mi? Çoğumuz sosyal medyayı aktif bir şekilde kullanıyoruz. Kişisel bilgilerimiz, hesap ayarlarımızdan aksini seçmediğimiz sürece, tanıdığımız ya da tanımadığımız insanların erişimine açık durumda. Aslında bu çok da büyük bir problem değil çünkü herkes izin verdiğimiz kadarını görebiliyor. Örneğin, oraya okuduğumuz bölümün adını yazmazsak kimse bilemez. Geçenlerde izlediğim bir sosyal deney videosunda insanları bir falcıya götürüyorlardı ve falcı onlar hakkında her şeyi doğru tahmin ediyordu ve falcıya götürülen insanlar şaşırıyordu. Deneyin sonunda ise sözde falcının bildiklerinin, o insanların sosyal medya hesaplarındaki bilgilerin derlemesinden başka bir şey olmadığı ortaya çıktığında oldukça şaşırmışlardı. Öncesinde de dediğim gibi, sadece o insanların paylaştıkları kadar bilgiye sahip oluyorlar ve o kadarını tahmin etmiş gibi yapabiliyorlar ama sonuç olarak özel hayatımızı sosyal medyaya açtığımız zaman özel olmaktan çıkıyor. Başta sorduğum sorunun önemi de burada ortaya çıkıyor. Hesaplarımızı gizlediğimizde güvende olmuyoruz, güvende hissediyoruz. Eggers’in, Çember isimli kitabında, kişisel bilginin, yani sırların ve mahremiyetin hırsızlık olduğu, bunların saklanmaktan çok diğer insanlarla paylaşılması gereken şeyler olduğu düşüncesi baskın durumda, hatta her şeyin herkes tarafından bilinmesi ve gizli olan her şeyin yalan olduğu savunuluyor. Aslında bir bakıma doğru diyebiliriz, gizli olan şeyler sırlarımızdır ve sakladığımıza göre iyi şeyler değillerdir, tıpkı yalanlar gibi. Bir diğer taraftan, mahremiyetimizi hırsızlık olarak nitelendirebilmemiz için, öncelikle birinden çalmış olmamız gerekir, saklamış olmamız değil. Aslında bu sorunlar, kendimizi mevcut sistemin bir yerine koyma zorunluluğu hissettiğimiz noktada başlıyor. Neden herkes sosyal medya hesabı kullanmak zorunda olsun ki ya da neden kişisel bilgilerini vermek zorunda olsun? Ben, bilginin güç, fazla bilginin ise zayıflık olduğuna inanıyorum. Dünyadaki her şeyi bilmek bence tam bir işkence olurdu. Bilgi akışını kontrol eden, gücü de elinde bulundurur. Kontrolsüz gücün zarara yol açabileceği gibi, fazla bilgi de olumsuzluklara yol açabilir. Kitapta “değişimi gör kameraları”nın yayılmasıyla insanların “adeta tanrısal bir güç ile” birbirlerini gözetleyebileceği ve yargılayabileceğinden bahsediliyor. Dünyanın öbür ucunda tanımadığım bir insanla ilgili neden bir şeyler bilmek isteyeyim ki? Elbette bunların hiçbirini yapmak ya da bu sisteme uymak zorunda değiliz. Yine kitaptan bir alıntı yapacak olursam, "Tırmanmak istediğin bir merdivenin en alt basamağında olmak, tırmanmak istemediğin bir merdivenin ortalarında olmaktan yeğdir, öyle değil mi?" (24). Bir şeye ne kadar ayak uydurduğumuz değil, o şeye ne kadar inandığımız ya da yapmak istediğimiz önemlidir. Bu konuda her ne kadar ikilemde kalsam da şunu da düşünmeden edemiyorum, eğer gözetlendiğimizi bilseydik kötü bir şey yapar mıydık? Varsayalım ki Çember’de olduğu gibi, dünyada herkes birbiri hakkında anlık bilgiye sahip olabiliyor, günlük hayatta alışkın olduğumuz güvenlik kameraları her sokakta, hatta her ücra köşede yer almaya başlıyor. Hatta insanlar kendilerini küresel paylaşımın kapısını arayan sosyal medyaya kaptırarak birbiriyle her şeyi paylaşıyor, öyle ki artık gizlemek ayıp bir şey hâline geliyor ve paylaşmak sorumluluk, gizlemek bencillik ya da hırsızlık olarak nitelendirilmeye başlanıyor. Bunun sonucunda ise istediğimiz insan hakkında bilgi sahibi olabiliyoruz ve geçmişi de dahil olmak üzere yaptığı her şeyi görebiliyoruz, şu an nerede olduğunu görebiliyoruz. Tum bunları göz önüne alacak olursak, kim bunları bile bile suç işlemeye cesaret edebilir ki? Dünyada suç oranları ciddi oranda düşebilirdi. Peki, suç oranları düşsün diye özgürlüğümüzü feda edebilir miydik? Pek sanmıyorum. Eggers’in kurduğu distopyadan çok uzakta ancak kendimizi sosyal medyaya bu derece kaptırabileceğimizi de düşünmüyorum. Kaynakça Eggers, Dave. Çember. Farmington Hills, MI: Thorndike Press, a part of Gale, Cengage Learning, 2016. Baskı. Mustafa Ekrem YILMAZ Ahmet Hamdi Kürkçüoğlu 21601623 3. Blog Yazısı Modern Kölelik “Zevkin yaşattığı şey cennetse, götürdüğü yer cehennem olabilir mi?” sorusu beni Chuck Palahniuk’un “Bir Haz Markası” adlı romanı okuduğumdan beri meşgul etti. Chuck Palahniuk’la ilk kez, beni kendine aşık eden, her satırının altını özenle çizdiğim ve kitabın sonunda beni boş bakışlarla ve karmakarışık bir kafa ile bırakan “Dövüş Kulubü” ile tanışmıştım. Yirmibirinci yüzyılın bağımsızlığını ve benliğini yitirmiş, kapitalist düzenle beraber metalaşmış insan portresini resmeden bir romandı. Filmini izlerken kapitalist dünyayla beraber paranın güç kaynağı haline geldiğini gördüğüm, ve benim her sahnede kaç tane “Starbucks” kahve bardağı olduğunu saydığım bir muhteşem bir eser. Şu dünyada elimizde tuttuğumuz bir Starbucks kahvesi, veya giydiğimiz Ray-Ban gözlükler, evimizdeki deri İKEA koltukları yoksa sevgilimizin ne kadar güzel olduğu mu bizi ebedi hazza taşıyacak şeyler. Oysa sahip olduğumuz veya olacağımız her şey birgün kaybedeceğimiz şeylerden biri değil mi? Romanın kapağını açmam ve okumamla beraber şok oldum. Roman sarsıcı ve belki biraz abartılı bir tecavüz sahnesiyle başlıyor. Bir mahkeme salonunda Penny’nin çığlıklarını not alan bir stenograf, tokmağını dahi kaldırmayan bir hakim, Penny’i tecavüze uğrarken telefonlarıyla ve video cihazlarıyla kaydeden jüri ve bu içler acısı olayı izlemekten hiç mi hiç rahatsız olmayan birçok erkek daha. Yüz otuz altı gün boyunca zengin bir züppe tarafından bir kobay misali çeşitli deneylere ve çeşitli acılara katlanan bir kızın tecavüze uğradıktan sonra ambulans görevlileri tarafından ironik bir şekilde “emin ellerdesin.” demesi. Bu olanları okumak beni kendi üç kız kardeşim hakkında düşünmeye zorladı. Onları sarı gözlere, sokakta onlara laf atanlara karşı koruyan ben bile Penny tecavüze uğraken o odadaki hakim kadar sessizdim. Duygusuz, aç gözlü ve bencil robotlara mı dönüşüyoruz? Nefsimize bir mahkeme salonunda dahi hakim olamayacak kadar mı yozlaştık? Bizi çürüten ve artık vazgeçilmezimiz haline gelmiş para, zevk, ün, ve bedenler bizi kibirli, egosu tavan yapmış ve manevi bütün değerlerini kaybetmiş insanlar haline mi getirmiş. Adalet sistemi dahi zengin görgüsüzlerin oyuncağı olmuş durumda. Her gün haberlerde gördüğümüz şehit haberleri, cinayet ve tecavüz olaylarının birkaç sayıdan ya da hava durumundan gözümüzde farkı yok. Bir insanın hayatını kaybetmesi o kadar alışılmış bir durum haline gelmiş ki neredeyse hiçbir şey hissetmiyoruz. Anlamsız hazlar peşinde koşuyor, şefkatsiz ilişkilerde bulunuyoruz. Doğru fiyat verilince her şeyimizi satacak hale geliyoruz. Gün geçtikçe her ne kadar farkında olmasak da mutlu olduğumuzu sandığımız bu materyalist ütopya, cehennemden farksız bir distopya haline geliyor, kendi sonumuzu kendimiz hazırlıyoruz. Şu an da yaşadığımız ütopya birbirinden farklı aptalların dayatmalarıyla dolup taşmış. Giyim kuşamımızdan, ne yediğimiz ve içtiğimize, hatta tavırlarımıza ve fikirlerimize kadar bu dayatmalar içimize işlemiş. Tüketme hastalığıyla beraber sürüklenip gidiyoruz. Kültürlü bir insan olup olmadığımızı üstümüzdeki giysi ve eşyaların etiketleri belirliyor. Aslında çoğunun üstüne çizgili pahalı bir takım elbise giymiş bulaşıkçıdan farkı yok. “Parçaları kaybolmuş puzzle haline gelmiş insanlar, kiminin kalbi, kiminin ruhu, kiminin beyni yok.” Para mutluluk satın alamaz demiyorum ama insanlar paranın bir araç olduğunu unutmuş ve kendilerine bir amaç haline getirşmiş durumda. Para ile hediyeler alabilir sevdiklerinizi şımartabilirsiniz ancak çoğumuz hediyeyi aldığı için insanı değil alınan hediyeyi el üstünde tutuyor, hediyeyi seviyoruz. Tıpkı Chuck Palahniuk’un dediği gibi: “İnsanlar sevilmek için yaratıldılar, eşyalarsa kullanılmak için. Dünyadaki kaosun tek nedeni, eşyaların sevilmesi ve insanların kullanılmasıdır.” Ahmet Hamdi Kürkçüoğlu 21601623 3. Blog Yazısı Dövüş kulubün’de Tyler, isimsiz ana karakterimiz elini bir kimayasalla yakarken sözlediği “ ..ancak her şeyi kaybettikten sonra her şeyi yapmakta özgür oluruz.” sözünü bile insanlar materyalist bir çerçeveden görüyorlar. Bütün mal varlığımı kaybedince özgür olacağını sanan şapşallar. Tyler’ın insanları çeteye almadan önce onları kapıda üç gün aşağılayarak, döverek bekletmesinin elbette ki bir sebebi var. Her şeyi kaybetmekten kastedilen aslında kontrol edemediğimiz nefsi köreltmek, egoyu bastırmak, kişinin kibrini silmek. Materyalist kültürümüz hepimizi farksız kıldı. Şimdi kimse gerçek anlamda zengin ya da yoksul, hasta ya da sağlıklı değil. Her birimiz kibirliyiz ve aynı şeyi istiyoruz. Tıpkı Penny Harrigan’ın da, bir çok kadının Maxwell’in haz ürünlerini istediği gibi. Peki ya Maxwell’in yarattığı erotik haz hakimiyetinden, marka ve etiket kimliklerinden, cüzdanımızda ne kadar para olduğundan ve tüketimle süregelen bu modern kölelikten ne zaman kurtulacağız? Kaynakça Palahniuk, C. (2015). Bir Haz Markası- Beatiful U. İstanbul: Ayrıntı. Savaş, Ben ve Kardeşim Ateşböceklerinin Mezarlığı , 16 Nisan 1988 tarihi çıkışlı, 2. Dünya Savaşı zamanında hayatta kalmaya çalışan Seita ve Setsuko isimli iki kardeşin hikayesini konu alan Japon çizgi filmidir. Çizgi film hakkında küçük bir bilgi verdikten sonra yazıma gerçekten başlamak istiyorum. Bu çizgi filmi ilk izlediğim zamanı tam olarak hatırlamıyorum açıkçası, liseye başladığım zamanlar olabilir diye tahmin ediyorum. O dönemler annem, babam ve kardeşimle beraber geceleri oturup bu tarz animasyonlar izlerdik. Şimdi geriye dönüp baktığımda geçmişime dair en çok özlediğim zamanlardan biridir o dönem. Ailemle gerçekten kaliteli ve sıkça vakit geçirdiğim son zamanlar sayılabilir. Sonrası malumunuz ergenlik dönemi, sınavlar, üniversite derken ailemle daha nadir vakit geçirir olmuştum. Neyse, çizgi filme geri dönelim biz. İzlerken gerçekten fazlasıyla etkilendiğimi hatırlıyorum. Belki de normalden fazla etkilemişti beni çünkü hikayeye kendimi ve kız kardeşimi rahatlıkla yerleştirebiliyordum. Kardeşlerin arasındaki yaş farkı da ben ve kardeşim arasındaki yaş farkına yakındı, küçük bir kız çocuğu ve onu korumaya çalışan abisi... Çizgi filmi izlerken kardeşimden başka bir şey düşünemiyordum ve açıkçası sürekli böyle bir savaşın ortasında kalsaydık ne gibi fedakarlıklar yaparım, onu korumak için neleri göze alırım diye soruyordum kendime. Bazı cevaplarım beni bile korkutsa da, sanırım sevdiklerimi ve özellikle de kardeşimi korumak için yapmayacağım bir şey yok. Özellikle de böyle bir savaş ortamında, insanların hastalıklardan, açlıktan veya öldürücü silahların hedefi olmalarından dolayı hayatlarını kaybettikleri bu kaotik durumda insan kendi benliğini kaybedebilir, kendi doğrularının çizgisinden ayrılabilir ve acımasızlaşabilir. Fakat bana kalırsa önemli olan bu ortamda dahi kendi benliğinden şaşmaması insanların ve kendilerine, sevdiklerine veya çevresine tehdit oluşturan bir unsur olmadığı sürece kavgadan, savaştan uzak durmaları çünkü savaşı durduramayız, insanlar varolduğu sürece elbet bir savaş dönecek ortada. Bu savaş belki günümüzde tanklarla, tüfeklerle yapılmıyor ancak hala devam ediyor ve bu savaştan kaçamıyoruz da. Peki böyle bir ortamda, nasıl koruyabiliriz sevdiklerimizi, kendi benliğimiz kaybetmeden bu vahşetin ortasından nasıl sağ çıkabiliriz? Bilmiyorum açıkçası, bilmediğim gibi kendimle de sıkça çelişiyorum çünkü kafamı bulandırıyor bu karmaşa sürekli. İçinden çıkılamaz bir hal alıyor bazen, farkında olamsam da içten içte beni kuruttuğunu hissediyorum günümüz dünyasının, insalığın, savaşların. Çizgi filmi izlerken olduğu gibi kardeşim geliyor sürekli aklıma, benim için bir motivasyon kaynağına dönüşüyor bazen, onun için, onun gibi çocuklar için diye başlayan zincir bütün insanlığı kapsayana kadar büyüyor içimde ve ben kendimi bu dünya için güzel şeyler yapma isteği içinde buluyorum kendimi ama kısa sürüyor bu da tabi, bir mermi sesiyle, bir tank sesiyle kesiliyor çünkü fikirlerim genelde. Çizgi filmi izlerken kardeşlerin yaşadığı çaresizliğe benzer bir hissiyat kaplamıştı içimi, işte o hissiyat hala ara sıra tokadı yapıştırıyor bana, elimin kolumun öyle ya da böyle bağlı olduğunu hatırlatıyor. Aslında bu kadar umutsuz ve karamsar biri olmasam da bu yazıdaki gib düşüncelere savrulmama sebep oluyor ve kıyıya vurana kadar başımı döndüren bu düşünceler denizinde dalgaların beni götürdüğü yere kadar gidiyorum. Bir çizgi filmin beni bu kadar etkileyip, bana yıllar sonra bu yazıyı yazdıracak kadar derin bir iz bırakacağını tahmin etmezdim açıkçası. Son sahnesinde ağlamıştım belki ama gözyaşlarım bile kurumuşken yıllar sonra, tekrardan karşıma çıkıp aynı duyguların çok benzerleri yaşatması pek beklenmeyecek bir sonuçtu benim için. Yine de memnunum açıkçası, bu vesileyle geçmişime dair tatlı bir anıyı tekrardan yaşama fırsatına eriştim çünkü. Ulaş Sel Şeyhoğlu 21600840 DÜŞÜNCEYE DAİR KORKUTUCU ÇIKARIMLAR İnsana kendisi ve hayata yaklaşımıyla ilgili sorular sorduran bazı eserler vardır. Hani bir film izlersiniz ya da bir kitap okursunuz ve zihninizde daha önce orada olduğundan bile emin olmadığınız düşünceler oluşur ya. Öyle bir şeyden bahsediyorum. Bana da olur bu bazen. İçimde bilinmedik hisler kıpırdanmaya başlar. Öylece kendiliğinden oluverir bu. Bir bakmışım ki insan olarak evrendeki yerimi ve dünyaya olan sığ bakış açımı sorguluyor ve eleştiriyorum. Geçtiğimiz günlerde böyle bir şey tecrübe ettim. Her şey bir kitapla başladı. Alison Moore'un Işıklı Ev adlı kitabını bitirdiğimde dedim ki kendime, ben düşüncelerin şekillenişini hiç böyle düşünmezdim. Sanırdım ki düşüncelerimiz bizim kontrolümüzde. Biz ne istersek onu düşünürüz. Biz ne istersek o şekillenir zihnimizde. Böyle zannederdim. Ama kitap bitince anladım ki o mesele hiç de öyle değilmiş. Düşüncelerimizi, bizim diye övündüğümüz fikirlerimizi üreten, değiştiren ve dönüştüren onlarca farklı element var dışarda. Ailemiz, arkadaşlarımız, beklentilerimiz ve genetik özelliklerimiz, kafamızın içinde dönüp duran arı kovanına etki eden en temel faktörler. Bunların dışında ise psikolojik ve fizyolojik faktörleri de yok saymak mümkün değil. Yani aslında düşüncelerimiz, asla tamamen bize ait olmuyor. Olamıyor. Onlarca farklı faktörden etkilenerek kafamızın içindeki şeklini alıyor. Asla tamamen orijinal olamıyoruz. Nedendir bilinmez, bu çıkarımlar beni çok rahatsız etti. Kafamızın içindekilerin bile bize ait olmadığını bilmek, sinir bozucu olduğu için sanırım. İstemeden de olsa gerildim. Dikkatimi dağıtmak ve bu konudan uzaklaşmak istedim. Ben dikkatim dağılsın istersem iki şey yaparım. Ya okurum ya da film izlerim. Zihnimi kemiren sinir bozucu düşünceler okuma kaynaklı olduğundan herhalde, canım başka bir şey okumak istemedi. Ben de bir film seçip onu izlemeye karar verdim. Vizyona yeni girmiş filmleri tararken Amy Adams’ın Arrival filmini gördüm. Amy Adams çok sevdiğim bir oyuncudur. O yüzden iyi bir seçim olur kanaatiyle oturup Arrival’ı izlemeye koyuldum fakat filmin ilk yarısı bitince fark ettim ki bu film de benim kaçınmaya çalıştığım o konuyu işliyor. Düşünce yapımızı şekillendiren faktörlerden birini anlatıyor. Dil... Belki çok da farkında değiliz ama konuştuğumuz dil de ne düşündüğümüzü ve nasıl düşündüğümüzü çok ciddi bir biçimde etkiliyor. Sanırım bir dil, bir insan lafı da biraz bunu vurguluyor. Farklı bir dil öğrendiğimizde o dille birlikte fikirlerimiz de yeni bir şekil ve boyut kazanıyor. Mesela insanoğlu üç boyutlu bir evrende yaşadığı için iki boyutlu bir dil kullanıyor. Yazılarımız tek bir çizgi halinde. Bir başlangıcı ve bir sonu var. Bu aynı zamanda bizim dünyayı ve kendimizi algılayışımızı da belirleyen bir şey. Biz dünyayı ve hayatı da iki boyutlu olarak algılıyoruz. Her şeyin bir başlangıcı ve bir sonu olduğunu düşünüyoruz. Bu anlamda zaman kavramı da iki boyutlu bizim için. Tek bir çizgi halinde akıyor. Geçmiş hatıralarımızda, gelecek ise ileride bir yerde bizi bekliyor. Zamanda yolculuk denen şey, bizim algılarımızla mümkün değil çünkü zamanı lineer olarak algılıyoruz. Halbuki dile yönelik algımız lineer yani iki boyutlu değil de üç boyutlu olsaydı. Cümlelerimiz bir çizgi değil de daire oluşturuyor olsaydı, zamanı da dairesel olarak algılardık. Bilindiği üzere dairenin bir başı ya da sonu yoktur. Üzerinde özgürce hareket edebilirsiniz. Bir başka deyişle dairesel bir zaman algısı, zamanda yolculuğu da mümkün kılardı. Bu açıdan yaklaştığımızda ise aslında başladığımız yere geri dönüyoruz. Düşüncelerimiz bize ait değil. Dış faktörler onları şekillendiriyor ve bizim bir şeyleri düşünme ve algılama şeklimiz, hayata ve evrene bakış açımızı da değiştiriyor. Ne enteresan değil mi? Korkutucu ama enteresan! Kaynakça Moore, Alison. Işıklı Ev. Kırmızı Kedi Yayınları, İstanbul: 2015. BABA-OĞUL ĐLĐŞKĐSĐNDE BĐR DRAM Dürüst olmak gerekirse, benim için mektup türü, kitap seçiminde son sıralarda yer alır, bir süre sonra tekrara düşüldüğünü hissederim ve sıkıcı gelmeye başlar. Franz Kafka’ nın Babaya Mektup kitabı için bu durum çok farklı, demek isterdim ama diyemiyorum, dile kolay babaya yazılmış suçlama dolu 53 sayfalık bir mektup. Öncelikle Kafka, dönemine damga vurmuş ironik ve özgün bir yazar. Babaya Mektup ise ölümünden sonra yayınlanmış eserlerinden biri. Kitapta, yazar ve babası arasındaki iletişimsizliği, korkusu, geçilemez duvarları çok belirgin bir şekilde biz okuyuculara yansıtılıyor öyle ki bir süre sonra baba karakterinden siz de nefret etmeye başlıyorsunuz. Çocuk yetiştirmeyi, çocukla olan iletişimin önemini sorguluyorsunuz. Günümüzde bu konular üzerine binlerce seminer, program, kitap veya köşe yazısı var. Bizler en azından bu konularda fikir sahibiyiz fakat bu kitap kulaktan kalma bilgilerin çok ötesinde, yaşanılmış tam bir örnek kendisi. Öncelikle Kafka, karakterini suskun, ezik, küçük ve utangaç buluyor ve tüm bu özgüvensiz tavrını babasının sert, alaycı tavırlarına, çiğnenemez katı kurallarına bağlıyor. Büyük ve heybetli babasının yanında kendini çelimsiz gören Kafka’ nın bu duyguları hissetmesi elbette ki kaçınılmaz. Kitaptan bir örnek de vermek gerekirse şu satırlar eminim yeterince açık olacaktır: “ Ben sıska, güçsüz, ince; sen güçlü, iri, geniş. Kendimi acınılası bir halde görürdüm, üstelik yalnızca senin önünde değil, tüm dünyanın önünde, çünkü sen benim için her şeyin ölçütüydün”(21). Fakat kitabı bitirdiğimde nedense bir yanım Kafka’ yı da suçlu buluyordu. Böyle bir karaktere sahip olmak biraz da Kafka’ nın seçimiydi. 53 sayfa boyunca babasını suçlaması ve “Ben ne yaptım?” ya da “Ne yapmadım?” sorusuyla çok karşılaşmamamız bunun bir kanıtı bana kalırsa. Hayat elbette ki herkes için adil değil, insanın karşısına çeşitli zorluklar çıkarıyor. Kafka için de bu zorluk kendi öz babası. Ancak aynı hayat bize farklı seçenekler, fırsatlar da sunuyor. Kafka babasından bu denli korkuyorsa ve üzerinde oluşan baskıdan bu denli rahatsızsa babasına tüm düşüncelerini bir çırpıda gidip söyleyebilirdi. Elbette o anda büyük problemler de yaratacaktır ama zaten Kafka’nın susup sineye çektiği zamanlarda da bu problemlerden kaçış olmadığı aşikâr. En azından böylece babasını düşünmeye, kendini sorgulamaya itebilirdi. “Babası karşısında ki insanları dinlemiyor, yargıları var ve tutucu biri” şeklinde düşünebilirsiniz. Evet, ihtimal dâhilinde belki de dinlemezdi ama sizce de denemeye değmez miydi? Nasrettin Hoca’nın “Göl hiç maya tutar mı hoca!” diyen ahbabına da dediği gibi “Ya tutarsa”. Farklı bir çözüm olarak bunu yapma cesareti yoksa evden daha erken ayrılabilirdi. Đnsan kafasına koyduğu şeyi hemen o anda yapamasa da zamanla temelini oluşturur ve gerçekleştirir. Kafka da babasından ya da içinde bulunduğu baskıcı ev ortamından uzaklaşmayı isteseydi önünde sonunda kendi fırsatını yaratır ve uzaklaşırdı. Peki, ben okurken niye bu derece sıkıldım? Kabul ediyorum mektup türüne karşı bir önyargım, isteksizliğim var en başta da dile getirmiştim bunu ama tüm bu isteksizliğimi sadece benim önyargıma bağlamak yanlış olmaz mı? Đlk olarak kitap Kafka’nın babasına duyduğu öfke ve suçlamalardan ibaret. Yer yer ailesinden kesitler verse de kitabın monotonluğunu bozmaya maalesef yetmiyor. Her sayfada hissedilen tekrara düşmeler okurken isteğimi düşürmedi değil. Günümüz kitaplarına, değişimine ayak uyduramıyor diyemem elbette, bu büyük haksızlık olur hem Kafka’ya hem dünya edebiyatına hem de tüm okurlara. Başarılı bir yazarın en bilinen kitaplarından biri kendisi ve verdiği önemli mesajlar var. Dürüstçe duygularını yansıtmış ve onun hissettiklerini okurken bizler de hissedebiliyoruz, yazarın duygusu ve dili açık. Eminim ki mektup okumayı seven insanların büyük beğenisini topluyordur. KAYNAKÇA: Kafka, Franz. Babaya Mektup. 10. Baskı. Đstanbul: Can Sanat Yayınları,2013. Deniz Önder YILLARMIŞ ÖMÜRLER “Yaşıyorum, yaşadığımı biliyorum; bunu bu gece veya yarın ya da öbür gün unutmamalıyım.”(Bradbury 2015, s.27) Bir insan en fazla ne kadar yaşayabilir? Ortalama seksen doksanları bulan bu kısacık ömrü nasıl harcıyorsunuz peki? Her gününüzü dolu dolu geçirerek mi, yoksa geçmişe dönmek için yanıp tutuşarak mı? İnsanoğlunun ne kadar doyumsuz ve tatminsiz olduğunu herkes bilir. Her zaman elimizde olmayanlara daha çok kıymet veririz. Elimize geçen fırsatlardan çok kaçan fırsatları düşünürüz. Yazın kestane yemeyi, kışın karpuzu özleriz. Yağmur yağarken sıcacık güneşe hasret duyar ve güneşli günlerde sonbaharın o yağmurlu ve turuncu günlerini ararız. Genç yaşlarda büyümeye heveslenir, yaşlandıkça gençliğimize dönmeyi arzularız. Anlayacağınız hiçbirimiz ne olduğumuz yerden memnun olmayı beceriyoruz, ne doğduğumuz insanı bütünüyle sevebiliyoruz, ne de geçmişimizin peşini bırakabiliyoruz. Bütün bunlara rağmen, zaman acımasızlığından hiçbir şey kaybetmiyor. Aman vermeyen bir nehir gibi hızla akıp gidiyor. Ona karşı yüzmeye çalışanlar bitap düşüp, derinliklere gömülürken; akışına bırakma cesaretini gösteren çok az kişi çıkıyor. Doğduğumuz kişiyle savaşıyoruz mesela. Neden daha güzel değilim? Neden daha zengin değilim? Neden onun gibi değilim? Oysa bu konularda zaten bir seçme şansı bize sunulmadı. İsyan etmek sizce de çok anlamsız değil mi? Evet, anlamsız ama her birimiz ister istemez bu yanılgılara düşüyoruz işte. İster istemez hayatlarımızın çok anlamlı zamanlarını bunlar için üzülerek geçiriyoruz. Oysa hayatta çok daha güzel şeyler var. Güneş doğarken, ayın gidişine üzülmemeli insan. Anın keyfini çıkarmalı. Akıp giden zamanla baş başa vermeli. Aksine koşmak size sadece vakit kaybettirir. Üstelik bu dünyada zamandan daha kıymetli hiçbir şey yokken. Sorun büyüklerinize isterseniz. Size; sizin yaşınıza dönmek için her şeyi vereceklerini söyleyeceklerdir. Oysa bu mümkün değil. Herkesin kum saati yalnız bir kere akıp gidecek. Zamanla ilgili bütün bu bildiklerimizle yapmamız gereken; onu doya doya yaşamak. Hepimizin pişmanlıkları ve değiştirmek istedikleri var. Ben mesela geçmişe dönüp, kırdığım insanları kırmamak isterdim. Yaptığım yanlışları geri almak isterdim. Ama bu mümkün değil maalesef. O yüzden size de kendime de tavsiyem, geçmişi affetmek. Geçmişinizi affedin ve bütün hayal kırıklıklarınızı ve pişmanlıklarınızı; ders alınmış birer anı olarak hatırlayın. Ardından da yolunuza yıllanmış şaraplar gibi, daha bilgili ve daha sağlam adımlarla devam edin. Yeni bir gün daha görmüş olduğunuza şükredin mesela. Asla ölmeyecekmiş gibi ama ölümü unutmadan yaşayın. Ray Bradbury’nın Karahindiba Şarabı romanında daha on iki yaşında olan Douglas Spaulding, yaşına rağmen bize ders verir nitelikte bir hayat sürüyor. Her gün doğan güneşi sıkılmadan ve gülümseyerek karşılıyor bu çocuk. Bir zaman makinesi inşa edip, geçmişe dönmek için durmadan çabalayan komşularının uçuk hayallerine kapılmadan; gününü yaşamanın değerini biliyor. Öyle ki, benim gibi geçmişin bitmek bilmeyen anılarına kapılıp duran biri için bile, o yaşında önemli bir örnek oldu Douglas. Doyasıya tadını çıkaramadığım ilk aşkıma, bir şekilde aramızın açıldığı eski arkadaşlarıma, hiç yoktan üzüldüğüm geçmişime bir özür borçlu olduğumu ondan öğreniyorum. Oysa, bütün bunları sindirip, affedip bugününe bakmalı insan. İşte ben de bunu yeni öğreniyorum. Aranızda benim gibi bunu yeni idrak edenler varsa, Douglas’ın bu tavsiyesini siz de göz ardı etmeyin. Bugünler size daha çok şey vaat eder. Yepyeni fırsatlar, yepyeni insanlar sunar. Eğer gözünüzü geçmişten ayırmayı başarır, bugünün güzelliklerine ve hatta kalp kırıklıklarına bile gözlerinizi açarsanız; çok daha fazlasına sahip olursunuz. Geçmişin puslu anıları yerine yepyeni ve taptaze şeyler görürsünüz. Üstelik bu defa geçmişinizden aldığınız derslerle, üzerinde seçme şansınızla olan konularda daha doğru adımlar atabilirsiniz. Bugünler de bir gün geçmişin bir parçası olacak. Bugünleri kaçırdığınıza da üzüleceksiniz. Bunun yerine, geçen günleri ardınızda bırakın ve bugünlerin de geçmemesi için ilk gün aydınlandığında harekete geçin. Doya doya yaşayın. Çünkü kimsenin bu hayat oyununda ikinci bir şansı olmayacak. Carpe diem!1 Kaynakça (2015). R. Bradbury içinde, Karahindiba Şarabı. 1 Carpe diem: Anı yaşa Gözlerimin Önündeki PerdeHiç sorguladınız mı gördüklerinizi? Sordunuz mu kendinize, acaba gördüğüm şey, gerçekte olan şey midiye? Düşündünüz mü ya gördüğünüz her şey birer yalansa? Aşağıda gördüğünüz fotoğraf, iki yıl önce sosyal medyada uzun bir süre tartışıldı. Tartışmanın konusu fotoğraftaki elbisenin rengiydi. Sizce hangi renk? Siyah? Beyaz? Mavi? Yeşil? Kahverengi? Sarı? Çim yeşili? Toprak rengi? Deniz mavisi? Gök mavisi? Altın sarısı? Emin olabilirsiniz, saydığım bu renklerin hepsi sosyal medya kullanıcıları tarafından iddia edilen renkler. Tahmin edebileceğiniz üzere, elbisenin sosyal medyada paylaşılmasının hemen ardından sayısız açıklama yapıldı. Zihnimizde ve nöronlarımızda neler olduğu, gözlerimizin nasıl bir yanılsama yaşadığı bir çok otorite tarafından bilimsel olarak açıklanmaya çalışıldı.Elbisenin rengi bizim için bu yazıda önemli olmasa da, birçok insanın kendi gördüğü rengi elbisenin asıl rengi kabul etmesi hatta bunu diğer insanlara diretmesi konumuzun temelini oluşturuyor.“Ön yargıları yok etmek, atom çekirdeğini parçalamaktan daha zordur”[1] demiş ünlü fizikçi Albert Einstein. kendi üslubuyla ne de güzel özetlemiş insanın ön yargılarını kırmanın zorluğunu. Aslında elbise örneğini vermemin sebebi de buydu. Bahsettiğimiz kendi gördüğü rengi elbisenin asıl rengi kabul eden insanların ön yargılarını nasıl kırarsınız? Çok zor değil mi? O adam asla sizin söylediğiniz rengi kabul etmez. Tabii ki, kendinden emin olmak, kararlı olmak çok güzel bir şeydir. Ancak, kararlılığın bir seviyesi vardır. Eğer bu kararlılık, sizi bildiğinizin dışında bir şeyin doğruolabileceği ihtimalini göz ardı edecek seviyede kör ediyorsa, bunun adı kararlılık değil ön yargıdır.Hani ilk okulda bize matematik öğrettiler, sonra dediler bunun adı sayı doğrusu. Hiç sorgulamadan 2. bir eksenin varlığını, eksiyi, artıyı ve sayıları öğrendik bu sayı doğrusunda. Sonra bir gün öğretmenimizsınıftan içeri girdi, yeni konuya geçti. Derste işlediğimiz konu bu sefer bu sayı doğrusundan iki tanesiyle oluşturulmuş bir şeydi. Öğretmenimiz bize artık iki boyutlu düzlemde bir şeyler anlatmaya başlamıştı ve tüm işlemlerimiz bu iki boyutlu düzlem üzerine kurulmaya başladı. Sonra bir gün, başka bir öğretmen sınıftan içeri girdi yine. Bu sefer konu üç boyutlu uzaydı. Kısacası, bize ne öğrettilerse bizonu öğrendik ve beynimizde bir yargı oluştu. Bunun adı ön yargıydı. Birçoğumuz öğretmen bize neyi öğretirse inandı. Diğerleri ise sorguladı. Sorgulayanlar belki de üç boyutlu uzayı daha öğretmeni ona öğretmeden kafasında canlandırdı, gerçek hayata uyarladı. Ön yargılı olanlar ise kafa yorma gereği dâhiduymadı. Sonunda üç boyutlu uzay kendilerine öğretildiği zaman ön yargılı olanlar anlamakta zorlanırken, diğerleri yani yeni düşüncelere açık olanlar aydınlandılar.Aydınlanma demişken, bir örnek de geçmişten verelim. 17. ve 18. yüzyıllarda Aydınlama Çağı olarak adlandırılan dönemi Immanuel Kant, “aklı kullanma cesareti” olarak tanımlamıştır.[2] Ön yargılar da aklımızı kullanmadığımız zamanlarda ortaya çıkmaz mı? Yine aynı dönemde yaşayan İtalyan astronom,fizikçi, mühendis, filozof ve matematikçi Galileo Galilei, “Dünya yuvalaktır” söyleminden dolayı Engizisyon Mahkemesi tarafından yargılanmıştır.[3] Çünkü, Katolik kilisesinin o zamanki önde gelenleri, kendilerine söylenen “Dünya düzdür” sözüne inanmışlardı.[4] İşte yine bir ön yargı örneği. Keşke o insanlar körü körüne inandıkları düşüncelerden bir an olsun şüphe etselerdi. Ancak etmediler ve diğer bütün örneklerimizde olduğu gibi ön yargılar bir zafer daha kazandı.Geçmişi bir kenara bırakacak olursak, geleceğe dair bir umut görebiliriz. Bir insanın ön yargılarını kırmanın o insanın kendi elinde olması bana bu konuyla alakalı umut veren şeydir.Yazımın sonunda, tüm okurlarıma diyorum ki: Hepimizin gözlerinin önünde birer perde vardır. Dışardan gelen ışığı, bu perdenin renginde görürüz. Bu perde bizim tam olarak aydınlanmamızı engeller. Aydınlanmak ve ışığı kendi renginde görmek için yapmamız gereken tek şey o perdeyi gözümüzün önünden kaldırmaktır.Denizhan SoydaşKAYNAKÇA:Fotoğraf (Elbise) : http://www.hurriyet.com.tr/bu-elbiseyi-herkes-farkli-renkte-goruyor-cunku-28312258[1]: Albert Einstein'in ünlü sözü[2]: Immanuel Kant'ın Aydınlanma çağı tanımlaması https://tr.wikipedia.org/wiki/Aydınlanma_Çağı[3]: Galileo Galilei'nin iddiası ve başına gelenler https://tr.wikipedia.org/wiki/Galileo_Galilei[4]: Millî Eğitim Bakanlığı Tarih Dersi 10. Sınıf Müfredatı.Kokuşmuş bir İnsan ve İdealize Edilmiş Toplum Bence modern edebiyatı şekillendiren yazarlardan biri Dostoyevksi’dir. Yazdığı her kitap neredeyse bir şaheser özelliği taşır. Kişinin iç dünyasına onun duygularına, dünyayı ve çevreyi algılayışına odaklanarak yazan Dostoyevski, bu sayede hem psikolojiyi ön plana çıkarmış hem de edebiyata yeni bir soluk katmıştır. Depresyon ve hiçlik hissi o ünlü Suç ve Ceza’yı yazdırır ona. “ – Belki de bütün bunların hepsini siz kendiniz uyduruyorsunuz!” (Dostoyevski, s. 15) Raskolnikof, kitabın ana karakteri, içinde bulunduğu ekonomik koşullardan dolayı bir cinayet işler. Öldürdüğü kişinin bir tefeci kadın olmasına karşın bu durumun dehşet verici yanından kendini alamayan Raskolnikof, kitabın büyük bir bölümünden kendi ile yüzleşmeler yaşar. Karakterin şizofrenik monologları yalnızlığını ve insanın anlaşılamayan iç dünyasını daha da belirgin hâle getirir. Dostoyevski okurken kalpte bir sıkışma olması çok doğal bu yönünden ötürü. "Sonsuz bir karanlığın sonsuz bir denizin ortasında ayakta durabilecek bir kaya parçasının üstünde sonsuza kadar durmaya razıydı, bile bile ölmektense. Yaşamak, sadece yaşamak! Hayat ne olursa olsun yaşamak..." (Dostoyevski, s. 227) Karakterlerinin yaşamı ve anlamını durmadan sorgulamasının temelinde bence bir inançsızlıktan ziyade boşluktan, hiçlikten kurtulmaya çalışması ve anlam araması yatıyor. Dönemin Rusya’sını da oldukça iyi anlatan bu kitap bana soracak olursanız toplumu huzursuz etmek ve silkinip kendilerine bakmalarını sağlamak için yazılmış. Herkesin Suç’unun olduğunu ve herkesin Ceza’sını çekeceğini belirtmek istemiş olmalı. Toplumun duyarsızlaşmış, ritmini kaybetmiş vicdanına ve ahlağına bir kalp masajı yapmaya çalışmış. Bununla yetinmeyip rüşvet müptelası olmuş memurlar ve toplumun birçok kesiminden insanlar kullanarak bencilik ile bireyselliğin arasındaki farkı okuyucuya soyut anlam düzleminde vermeye çalışmış. Kitap kısaca toplumun sıradan bir bireyine dönüşen Raskolnikof’un geçirdiği bir nevi ‘dönüşüm’ü odak noktası alarak yazılmış. Kafka’nın o ünlü Dönüşüm’ünden farkı, anlatımının oldukça içcel, kişisel konular üzerinden ve subjektif algılamalar üzerinden yapılıyor olması. "Acı ve üzüntü, vicdan ve derin bir yürek için her zaman zorunludur. " (Dostoyevski, s. 171) "Başkalarının zavallılığına bakıp kendi hâline şükredenlerden tiksiniyorum." (Dostoyevski, s. 65) 1 Bu dönüşüme oldukça direnen ve sindirmeye çalışan Raskolnikof, kendi bireysel ahlağının daha fazla kaldıramayacağını fark edince suçunu ifade etme düşüncesi içinde doğmaya başlar. Bence kitabın isminin altındaki anlam da bu yaklaşımla çözülebilir. Suç ve Ceza. Önce bir suç var tıpkı kitapta olduğu gibi sonra ise Ceza’sız kalan bir Suç ile daha fazla sağlıklı bir yaşam sürdüremeyen Raskolnikof’un kendine Ceza arayışını konu alır. Önce içsel bir Ceza, sonra tereddütlü bir itiraf aşaması, en son ise arınma ve belki de kitabın en önemli karakterinin gerçek rolünü görmemizi sağlayan hoşgörü yani Sonya! " Sonya, umutsuz bir yalvarışla ellerini ona uzatarak tekrarlıyordu: -­‐ Acı çekiyorsun!.. Acı çekiyorsun!.. Raskolnikof dalgın dalgın asık bir yüzle atıldı: -­‐ Ben, belki de kendi kendime hálâ itiraf ediyorum! dedi. Belki de ben henüz insanım! Bir bit değilim! Kendimi çabuk yargıladım belki de!.. Ben daha dayanamayacağım buna!" (Dostoyevski, s. 195) "En ücra karakterlerine bile ruhsal derinlik katan Dostoyevski, Lizaveta’yı niye derinleştirmiyor? Bu iyi kalpli kıza niye replikli figüran gibi davranıyor? Raskolnikov, Sonya’ya suçunu itiraf ettiğinde anlıyoruz niye öyle yaptığını. Çünkü Sonya cinayet itirafını duyunca, “Sen o insanlara ne yaptın böyle?” demiyor. “Sen kendine ne yaptın böyle?” diyor. Raskolnikov ne yaptıysa kendine yapmıştır. Kurduğu dünyanın azabını çekmektedir. Bu vurguyu arttırmak için Lizaveta’nın acısı görünmez romanda. Lizaveta’nın ölümü hukukun konusudur, Dostoyevski ise bize daha yüksek bir hukuktan bahseder. Suçun cezasından kaçabilirsin ama vicdanın azabından kaçamazsın diyen bir hukuktan. " (Emrah Serbes, Filintanın Not Defteri Madde 22) Emrah Serbes’in bu konuda yazdığı paragraf oldukça açıklar nitelikte. Suç ve Ceza bir ahlak öğretisi değil bence. Ahlak öğretisinden çok ahlak çürütmesi veya çürümüşlüğünün afişe edilmesi gibi. İnsana dayatılan yapay toplumsal ahlak kuralları ve insanın özünün bu kuralları reddetmesi, kusması kısaca. “Geceleri gökkuşağına boyamak mıdır suçum? Herkes bağırırken şiirler okumak mı, susmak mı sözün bittiği yerde, kusmak mı sindirebildiklerinizi?” (Dostoyevski, s. 248) Kaynakça Serbes Emrah, Filintanın Not Defteri; Afili Parçalar, Madde 22 http://www.afilifilintalar.com/filintanin-­‐not-­‐defteri-­‐madde-­‐20-­‐24 Sencer Umut Balkan 21401911 2 Sepetteki Meyveler Bugün sizden sadece benimle beraber hayal etmenizi istiyorum sevgili okur. Gözünüzde çok büyük bir meyve sepeti canlandırın ve bu sepetin içinde yüzlerce, belki de binlerce çeşit meyve olsun. Elmanın ve eriğin her çeşidi, portakal, mandalina, armut... Kısacası aklınıza ne kadar meyve getirebiliyorsanız hepsini bu sepetin içinde hayal edin. Merak etmeyin, sizinle beraber ben de hayal ediyorum. Bu hayali beraber sonuçlandıracağız sevgili okur. Şimdi bana bu meyve sepetini neden hayal ettiğinizi soracaksınız tabi ki. Hemen cevap vereyim ki bir an önce sonuca ulaşalım: Kafamızda canlandırdığımız o koca sepet; üzerinde yaşadığımız, karnımızı doyurduğumuz o güzel memleket ve bu kocaman sepetin içindeki meyveler de biziz. Peki kimiz miyiz? Biz Yenikapı'da pansiyon işleten Eleni'yiz, Rum şarkıcı Hristo'yuz, Türk subay Halit Mustafa'yız. Hepimiz farklıyız birbirimizden. Birimiz yeşil elmayız, birimiz kırmızı elma, birimiz ise portakal. Hepimizin yetiştiği ortam birbirinden farklı. Fakat en önemlisi ne biliyor musun sevgili okur: Sonuçta hepimiz aynı hücrelerden oluşuyoruz, büyümek ve gelişmek için aynı besinlere ihtiyaç duyuyoruz. Sonuçta hepimiz sadece birer meyveyiz. Devam edelim hayal etmeye o zaman. Düşlediğimiz sepete sadece bir tane çürümüş meyve koyalım. Sonuç ne olur sizce sevgili okur? Ben söyleyeyim: O gözümüzde canlandırdığımız sepet ne kadar büyük olursa olsun bir tane çürük meyve bile o sepetteki bütün meyveleri çürütmeye, yapısını bozmaya yeter. Bakıyorum şimdi ülkemdeki insanlara, hepsi birer çürük meyve gibi bozulmaya, kendi benliğinden çıkmaya başladı. Bir örnekle neden böyle bir konuma geldiğimizi size açıklayayım sevgili okur. Büyüklerimiz hatırlar, eskiden telefonlarımıza gelen toplu mesajlar genellikle bayram mesajları ya da özel günlerde atılan mesajlar olurdu. Şimdi şu son bir seneyi düşünelim. Bana bu sene atılan toplu mesajların çoğu şu şekilde: "Ankara Kızılay'da bugün bomba tehlikesi var. Lütfen iş çıkış saatlerinde kalabalık yerlerde bulunmayın. Bu mesajı herkese iletelim arkadaşlar! " Ülkemizde bombalar patlıyor, çatışmalar çıkıyor, insanlar ölüyor ve böyle anormal durumlarda bir çoğumuzun aklında tek bir düşünce oluyor. Ölenler kimler? Eğer ölenlerin ideolojileri, fikirleri bizimle örtüşüyorsa üzülüyor, kahroluyoruz fakat farklıysa umurumuzda bile olmuyor, unutup gidiyoruz. İşte bu yüzden sepetteki meyveler çürümeye, kendi benliğini kaybetmeye başladı. Tam bu anda akla tek bir soru geliyor sevgili okur. Biz değil miydik bundan yıllar önce Çanakkale'de omuz omuza savaşan, biz değil miydik bu ülkenin özgürlüğüne kavuşması için canlarını veren? Türk, Kürt, Arap, Alevi, Sünni... 250.000 insan can verdi Çanakkale'de. Ne içindi bunların hepsi? Bugünler içindi tabi ki, bizim için, Türkiye için. Peki biz ne yapıyoruz? Bu yaşananları göz ardı edip, birbirimizi öldürmeye devam ediyoruz... İsmail Bilgin de anlatmış Çanakkale'ye Gidenler'de Gelibolu'yu, oradaki dostluğu, kardeşliği. Bu ülkenin birleştiğinde, omuz omuza verdiğinde ne kadar güçlü olduğunu vurgulamış kitabının her bir noktasında. Çanakkale'ye Gidenler'de vurgulanan, dikkatimi çeken ilk kelime de feragat kelimesi olsa gerek. Ülkesi için yaralı yaralı Çanakkale'ye giden Halit Mustafa, milleti uğruna annesini bırakıp savaşa giden doktor Mehmet Nazif ve özgürlük uğruna kendi istikbalini bir kenara bırakan Mülkiyeli Ragıp... Bunun gibi 250.000 insan yıllar önce ülkesi için bir şeylerden feragat etti. Onlar da bizim gibiydi, sepetteki meyvelerdi onlar da. Bizim de kendi aramızdaki kavgaları, anlaşmazlıkları bir kenara bırakıp Çanakkale'ye gidenlerden bir ders çıkarmamız gerekiyor sevgili okur. O koca sepette ister yüzlerce ister binlerce çeşit meyve olsun, hepsi sonuçta birer meyve. Ülke olarak farklılıklarımızı kabul eder, insanları sadece insan oldukları için sever ve benimsersek, Çanakkale bizim geçmişimiz olmaktan çıkar. Çanakkale bizim bugünümüz, Çanakkale bizim geleceğimiz olur... KAYNAKÇA Bilgin,İsmail.Çanakkale'ye Gidenler. İstanbul: Timaş Yayınları, 2014. Baskı Ege Kaan CAN BİR AĞACIN GÖZÜNDEN AÇLIK OYUNLARI Yeni bir gün doğuyor. Sonunda, güzel bir gün... Güneşin yükselmesiyle birlikte ısınan hava - son birkaç günün aksine – huzurlu, sakin, normal bir günün geldiğini anlatıyor sanki. Söylemeyi unuttum sanırım. Ben bir ağacım. Her gün sokakta yürürken görebileceğiniz tarzdan bir ağaç... Panem ülkesinin başkenti olan Capitol şehrinin yakınlarında bir yere salmışım köklerimi. Normal bir ağaç hayatı yaşıyordum. O güne kadar... İlk başta her şey çok güzeldi. Gece gündüz demez, yakınımdaki tüm ağaçlarla sohbet ederdim. Birer ağaç olarak konuşacak çok şeyimiz olmasa da elbet bir şeyler bulurduk. Bazen kuşlar dallarımıza yuvalar yapardı. Onları izler ve muhteşem seslerini hayranlıkla dinlerdik. Bazen de örümcekler bizi ağlarıyla sarar, diğer böcekleri avlamaya çalışırdı. Merakla izlerdik ağlara karışan sineklerin son anlarını. Her tarafından görürdük olayları. İyisiyle kötüsüyle yorumlardık her şeyi. Sonuçta doğaya hizmet etmekten başka bir amacımız yoktu. Tek işimiz birbirimizle muhabbet etmekti. Yıllarımız böyle geçti, ta ki Açlık Oyunları başlayana kadar. Panem ülkesinde Capitol’e bağlı on iki tane mıntıka var. Her birinin farklı görevleri olan bu mıntıkalardan, yılda bir kere, bir kız ve bir erkek olmak üzere, on ile yirmi yaşları arasında ikişer tane haraç seçilir ve Capitol’e yollanır. Bu yirmi dört haraç her yıl düzenlenen bazı saçma sapan etkinliklere katıldıktan sonra savaşmaya hazır hale getirilir ve bir arenada toplanır. Bir geri sayım sonrasında Açlık Oyunları başlar. Bu haraçlar birbirlerine karşı avantajlar elde etmeye çalışır ve birbirlerini öldürerek arenada sağ kalan tek haraç olmaya çalışırlar. Açlık Oyunları sırasında arenaya oturdukları yerden istedikleri gibi müdahale edebilen oyun kurucular vardır. Biz ağaçları, toprağı, havayı, arenada ne varsa her şeyi istedikleri gibi değiştirebilirler. İlk başta farklı kıyafetler giymiş insanlar geldi ormanımıza. Bizi incelediler, içimizden kablolar geçirdiler canımızın ne kadar yandığını umursamadan. Bazı arkadaşlarımın üzerinde deneyler yaptılar, bazılarını da söküp götürdüler. Çoğu arkadaşlarım daha oyunlar başlamadan ormandan yok olmuştu. Oyunların başlamasına birkaç gün kaldı. Ben ve geriye kalan diğer ağaçlar merakla bekliyorduk neler olacağını. İnsanlar gelmeyi bırakmıştı ama üstümüzden dev metal insan taşıma araçları uçuyordu sık sık. Ortam da değişmişti. Hergün dallarımda gezinen sincaplar artık yoktu. Kuşlar bile neredeyse yok denecek kadar azalmıştı. Hiç görmediğim arılar belirmeye başlamıştı ve hava da çok farklıydı. İnsanların toprakta yaptığı değişiklikler de beni kötü etkilemişti. Kendimi iyi hissetmemeye başlamıştım. Sonunda Açlık Oyunları başladı. Tüm olaylar haritanın merkezinde başlar, yavaşça tüm haritaya yayılırdı. Merkezde hiç ağaç yoktu. Ben ve arkadaşlarım uzaktan izliyorduk ilk ölümleri. Hiç görmediğimiz şeyler oluyordu. İnsanlar çok ilginç. Kendilerini tatmin etmek için başkalarına zarar veriyorlar, hatta birbirlerinin canına kıyıyorlardı. Sanırım benim ağaç aklımla kavrayabileceğim bir şey değil bu. Neyse, olaya dönelim. Oyunların ilk birkaç dakikası içinde yirmi dört haraçtan yedi tanesi falan öldü. Sağ kalanlar da yaşadıkları panikle haritanın farklı taraflarına doğru koşmaya başladılar. Bazılarının gözlerinden korku rahatlıkla okunabiliyordu. Bazıları da diğerlerini öldürdükleri için kahkaha atabilecek kadar mutluydu. Bir anda yanımda küçük bir kız belirdi. Adı Rue idi sanırım. Kısa boylu, esmer, kıvırcık saçlı bir kız. Küçük bir çantası ve bir bıçak vardı elinde. Çantasını yere en yakın olan dalıma astı ve yanıma oturdu. Bir süre düşündü. Kim bilir aklından neler geçiyordu o anda. Ailesi, ölümün nasıl bir şey olduğu, oyunu kazananların hayatlarının geri kalanı... Her şey olabilirdi. Bir süre sonra gözünde yaşlar olduğunu farketti. O yaşları sildi, Dallarımdan