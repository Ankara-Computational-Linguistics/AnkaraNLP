surlarla birkaç yerinden büyük hasar almış, yüksek iç surlar arasındaki boşluğu derhal doldurdular. Bazıları, surlara çabucak dayanan merdivenlere çıkarak Giustiniani'nin kısa bir süre önce yaralandığı, terk edilmiş burçlara çıkmayı başardılar. Aynı anda, genelde Cenevizlilerin hendekleri ve dış surları savunmak için surların arasından çıktıkları küçük kapı işgal edildi ve birçok yeniçeri bu kapıdan geçerek, şehre girdi. Ancak bu büyük karmaşanın içinde, surların her yerinde kıyasıya savaş veren her iki milletin savaşçıları da bu başarıyı fark etmediler. Bu arada Marmara Denizi'ndeki büyük filonun denizcileri karaya çıktılar. Onları, Haliç'e indirilmiş olan gemilerin mürettebatları takip etti. Hiçbiri kendilerine vaat edilen ganimetleri kaçırmak istemiyordu. Çatışmalar devam ederken, şehre girmiş olan yeniçeriler, genelde ahşap evlerin bulunduğu dar sokaklardan geçerek merkeze dikilitaşların bulunduğu Hipodrom'a ve mukaddes Ayasofya Kilisesi'ne doğru ilerleyen süvari birlikleri oluşturdular. Niyetleri, kendilerine vaat edilen ganimetlerden en iyisini almaktı. Her yerde özellikle güçlü ve güzel köleler, ya da özgürlüklerini satın alabilecek kadar zengin olanları aramaya başladılar. Sadece onlara karşı gelenleri, ya da ellerinde kanlı silahları ile rastladıkları Bizanslı veya Frenk askerlerini öldürdüler, zira Osmanlılar, elde edecekleri kazancı, insanları tıpkı Timur gibi katlederek, yok edecek kadar aptal değildiler106. Yalnızca yollarına çıkan hastalar, yaşlılar ve küçük çocuklar kurban edildiler107. Günlerden, İstanbul'da birçok kutsal eşyanın yanında, onun da eşyalarının barındığı Azize Theodosia günü idi (29 Mayıs) ve delikanlıların ve genç kızların en güzel uykularına daldıkları108 sabahın erken saatleri olmasına rağmen, kiliseler tıklım tıklım insan dolu idi. Başlarına gelen talihsizlikten haberdar olup, bu haberlere inanmış olanların sayısı - bazıları sadece gülüp geçmiş ve Tanrı'nın korumasını hiçbir zaman esirgemeyeceğini iddia etmişti. - gittikçe artmış ve her mevki ve sınıftan insan bir araya toplanmıştı. Açgözlü vahşiler gibi, ancak aldıkları disiplin sebebiyle birbirleri ile çatışmayan Osmanlılar, sanki onlar için bir araya getirilmiş bu insan ganimetinin arasına daldılar ve ellerinden, elbiselerinden ve sakallarından tuttukları esirleri alıp götürdüler. Kiliseler ve evler alelacele soyuldu İmparatorun sarayından, Prodromos Manastırı'ndan, bugün bile görülebilen muhteşem güzellikte mozaik resimlerle süslenmiş olan ve Meryem Ana'nın ünlü resmini barındıran Mone Tes Horas Kilisesi'nden* ve Protostrator'un evinden kumaş, kilim, altın, gümüş, inciler, kıymetli taşlar, özellikle değerli ciltlerinden dolayı dikkat çeken kitaplar gibi kıymetli eşyalar yağmalandı ve sultanın etrafındaki devletin ileri gelenleri bu yağmadan muhtemelen en büyük payı aldılar. Bir çoğu, öldürülen veya kaçan Rumların yerine geçip, daha sonra oturacakları evleri bile seçtiler. II. Mehmed, imparatorluk şerefini - O, artık gerçekten bir imparatordu. - en çirkin tutkuların ve açgözlülüklerin baş gösterdiği çatışmalarda görünerek, ayaklar altında çiğnemek istemedi. Artık sonuna kadar açılmış olan, karargâhını kurduğu iki ay boyunca, İstanbul'u fethetmeyi hayal ettiği sur kapısının önünde bekledi. Burada kendisine ayrıca, artık Müslümanlara ait İstanbul'un109 eski hükümdarının hayatta olmadığı haberi ulaştı. Aynı dönemde yaşamış tarihçi Dukas'ın kayıtlarına göre makamını ve şehrini kaybettiği anda acı içinde Burada bir Hristiyan yok mudur ki beni öldürsün. 110, diye haykırmış daha sonra kalabalığın içinde muhtemelen ezilmişti. Sultanın emriyle çok daha sonraları cesedi aranmaya başlandı. Nihayet, gelecekte Aydın Beyi olacak bir Türk huzura geldi ve işgal edilen ilk kapının önündeki ölülerin arasında İmparator Konstantin'e benzeyen birini gördüğünü bildirdi. Bunun üzerine derhal oraya gidildi ve imparator, kana bulanmış mor çoraplarından tanındı. İmparatorun başı kesildi ve aynı gün, Bizanslılara artık bir hükümdarlarının olmadığını ve bundan sonra Osmanlı Sultanı'nın himayesinde olacaklarını göstermek için, akşama kadar tutulacağı Augusteon Sütunu'na* dikildi111. Birkaç gün sonra aynı kesik baş, II. Mehmed'in zafer haberini en etkili biçimde yaymak için bir Müslüman hükümdardan, diğerine gönderildi. İmparatorun cesedinin, eğer denize atılmadıysa, nereye gömüldüğü hâlâ bilinmemektedir. Üç gün sonra112, yağma için öngörülen süre sona erdiğinde, birçok cadde temizlenip, doymuş, memnun olmuş ve yorulmuş Türkler, karargâhlarına veya kendilerine gösterilen yerlerine geri döndüklerinde ve kiliselerde artık hiçbir Türk askeri kalmadığında, şehrin Müslüman asıllı yeni İmparatoru Sultan Mehmed, sade bir merasimle şehre girdi. Hiçbir insanının görünmediği caddelerden113 geçerek, doğrudan Ayasofya Kilisesi'ne gitti ve burada dua ederek, kiliseyi camiye dönüştürdü. Minberin önüne geldi ve kutsal masanın taşında rahmet ve zafer inayetine ihsan eden Allah adına namaz kıldı114. Sakız Adası'ndan gelen askerler, Cenova'dan yeni gelen paralı askerler, birçok koloni sakini, hatta Galata komutanının yeğeni bile İstanbul'u müdafaa edenlerin saflarına katılmış olmasına rağmen115, Galata komutanı kendisi ve Osmanlılara karşı resmen savaşa girmemiş olan Galatalılar adına af dilemek üzere116, Zağanos Paşa'nın teşvikleri ile Ceneviz kolonisinin ileri gelenlerinden Babila Pallavicini'yi ve Marchione de Franchi'yi bir tercümanla birlikte II. Mehmed'in huzuruna göndermişti. Durumları, direnmeyen ve bu yüzden kendileri için koruma ve mülkleri ile oturdukları evleri için saygı talep eden Hristiyanların konumundaydı. İstanbul'un fethini geciktiren iki yanlı davranışları kınandıktan sonra, sultanın Edirne'den gönderdiği bir fermânla talepleri yerine getirildi117, ancak surlar kısmen yıkıldı ve San Kroke Kulesi de surlarla aynı akıbete uğradı. Galatalılar, bütün silahlarını teslim etmek zorunda bırakıldılar ve sultan, geri dönmeyen Galatalıları mallarına Hazine adına el koymakla tehdit etti. Galata komutanı bunun üzerine derhal Sakız Adası'na bir gemi gönderdi ve onları geri çağırdı118. Sultanın kullarından biri yönetici olarak tayin edildi, komutan görevinden alındı ve bundan böyle Galata'da bir mahkeme başkanı, halk arasından seçilen dört kişi ile birlikte yargı işlerini yürüttü119. Gemilere gelince ölen imparatora ait beş kadırga artık halefi olan sultana geçti. Frenklerin gemilerinden de bazılarına el konuldu. Ancak, Venedik, Girit ve bazı Ceneviz gemileri - özellikle de mezarının bulunduğu Sakız Adası'nda kısa bir süre sonra ölen Giustiniani'yi götüren gemiler120 - karmaşa anından ve zafer sarhoşluğundan istifade ederek kaçmışlardı. Ayrıca birçok Latin, hatta Rum kökenli şehir sakinleri de bütün mal varlıklarını da yanlarına alarak bu gemilerle uzaklaşmışlardı. Türk kıyafetleri içinde basit teknelerle kendilerini kurtarmaya çalışanlar arasında bulunan İstanbul'un Latin Patriği İsodor ve dostu Midilli Metropoliti Leonardo kaçmayı başarmıştı. Bahtsız Osmanlı şehzâdesi Orhan ise tanınmış ve derhal öldürülmüştü121. Venedikli balyos Girolamo Minotto'nun ise daha fethin ilk günü barış bozucu ve padişahın düşmanı olarak boynu vurulmuştu ve devlet aleyhine suç işleyenlerde genelde olduğu gibi, genç oğlu ve yedi Venedikli de onunla birlikte idam edilmişti122. Katalan konsolosu, iki oğlu ve birkaç tüccar da aynı gerekçelerle öldürülmüştü. Rumlar arasında Rumların direği123 diye adlandırılan ve imparatoruna dinî meselelerden dolayı kızgın olduğu için kuşatma sırasında adı hiç duyulmayan Bizans Grandükü ve İstanbul'daki hadiselerin asıl lideri Lukas Notaras ise II. Mehmed tarafından af edilecekmiş gibi görünüyordu. Ama birkaç saat sonra güçlü ve nüfuzlu Grandük, iddia edildiği gibi, iki oğlunun sarhoş olan Fatih tarafından suistimal edilmesine direndiği için değil124, muhtemelen Bizanslı düşmanlarının çabaları sonucu iki oğlu ile birlikte celladın baltası altında öldü. Osmanlı Sultanı bu sayede belki de Grandük'ün zengin mirasını elde etmeye çalışmıştı. Sultan, Rum makamlarından sadece şehrin dış mahallelerindeki yöneticileri yerinde bıraktı. Ancak, kendisi tarafından kabul edilen bir otorite ile Hristiyan tebaa ile bağlantı kurmak ve onun aracılığıyla vergi toplamak istediği için patriğe de gereksinim duyuyordu. Türkler ne de olsa daha önce de fethettikleri şehirlerde piskoposlara ve metropolitlere tüm mahkeme imtiyazlarını, bazı gelirleri ve şerefli makamlarının bir kısmını bırakmışlardı. II. Mehmed, Hristiyan Ortodoks Kilisesi'nin hiyerarşi düzenini değiştirmeye niyetli değildi aksine bu hiyerarşide kendisine ve amaçlarına yarar sağlayacak ve bazı yönlerden devlet düzeninden hâlâ mevcut eksiklikleri kapatacak çok faydalı bir yönetim aracı gördü. Halkın nefretle karşıladığı ve papanın vekili olan kaçak İsodor'u artık kimse aklına bile getirmiyordu. Onun yerine geçirilmek üzere son zamanlarda hiç çıkmadığı keşiş hücresinde sık sık ziyaret edilen ve bu yüzden Ortodoks inancının gizli lideri sayılan Gennadios Scholarios sultanın huzuruna çağrıldı ve yeni patrik ilan edildi. Yeni patrik Osmanlı padişahı ile yemek yedi ve kendisine değerli bir kaftan hediye edildi. II. Mehmed, avlunun ortasına kadar ona eşlik etti ve misafiri, sultana ait bir at üzerinde evine döndü. Camiye dönüştürülen Ayasofya yerine kendisine Konstantin'in mezarını ve Saint Andreas, Lukas, Timotheus, Spiridion ve Margarete'nin125 kutsal eşyalarını barındıran Kutsal Havariler Kilisesi verildi ve bu kilisenin kutsallığı büyük salonda bulunan bir Türk'ün cesedi ile bozulduğunda Gennadios, Pammakaristos'un güzel binasına taşındı126. Kendisine yakın metropolitler, onun liderliğini tanıdılar. Gerçekte ise Müslüman olan yeni imparatorun teveccühü ile patrik olmuştu ve önemli olan da bu idi. Rumların ve Doğu kökenli Hristiyanların en büyük ruhban lideri, gelişmeleri kayıtsız şartsız kabul etmişti. Halk ve Rumların çoğu bu otoriteyi tanıyorlardı ve böylece vergi ödemekle yükümlü olan yeni tebaanın her türlü muhalefeti daha baştan önlenmişti127. Gavur ortağı olduğundan şüphelendiği yaşlı Vezir Halil Paşa'yı görevinden alıp, malına mülküne el koyduktan ve gençlik yıllarında kendisine büyük hizmetler veren bu yaşlı lalayı öldürmeye cesaret edemeyerek128, mahkum olarak Edirne'ye gönderdikten sonra129, yeni İmparator II. Mehmed, Süleyman Bey adında bir Türkü İstanbul subaşısı görevine getirdi. Süleyman Bey'in görevi, şehri temizlemek, makamlarını Türk sistemine uygun hâle getirip, Türk memurlar tayin etmek ve İstanbul'un nüfusunu kaçanları geri çağırıp, üç ay içinde imtiyazlı Müslüman nüfusu buraya yerleştirerek, düzen kurmaktı. Yargı görevleri bir kadıya verildi. Muhafız kıtası olarak sadece 1.500 yeniçeri bırakıldı130, ancak boş evlere birçok asker ve kapıkulu yerleştirildi. Hristiyanları duaya çağıran çanlar yasaklandı. Sultan Mehmed, bunun üzerine 18 Haziran'da Edirne'ye dönmek üzere yola çıktı131. Papaya ait kadırgalar daha önce emir almadan geri dönmüşler ve kaptanları bu yüzden mahkemeye çıkartılmışlardı2. Felaket haberi ise fethedilen şehirdeki akrabalarının ve dostlarının kaderini öğrenmek için birçok ileri gelen ve halktan kişinin endişe içinde haber bekledikleri Venedik'e ancak Haziran ayının sonlarına doğru, Sommaripa* Kadırgası'nın ve daha sonra Mora yollarından geri dönen gemilerin getirdikleri haberlerle doğrulandı. En iyi, en zengin ve en yetenekli evlatları artık kaybedilmiş İstanbul'da, sultan tarafından el konulan ve intikamın nasıl alınacağı belirsiz olan Galata'da bulunan Cenova için felaket haberinin boyutu daha da büyüktü. Roma'ya ilk gelen mektuplar, yaşlı ve iyi niyetli Papa Nikolas üzerinde derin bir iz bırakmıştı. Tüm ticaret şehirlerinde ve tüm Hristiyan prenslerinin saraylarında bir zamanlar güçlü ve zengin olan Bizans'ın düşüşüne ilişkin haberler endişe ve üzüntü yaratıyordu. Aynı zamanda gelen ateşli uyarılar, Batı'ya Fatih'in hırslı amaçları hakkında bilgi veriyordu ve derhal yardım isteniyordu. İsodor, Sakız Adası'ndan Leonardo ve denizlerin Venedikli kaptanı gibi 29 Mayıs tarihindeki felaketten sağ kurtulmayı başarmış olan tecrübeli politikacılar bile İtalyan tüccarlar ve öğrenciler gibi Takımadaları fethetmeye ve belki de Karadeniz'de ve Tuna boylarındaki konumunu sağlamlaştırmak için Kefe'yi ve Cenova'nın Kırım'daki topraklarını, daha sonra Trabzon'u, Silistre'yi, Belgrad'ı ve Semendire'yi topraklarına katmaya niyetli olan sultanın yaptığı hazırlıklardan bahsetmeye başladılar. Rodos Şövalyeleri'nin üstad-ı a'zamı baharda adalarına yapılacak bir saldırıdan endişe duymaya başladı3, Kıbrıs Kralı da Venedik'ten kendi devleti için koruma istedi4. Eylül ayında Kıbrıs Sarayı'nın bir elçisi, Türklere karşı yardım talebi ile birçok İtalyan saray ve şehirlerini ziyaret etti5 ve gittiği her yerde, Yeni Roma'nın kâfir yeni imparatorunun kibirli ve parlak sözlerle eski mukaddes Roma'yı papazların elinden alıp, cihan imparatorluğunu Osmanlı biçimine uygun bir şekilde tekrar kurmak ve zamanın Büyük İskender i unvanına sahip olduğunu göstermek için yanıp tutuştuğunu söylediğini iddia etti6. Türk ordusunun yaklaşık 200 bin askerden önyargılı ya da endişe içindeki aynı gözlemcilere göre donanmanın da 24 büyük kadırga, birçok kalyon ve tekne ile büyük sayıda nakliye araçları olmak üzere 200 araçtan oluştuğu tahmin edilmekte idi7. Bu fırsattan istifade ederek, en iyi klâsik kaynaklardan seçilen Latin malzemelerini kullanmakta birer hitabet ustası olan ve bir Cicero gibi ateşli konuşmalar yapmak veya bir Livius stilinde güzel tasvirlerde bulunmak için hiçbir fırsatı kaçırmayan hümanizmin savunucuları, feryat ve figan etmeye, kehanetlerde bulunmaya, lanetler yağdırmaya ve hayali projeler hazırlamaya başladılar. İstanbul'un fethinden sonra II. Charles'ın komutası altında birleşmiş bir Avrupa deniz gücü ile Osmanlılara karşı yapılacak üçlü bir saldırıdan bahsetmişti8. Katedral baş papazı Veronalı Timoteo, Haçlı Seferi için Venediklilere ve Cenevizlilere, Giacomo Piccinino'ya9, Carlo Gonzara'ya, güçlü Sforza'ya10, zengin Floransalılara ve tüm İtalyan prenslerine seslenmişti. Benzer bir şekilde Alman Kreyburglu Benedikt de şikâyet ve uyarılarda bulunmuştu11. Latin Kilisesiyle birleşen Rumların lideri olan ünlü Kardinal Bessarion, Venedik Doju'na yazdığı bir mektupta İstanbul'un, En yüce san'atların okulu olan bu şehrin kaderine ağıtlar yakıyor ve gittikçe güçlenmeye başlayan Osmanlı gücünün kolayca nasıl kırılabileceğini göstermeyi kendine vazife ediniyordu12. Başkaları da benzer yolları takip ediyorlardı, ama kullanılan sözcükleri her seferinde ne kadar değişse de içeriğindeki hayali safsataları hep aynı kalıyordu Olağanüstü, uygulanması mümkün olmayan ve kibir dolu. Bilginler, Muhammed'in dini ve Osmanlı hanedanının soy kütüğü hakkında araştırmalar yaparak13, vakit geçirirken Doğu'daki Hristiyanlar ağıtlar yakarak, eski kehanetler14 ve genelde büyük oranda hayali dayanan hikâyelerle avunurken Batılılar, bahtsız bir imparatordan, hain bir vekilden ve şeytanın zafere götüren entrikalarından15 bahseden safdil efsaneler uydururken nihayet imparatorun kendisi dahil olmak üzere Yahudiler tarafından çarmıha gerilen İsa'nın vekili olarak papaya gönderilen Hektor'un ve diğer Truvalıların halefi ve intikamcısı II. Mehmed tarafından gönderildiği iddia edilen sahte aşağılama mektubu orada, burada okunurken16, İtalya'daki gerçek siyasetçiler ve mesuliyetlerinin boyutunu çok iyi anlamış olan Papalık makamı, olanların intikamını almak veya düzeltmek için hiçbir çare bulamadılar. Venedik'in, yazı sanatının bir ustalık örneği17 olan uyarı mektubu, Roma'ya vardığında gerek alıcısı, gerekse onu Haçlı Seferi'ne çağıran göndericisi, İtalya'daki şartlar ve bunların doğal bir sonucu olarak ortaya çıkan Lombardiya Savaşı'ndan dolayı, İsa adına barışı sağlama bahanesi ile bir müdahalenin söz konusu olmadığını biliyorlardı. Kasım ayındaki bir oturumda İtalya'da barışı sağlamak için orada bulunan Floransalı elçiler18, kalbi derinden yaralı yaşlı papanın, Türk tehlikesi hakkında resmî bir konuşma yaparken gözlerinin yaşardığını görmüşlerdi19. Ama bu yaşlar sadece acısından değil, hiçbir şey yapamamanın yarattığı çaresizlikten de kaynaklanıyordu. Papa, Fermo ve San Angelo20 Kardinallerine barış ve kutsal savaş adına Napoli Kralı ile onun rakibi Floransa'yı, ayrıca Venedik'i ve Milano'yu ziyaret etme görevini vermekle yetinmek zorunda kalmıştı21. Kısa bir süre sonra, herşeyin bağlı olduğu Napoli'den olumlu cevap geldi Ankona'da bir barış kongresi yapılacaktı22. Çoğu, en azından beş yılık bir ateşkes antlaşması yapılacağından emindi23. Papa ise tüm Hristiyan dünyasına savaş vergisi çağrısında bulundu, ama kimse bu fedakârlığı yapmaya hazır değildi kardinallerden ise gelirlerinin yüzde onunu bağışlamalarını istedi. Bir sonraki yaz, üçüncü bir vekil, Ragusa Başpiskoposu (Arşiveki) Johann, Türklere karşı savaşacak filonun Papa vekili tayin edildi24. Başpiskopos Johann, papaya ait beş kadırgayı silahlandırmak üzere Venedik'e geldi, ama hazırlıklar birkaç yıl sürmesine rağmen, bu misyon da sonuçsuz kaldı. Papa, uzun çabalar sonucunda nihayet 25 Şubat tarihinde, Napoli'de İtalya Cumhuriyetleri ve yarımadanın tiranları arasında sağlanan barışı ilan edebildi25. Cenova'nın Osmanlı Sultanı'ndan bir beklentisi yoktu ve kendini Osmanlılarla savaşta görmüyordu26. Giustiniani, ölen Bizans İmparatoru'nun paralı askeri olarak kabul ediliyordu. Galata ise resmen Bizanslıların tarafını tutmamıştı. Sadece metropole geri dönen ve Türklerden ağır zararlar gören bazı Galatalıların menfaatleri açısından ara sıra tedbirler alınıyordu. Eylül ayında, Osmanlı Sultanı'na elçi gönderme fikri ortaya atılmıştı27, ancak Ekim ayının sonunda28, özellikle Kefe'yi kurtarmak için elçiler seçilebilmişti. Elçilere verilen talimatlarda, Kefe ve Karadeniz'deki diğer topraklar Bizans'a ait olmadığı için Cenova'nın vergi ödemeyeceği belirtiliyordu29. Her zaman dikkatli olan, ancak büyük talihsizlikler yaşamış olan kurnaz Cenevizlilerin, İstanbul'un fethinden sonra yapabilecekleri tek şey bu idi30. Cenova, Temmuz ayında Napoli Kralı'nın31 ve Katalanların düşmanca niyetlerini ve sürgün edilen siyasi mültecilerin (Fuorusciti) entrikalarını unutmamıştı32. Diğer taraftan Venedik, her fırsatta vermekte olduğu güzel vaatlere rağmen, güçlü Osmanlı Sultanı'na karşı herhangi bir düşmanlıkta bulunmak istemiyordu33 ve bu yüzden sadece Eğriboz'da, Pitileon'da, Aegina'da, Modon'da, İnebahtı'da, hatta İşkodra'da ve tehdit altındaki diğer kolonilerde takviyeler ve tamiratlar yapmakla yetindi34. Loredano ayrıca Doğu Akdeniz sularında sürekli olarak geziniyordu ve bu esnada birkaç korsan gemisi zapt etmişti. Venedik, hemen 14-16 kadırga, daha sonra ayrıca 20 kadırga daha inşa etme kararını almıştı35. Doğu Mora'ya giden yollar o yıl için yasaklandı36. Ayrıca Eğriboz'un fethedildiğine dair yanlış bir haber yayıldı37. Sultan Mehmed'in teveccühünü kazanmak için Venedik o kadar ileri gitti daha doğrusu o kadar derine battı ki, İstanbul'un fethi sırasında katledilen soydaşlarını göz ardı ederek, hiçbir şey olmamış gibi davrandı. İlk genel yas günlerinin daha henüz sona erdiği 12 Temmuz'da38 Marcello'ya olup bitenlere rağmen, sultanın sarayına planlanan ziyareti gerçekleştirmek için yoluna devam etme ve Osmanlı Sultanı'na fetih esnasında Venediklilerin İstanbul'daki çatışmalara katılımından Venedik'in haberdar olmadığını ve böyle bir yönlendirmede bulunmadığını ileri sürerek, mazur gösterme emri verildi. Sultan bu arada daha yüksek bir güç mertebesine ulaştığı için ona ayrıca uygun şartlar altında barış teklif edecekti. Venedik, sadece haraç ödeme yükümlülüğünün vereceği utançtan mümkün olduğunca uzak kalmak istiyordu. Bunun dışında, özellikle Boğazların ötesinde Bizans İmparatoru'na ait olan Limni, Gökçeada ve Semadirek Adalarını Venedik'e devrettiği takdirde, ticarî vergi adı altında yılda 3 ila 5 bin altın ödemeye razı olacaktı. Ayrıca ithal edilen tüm mallar üzerinden yüzde 2 oranında ve ihraç edilen mallar üzerinden de aynı oranda gümrük ödemeye ve Türkler ve Venedikliler veya Venedik vatandaşları arasındaki hukuki anlaşmazlıklarda bir kadının yetkisini tanımaya hazırdı39. Buna rağmen, barış antlaşması işi uzadıkça uzadı ve Aralık ayında durumun tehlikeli bir hâl aldığı gerekçesiyle savunma için tedbirler alındı. Nihayet, 23 Nisan 1454'te Sultan Mehmed antlaşma imzalamaya yanaştı. Barış antlaşması çerçevesinde eski maddeler yenilendi ve ticarî ilişkilerle, komşuluk münasebetlerini düzenleyen yeni maddelerle genişletildi. Ancak, alınacak vergi ve buna bağlı olarak Bizans adaları ile ilgili hususlar bu antlaşmada yer almadı40. Venedikliler bu arada Karamanlıların elinde bulunan ve ipek, kırmızı kök boya ve şap ticareti için çok uygun bir konumda bulunan Kızkalesi (Gorigos Limanı)'nin İstanbul'un yerine geçecek bir liman olduğuna karar vermişler ve bu amaçla bir elçi heyeti göndermişlerdi41. 1455 yılının başlarında Venedik, Eğribozlu Nikola Sagundino'yu Aragon Kralı'na göndermişti, ama boşuna. Napoli'de yaptığı konuşma büyük bir ilgiyle izlenmişti, ama uzun zaman önce Bizans İmparatoru Konstantin'den Limni Adası'nı42 isteyen ve topraklarını işgal etmeyi çok arzuladığı43 Arnavutlarla ilişki içinde olan Kral Alfonso, ortaklaşa yapılacak bir faaliyete ikna olmadı. Napoli, Doğu'daki geleneksel siyaseti gereğince, kralın ordunun komutanı dediği yeniden faaliyete geçmiş olan İskender Bey'e, Kral vekili olarak Raymond Orrofa komutasında birkaç birlik gönderdi44. Bu aslında Venedik'e karşı düşmanca bir hareketti, zira İskender Bey daha Temmuz ayında Dıraç Balyosu'na karşı düşmanca niyetler beslediğini belli etmiş45 ve ancak sonbaharda bu düşmanlıklardan vazgeçmişti46. İstanbul'un düşüşü, Akçahisar'ın bu genç kahramanının şerefini o kadar zedelemişti ki, Venedikli gemilerle Leş Limanı üzerinden İtalya'ya geçmeyi ve Roma ile Napoli'yi de ziyaret etmeyi düşünmüştü47. Napoli Kralı bu arada ayrıca Lancelothus de Macedonia adında bir kişi ile irtibat hâlinde idi48. Ancak Avrupa'ya ilk kez gelen Karaman elçileri bile kralın harekete geçmesini sağlayamadılar49. 1453 yılının Ekim ayında Napoli'de bulunan ve vaftiz edilmiş olan Türk veliahtı Şehzâde Davud'a yabancı prens olarak mutat hediyeler verilmiş50 ve İstanbul'dan kaçan Kral Alfonso ise hırsını göstermek için Cerbe, Tunus ve Trablus'taki Müslümanlara karşı seferler düzenleme imkânına sahipti ve bunu da çağdaşları tarafından övgülerle yüceltilen kahramanca seferlerle haklı olarak kanıtladı52. İstanbul subaşısı bugün haklı olarak Eski Saray diye anılan yeni bir sarayın inşasını sürdürürken53, Sultan Mehmed Edirne'de Balkan Yarımadası'nın tüm Hristiyan güçlerinin, Takımadaların, Trabzon'un ve Rodos'un elçilerini kabul ediyordu. O, artık eskiden olduğu gibi hükümdar ve emir değil, madolyonlarında yazdığı gibi Rumeli ve Anadolu'nun büyük padişahı 54 ya da İtalyan sanatçı Konstantius'un bronz bir resmindeki ünvanıyla Asie et Gretie İmparator55 idi. Bu yeni kimliğiyle Sultan Mehmed, bu arada İstanbul'un fethinin somut delilleri olmak üzere Mısır Sultanı'na İstanbul'da alınan 200 genç esir göndermişti. Müslümanların bir diğer hükümdarı olan yaşlı Tunus Kralı'na da aynı şekilde hediyeler göndermiş ve her ikisine İslâm davasını müttefik güçlerle destekleme teklifini götürmüştü56. Müslüman dostları da özel elçiler göndererek zaferini kutlamışlardı57, ama bunların hepsi o an için sadece şekilden ibaretti Mısır Sultanı, II. Mehmed'i sadece Osmanoğlu büyük Murad Bey'in oğlu, Muzaffer Melik (Melek el-Nasr Mehmed)58 olarak görüyor ve Sultan Mehmed'in haklı üstünlüğünü tanımıyordu. Aksine, Kıbrıs Kralı'na karşı davranışlarından dolayı Sultan Mehmed'i sert bir şekilde kınıyordu59 . Enez, Sakız Adası ve Midilli Adası'ndaki Cenevizliler, daha küçük adalardaki Rumlar ve İstanbul'daki felaketin haberi geldiğinde, Venediklileri ve hatta Türkleri yardıma çağıran Arnavutların Aksak Peter komutası altındaki genel bir isyanını bastırmak zorunda kalan Mora despotlarının haraç vergisi yükseltilmişti60. Despotlar bundan böyle yıllık 10 bin , Sakız Adası 6 bin ve Midilli 3 bin duka altın ödeyecekti61. Ancak artırılan vergiler karşılığında, Venedik'in ticarî vergiyi ödemek için talep ettiği şartlar kendilerine de tanınarak bir dereceye kadar tazmin edildiler. İstanbul'un düşüşünden birkaç gün sonra kalan son Bizans adaları Limni, Gökçeada ve Taşoz sakinleri, Bizans İmparatoru tarafından tayin edilen komutanları İtalyan gemilerine binip kaçtıktan sonra, kayıtsız şartsız teslim olacaklarını bildirmek üzere Gelibolu'ya Kaptan-ı Derya Hamza Bey'in yanına metropolitlerini ve kurnaz Kâtip Kritovulos'u göndermişlerdi. Bunu haber alan Sultan Mehmed, Takımadaların bu bölgesine Müslüman bir subaşı göndermeye gerek duymamıştı aksine iki şehir, altı kale ve 100 köyü kapsayan ve metropolitin ikameti olan büyük Limni Adası ile Taşoz Adası 2.325 altına62 kadar bir haraç artışı karşılığında, oğlu padişahın sarayında bulunan Midilli hükümdarı Dorino'ya bırakıldı. Enez'de bulunan diğer Gattilusio'ya 200 altın63 karşılığında küçük bir yerleşim merkezini, 20 kale ve sadece 20 köyü kapsayan Gökçeada tahsis edildi64. Bundan Sultan Mehmed'in denizlerde sadece üç amaç güttüğü görülebilir Büyük İskender'in ünü, Cengiz Han'ın zenginliği ile onun güvenli ve rahat devlet yönetimi. Amaçları, doymak bilmez toprak hırsı ve Batı Avrupa'da Hristiyan kanına susamışlığı hakkında en dehşet verici çeşitli rivayetler yayılırken, Sultan Mehmed yaz boyunca Edirne'de kalmış ve burada elçileri kabul etmişti. Ancak yılın sonlarına doğru önce Galata'ya, daha sonra 24 Aralık tarihinde de İstanbul'a gelmişti. Yanında artık Halil Paşa yoktu Arnavut kökenli Zağanos Paşa da gözünden düşmüştü ikisine de Anadolu'da toprak verilmişti. Padişah, Zağanos'un kızı olan eşini bile göndermişti. Sultan Mehmed üzerinde tesiri olan tek kişi artık Zağanos Paşa'nın diğer kızı ile evli olan Rum kökenli Mahmud idi. O, aynı zamanda Hellaslı Arhont Filaninos'un torunu ve Mihaloğlu'nun oğlu olup, kendi şahsi cesareti dışında soyunun tüm zihinsel özelliklerini de taşıyordu65. Sultan Mehmed, İstanbul'da kaldığı süre içinde, tüm tesisler ve görkemli bahçeleri ile birlikte en az sekiz fersah büyüklüğünde olacak olan yeni sarayın inşaatını gezdi ve İstanbul surlarında yapılan acil, ama kaba tamiratları izledi. Kiliseler, cami olarak kullanılacak şekilde tamir edildi ve duvar resimleri ile mozaiklerin çoğu kireçle kapatıldı. Manganai Manastırı'na dervişler yerleşti Pantokrator Manastırı'nda artık Türk kunduracıları çalışıyordu. Küçük kiliselerin kurşunlu çatılarıysa sökülüp, sultanın sarayında malzeme olarak kullanıldı66. Gelibolu'da yeni vezirin denetimi altında donanmayı büyütme çabaları başlatıldı ve böylece İstanbul fatihinin bir sonraki seferinin büyük Eğriboz Adası'na yapılacağı izlenimi yaratıldı67. Ancak, 1454 yılının bahar aylarında yelken açan donanmanın asıl hedefi, daha yakındaki adalardı, ama kesin hedefi belli değildi. Bu yüzden Midilli Adası'nın Beyi, bu bilgiye sahip olmamızı sağlayan tarihçi Dukas aracılığıyla sultana haracını, toplam 6 bin altın tutarında bir hediye, değerli kumaşlar ve bol erzak gönderdi68. Hâlâ donanmanın kaptanı olan Hamza Bey, nihayet 180 gemi ile Sakız Adası önlerinde mevzilendi (29 Mayıs). Sakız Adası, kısa bir süre önce bir Cenevizli'nin alacağı olan 40 bin altın yüzünden Osmanlılar ile anlaşmazlığa düşmüş olduğundan Hamza Bey bu adaya düşmanca davrandı ve San İsidora Limanı'nın çevresindeki üzüm bağlarını tahrip etti. Sakız Şehri ise oldukça sağlamdı ve savunma için 20 gemi hazır bekliyordu. Ada sakinleri tarafından gönderilen aracılar bunların arasında bulunan Quirico Giustiniani dahil olmak üzere - esir alındılar. Türk gemileri daha sonra, limanında birçok büyük savaş gemisinin hazır bulunduğu Rodos önlerinde belirdi69. Daha sonra Küçük Langos Adası'nda ve Rodos Şövalyeleri'ne ait İstanköy Adası'nda yağma yapıldı. Burada 22 gün kaldıktan sonra Türkler, İstanköy ve Raheia kalelerinde mustahfız kıtası bırakmadan tekrar gemilerine bindiler. Hamza Bey'in seferi, Sakız Adası'nın ödediği 20 bin altın dışında neredeyse hiçbir kazanç getirmediği için, ondan önceki Kaptan-ı Derya Baltaoğlu'nun İstanbul surları altındaki mağlubiyetini affetmiş olan Sultan, Hamza Bey'in önce kellesini istedi70, ama daha sonra bundan vazgeçip, onu Antalya subaşısı olarak Anadolu'ya gönderdi71. Takımadalara yapılan bu askerî harekâtla birlikte Sultan Mehmed ayrıca Karadeniz'e de bir seferin yapılmasını emretti. Bu sefer, oradaki Ceneviz kolonilerine kendi hükümdarlığını kabul ettirmekten ziyade, daha çok eski komşularına gücünün büyüklüğünü hissettirmek içindi. Cenova, bütün risklerden kurtulmak için Kasım ayında yapılan bir antlaşma ile Karadeniz'deki topraklarını Banco di San Giorgio'ya devremişti72. Buna rağmen, Cenova kendini burada yaşayan soydaşları için sultanla görüşmesi gerektiğini düşündü. Bu yüzden 1454 yılının Mart ayında Kefe'nin ve etrafındaki yerlerin gelecekte Osmanlı Devleti ile ilişkilerini II. Mehmed'le birlikte düzenlemek üzere iki elçi gönderildi. Elçiler, elleri boş döndüler. Cenevizlilerin Karadeniz'deki hakimiyetini engelleyen, bugüne kadar Osmanlı Sultanı'na hiç başvurmamış olan Tatar Hanı idi. II. Mehmed'in üstün gücü, Timur'un ve Cengiz Han'ın halefi Lehlerin, Rusların ve Romenlerin korkulu rüyası Tatar Hanı'nın hoşuna gitmiyordu. Hacı Giray, Kefe'yi kendisi için istiyordu bunun karşılığında köleler dahil olmak üzere toplanan ganimetin tamamını sultana bırakmaya hazırdı. Kefeliler, bunun üzerine vergiyi 600 Sommi* daha yükselterek hanı kendi taraflarına çekmeye çalıştılar. Cenevizlilerin tüm limanlarında ve Turla (Dinyester) Nehri ağzında zayıf Boğdan Prensi Petru Aron'un elinde bulunan Akkirman'da tehlikenin savulması için hazırlıklar yapıldı. Takımadalarla meşgul olan Kapudan Paşa'nın vekili olarak gönderilen Timur Hoca'nın komutası altındaki 56-60 gemiden oluşan Osmanlı filosu nihayet geldiğinde herşey tam bir savunma konumunda idi. Türkler, Akkirman (Monkastro) Limanı'nı ziyaret edip, kısa bir süre için Sivastopol'u işgal ettiler ve 13-14 Haziran tarihinde çok ciddi bir biçimde olmasa da Kefe'ye saldırdılar. Ayrıca Mankup veya nam-ı diğer Theodori'de Uluğ Bey adında Tatar ismi taşıyan bir Hristiyan hanın hüküm sürdüğü Kırım sahillerinde ganimet aramaya çıktılar. Bu gemiler, Sultan Mehmed'in yeni gücünü en görkemli şekilde sunduktan sonra yaz aylarında Gelibolu'ya geri döndüler73. 1455 yılının Mart ayında nihayet Kefe elçileri ile bir antlaşma yapıldı orada bulunan Cenevizliler, gizliden gizliye yine de ellerinde tuttukları Samastro'dan vazgeçtiler ve sultanın hazinesine vergi olarak 3 bin altın ödemeyi taahhüt ettiler74. Sultan Mehmed bu arada Boğaz'a sekiz yeni tabya kurmuş ve bu sayede Karadeniz'deki hükümdarlığından vazgeçmeye niyeti olmadığını ilan etmişti. Akkirman ve Tuna ağzında bulunan Kili limanlarının civarını Türklerin yeni saldırılarından korumak ve Boğdan balıkçılarının bundan sonra da açık denizlerde yelken açma hakkını korumak amacıyla Prens Petru Aron da sultanın emirlerine boyun eğmek ve gönülsüz de olsa yılda 2 bin Macar altını vergi ödemeyi taahhüt etmek zorunda kaldı. Sultanın bu konuda bugüne kadar muhafaza edilen bu türdeki tek vesika olan imtiyaz belgesi, II. Mehmed Belgrad kuşatmasından geri döndüğü ve Anadolu'da bulunduğu bir dönemde Saruhan Bey İli'nde hazırlanan 5 Ekim 1456 tarihli belgedir75. Anadolu'ya geçip, bir Osmanlı'nın elde edebileceği en büyük başarılardan birini elde ettikten sonra atalarının başkenti olan Bursa'yı ziyaret ettiğinde, komşuları, Büyük İskender'in korkulan benzeri olan Osmanlı Sultanı'nın da gösterdiği büyük çabalardan sonra her normal insan gibi dinlenmeye çekileceğini umuyorlardı1. Sultan Mehmed ise aksine Macaristan'ın menfaatlerini ve Balkan Yarımadası'nda Hristiyan hükümranlığının tekrar canlanmasına ilişkin beslenen umutları temsil eden ve uzun yıllar boyunca edindiği tecrübeler ve dikkatli davranışlarından dolayı özellikle çekilnilmesi gereken yaşlı ancak faal Sırp Despotu Georg Brankoviç'i yerinden etmeye, hatta gerekirse tamamen ortadan kaldırmaya kararlı idi. Bu kararını tetikleyen başka hadiseler de vardı Sırp topraklarının tamamı babası II. Murad'ın hükümdarlığı sırasında Osmanlı Eyaleti hâline gelmiş ve sadece Hunyadi'nin başarılı müdahalesi sonucunda Georg Brankoviç topraklarının büyük bir bölümünü geri kazanabilmişti. Bu yüzden Sultan Mehmed, kendini babasının bu kayıplarını telafi etmek zorunda hissediyordu. Bu toprakların onu cezbeden en önemli yerleri, despotun teşebbüslerini finanse ettiği Novobrdo'daki zengin madenler ve Macarlara ait Belgrad'dan başlayarak, zenginliğini buna borçlu olan Brankoviç'in topraklarından geçip, Filibe üzerinden artık Osmanlılara ait olan İstanbul'a kadar uzanan, askerî ve ticarî önemi bulunan tarihi yola sahip olmaktı. 1 Ağustos 1453 tarihinde Sırp elçiler sultanın huzuruna gelmişler ve artırılan 12 bin altın tutarındaki yeni vergiyi getirmişlerdi. Elçiler çok iyi karşılanmışlardı ve İstanbul'da esir alınan birçok Hristiyan'ın, özellikle de rahiplerin ve rahibelerin özgürlüğünü satın almalarına izin verilmişti2. Sırp Despotu Georg, o dönemde Adriyatik Denizi sahillerinde fetihlerle meşguldü Bosna Kralı aracılığıyla kurulan ittifak sayesinde nihayet babası ile barışan Stefan oğlu Vladislav muhtemelen despot Georg'un bir akrabası ile evlenmişti3 - kendini daha da güçlü hissediyordu. Komutasındaki Sırplar, ilk önce Venediğin hizmetinde bulunan Çernoyeviç'e saldırdılar4. Venedik, kurnaz Georg'un öncelikle dikkatini yönelttiği Zenta bölgesinde de ilerleme kaydediyordu. Novobrdo'nun da sahibi olan Georg için, serbestçe ve belki de Osmanlı yardımı ile Adriyatik Denizi sahillerinde genişleyebilmek için Osmanlı Sultanı'na daha yüksek bir vergi ödemek büyük bir fedakârlık gerektirmemiş olsa gerek. Ayrıca diplomatik yetenekleri sayesinde 1451 yılında Macaristan'la Osmanlı Devleti arasında sağlanan ve 1454-1455 yılına kadar sürecek olan üç yıllık ateşkes antlaşması sayesinde tamamen güvende olduğuna inanıyordu. Sultan Mehmed, 1454 yılında yapılan sefere bizzat komuta ediyordu. Niyeti bu kez düşman bölgesini sadece boydan boya geçip, her yeri tahrip etmekti. Hızlı gelişen bu sefer sırasında binlerce esir alınmış ve yeni Hristiyan nüfus olarak İstanbul'a getirilmişti. Semendire'de sıkışıp kalan despot tarafından üzerine gönderilen süvariler -Hunyadi'yi ziyaret eden bir Venedikli 9 bin atlıdan bahseder- kolayca geri püskürtüldüler. II. Mehmed, Brankoviç'in birçok mal varlığının bulunduğu Sivrihisar (Ostrovitsa)'a kadar geldi ve kaleyi hiç çaba göstermeden kolayca aldı. Yeniçerilerden ve Karaca Bey'in Rumeli sipahilerinden oluşan büyük ordu, yoluna devam etti ve birkaç gün sonra Tuna boylarında Semendire'nin yüksek ve geniş surlarının önüne geldi. Sultan Mehmed, dış surları ve şehrin korumasız kalan dış mahallelerini kolayca almayı başardı. Ama tam bir kuşatma yapmak için vakit çok geçti. Sultan Mehmed, iddia edildiği gibi, papanın, Aragon Kralı'nın ve Burgonya'nın askerlerinden korktuğu için değil, Ekim ayında tekrar Edirne'de olabilmek için geri çekilme emrini verdi. Sırpların yıllıklarında Sultan Mehmed'in akını, ülkenin tahribi ve Sivrihisar'ın alınması ile ilgili bilgiler kayıtlı olup, ayrıca efendisi gittikten sonra Karaca Paşa'nın kendi hesabına bir sefer düzenlediği de belirtilmektedir5. Osmanlı kroniklerinde ise bu hadiseler kısaca geçiliyor6, zira bu seferde Osmanlı silahlarının çevresinde şan ve şöhret parlamamıştı. Asıl Sırp savaşı, daha sonra başlayacaktı7. Sultan Mehmed'in Sırplara karşı fazla sonuç getirmeyen bu seferi sırasında Hristiyanların İtalya'da barışı sağlayıp, müttefik güçlerle bu Nabukadnezar'ı Anadolu'ya gönderme çabaları sonuç vermemiş olmakla beraber yine devam etmişti. 1454 yılının Aziz Georg gününde (23 Nisan) Papa vekili Padova Piskoposu Castiglioneli Johann'ın8 uyarılarına istinaden Regensburg Şehri'nde Haçlı Seferi'nin görüşülmesi için ilk meclis toplandı. Savaşçı Hristiyan idealinin ateşli temsilcisi, topraklarının barbarların istilasından koruma hakkının çoşkulu savunucularından ve Almanları, Macarları, Lehleri ve Romenleri barındıran Doğu Avrupa'daki şartları iyi bilen büyük hümanist ve hitabet ustası, Kardinal Piccolomini ünvanı ile tanınan Aeneas Silvius, güzel sözlerle kâfir köpekler tarafından istila edilmiş Şarktaki Hristiyanların hâlini anlattı ve tüm inananların Kutsal Papalık ve Kutsal Roma İmparatorluğu'nun bayrağı altında birleşerek Haçlı Seferi düzenlemeleri için çağrıda bulundu. Burgonya ve Bavyera Dükleri, Brandenburg Dükü Albert, Leh Kralı Kazimir'in temsilcisi olarak Gnese Piskoposu Dr. Ludko, Savoy ve Avusturya Kontlarının, Almanların ve bazı prensliklerin temsilcileri, ikna olmasalar da konuşmaları zevkle dinliyorlardı. İmparator, Fransa Kralı'nı da davet etmişti9. Bu toplantıda, imparatorlukta beş yıllığına barış sağlamak ve üç yıllığına Türkleri Avrupa'dan kovacak büyük bir orduyu bir araya getirmek için tedbirler alındı. Gelecekte Hristiyanlık adına savaşacak askerler - yaklaşık 200 bin olacağı tahmin ediliyordu - orduya yazılmak için üç üyeden oluşan bir komisyona başvuracaklardı. Denetim, altı denetçi tarafından yapılacaktı. Nisan ayında, birliklerin Tuna boylarına doğru harekete geçmeleri emri verildi. Aynı anda İtalyan filosu Doğu Akdeniz'e doğru harekete geçecek ve Gelibolu ile Midilli üzerinden Osmanlıların gemilerini yok etmeye çalışacaklardı. İmparatora, Haçlı Seferi'ne katılmaya eğilimli olduğunu bildiren Burgonya Dükü'ne10 ve Savoy Dükü'ne çağrı yapılacak ve aynı zamanda Bulgar, Arnavut, Dalmaçyalı, Hırvat ve köle veya yabancılarla oluşan Ragusa, Hristiyan olan Trabzon Kralı , Gürcistan Kralı ve Türklere karşı savaşmaya hazır kâfir Karamanlı ile ittifak kurmaya çalışılacaktı11. İmparatorluktaki barış, Noel ile birlikte başlayacak ve beş yıl sürecekti. Hristiyanlık davası için savaşanların ise eski Haçlı seferlerinde olduğu gibi mal varlıkları ve şahsiyetleri güvence altında olacaktı. Diğer ayrıntılar Frankfurt'ta veya Nürnberg'te yapılacak bir sonraki mecliste, Eylül ayında görüşülecekti12. İmparatordan çok, henüz reşit olmayan 15 yaşındaki Macar Kralı Ladislas'a, Haçlı Seferi için Çicerovâri belagat içinde çağrıda bulunuluyordu. Bu amaçla Küçük Ermenistan'dan henüz dönmüş olan ve beraberinde Patrik Garabed'in13 ve Roma ile birleşmiş Ermenilerin dört başpiskoposunun şikâyetlerini de getiren Kefe Piskoposu ve Padua Piskoposu da Budin'deki saraya geldiler14. İtalyan şairler ise Hunyadi'yi Haç'ın gelecekteki intikamcısı olarak övüyorlardı15. Ancak yaşlı kahramanın 1453 yılı içerisinde başka dertleri vardı Oğlu Ladislas'ı evlendirmek istiyordu ve bu amaçla Venedik'e Bizans başkenti İstanbul'un tekrar kazanılması için değil, geline takılacak ve Venedik Cumhuriyeti'nin garanti edeceği mücevherler için yazı yazmıştı. Yıl sonuna doğru başka bir amaçla 400 süvari ve piyade ile İtalya'ya gitme niyeti vardı16. Francis, bu konuda 1453 yılında Hunyadi'nin İstanbul'daki muhasarayı kaldıracak bir harekâtta bulunacak olursa, Silivri olmasa bile Misivri'nin kendisine teslim edilmesi gerektiğine dair bir belge hazırlamış olduğunu belirtmektedir17. Bu şart yerine getirilmedikçe tehdit altında olanlara yardım etmek istememişti 18. 1454 yılının Şubat ayında ise Cenevizliler, Türklerin bu en büyük düşmanının başka bir büyük planı olduğundan emindiler19 Hunyadi'ye Haçlı Seferi için davetiye gönderilmişti O ise herhangi bir kesin vaatte bulunmadan güzel sözlerle cevap vermişti. 11 Ocak'tan beri, Tuna boylarındaki bu devletin Osmanlı istilasına karşı neler yapılabileceğini görüşmek üzere Macaristan'da bir toplantı yapılıyordu. Alınan kararlarda olağanüstü tehlikeye dikkat çekilmekle beraber, toplumsal katmanlar gelecek için eski imtiyazlarından bir nebze olsun fedekârlık yapmak istemiyordu. Hâlâ Bohemya'da bulunan kralı hükümetin tüm mertebelerinde temsil eden Hunyadi, ordu komutanı tayin edilmişti. Öncelikle Kral Sigismund tarafından uygulanan sisteme göre, toplanmaları yönünde emir çıkartılan20 askerlerden, daha sonra süvari ve piyadelerden büyük bir ordu oluşturulacaktı. Bu emirlere riayet etmeyenler için büyük cezalar öngörülüyordu21. Bu kararlar kendisine bildirilen Kral Ladislas, Mart ayında Bohemya'da Türk meselesini görüşmek için bir toplantı düzenledi ve Bohemyalılardan 6 bin piyade ve 1.200 zırhlı şövalye göndereceklerine dair söz aldı22. Tabii ki ne Almanya'da, ne de tehdit altındaki Macaristan'da ordunun toplanması için hiçbir hazırlık yapılmıyor ve Osmanlı Sultanı bu yüzden Takımadalardan, Tuna boylarına kadar askerî harekâtını rahatlıkla gerçekleştirebiliyordu. Batı'daki Hristiyanlar buna dikkat bile etmiyorlardı aksine 20 Eylül tarihinde Frankfurt'ta toplanacak yeni meclisi düşünüyorlardı. Ancak imparator, meşgul olması gereken başka meseleler olduğu için bu meclise de bizzat gelmeyecek, yerine mareşalini, Şansölye Ulrich'i ve sarayın başka yüksek rütbeli memurlarını, temsilcileri olarak gönderecekti. Kral Ladislas, Bohemya Şansölyesi'ni ve Macaristan Kral Vekili'ni göndermişti. Papa adına Aenaes Silvius ve bu meclisi tertipleyen Pavia Piskoposu gelmişlerdi. Mecliste çoğunluk Almanlarda idi. Mecliste Regensburg'da alınan kararların yürürlüğe girmesine karar verildi ve Macar Kralı'ndan Türklerle yeniden barış imzalamaması istendi. Papa bütün İtalyan güçlerinin rızasını alarak, güçlü bir donanma kuracaktı. Ayrıca ilgisizliğini kırmak için Fransa Kralı'na elçiler gönderilmesine karar verildi. İmparatorlukta barış iki yıl sürecekti ve Roma-Cermen İmparatoru, Macar Kralı, bunların şansölyeleri ve prensleri Viyana-Neustadt'da yeni yılın başlarında, Mabet temizliği yortusuna doğru (2 Şubat) son hazırlıkları yapmak üzere tekrar toplanacaklardı23. Hunyadi, o güne kadar imparatorluğun barışı ihlal eden tutumuna karşı hiçbir harekette bulunmamıştı. Ancak, Frankfurt'ta toplanan meclisten sonra Firuz Bey'in Kuzey Sırbistan komutanı olan oğlu, Türklerin çok daha önceleri almış oldukları Alacahisar'da yalnız kalınca büyük ordunun bir araya getirilmesi imkânsız göründüğünden- küçük bir süvari birliğiyle Tuna'yı geçti. Aynı zamanda Türklerle yapılan barış antlaşmasının süresi de geçmişti24. Alacahisar'da Sırp Beyi yenildi ve esir alındı. Geri dönüş yolunda Hunyadi, Severin üzerinden Macaristan'a gitmek üzere Vidin yoluna saptı ve Vidin'e saldırdı, ama başarılı olamadı25. Buna rağmen Hunyadi'nin bu kısa seferi bir çoğu tarafından Hristiyanların büyük bir zaferi kabul edildi ve Ragusa, Kasım ayında bu harekâta Macar komutana ebedî ün sağlayacak bir sefer olarak övgüler yağdırdı26. Sırp Despotu, bu sefere katılmamıştı, zira böyle küçük kahramanlıklarla sürekli ilerlemekte olan Osmanlılara karşı uzun sürecek bir başarı elde edilemeyeceğini çok iyi biliyordu. Aynı zamanda altın sesinin de Türklerin kulaklarına iyi geldiğini bildiği için, Osmanlı Sultanı'nın kısa bir zaman önce geri istemeye cesaret edemediği çok değerli bir bölgeyi elinden almış olmasına rağmen, vergiyi 30 bin altına kadar yükseltmeyi teklif etti. Talebi olumlu karşılandı ve Despot Georg, sultanın asla teveccühünü tekrar kazanamasa bile tekrar Semendire'ye geri dönmesine izin verildi ve 19 Kasım'da buraya vardı. Belki de daha o zaman II. Mehmed'le barışı sağlamıştı, zira kendi elçileri ile Hunyadi'nin elçileri aynı ay içinde bu amaçla Divân-ı Hümâyûn'a gelmişlerdi. Artık bütün riski ve masrafları kendine ait olacak bir savaş sürdürmeye niyeti olmayan Hunyadi, görüşmelerin sonucunu Belgrad'da27 bekliyordu. Kış aylarında Macar birliklerinin buraya gelmesini emretmişti28, zira sonbaharda veya kış aylarında Osmanlı Sultanı'nın yeni bir saldırısı bekleniyordu. Hatta Hunyadi'ye, Sultan Mehmed'in geri dönmeyip, Şehirköy (Pirot) ile Sofya arasında bir yerde bulunduğu haberi gelmişti29. Ne zaman ki Tuna Nehri donarak, düşmanlar için köprü görevini göremeyecek kadar ince bir buz tabakası ile kaplandı30, Hunyadi'nin işte o zaman Türklerin meydan okumanın intikamını kanlı bir biçimde alacaklarına dair endişesi kayboldu. Hakaret ettiği ve zarar verdiği Osmanlıların, Macaristan sınırlarına saldırmayacaklarına emin olan Hunyadi, Belgrad'dan yola çıktığında Sırp Despotu Türklerle barışı imzalamıştı bile. Hunyadi ise Budin'de, tıpkı Neustadt'taki Meclis Toplantısı'nda olduğu gibi Osmanlı Sultanı üzerine yapılacak büyük sefer için tedbirlerin alındığı meclis toplantısına katıldı. 1455 yılı Şubat ayında imparatorun bizzat katıldığı ve Aragon elçileri ile Leh elçilerinin de hazır bulunduğu Neustadt'ta, Haçlı Seferi fikrinin en ateşli savunucusu yine bir konuşma yaptı ve Latince güzel bir konuşma ile yüksek makamlardaki beylerin soğumaya yüz tutmuş ruhlarını ısıtmak için en iyi hünerlerini sergiledi. Özellikle Alman Aşil diye adlandırdığı Brandenburg Dükü Albert'e övgüler yağdırdı. Aragon ve Burgonya elçilerinin huzurunda tek başına Türklere karşı büyük bir sefer düzenleyecek güçte olan Roma-Cermen İmparatorluğu'na dikkat çekti ve Macar Kralı'nın topraklarından 40 bin asker getirebileceğini söylediği Hunyadi'nin, kutsal davayı cesaretle yürütmek için Batı'dan da en az o kadar asker istediğini bildirdi. İmparatorun elçisi Ulrich Riederer de aynı şekilde Almanca bir konuşma yaptı. Yığınla teklif yağdı. Bu tekliflerden dolayı Roma-Cermen İmparatoru, Alman prensleri ile çelişkiye düştü. Çıkan anlaşmazlıklar sonucu Alman elektörlerin elçileri Trier Başpiskoposu ile birlikte, Roma-Cermen İmparatoru'nun karşı çıkmasına rağmen , Macar Kralı'na danışmak üzere Viyana'ya gittiler. İmparatorluğa bağlı 72 şehirden sadece 30'unun temsilcileri burada idi, zira muhalefetin sözcüsü olan Trier Elektörü'nün dediği gibi İtaat çok azdı . Aynı zamanda imparatorluk dahilinde ayrımcılık olduğu ve barış sağlanamadığı için imparatorluğun tekliflerine riayet etmeyeceğine dair endişeler ortaya atılıyordu. İmparator'a defalarca barışı tekrar sağlamak amacıyla gelmesi için çağrı yapıldı, ama boşuna. Macar elçiler, savaşa devam etmeyi, 20 bin savaşçıyı silahlandırmayı ve Hristiyan ordusuna erzak sağlamayı teklif etseler bile31 hiçbir sonuç alamadılar. Neticede yine eski projeye dönüldü32. Budin'deki Macaristan Meclisi ise 23 Şubat 1455 tarihinde Türklere karşı savaşı onayladı. Vaizler tarikatından Burgonya elçisi Peder Nikolas, efendisinin savaşa hazır olduğunu belirtmek için Hunyadi'nin huzuruna gelmişti. Aragon Kralı'nın bir filo kuracağına emindi33. Ancak bu arada 24 Mart'ta Papa Nikolas öldü. Frederik, Neustadt'taki siyasî rakiplerinin karşısına çıkmak istemedi ve onlara papanın ölümü ve Eflak filosunun belirsizliği sebebiyle planların 1456 yılının bahar aylarına ertelendiği cevabını verdi. İmparatorun aldığı bu karar hakkında birçok şey söyleseler de Şubat ayında hiçbir sonuç alınamayan meclisin üyeleri Nisan ayının sonunda temelde memnun bir biçimde dağıldılar34. Kalixtus'un, 8 Nisan'da bu makama getirildiği gibi, İstanbul'u Hristiyanlara geri verene kadar huzur bulamayacağını beyan etmesi ve 14 Nisan'da Macar Kralı'na Türkleri Avrupa'dan çıkartma niyetini bildirmesine rağmen35, Roma-Cermen İmparatoru'nun herşeyi ertelemesiyle 1455 yılı için bütün hazırlıklar engellenmişti. İmparator ise bu sayede Haçlı Seferi'ne bizzat katılma sözünü yerine getirmek zorunda kalmadı ve 23 Nisan tarihinde Macar Kralı'nın elçisi Aeneas Silvius aracılığıyla savaşın ancak 1456 yılının Mayıs ayında, ayrıca kararlaştırılacak bir komutanın yönetimi altında başlatılabileceğini ve Alman prenslerini ikna etmek için onlarla bizzat görüşeceğini bildirdi36. Batı'dakiler, Haçlı Seferi'nden vazgeçtikleri sırada Sultan Mehmed, yapılan barış antlaşmasına ve gösterdiği lütufkârlığa rağmen, ikinci Sırbistan seferine başlamıştı, zira Macaristan'daki hazırlıklar sebebiyle vaatlerini ve buna bağlı tüm yükümlülükleri geçersiz kabul ediyordu. 1455 yılının bahar aylarında her zamanki 50 bin Anadolu ve Rumeli sipahisi Karaca Bey ve Anadolu Beylerbeyi'nin komutası altında, II. Mehmed'in yeniçerileri ile birlikte hazır bulunduğu Edirne'de toplandı. Ordu, Osmanlıların geleneksel hareket zamanı olan Hristiyanların Aziz Georg gününde (23 Nisan) harekete geçti ve yedi gün sonra Tunca Nehri'ni çevreleyen dağların altında Konstantin'in topraklarına vardı. Köstendil'e gelindikten sonra kuzeyde Sofya yolu yerine Kratova'ya giden güneybatı yoluna saptılar ve Osmanlı Devleti'nin genişlemesi için son zamanlarda oldukça iyi çalışmış olan ve seferleri sırasında, Kral ve Voyvoda arasındaki anlaşmazlıklardan dolayı zarar gören bölgelerden birçok Hristiyan'ı – 11 bin kişiden bahsedilmekte idi - köleliğe sürükleyen Bosna Voyvoda'sını beklediler. Burada geçirilen birkaç gün içinde Sırp uç komutanlarından bazılarının öncü akıncılara saldırmaya cüret ettikleri anlatıldı. Yeniçerilerden bir tanık, Sırpların - özellikle Sitnitsa'dan gelenler oldukça kalabalıktı - gerçek bir zafer yaşadıklarını ve sadece sultanın bizzat olaya el koyması ile Trepanya sularına doğru geri çekildiklerini anlatır37. Nihayet İshak Bey'in oğlu ve kuzeybatı eyaletlerinin uçbeyi İsa Bey geldi ve ordu zengin Novobrdo'ya doğru hareket etmeye devam edip, sınırı geçtikten 25 gün sonra oraya vardı38. Sırp Despotu, tıpkı 1454 yılında olduğu gibi, açık direniş göstermedi. Şehirler ile kaleler askerî birlikler ve erzakla donatıldı. Köylülere ya kalelere, ya da büyük ormanlara ve dağlara kaçmaları tavsiye edildi. Devletin yeni başkenti Semendire, uzun sürecek bir kuşatmaya hazırdı. Georg, eşini ve çocuklarını, ayrıca saraydan birkaç kişiyi alıp, Tuna Nehri'ni geçerek, güneyde geniş topraklara ve güçlü kalelere sahip olduğu Macaristan'a geçti. Hunyadi ile uzun bir süre önce barıştığından, burada onu hiçbir tehlikenin beklemediğinden emindi39. II. Mehmed ve adamlarına büyük zenginlikler vaat eden Novobrdo'nun, kuşatması Mayıs ve Haziran ayı boyunca tam 40 gün sürdü ve kuşatma Macarların tehditlerine rağmen rahatsız edilmeden sürdürüldü. Kaleyi kurtarmaya gelebilecek kıtalar söz konusu değildi. Kuşatma sadece içeride bulunan askerî birliklerin cesaretinden dolayı uzuyordu. Türkler, bu ünlü gümüş şehrine ancak Haziran ayının başında girebildiler40. Her zamanki gibi buraya da bir subaşı ve bir kadı bırakıldı ve çoğu köle olarak alınan şehir sakinleri, Osmanlı İmparatorluğu'nun yeni başkentine yerleşmek üzere uzaktaki İstanbul'a götürüldüler. Birkaç gün sonra, yine madenlere sahip olan, Ragusa'ya ait bir ticaret kolonisini barındıran ve Brankoviç'in topraklarına dahil olan Trepçe alındı41. Zagorya bölgesindeki Prizren ve Bihor42, Rumeli sipahileriyle yağmaya gönderilen Rumeli Beylerbeyi43 Karaca Bey'e teslim oldular. Morava Nehri'ne kadar tüm bölge ilhak edilerek, doğrudan Osmanlı Sultanı'na bağlandı44. Ordu, muhtemelen Eylül ayında nihayet Sofya üzerinden, muharebe alanını II. Mehmed'in genç çelebi olarak Hunyadi ile yapılan başarılı savaşta daha önce gördüğü Kosova'ya kadar ilerledi. Burada Selanik'e ilerleme emri verildi ve II. Mehmed ilk kez Selanik'te birkaç gün dinlenip, Batı'nın ticaret yolunu takip ederek, İstanbul'a döndü45. Novobrdo'nun düştüğü ve Misya'nın Sırbistan dediğimiz bölgesinin ilhak edildiği haberini alan Ceneviz Doju Pietro di Campofregoso, durumu 26 Ağustos 1455 tarihinde yazılı olarak yeni papaya bildirdi ve yardım isteyerek, imparatorluğa yükselen II. Mehmed'e bağlı Takımadalardaki Hristiyan yerleşimlerinin durumunu anlattı. Ayrıca Sakız Adası'nı tehdit eden donanmadan da bahsetti ve Cenevizli Maonesler tarafından yönetilen bu büyük adanın, Kıbrıs ve Rodos'taki Latin hükümdarlığının da sonunu getireceğine dikkat çekti46. Gattilusio ve Cenevizli Moanes aileleri arasında her zaman anlaşmazlık konusu olan Sakız Adası, gerçekten de 1454 ve 1456 yıllarında Osmanlı Sultanı'nın dikkatini çekmişti. Ancak müdahale için gerekli sebebi adada bulunan Hristiyanlar bizzat kendileri verdiler. Fırsatını bulduğunda ve oradaki şartlar, ancak Türklerin sahilde veya adalarda yeni bir yerleşim yeri kurması ile düzelecek bir hâle geldiğinde mahalli idarecileri makamlarından aldı ve ilk anda kolonileştirmese bile, şehirlere kadılarını ve subaşılarını yerleştirdi. Midilli Prensi Dorino, 145547 yılında öldü ve mirasını, vekili Domeniko Gattilusio'ya bıraktı. Gattilusio, derhal 3 bin altın vergi ile birlikte tarihçi Dukas'ı Osmanlı Sultanı'na gönderdi ve kabulü hakkında görüşmesini talep etti. II. Mehmed Osmanlı kaynaklarına göre vasalın bizzat gelmesini ve hil'atını (altın işlemeli kemha (brokar) kaftanını) şahsen almasını istedi. Tabii ki bu kabul, ayrıca hediyeler, verginin artırılması ve bir kısım toprakların verilmesiyle desteklenecekti. Gattilusio, büyük Sırp seferi sırasında Osmanlı Sultanı'nın huzuruna çıktı ve onu, vezirleri Mahmud ve Seyyid Ahmed ile birlikte Bulgar topraklarında, Türklerin İzladi diye adlandırdıkları Slatitza'da buldu. Burada, Sakız Adası'nın yeni hükümdarı Taşoz Adası üzerindeki haklarından feragat etti ve vergiyi 1.000 altın daha yükseltmeyi vaat etti. Ayrıca yazılı bir sadakat yemini etmesi istendi. Hil'atı, ancak bu şartlarla alabildi48. Yazın ortalarında, İspanyol asıllı genç bir musahib olan yeni Kapudan Paşa Yunus, Gelibolu'dan yola çıktı. Birçok geminin hasar gördüğü ya da tahrip olduğu ağır bir fırtınaya rağmen, hiçbir düşmanlıkta bulunmayacağı Sakız Adası önlerine geldi. Buradan da oradaki prensin kayınvalidesine ait bir gemiyi araştıracağı Midilli önlerine vardı. İstanbul'un fethinden sonra yapılan bu ikinci deniz seferinin amacı, ancak Kaptan-ı Derya Yunus Paşa'nın Yeni Foça'daki önemli şap madenlerinden dolayı rotasını Anadolu sahillerine çevirdiğinde belli oldu. Yeni Foça önlerine gelindiğinde sipahiler karaya çıktı ve şehri çatışmaya girmeden fethettiler. Şehir sakinleri arasında sadece yeniçeri ocağı için 100 çocuk seçildi. Osmanlı'nın bir komutanı, Foça'da kaldı. 14 Kasım tarihinde Kapudan Paşa tekrar Gelibolu'ya geldi ve bir hafta sonra, ayın 24'ünde Eski Foça'nın da üzerinde hilal taşıyan al renkli Osmanlı bayrağı dalgalandı49. 1455'de ölen Palamedes'in ikinci oğlu olan Enez Beyi Dorino Gattilusio'nun, ölen ağabeyinin dul eşi, dayıları ve kendini bu hükümdarlığın yasal mirasçısı olarak gören oğullarıyla ilişkileri o dönemde çok kötü idi50. Denizlerde, Meriç Nehri'nde, özellikle kuzeydeki gölde balıkçılık ve sahildeki tuz yataklarından dolayı, Enez, gelirlerinin üçte ikisini zaten almalarına rağmen, Türklerin hırsını kabartacak kadar zengindi. Dorino'nun düşmanı olan yengesi sultanın sarayına gelip, dayısı aracılığıyla şikâyetlerini bildirdiğinde ise seferinden dönmüş olan II. Mehmed, Enez'e karşı bir fetih harekâtı düzenlemeye karar verdi. Bu sefere karar vermesinde ayrıca Enez'deki Hristiyanlarla sürekli olarak anlaşmazlıklar yaşayan Ferecik ve İpsala'daki Müslümanların gönderdikleri haberler de etkili olmuştu. Batı'dan her türlü yardımın önünü kesmek için, seferin tarihi olarak oldukça ağır geçen kışın ortaları belirlendi. Kapudan Paşa Yunus'a, Enez'e doğru yelken açma emri verildi ve kısa bir süre sonra limanda ve Meriç Nehri'nin ağzında 10 Türk gemisi belirdi. II. Mehmed, muhafızları ve acilen bir araya getirilen sipahilerle soğuklardan dolayı büyük acılar içinde İpsala'ya geldi ve buradan Enez sakinlerine derhal teslim olmaları çağrısında bulundu. Kışı Semadirek'te geçiren Dorino, adada olmadığı için Osmanlı birliklerine teslim olmakta gecikmediler. Şehre önce Mahmud Paşa girdi (24 Ocak), akabinde sultan bizzat geldi. Enez, yeniçeri ocağına 150 çocuk vermek zorunda kaldı ve Murad, şehrin ilk subaşısı oldu. Sultan geri döndükten sonra Yunus Paşa, anahtarlarını II. Mehmed'in tarihçisi ve methiyecisi Kritovulos tarafından getirildiği Gökçeada'yı aldı. Semadirek önlerine bir Osmanlı gemisi geldi ve Dorino'ya en kısa zamanda Osmanlı başkentine gelmesi emredildi. Dorino, artık Subaşı Murad tarafından yönetilen adasına uğramadan bu emre derhal uydu. İstanbul'a gizlice geldi ve adalarını, hatta belki de Enez'i, Midilli Adası'ndaki kuzeni ile aynı şartlar altında alabilmeyi umuyordu. Ancak yeni subaşının entrikalarından dolayı beklentileri suya düştü. Bunun yerine Cenevizli bu hükümdar, en güzel eyaletlerden biri olan uzaktaki Sichna'ya sürgüne gönderildi. Ancak elinde kılıcı ile yanındaki Türklerden kaçmayı başardı ve önce sıcak karşılanmadığı Midilli'ye, oradan da Takımadaların sultana ihanet ettiği için onu barındırmaktan korkan Venedikli Dükü'ne gitti. Dorino, sonunda doğrudan Venedik tarafından yönetilen İstendil (Tinos) Adası'nda kaldı ve burada yüksek rütbeli bir memurun kızı ile evlendi51. Nihayet 1456 yılının bahar aylarında yapılan son bir seferle Takımadalardaki geçici yeni düzen tamamlandı. Cenevizlilerin korktukları gibi52, korsan yatağı olan Karya Beyliği'ne tayin edilen Yunus Paşa'nın halefi İsmail Paşa, Sakız Adası üzerine yürüdü. İlhak ve bir subaşı tarafından yönetilme tehlikesini ortadan kaldırmak için bu büyük ada bir sefere mahsus olmak üzere 30 bin altın ve her yıl 10 bin altın vergi ödemeyi taahhüt etmek zorunda kaldı. Başlarındaki komutanları Rum Nikola'dan memnun olmayan Limni Adası sakinleri - Midilli'de hüküm süren Gattilusiolar Kokkinon Kalesi'ni ellerinde bulundurdukları Limni'de de geniş haklara sahiptiler53 - bizzat Osmanlı bir memurun getirilmesini talep ettiler ve yönetime Hamza Bey getirildi. Mayıs ayında Osmanlı Donanması'nın Takımadalardaki üçüncü seferi sona erdi54. Onları artık çok başka görevler bekliyordu, zira Osmanlı Devleti'nin tüm güçleri, aynı anda Sırplara, mağrur Macarlara, mütekebbir Hunyadi'ye ve değişik uluslardan gelen hayalperest Haçlılara karşı savaşmak üzere Belgrad'a doğru harekete geçirilmişti. Frederik'e Haçlı Seferi'nin başına geçme teklifinde bulunmuştu. Amacına ulaştığı için kendi kendini övüyordu. Varna Savaşı'nda ölen selefi Giuliano Cesarini'nin şanını yakalamak isteyen bu hırslı ruhban reisi bununla yetinmeyip, bütün Alman prenslerine de yazılar gönderdi ve Osmanlı Sultanı'nın Bosna üzerinden Almanya'ya yapacağı bir saldırının tehlikelerini hatırlatarak1, Alman milletinin şerefinin söz konusu olduğunu vurguladı2. Neustadt'tan yola çıkarak, henüz Macaristan'a geri dönmemiş genç Macar Kralı'nın yanına gitti ve yine Haçlı Seferi'nin önemli faktörlerinin sözlerine kandı, zira Macarların hazırlıkları, ancak papanın verdiği bilgilere göre daha 1 Nisan'dan3 önce yola çıkacağı ve Papa vekili, Genel kaptan ve amiral olarak daha Ocak ayında Patrik Akileilalı Ludwig'in tayin edildiği söylenen güçlü bir donanma kadar ciddi idi4. Yortu Bayramı'ndan önce Alman elektörleri gerçekten de aralarında bir toplantı yaptılar. Haçlı Seferi'ne karşı tutumları ise papanın temsilcisi olarak Norveç Başpiskoposu tarafından ruhban sınıfının gelirlerinin yüzde onu tutarında vergi toplanması teklifine ve Türkler üzerine yapılacak sefer için bağış toplamak amacıyla kurulan bağış sandıklarına karşı yapılan itirazlar beliriyordu5. İmparator tarafından güya prensliklere ve şehirlere gönderilen uyarılar da bir işe yaramıyordu. Kutsal savaş fikri daha başlamadan sona ermişti. Macaristan'da Hunyadi 1455 yılı boyunca kralın etrafındaki adamların, özellikle de intikam düşkünü Cilly Kontu'nun rekabetiyle uğraşmak zorunda kalmıştı. Gerçi Cilly Kontu'nun babası Frederik daha o yıl ölmüştü, ama öyle görünüyordu ki, nefretinin tamamını oğlu Ulrich'e miras bırakmıştı. Hunyadi'yi öldürmek için birçok plan yapıldı. Bu yüzden Macaristan'ın en iyi adamı olan Hunyadi yaz aylarında bütün rütbelerini terk etti ve Erdel'de Bistriz Kontu unvanı ile yetindi. Ayrıca rakipleri ile resmen barıştı ve evlilik yoluyla ailelerin birleşimi için onayını verdi - ancak gelin adayının ölmesi ile bu akrabalık bağı kurulamadı. Sefaya düşkünlerle çevrili bir çocuğun beceriksizce yönetmeye çalıştığı devletin siyaseti, artık bir zamanlar Hunyadi'nin temsil ettiği politika değildi. Bu yüzden 1456 yılı için toplanan mecliste Hunyadi'nin ruhu yoktu. Aksine Macar Kralı sadece kendi zevklerini düşünüyordu. Toplanan ruhban reisleri ve asilzâdeler, Haçlı Seferi yapılması hâlinde bildik vaatlerini tekrarlamak ve her çiftlikten devletin savunması için birer gulden alınmasına dair vaatte bulunmakla yetindiler. Eğlenceler, avlar ve ziyafetler ise II. Mehmed Tuna boylarına varıp, onları bu tembellikten kurtarana kadar devam etti6. Aziz Georg gününde (23 Nisan), sultanın bizzat yöneteceği yeni bir sefere çıkmak üzere Osmanlı ordusunun tüm birlikleri Edirne'de toplandı. Bu seferin Macaristan üzerine yapılacağı biliniyordu. Daha kış aylarında Rumeli Beylerbeyi'nin komutası altında Eflak üzerine bir akın yapılmıştı. Hunyadi, 1455 yılında Eflak Prensi Vladislav'la ilişkilerini düzeltti Kasım ayında ise muhtemelen Tuna boylarındaki sınırları savunma durumuna geçirmek için Eflak'a geldi7. Macaristan'ın Balkan Yarımadası'ndaki sadık gözcüleri Ragusalılar daha Mart ayında beklenen saldırıyı bildirmişlerdi tıpkı 1453 yılında olduğu gibi toplar önden gönderilmişti ve Üsküp'te bekliyorlardı. Nisan ayında Ragusa'ya gelen Venedik balyosu Marcello, Türklerin Tuna boylarında uzun zamandan beri gözlerine kestirdikleri kalelere saldıracaklarından kesinlikle emindi8. Mevcut şartlar altında Hunyadi, tehdit altındaki Macar Devleti'ni korumak için hiçbir şey yapamazdı. Osmanlılara karşı sırtını sağlama almak için yapabileceği tek bir şey vardı o da Boğdan'da kendisine ait olduğunu iddia ettiği diğer timarları da geri isteyen ve bahar aylarında Fogaras Kalesi'ne saldırmış olan zayıf ve güven vermeyen Eflak Prensi Vladislav'ın yerine Eflak'a başka bir prens göndermekti. Babası gibi adı Vlad olan Drakul'un oğlu o dönemde Boğdan'da idi. Macaristan hükümeti, prensi ile anne tarafından akraba olduğu Vlad'ı Boğdan'dan taht varisi olarak geri çağırmıştı ve ona koruma sağlıyordu. Hunyadi'nin desteği sayesinde Vlad, 1456 yılının Nisan veya Mayıs aylarında Eflak'taki mirasına sahip çıkmak üzere ülkeye girdi ve belki de o dönemlerde Vlad'ın emri ile öldürülen Vladislav'dan - mezarı, başkenti Tırgovişte yakınlarındaki Dealu Manastırı'ndadır - uzun yıllar süren hükümdarlığını elinden aldı9. Sultan Mehmed, Sofya'ya giden olağan ordu yolunu takip ederek, Alman ustalar tarafından o dönem için oldukça iyi tahkim edilmiş10, Tuna Nehri ile Sava Nehri arasında, batı yönündeki tek açık yeri yüksek bir sur, derin bir hendek ve çift surlarla çevrili kalesi ile her türlü saldırıya karşı oldukça iyi korunan Belgrad'a yöneldi. Üsküp ve Alacahisar'dan getirtilen toplar hiç vakit kaybetmeden yerlerine yerleştirildi. Hristiyanların dehşetle anlattıkları bu toplardan 12 tanesinin uzunluğu 31 karış, genişlikleri ise 7 karıştı ve birkaç gün sonra Belgrad surları harabeye döndü. Hunyadi'nin zaferden emin olduğu ünlü mektubunda ifade ettiği gibi, artık açıkta idi. Hendeklerin büyük bir kısmı, tıpkı 28 Mayıs'ta İstanbul'da olduğu gibi, büyük miktarlarda taş, toprakla doldurulmuştu. Belgrad'daki Macarlara, İstanbul'un son Rum savunucularının kaderini yaşatmayı planlayan II. Mehmed, Azize Margarete'nin günü olan ve 21 Temmuz'u 22 Temmuz'a bağlayan gece saldırı emrini verdi. Kalede, sadece az sayıda Alman ve Macar bulunuyordu, zira Macaristan'ın her yerine yardım için yazılar11 gönderen Hunyadi, Tuna Nehri'nin diğer kıyısında Petervaradin'de karargâh kurmuştu ve yanında sadece 3 bin piyade ve 100 tüfekli asker bulunuyordu. Bu küçük orduda ayrıca 300 kadar da Leh vardı. Devlet büyüklerinden Belgrad'da veya çevresinde sadece Hunyadi'nin eniştesi Mihail Szilagyi, Uylaklı Nikolas, Kanijeli Ladislas, Sebastian Rozgony12 ve birkaç kişi daha vardı. Macaristan, en önemli menfaatleri hiç bu kadar hafife almamış ve şerefini hiç bu kadar utanacak derecede unutmamıştı. Macar Kralı'nın 1 Ağustos olarak belirlenen seferi tabii ki yapılmadı13. Belgrad'ın yine de hiçbir Hristiyan şehrinde görülmediği kadar savunucuları olacaktı. Ayın ilk gününde beş küçük nakliye gemisi ile bu savunucuların bir kısmı gelmiş ve Hristiyan ilahiler altında Türkler tarafından henüz kuşatılmamış şehre girmişti. Ayın 14'üncü günü, Sultan Mehmed'in topları tahribatlarına başladıklarında, Belgrad önlerinde binlerce kişiyi taşıyan 200 gemi belirdi. Bunlar, özelikle Macaristan'dan olmak üzere, Almanya'dan, Bohemya'dan, mu'tezil Erdel'den, hatta İtalya'dan gelen sıradan insanlardı Zanaatkârlar, keşişler, rahipler ve bunlara benzer diğer askerler, yani şehirlerden, köylerden ve pazar yerlerinden basit halk . Bunların hepsi, Abruz kökenli, yetmiş yaşındaki keşiş Giovanni di Capistrano'nun ateşli ve oldukça dokunaklı ve tamamen halk dilindeki konuşmaları sayesinde kazanılmıştı. Bu tuhaf fanatik keşiş, İspanya'yı, Fransa'yı, Alman İmparatorluğu'nu, Lehistan'ı ve - 1455 yılından itibaren - Macaristan'ı gezmiş ve halkın önünde olduğu gibi, yüksek makamlı ruhban reisleri ve prensler, hatta Neustadt Meclisi'nde bizzat imparatorun huzurunda Hristiyanların manevi görevlerinden, tehdit altında bulunan inançlı Doğu'dan ve Yahudilere, Hussitlere, mu'tezillere (şizmatiklere) ve Türklere karşı şart olan Haçlı Seferi'nden bahsetmiş, bir çoğunu her yerde yeni evler kurulan mensup olduğu Fransisken Tarikatı'na katılmaya ikna etmişti. Papa, San Angelo Kardinali aracılığıyla ona haçı teslim etmiş ve savaş sırasında mucizeler yaratacak Saint Bernardino resimli bayrağı göndermişti. O, kutsal bir havari gibi görülüyordu ve Belgrad'da kısa süre içinde en çok saygı gören adam hâline gelecekti. 15 Temmuz'da Capistrano ve kendisinden yaşça çok daha küçük olan Hunyadi, kaleye girdiler. Tuna Nehri üzerindeki az sayıda büyük Türk gemileri, nehirde çok uzun süre kalamadıkları için bağlantı yolları henüz kesilmemişti. Buna rağmen, kaleye girmek için geceyi beklediler. Bu arada nehirde bulunan büyük gemiler defalarca 200 küçük Hristiyan gemisinin saldırısına uğramış ve oldukça büyük zarar görmüştü. Üç kadırga batmış ve dört kadırga Zemun (Zemlin/Semlin) surları altında yapılan savaş sırasında zapt edilmişti. Her iki nehir, Hristiyanların erzak ve asker tedariki için tamamen açıktı ve Macar gemileri iç kalenin topları altında güvenli bir barınak bulmuşlardı. Türklerin hücumu, şafak sökmeden birkaç saat önce başladı ve sabah saatlerine kadar sürdü. Toplam 600 kadar yeniçeri, üç kez şehre girmeyi başardı, ama her seferinde kaleden şehre inen Hunyadi tarafından geri püskürtüldüler. Coşkulu bir ruh hâli içinde hayatlarını ortaya koymaktan çekinmeyen Haçlılar , saf insanlar direnişe ve takibe oldukça büyük hizmetler verdiler. Türkler üçüncü kez geri çekilmek zorunda kaldıklarında, Hristiyanlar tarafından topların bulunduğu yere kadar takip edildiler. Genelde çok dayanıklı olan mükemmel eğitimli askerler, bu sefer öfkeden gözü dönmüş bu kitleye direnemedi suya ve hendeklere atılarak, tahrip edilen toplarının yanında öldüler. Ancak, ortalarında sultanın hareketsiz bir şekilde beklediği yeniçeri saflarının önüne geldiklerinde tabii ki geri çekilmek zorunda kaldılar ve ganimet hırsına kapılarak, yağmaya çıktılar. Osmanlılar, bu sayede rahatça geri çekilmek için hazırlık yaptılar. Ertesi sabah, toplanan karargâhın yerinde sadece birkaç kalıntı görüldü. Ölüleri, İslâm geleneklerine göre gömmüşler, ağır yaralıları ise kağnılarla yanlarında götürmüşlerdi. Geri çekilenler arasında artık Karaca Bey yoktu O, kendisine isabet eden bir taş gülle ile ezilmişti. Efendisini korumak için kendi bedenini siper eden Yeniçeri Ağası Hasan Ağa da artık hayatta değildi14. Sultan Mehmed ise bir okla bacağından yaralanmıştı15. Bu başarı nasıl büyük bir mucize ise Osmanlıları takip etmek o kadar büyük bir imkânsızlık olacaktı. Savaşı kazananların, isterlerse artık Türk Devleti'nin tamamını kolayca alabileceklerine dair söyledikleri fazla ciddiye alınmadı16 Bu duygu selleri hakkında bir Alman Macarların geleneklerini ve böbürlenmelerini bilirsin , diye yazmaktaydı17. Petervaradin, Futtak ve birçok başka şehirde, Tuna boylarında, daha yukarıda Budin'de ve Viyana'da nihayet toplanmış olan imparatorluk birlikleri ve yağmacılar, gelmesi mümkün olmadığı için hiçbir zaman gelmeyecek olan emri beklediler, zira Haçlı Seferi fikrine son darbeyi vuran tam bir anarşi hüküm sürmekteydi. Ana sorumluluğu taşıyan Capistrano ve komutan olarak kabul edilen Hunyadi için herşey kötüye döndü, ancak her ikisi de ölümle bu durumdan kurtuldular. Macar Devleti'nin büyük komutanı 11 Ağustos'ta sağlıksız karargâhında 1455 yılından beri kol gezen vebaya yenik düştü ve Ekim ayının sonunda Napolili Papaz Capistrano da Uylak Şehri'nde hayata gözlerini yumdu. Onlarla birlikte Haçlı Seferi'nin şövalyelik ve kutsal ruhu ebediyyen kayboldu. Üstlerinde haç işaretini taşıyan savaşçılar yanlarında getirdikleri erzakları kısa bir süre sonra tüketmiş ve ülke için dayanılmaz bir bela hâline gelmişlerdi. Köylüler, onları yok etmek üzere sonunda ayaklanmışlardı. Ancak kış aylarına doğru bahtsız savaşçılardan birkaçı, üzüntü dolu tecrübeler edinerek geri dönmüşlerdi Günahlarından arınmışlar, ama güvenlerini, cesaretlerini ve fedakârlık ruhunu kaybetmişlerdi18. Mağlup sultan ise rahatça İstanbul'a geri dönmüştü ve organize olmuş gerçek bir gücün temsilcisi olarak her an hayalperestlerin çaresizlik içindeki dirençleri sebebiyle şimdilik başarılı olmayan denemeyi tekrarlayacak güçte idi19. II. Mehmed, 1454-1455 yılları arasında fethedilen yerlerde Ali Paşa'yı sancakbeyi olarak bırakmıştı. O dönemlerde Despot Georg'un üzerine yürümek için bir sebebi yoktu, zira tecrübeli bu yaşlı adam, Haçlı Seferi fikrini desteklemiyordu ve 1455 yılında yapılan barış antlaşması ile eski topraklarının en azından bir kısmını tekrar geri almış olmaktan memnundu. Belgrad kuşatması ve akabinde cereyan eden hadiseler sırasında kendini henüz kuşatmaya maruz kalmamış Semendire'ye kapatmış ve hiçbir uyarının kendisini bekleme konumundan çıkartmasına izin vermemişti. Hunyadi'nin ölümünden sonra, Semendire'ye gelen Macar Kralı'nın huzuruna 1.500 süvari ile birlikte çıktı20. Hatta daha sonra, Sırp Despotu ile Hunyadi'nin, davasını artık oğulları Ladislas ve Matyas'tan bile daha ateşli bir biçimde yürüten eniştesi Mihail Szilagyi arasında saldırılara kadar giden düşmanlıklar çıktı. Szilagyi, Belgrad'da Cilly Kontu'nu öldürttü ve kale ile şehri, ailesinin özel mülkü ilan etti. Sırpların bir saldırısı sırasında Mihail'in kardeşi öldürüldü, o da bunun karşılığında intikamını aldı. Sırp Despotu Georg, sağ elinin iki parmağını kaybettiği büyük bir direnişten sonra Kupinik köyünde esir alındı. Büyük miktarda para ve Macaristan'daki yerlerinden feragat ederek özgürlüğünü satın almak zorunda kaldı, ancak anlatılanlara göre Sırp haydutlar, despotun parasını tekrar Szilagyi'nin bu iş için görevlendirdiği memurlarının elinden alıp, kendisine getirmişlerdi. Belgrad Kalesi'nden ayrıldığında hâlâ Türklerin gizli dostu idi, daha doğrusu mümkün olan tek fırsatı kendi menfaati için çok iyi değerlendiriyordu21. Ama son hadiseler ve buna bağlı yorgunluklar artık çok yaşlanmış bu adamı mezarın eşiğine getirmişti. 24 Aralık 1456 tarihinde, muhtemelen Semendire'de, hayata gözlerini yumdu22. Ardında, sadece Kantakuzen İrene'den olan üç oğul bırakmıştı. Bunların içinde sadece en genç oğlu Lazar yönetimi devralacak nitelikleri taşıyordu. Daha büyük olan diğer iki oğlu Gregor ve Stefan kördü. Gerek Belgrad'daki Macarlar, gerekse Alacahisar ve Güney Sırbistan'da bulunan Türklerden çok çekmiş olan Sırp Despotluğu'ndaki hükümdarlığa bir taraftan dul eşi İrene ve kardeşi Thomas ile diğer taraftan herşeye rağmen dindar bir kadın olan Osmanlıların dul gelini Mara göz dikmişlerdi. Birkaç ay sonra - 1457 yılının Mayıs ayında Osmanlı Sultanı, henüz Mora akınına çıkmadan önce Mara, rivayetlere göre Lazar tarafından zehirlenerek, Rudnik'te aniden öldü. Stefan, önce özgür Sırbistan'daki gücü tamamen eline geçirmiş olan en küçük kardeşi Lazar'ın yanında kaldı daha sonra Macaristan'a, oradan da 1460 yılında Arnavutluk'a kaçtı23. Gregor, Mara ve Thomas Kantakuzenos ise sultanın huzuruna geldiler ve genç olduğu kadar hırslı da olan Lazar'la ilgili şikâyetlerini sundular24. Belgrad'ın kurtuluşu ile ilgili haberler, Hunyadi'nin gurur dolu kısa mektubu ve Capistrano ile İtalyan yandaşlarının coşkun anlatımları sayesinde kısa bir süre içinde tüm Avrupa'ya yayıldı. Frederik, Neustadt'ta bir ayin düzenletti. Venedik'te ve buna ait topraklarda yaşayan Venedikliler de aynısını yaptılar. Kalixtus, sevincini göstermek için yeni bir kutsal gün ilan etti25. Bir an için Papa tarafından bir araya getirilen kadırgaların İstanbul'u geri kazandığına inanıldı, ama bu sadece Roma tarafından yayılan bir dedikodu idi26. Bütün Hristiyan dünyasını kutsal savaşa çağırmak üzere yeni çağrılar gönderildi her Hristiyan yerleşim merkezinde günde bir kez çanlar çaldırılacak ve Türklerin Avrupa'dan kovulması için inançlı insanların duaları ile birlikte gökyüzüne yayılacaktı27. Ama sadece Papa görevini yerine getiriyordu ve baharda kadırgalarının yelken açmasını sağlamak için hazırlıklar yapıyordu. İmparator ise sonbahar için yapılması planlanan ve gerçekte muhaliflerinin kendisine karşı yapmaya çalıştıkları meclis toplantısının ortadan kalktığı için memnundu. Macaristan'da ise daha önce belirttiğimiz gibi, Hunyadi'nin en büyük oğlu Ladislas, en büyük düşmanı Cilly Kontu Ulrich'i Kasım ayında Belgrad'da öldürtmüştü. Macar Kralı, katili ölümle cezalandırdı ve 1457 yılının Mart ayında Budin'de idam ettirdi. Zayıf karakterli Kral Ladislas, Hunyadi'nin büyük mirasını devralabilecek yetenekte bir adam değildi28. Şartlar müsait olmasına rağmen, II. Mehmed 1457 yılı için yeni bir sefer planlamamıştı. Bu hareketsizliğin sebebi, Belgrad kuşatmasında yaşanan büyük kayıplar değil, aksine Temmuz ayında aldığı yara ve özellikle oğulları Bâyezid ve Mustafa'nın sünnet düğünleri için yapılan hazırlıklardı29. Avrupa Kıtası'nda sadece 145530 yılında, kendini Aragon Kralı'nın Genel Komutanı 31 olarak adlandıran ve Venedik'e ait Draç ile Kimara üzerinden sürekli olarak asker, silah ve erzak temin edilen İskender Bey'e32 karşı başlatılan savaş devam ediyordu. Yönetimi, önce İsa Bey'in oğlu, yani Evrenos Bey'in torunu aldı33 ve Berat'a saldıran Arnavutları yendi (Temmuz). Kendini Türk Sultanı'nın Genel Komutanı olarak tanıtan Sebalia34 komutasındaki başka bir Türk birliği, İskender Bey'in elinden birkaç kaleyi almasına rağmen, aynı başarıyı kaydedemedi (1456-1457)35. İskender Bey'in daha zayıf olan komşuları ve akrabaları, kurnazca İskender Bey'e karşı ayaklandırıldı36. Venedik, İskender Bey'in karşısına İşkodra'dan Draç'a kadar tüm Arnavutluk'un komutanı olarak tanıtılan yaşlı Arianites'i çıkardı (1456). Arnavutluk'un özgür ruhunun en iyi temsilcisi olan İskender Bey, yine de amcası Musa'nın toprakları olan Debre (Dibra)'yi ve Zenevisilerle, son Arnavut hanedanı Balşaların topraklarını almayı başardı. Sahil kenarındaki Rotezo'da, eski Mat'ta ve Tomornitsa'da sadık adamları hüküm sürüyordu ve büyük Tomor Sıradağları'nın hem bu tarafında, hem diğer tarafında bulunan Arnavut reisleri onun hükümdarlığını tanımıştı37. Belgrad seferinin yapıldığı yıl, Alacahisar'ın eski komutanı Firuzoğlu ve Arnavutluk sancakbeyliğine getirilen Mihaloğlu Ali komutasındaki bir Osmanlı birliğinin, Akçahisar ve Svetigrad civarındaki dağlarda ve sahilde, Biograd yakınlarında, ülke insanları tarafından sevilen ve sadakatle desteklenen bu cesur kahramanla savaştığı söylendi38. Antik örneklere göre bir destan yazmak isteyen Güney İtalyan Barletti tarafından daha sonra toplanan efsanelerde Türk hükümdarlığı altındaki Arnavutluk'ta çarpışan beylerden bahsedilir, ama gösterilen çabaların sonucu yoktur. Sonuçta, sadece İskender Bey'in henüz İtalya'ya kaçmasını gerektirecek bir şey olmamıştı. 1457 yılının Nisan ayında Napoli Kralı Alfonso, Akçahisar Piskoposu ve barış içinde yaşayan ülke insanları nezdinde Sırp ve Rum hükümdarlar tarafından kendilerine tanınan eski mülkiyet ve ticaret imtiyazlarını onayladı 39. Türkler, nihayet vadilerden çoğunu işgal etmeyi başardılar. İskender Bey daha 1457 yılında İsa Bey ve Hamza Bey tarafından Leş'e kadar geri püskürtüldü, ancak papanın gönderdiği paralar ve birlikler ve Aragonlu Napoli Kralı'nın desteği ile Osmanlılara Tomornitsa'da büyük bir mağlubiyet yaşattı Devşirme Hamza Bey (Zenevisi), savaş esiri olarak Napoli'ye götürüldü İskender Bey ise ödül olarak bu bölgelerde Genel Komutan mertebesine yükseltildi. Leonardo Tocco, Sinan Bey, Yunus Paşa ve Karaca Bey'le yaptığı savaşlarda yanında yer aldılar (1458-1459). Arnavut boyları ilk kez İskender Bey'in zafer işareti altında birlik içinde hareket ettiler41. Diğer taraftan, Belgrad üzerine yapılacak yeni ve daha güçlü bir saldırı beklenmemesine rağmen, Hasanoğlu İsa'nın komutasında Tuna boylarında birkaç birlik belirdi, ancak çok fazla başarı elde edemedi42. Bosna uçbeyi İsa Bey'in Bosna Kralı Stefan ile anlaşarak Ragusa'yı kuşatmak için hazırlıklar yaptığı dedikodusunun doğru olmadığı anlaşıldı43. Bu yıl içerisinde Osmanlı topraklarına yeni bölgeler katılmadı. Aynı dönemde Osmanlılar denizlerde büyük zarar gördüler ve Hristiyanların savunmasını hareketsiz izlemek zorunda kaldılar. Papanın kadırgaları sonbaharda hazırlanmış ve açık denizlerde görülmüştü. Bazı prenslerin kendi bölgelerinin yüzde onluk katkı paylarını kendi zimmetlerine geçirmekten çekinmemelerine rağmen, sadece Dalmaçya'da Haçlı Seferi amacıyla toplanan 4 bin altın değerindeki onda bir vergileriyle papa, Patrik Lui (Ludwig)'yi amirali olarak gerçek bir savaş misyonu ile görevlendirmeyi başardı. Patrik Lui, 11 kadırga ve toplam 32 gemi ile Rodos'a geçti. Hristiyan filosu buradan Limni'ye doğru yelken açtı. Emrinde en fazla 100 asker bulunan Osmanlı subaşısı Murad, Hristiyanlardan kaçmak zorunda kaldı. Luis adında bir İspanyol, Limni'de komutan olarak bırakıldı. Haçlılar, birkaç gün sonra Taşoz Adası önlerinde belirdiler ve adayı zorla aldılar. Kritovulos, Patrik Lui tarafından görevlendirilen bir memura Gökçeada'yı teslim etti. Batı'nın intikamını almak için yola çıkan gemiler, Kutsal papanın bayrağı altında ayrıca Semadirek, Sakız Adası