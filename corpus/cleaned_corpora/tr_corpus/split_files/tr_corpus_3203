üstünde düşündüğüm bir konu hakkındaki denemeleri beni daha çok etkiledi. Bu konu, benim için belki de hayattaki en önemli şey olan mutluluk… İlk denemenin adı, “Mutluluk Derken”. Herkesin dilinde aynı cümle vardır: Önemli olan mutlu olmak. Fakat mutluluk nedir? Oktay Akbal bu denemesinde mutluluk denen karmaşık “şey”in göreceli olduğunu, iki aile üzerinden yansıtır okuyucuya. Kısaca bahsedelim bu iki aileden: Bir tarafta küçük bir evde yaşayan yaşlı çift diğer tarafta bu evin karşısındaki dört katlı görkemli bir köşkte yaşayan bir aile... Bir evin bahçesinde zorluklar çekilerek yetiştirilmiş bir ağaç, diğerinin bahçesinde ise sahibinin spor arabası durmaktadır. Asıl soru şu ki, hangisi mutlu? Denemeyi okumadan önce de bu konu epey kafamı yormuştur benim. Bence mutluluk, insanın sevdiği şeyi, sevdiği şekilde yapması olarak özetlenebilir. Bunu, herkes kendisi belirlemelidir. Birinin yapmak için sabırsızlandığı, yaptıktan sonra çok mutlu olduğu bir şeyi bir başkası o kadar önemsemeyebilir. Benim için mutluluk çok lüks bir ev veya araba değildir. Sevdiğim kişilerle birlikte vakit geçirmek, bir ömre bedeldir. Bunu destekleyen bir sürü şey de yaşamışımdır. Buna örnek olarak kardeşime ayırdığım vakti verebilirim. O vakit; her eve, her arabaya bedeldir benim için. Oktay Akbal’ın denemesinde belirttiği “Demek sorunlar arttıkça kişi mutluluğa kavuşacağını sanıyor, oysa daha da uzaklaşıyor o ele avuca sığmaz ‘şey’den...” düşüncesini kendi düşünceme çok benzetmem, denemenin beni diğerlerinden daha çok etkilemesindeki en büyük sebep. Sahip olunan eşyalarla olan bir mutluluk, mutluluk değildir bu, ancak sorunların artışına sebep olur. İkinci deneme ise “Türkülerde Bir Yaşam Var”. Bu denemede gün gün çalışan işçilerden bahsetmiştir Oktay Akbal. Onlara, bir tanesinden yola çıkarak “Muratlar” demiştir. Oktay Akbal’ı ekileyen, bu “Muratlar”dan birinin dinlemek istediği türküdür. O, istenilen türkünün “Muratlar”ın hayatına tercüman olmasını işlemiştir denemesinde. Beni etkilemesinin sebebi ise daha denemeyi okumadan önce bile kafamda var olan mutluluk olgusuna her şeyin sebep olabiliceği düşüncesinin burada da dile getirilmiş olmasıdır. Bir türkünün içindeki deyişler, onların dile getiriliş tarzları, şiveler, o türkünün nasıl olduğunu gösterir bize. Yaşanan bütün duyguları birebir aktarır ve yaşatır. Bu da demektir ki türküler aynı zamanda mutluluk kaynağı olabilir hem de başka bir sebepten dolayı yaşanmış mutluluğu aktarabilir dinleyene. Bu sebeple denemenin ana konusu mutluluk olmasa bile benim için bu olguyla bağlantılıdır. Beni etkileyen son deneme ise “Güz Mutluluğu”. Bu denemede anlatılan, sonbahardır. Sonbahar, Oktay Akbal için yeni bir yılın başlangıcı ve yaşlandığının bir göstergesiyken öğrenciler için yeni mutlulukların başlangıcıdır. Okurken insanın aklında okul anıları canlanıveriyor. Gerçekten de okulda yaşanan arkadaşlıklar, insana başka bir mutluluk verir. Sıra arkadaşınla ortak bir konuda hem fikir olmak ve bazı konulara (çok komik olmasa da) fazlasıyla gülmek gerçek mutluluğun başka bir şeklidir bence. Daha önce de söylediğim gibi bunun için maddi bir şeye de ihtiyaç yoktur… Oktay Akbal, açık betimlemelerle ve çok güzel bir anlatımla bunları dile getirmiştir. Okuduğumda bu üç denemenin beni etkilemesinin sebebi de budur. Açık... Samimi... Anlaşılır... İçten... Sonuç olarak bu üç deneme, içimde bulunan düşüncelerimi bana tekrar hatırlatmıştır: Her şeyden mutlu olunabileceği, mutluluk için bir eşyaya ihtiyaç olmadığı… Ata Cem HAN 21402381IŞIK ZEYNEP CEBE CESARETİN KAYNAĞI Her insan korkularının eseridir. Doğduğumuzdan bu yana, ebeveynlerimizin de bizi korumak amacıyla verdiği direktiflerle birçok şeyden korkar oluyor ve onlardan uzak duruyoruz. Zaten çoğu korkumuzun temelinde de gerek travmalar gerek küçüklükten gelen ‘yapma, etme’ler yatıyor. Hayatımızın kontrolünü elimizden alan ve adeta bizi bir zincirle sandalyeye bağlayan bu korkular, eğer yüzleşmezsek öleceğimiz güne kadar da yanımızdan ayrılmıyor. Ama hayat bir şeylerden korkmak ve dilediğimiz şeyleri bu korkular yüzünden yapamamak için çok kısa değil mi? Zaten tek bir şans olarak verilmiş bu ömürde, şansımızı hep bir şeylerden kaçarak ve cesaret edemeyerek geçirmek de çok saçma. Peki, bu korkuları nasıl aşabiliriz? Bunlarla yüzleşmek midir doğru olan yoksa korkularımızı ve kökenlerini kavrayarak duruma tamamen hâkim olmak mı? Herkesi küçüklüğünde köpek kovalamıştır. Kimi insanlarda bu küçük maceranın sonuçları derin travmalar yaratmışken kimilerinde sadece birer anı olarak beyinlerinde yer etmiştir. Bu sonuçlar birer cesaretin veya korkaklığın sonuçları değil de beyinde amigdala kısmı ile alakalıdır. Beni de dahil olmak üzere birçok insanı hem mecazi hem gerçek anlamda köpeklerden bir hayli uzaklaştıran ve sokaklarda yön değiştirmeye kadar iten bu korku birçok insan içinse anlaşılamaz derecededir. Küçük Albert deneyi de aslında tam olarak bu korkuların bizle kaynaklı olmadığını gösteriyor. Bizler sadece kendi hayatlarımızda birer seyirci olarak yer alıyor ve nerede veya neye karşı korkmamız gerektiği beynimize işlenmişse o zamanlarda korkuyoruz. Buna da klasik koşullanma deniliyor. Bir travma veya rahatsız edici bir deneyim olarak küçüklükte başlayan bu korku, zamanla çevremizin de bizi korumak amacıyla bu korkunun kaynağını bizden izole etmesiyle çığ gibi büyüyor. Her ne kadar kulağa tiz bir sesle gelse de bu korku birçok insanın hayatında zindan etkisi yapıyor. Bizleri eğlenmekten, yaşamaktan ve dahası cüret edebilmekten alıkoyan bu korkularımız, kâbuslarımıza da sık sık konuk oluyor. John Watson’un koşullanma deneyinde çözümünü getiremediği ve belki de Küçük Albert’ın yedi yaşında ölmesine neden olduğu deney de korkularımızın bizi nasıl zincirlediğini gözler önüne seriyor. Sekiz aylık tamamen farelere kayıtsız hatta bir nebze tebessümle bakan bebeği, kalan yedi yıllık ömründe beyaz ve tüylü objelerden korkan bir birey haline getiriyor bu deney… Aynı zamanda insanın ve deneylerin de korkunçluğunu gösteren bu Küçük Albert deneyi, sadece bebeği rahatsız edecek sesler ve fare birlikteliğiyle bebeğin beyninde korkuyu dış etmenlerle yaratıyor. Daniel Pennac’ın Bedenin Güncesi kitabında da, Pennac beynine adeta kazınmuş bu korkular ve hislerle yaşamanın yolunu neler hissettiğini yazdığı bir günceyle buluyor. Çoğu insanın köpekten korkan birine önerisi gidip köpeği sevmektir. Ama herkes bilir ki, bu korkunun temelinde yer alan kaynak köpek cinsi değil de belirli tek bir köpektir. İnsanın bütün korkularında da genellikle tek bir kaynak vardır. Bize beynimizin içerisinde neyden korkup neyden korkmayacağımızı söyleyen amigdalayı tetikleyen tek bir kaynak… Bizi hayatımız boyunca zincirleyen ve korkak bir şekilde yaşamaya mahkûm eden tek bir kaynak... Kanımca çözüm de yine bu kaynakta gizlidir. Korkumuzun sebebini, bize neler hissettirdiklerini ve olası sonuçlarını elde ettikten sonra yani olayın ciddiyetini tamamen kavradıktan sonra korkumuzla karşı karşıya gelmek belki de en azından travmamızın daha da büyümesine engel olacaktır. Dahası korkumuzun beynimizden silinmesine de vesile olabilir. Bizlere bazı korkularımızın esiri olmayacağımız, hayattan zevk alacağımız ve tekrardan bir şeylere cüret edebileceğimiz bir hayat verebilir. KAYNAKÇA 1.Daniel, Pennac. Bedenin Güncesi. İstanbul: Ayrıntı Yayınları, 2016. Baskı Mustafa Selçuk Öztürk Rüyadaki Pencere Hepimiz hayatımızın bir anında zorlanırız ancak hepimiz buna aynı şekilde tepki vermeyiz. Bazılarımız ısrarla tekrar tekrar dener, bazılarımız ise hemen pes eder. Ancak zorluklar karşısında hemen hemen hepimizin kullandığı en etkili yöntem kendimize hikâyeler söylemektir. İnsanların inandığının aksine hikâyeler bizi gerçeklikten koparmaz, sadece başka bir gerçekliğe götürür. Hikâyeler ile normalde gidemeyeceğimiz yerlere gider, normalde yapmamıza imkân olmayan şeyleri yaparız. Onlarla Everest’in tepesine de çıkabilir, Mariana Çukuru’nun en dibinde de bulunabiliriz. Hikâyelere sadece zorluklar karşısında başvurmayız. Onları istediğimiz zaman ortaya çıkarabiliriz. Hayatımızın bir parçası olan toplu taşıma araçlarında bile. Saatlerce beklediğimiz otobüse binince cam kenarına oturup kulaklığımızı takıp en sevdiğimiz müziklere dalıp varmak istediğimiz yere bir an önce varmayı isteriz. Bu yolu kısaltan en önemli şey hikâyelerdir. Kafamızda şekillenmeye başladıkları an onları durdurmak çok zordur, en uzun yolları bile göz açıp kapayıncaya kadar gitmemize olanak sağlarlar. Hikâyeler kendi özel alanımızdır, içerisine girmesini istediğimiz her şeyi sokabiliriz. Yazdıklarımızı başkalarıyla paylaşmak zorunda da değilizdir, paylaşsak bile kimse bizi yazdıklarımızdan dolayı eleştiremez. Hikâyelerde doğru veya yanlış yoktur, sadece ben vardır. Benim istediğim benim istediğim şekilde olur, başka bir durum söz konusu değildir. Her bir hikâye bizim mutlak hakimiyet sahibi olduğumuz küçük krallıklar gibidir. Hikâyelerin sahibi biz olsak da konusu her zaman biz olmak zorunda değilizdir, hatta konu çoğu zaman biz bile değilizdir. Konu biz değilsek ne olabilir diye düşünmemize bile gerek yoktur çünkü evrende var olan hatta var olmayan her şey konumuz olabilir. Bize her sabah günaydın diyen komşumuz bir hikâyemizin konusudur, Mars’ta yaşayan ve varlığı insanlar tarafından henüz tespit edilmemiş uzaylılar ise başka birinin. Herhangi bir kısıtlama olmadan istediğimiz her şeyi yazabiliriz. Bir zaman kısıtlaması da yoktur, istersek peşimize dinozorları takıp gezeriz, istersek Jüpiter’e ayak basan ilk insan oluruz. En eğlenceli hikâyeler sonunu bilmediklerimizdir. Yanımıza her sabah oturan kişinin sabah duş alıp almadığını söyleyebiliriz veya giyimine göre iyi bir işte çalışıp çalışmadığını. Ellerindeki yara izlerine bakarak bir kedisi olduğunu tahmin edebiliriz, gözlerinin altındaki morluklardan tüm gece çocuğuna baktığı için uykusunu alamadığını da. Akşam eve dönerken elindeki çiçeği evlilik yıl dönümü olarak da yorumlayabiliriz, karısının kalbini kırdığı için af dilemek amaçlı küçük bir jest olarak da yorumlayabiliriz. Aslanda onları tanımadan onlar hakkında fikir sahibi oluruz. Bir şekilde kendimizi onlara yakın hissederiz. Hikâyelerimizde onlara da yer veririz. Otobüse binmeyince endişelenir, kendi durağı olmayan bir durakta inince şüpheleniriz. Bunlar hep hikâyeler sayesinde olur. Hikâyelerimi sadece biz şekillendirmeyiz. Onlar başka insanların hayatlarına açılan pencerelerdir, bu insanlar bazen kafalarını bu pencerelerden içeri uzatırlar. Bu insanlar yani çevremiz bizim hikâyelerimize katkıda bulunarak bizi oluştururlar. Sonuçta bizi biz yapan , hikâyelerimizdir, biz onları onlar bizi şekillendirir. Sonuçta ortaya “BENİM” diyebileceğimiz bir benliğimiz oluşur. İnsanoğlu aslında bu hikâyelere çoktan bir isim vermiş bile. Hayal. Rüya. Hangisini tercih ederseniz. Özünde ikisi de aynı şey, her zaman istediğimiz şeylerin bilinçaltımız tarafından bize gümüş tepside sunulması. Kimi için bir kaçış kapısı, kiminin korkulu rüyası. Ne olursa olsun onlarsız yaşayamayız, onları hayatımızdan atmak için çok geç kaldık bile. Eğer bir şekilde bunlarsız bireyler yetişirse sonumuz gelmiş demektir çünkü hepsi birbirinin aynısı olan kişilerle insanlık asla ilerleyemez. Biz onlarsız yapamayız, onlar bizsiz. Bu yüzden hayal edin, hayal edin ki kendiniz olun. Ezgi ŞEN CANIM BİRHAN ve EN YENİ ÇIĞLIĞI:FAKİR KENE Kalbini insanın avuçları arasına verip ondan, kendine iyi bakmasını rica edendir çoğu zaman şiir. En sevdiklerimizin bile acılarını hissedemediğimizi bilmenin hissettirdiği yalnızlık ve bireysellik içinde, en tanımadıklarımızın duygularımıza tercüman oluşudur. Hem her imgesiyle bizi biz yapan hem de binlerce kalpte paylaşılabilendir şiir. Ergülen’in kaleminde, yazın sonudur şiir, bir nefestir. Süreya’nın dilinde, hayatın köpüğüdür şiir. Bu yazıya başlarken ellerimi titretense, tabi ki Birhan Keskin’den başkası değildir. İki sene önce, Türk şiirinde paytak, ufak adımlarla yol alırken karşıma çıkıverdi Birhan Keskin: soyadı gibi keskin duruşlu, her dizesiyle sizi yıllarca üzerine düşünmeye itebilen, bir kuştan bir çiçeğe, her canlıya aynı sevgi ile yaklaşabilen, sevgi kelimesine en çok yakıştırdığım güzel insan. Güzel insan diyorum, çünkü sanatından öte kendi düşünceleri ve o düşünceleri dünyaya getirişi etkiliyor beni. Dünyaya getirmek diyorum, çünkü dile gelmeyen sözleri doğurtmak onun işi. O sözlerini söyledikten sonra da, bize kalıyor bu duyguları ve düşünceleri büyütmesi. Gerek sosyal medyadan gerek söyleşilerinden sık sık takip ettiğim bir isim Birhan Keskin. Öyle, yazdıklarıyla övünen, her adımda bir söyleşisini bulabileceğiniz biri de değil. Benden demek istiyorum ona, çünkü onda kişinin kendisinden gelen bir ses mevcut gibi. Ayşe okusa Ayşe’nin, Mehmet okusa Mehmet’in dizeleri onunkisi. Hatta bazen sadece bir dizeden de ötesi: bir başkaldırışın, bir çığlığın hikâyesi çoğu zaman Birhan Keskin. İçimizdeki narları1 inciten onca acıya karşı, onu tek seferde öldürmedikleri için gücenebilecek2 kadar gizemli yaşanmışlıklarla dolu biri. O çok sevdiği şair Gülten Akın’ın dediği gibi: “Onun dizeleri şiirin ta kendisi, içten gelen çığlıklar gibi.” 3 Keskin’in çığlıklarından en sonuncusu ise Fakir Kene, gene bir haykırışın ve başkaldırışın hikâyesi. Bu sefer bir aşkın dokunduğu yaralardan çok; hayatın, düzenin bizi sıyırıp geçtiği anların hikâyesi. Keskinin o kalbimizden geçen her duyguya gebe kalemi, bu sefer aklımızdan geçen tüm soru işaretlerini haykırıyor gibi. Bizi sormaya, anlamaya davet ediyor. “Kargo” adında bir girişle gene içimize kargolanacak şekilde kurgulanmış bir girişi var Fakir Kene’nin. Bize, öylesine bizi bildiğini hissettiriyor ki. Ben ne kadar benden diyorsam ona, o da evine davetli bir misafiriymişizcesine karşılıyor bizi yeni kitabına. “Firdevs Teyze”, “Zehra Teyzem” ve “Hidrofor” gibi çoğunlukla düz yazı tarzında devam eden bir sonraki bölüm, yazıların uzunluğu ve nesirliği açısından daha önceki eserlerinden ayrılıyor biraz da olsa. İtiraf etmek gerekirse bu düz yazı hali de Birhan Keskin’in o benden gelen, monolog tarzı üslubuna pek yakışıyor. Devamında gelen “Zillet” ise yalnızca bir tam sayfa cümle sırasından ibaret: “İstanbul sana tepeden baktım.” 4 Birhan Keskin’in dopdolu haykırışı göz önünde bulundurulunca, büyük bir kitle tarafından tepki çekebilecek cüretkârlıktaki bu sayfa yazarın Kargo’da bizim için bıraktığı o sabır, o nasihat, o hatırlatmalardan olsa gerek.5 Fakir Kene, daha fikir dolu, daha muhalif, Birhan Keskin’in bizzat kendi deyimiyle daha olgun. Bir erişmişliğin tepesinden geçmişi süzen bir tavırla sesleniyor biz okuyucuya. Kitabın başındaki dileklerden, hayatı katırlara sümbül vermeye6 benzettiği o ana kadar deneyimlerle,geçmişe ve yaşanmışlıklara yapılan göndermelerle dolu. Ama biz okura, o titretici havayı özletiyor. Bir çırpıda bitiyor, düşündürüyor, sevdiriyor, şaşırtıyor; ama omurgamızı aldıran hikayelere7 geri döndürmüyor bizi. Gözümüzde yaş olup boğazımıza düğümler attırmıyor çoğu kez yaptığı gibi. Fakir Kene, Keskin’in diğer kitaplarından farklı olarak daha çok toplumsal, kentsel ve özellikle kadın ve kadına şiddete yönelik temalara sahip. Kadına şiddete karşı deyimi yerindeyse bir manifesto yaklaşımı getiren Fakir Kene, bireysellikten uzaklaşsa da her şeyiyle bizden olmayı başarıyor. http://www.anitsayac.com/ başlığı altındaki şiiri, aynı zamanda kadın cinayetleri için yapılmış dijital bir anıtın ta kendisi: Birhan Keskin yine insanlığı ile bizi şaşırtmıyor. Fakir Kene, her şeyiyle, okuduğum ilk andan beri kafamda önemli bir yer etmeyi başarıyor. Keskin’in bu en genç çığlığı, karşılaştığımız her yasta her toplumsal sıkıntıda aklıma düşüyor. Küçük bir çocuğu savaş meydanında gösteren bir fotoğraf karesi, korkudan kanımızı donduran bir terörist saldırısı, dünyanın herhangi bir yerinden gelen her acı haberde “Sağlıklı Yas” şiiri titretiyor içimi. Bir anda acı çaresizliğe, çaresizlik öfkeye, öfke Keskin’in çığlığıyla bana, onlara, hepimize dönüşüyor. Keskin yeniden apayrı hayatlardan gelen her birimizi “biz” yapıveriyor, “Aynı anda patlıyor birbirimizin gözü önünde bir bomba/Bir küçük kız/Ölüyorlarız.” 1.Dürtme içimdeki narı üstümde beyaz gömlek var. (Keskin Birhan, “Penguen 2”- Ba , Metis Yayınları, 2005) 2. Hava aldıkça sızlayan bir diş var içimde./Susmam bundan, konuşmam bundan./Ben zaten o ilk acıyla ölmediğimde çok gücenmiştim hayata.(Keskin Birhan, Taş Parçaları- IX, Y’ol, Metis Yayınları,2006) 3. Şiir, çığlıklardır. Kimi kez yalnızlığı seçeriz ya da yalnızlık bizi seçer , korumasız savunmasız. O zaman çığlıklar atarız ölmemek ya da delirmemek için . Sesimiz yankılanıyorsa , yalnızlıkla baş edecek gücü verir bize . Şiirler çığlıklardır. –Gülten Akın 4.”https://www.google.com.tr/search?q=zillet+%C5%9Fiiri+birhan+keskin&source=lnms&tbm=isch&sa=X&ved=0ahUKEwjDspDN897WAhXmQpoKHYPRBu0Q_AUICigB&biw=1242&bih=602#imgrc=q10adRI-nf8_6M”: (Keskin Birhan, Zillet/Fakir Kene, Metis Yayınları,2016) (kitap sayfası görseli) 5.Burada bir tutam sabır var: Kendiminkinden kopardım bir parça (bende çok boldur)/ lazım oldukça ya sabır ya sabır/ dokunursun (Keskin Birhan, “Kargo”/Fakir Kene, Metis Yayınları, 2016) 6.Öyle yaban öyle alev görmemiş bir elma vardı içinizde,hamdı/Hayat bazen katırlara sümbül vermek filandı (Keskin Birhan,Fakir Kene, Metis Yayınları,2016) 7. omurgamı aldın benim./omurgamı aldın./omurgamı aldın./omurgamı./niye? (Keskin Birhan, “Taş Parçaları –XVII-“/Y’ol, Metis Yayınları, 2006) Bir Şey Mi Vardı? Hayat ne kadar da anlamsız gelir bize. Bu düşünce bazen boş boş otururken bazen de çok çalışırken hatta bazen ne için çalıştığınızı bile unutmuşken bizi bulur. Sizi dünyanın yörüngesinden içeri çekecek bir şey olmadıkça sizi terk etmez bu düşünceler. Tam kendinizce muhtemel cevaplar arasından birini seçip, neredeyse o seçenekten emin olduğunuz için kendinizi suçlu hisssedecek iken, birden telefonunuz şarj yükünün azaldığını kendi diliyle size ifade etti. Akabinde hemen fırlayıp şarj aletini aramaya koyulursunuz, daldığnız derin kuyulardan yüzeye doğru geri çıkarsınız. Kendinizi düşüncelerinizin bölünmeyeceği bir yerde yalıtmaya kalkışsanız bu da ancak bir başka sıkıcı düşüncedir. Tabi ki insanın değişken halleri bu konuda insanı çok rahatlatır. Hayatın sırlarını çözmeliyim diyerek samimi olmayan ve zorlama düşüncelerle kafanızı doldurmadıysanız pek öyle filozof modunda takılmazsınız. Ve mutlu olma haliniz bir o kadar da artabilir. Çünkü insan mutlak bir şekilde etrafıyla etkileşim kurmazsa var olamaz. Bu en derin konulardan Pelinsu ve Berkecanlara kadar böyledir. Bu varoluşu okudğunuz kuantum kitapları veya internette gördüğünüz ne idüğü belirsiz kişilerin, Allah bilir hangi emele hizmet ettiği yazılarından okuyup sorgularsanız, hayattaki konumuzu farketmez, baya yanlış yerlerde yarı cahil kalma ihtimaliniz çokça yüksek olur. Her okuduğunu Karagöz’ün Hacıvat’ı anlaması kadar anlayan aydın ve ünlü ateistler ve onların teorileri iyi bir örnek bu konuda. İnsanların bir başka düşmekte mecbur kaldığı hata da her şeyi kendi yaşadıklarından edindiği tecrübeyle değerlendirmesi. İnsanlar doğduklarından beri çıkar düzeninin bir parçası olurlar ve bir kediyi severken veya kuru bir yaprağın sürüklenmesine bakarken bile çıkarcı düşünmeye kendilerini zorlarlar ve bu konuda takıntılı olurlar maalesef. Bir hışımlada bu çıkarcılığı dünya ve varoluşlarına olan bakışlarında kullanırlar. Sonuç olarakda görüldüğü üzere iyi şeyler yaşanmıyor buralarda. Maalesef insanoğlunun bilgi ile alakası doğduktan sonraki bilgi eksikliğinin eğitim ve okul kavramıyla yarı cahil olarak hayatına devam etmesine neden oluyor. Hayatın özü pozitif ilimler değildir. Hissedilmeyen aşk duygusu ruh için alevli zincir gibidir. Eğitim ve öğretim pozitif ilimlerle maddecilik sayılabilecek bir ölçüde bizi eğitir ve bu bizi kör yapar hem de baya kötü bir şekilde. Bu hayatta para elde edebileceğiniz kesin bir şey değil ve manevi olarakda her şeye sahip olsanız da yerçekimi çok az olan bir gezegende temeli birkaç tuğladan oluşmuş bir ev gibi kalırsınız. Yıkılırsınız, bu umurunuzda olmayabilir. Ama göz ucunuzla hep oraya bakarsınız. Çünkü artan bir enflasyon ile ilerde bu sizin felaketiniz olabilecektir. İnsan için evrenin yaşı kadar sürenin ve evrenin içindeki her şeyin herhangi başka bir şeyden daha farklı olmadığını anlamak ne kadar zor olsa gerek ki 70 senelik kendi yaşamlarını ısrarla çok değerli görüyorlar. Kim bilir kimler neler düşünüyor. Bundan bize ne gerçi. Hayyam dörtlüklerinde yazar “bize gam yemek yanaşmaz”. Böyle düşünecek kadar biz ne yaşayabiliriz Allah bilir. Zira kendisi de diyor. Olsaydı dünyada bir amaç ne sen ne başkası anlayabilirdi. Sanırım en belirsiz ve bulunması zor şey gözün önünde olandır. Bir şeyler anlamak için bu hayattan, belki kendinizi belki hayatınızı değiştirirsiniz. Sonunda olacak şey kimine göre doğru kimine göre yanlış. Şu an bilimin ölçmekte zorlandığı kadar küçük şeyler aslında 70 yıllık bir ömürün miktarı kadar. Şu an bile toplam hatırladıklarınız dakikalar kadar filandır. Amacınız cennete gitmekde olabilir. Yaptığınız iyilikler sizin yerinize sayılıyor. Sevdiğiniz insanlarla unutulmayan anılarınız vardır. O anılarınız bile çok az şeyini hatırlarsınız. Hangi açıdan bakarsak sanırım bizden önce ölmüş insanların torunlarıyız ve bizden sonra öleceklerin atasıyız. Bu iş böyle, biraz uzun işte. Hüseyin YILDIZ Ülkü Umay Aydın 21401720 TURK101-14 Başak Berna Cordan 16.12.2014 HOR GÖRÜLEN İSKAMBİL KARTLARI DA VARMIŞ MEĞER! Merhabalar herkese, geçen seferki yazımda bir sonraki bloğumda bir öykü anlatacağımdan bahsetmiş olmalıyım. Artık zamanının geldiğini düşünüyorum. Birazdan anlatacağım öykü ilk okuduğum zaman beni çok etkilemişti, bunu yazmadan önce tekrar okudum yine aynı etkiyi yarattı. Haldun Taner'in Şişhane'ye Yağmur Yağıyordu adlı yapıtında yer verdiği Konçinalar isimli öyküden söz ediyorum. Öncelikle öykü hakkında kısa bir bilgi vereyim. Öykü iskambil kağıtları üzerine. Öyküyü ilginç kılan önemli unsurlardan bir tanesi Taner'in iskambil kartlarının her birini kalıplaşmış insan tiplemelerine oturtması. Mesela Maça papazı bir kral ya da bir padişah ve sarayında "karanlık dalavereler dönüyor". Bunun yanı sıra Sinek papazı bir Bizans Prensi, Kupa papazı "bizden" yani Osmanlı Hanedanı'ndan ve Karo papazı ise Selçuklu Sultanı. Sıra kızlara geldi, ki bence kızları betimleyişi hayli komik. Kupa Kızı, etine dolgun, duru beyaz, hanım hanımcık bir kız; Sinek Kızı içten pazarlıklı, aşüfte; Karo Kızı hemşireler, matmazellerle, el bebek gül bebek büyütülmüş ve biraz şımarık; Maça Kızı ise esmer, kara kaşlı, kara gözlü, duasında niyazında, dini bütün bir hanımefendi olarak betimlenmişler. Kalan kartları okuyup görün anlatarak bitiremem! Bu kadar eğlenceli betimlemelerden sonra sıra Taner'in konçinalarına geliyor sıra. Bunlar Taner'in de bahsettiği gibi ezilen, hor görülen kartlar. Zaten öykünün yazılış amacı da bu. Kartlardan yola çıkarak toplumun, özellikle İstanbul halkının sınıflaşmış yapısına eleştiride bulunmak. Yazar İstanbul halkını yakın çevre içinde iyi tanıdığı için ince yergi becerileriyle kırmadan, kınamadan eleştirmeyi başarmış. Öyküde iskambil kağıtlarını isimlendirmesi, sınıflara ve toplumun tabakalaşmasına benzetmesi sembolik nitelikler taşımakta. İşlenen asıl sorun demin de belirttiğim gibi iskambil kağıtlarının eşit değerlere ve haklara sahip olmamaları. Öyküyü ilgi çekici kılan başka bir unsur da bu eşitsizlik ve haksızlığın her destenin 2, 3, 4, 5 ve 6'lı kartları üzerinden anlatılması. Yazarın ele aldığı çatışma Konçinalar ve diğer iskambil kağıtları arasında geçmekte. Konçinalar diğer iskambil kağıtları kadar değerli değiller ve bu bakımdan iskambillerin paryası konumundalar. En değersiz oyunlarda bile işe yaramaz, üzgün ve küskün, oyunu hep dışarıdan seyredenler olduğunu fark ettiğimde ben bile üzüldüm hallerine. "İskambil kartı bu ayol, neyine üzülüyorsun?" demeyin, okuyunca anlayacaksınız demek istediğimi. Var oluşlarının tek nedeni diğer kağıtlara basamak olmak, onların üstün durumlarını sağlamakmış meğer bütün işlevleri. ‘’Konçinaların bu içler acısı durumu bana oldum olasıya dokunmuştur.’’ diyor zaten Taner de, hislerime tercüman olarak. ‘’Aslarda o küçük dağları ben yarattım diyen heybet, Papazlarda o bütün güvenini sakaldan, asadan, baltadan alan azamet varken, o güdük, o sümük, o boynu bükük Konçinalar onlara bir türlü el kaldıramıyorlar. Sinmiş bir kere içlerine. Alışkanlık deyin, çekingenlik deyin, aşağılık deyin, hatta Konçinalık kompleksi deyin, yapamıyorlar işte, ellerinden gelmiyor. ‘’ diye de ekliyor üstüne ki okuyucuda daha da büyük boyutta bir acıma hissi uyandırmak için. Bence okuyan herkesi duyarlılığa çağırıyor bu sözleriyle. En büyük duyarlılığı da kendisi yapmış zaten zamanında onları paryalardan kurtarıp eşitliğe kavuşturacak, böylece desteyi de iyi kötü çağın demokrasi gidişine uyduracak yeni oyunlar arayarak. Fakat çalışmaları sonucunda bir şey elde edememiş. Açıkça söylemek gerekirse üzüldüm bir sonuca Aydın-2 varamamış olmasına çünkü düşününce konçinalar hakikaten hiç hak sahibi olamamışlar ve hiçbir zaman gerçek değerlerini kazanamamışlar. Eğer bütün kartları eşit, hatta konçinaları daha üstün sayan bir oyun bulsaymış öğrenip mutlaka oynardım diye düşünüyorum. Sizi de duyarlılığa davet ediyorum arkadaşlar, konçinaların yeterince derdi var siz de eklenmeyin üstüne, sevin onları. Can Demirel Hatalar Şahane Hatalar normal romanlardan farklı olarak okuyucularına kendi senaryolarını yazma şansı veriyor.Hikayenin başında sen sıradan bir kız veya erkeksindir.Benim okuduğum versiyonunda ana karakter üniversite hayatını yeni tamamlamış bir erkektir.Ailesinden ayrı yaşamaktadır ve bir gün birkaç arkadaşıyla birlikte bir partiye gidecektir.Kitap okuyucusuna ilk seçme şansını bu an sunar.Takım elbisen mi giymek istersin yoksa gündelik kıyafetlerini mi?Tüm hikaye boyunca kitap okuyucuya bazen bunun gibi küçük,bazen ise bir insanın hayatını değiştirebilecek seçenekler sunar.O gece tanıştığınız bir kızdan onun telefon numarasını isteyebilirsiniz ya da hayatınıza devam edip o gördüğünüz kızı unutabilirsiniz.Eğer numarasını istemeyi seçerseniz ve ilerde karşınıza çıkacak seçenekler de o kızı mutlu etmeye yönelik olursa ilerde o kızla evleniyorsunuz.Yaptığınız küçük seçenekler kitabın senaryosunu o kadar farklı şekillerde etkiliyor ki.Sizin seçimlerinizle romantik komedi tadında giden bir hikaye, bir başkasının seçimleriyle bir polisiye gerilim senaryosuna dönüşebiliyor.Ben kitabı ilk bitirişimden sonra alternatif sonlarını da görmek için birçok kez yeniden okudum.İlk okuyuşumda cidden kitaptaki tüm seçenekleri kendi kişiliğime göre cevapladım.Ben olsaydım hangisini seçerdim diye sordum kendime defalarca.Açıkçası kitabı böyle okuyunca hikayenin gidişatı ve sonu o kadar da eğlenceli olmuyor.Gündelik hayatımızda yaptığımız seçimlere göre seçimler yapınca yarattığımız senaryo o kadar özgün olmuyor.En azından benim hayatım için öyleydi.Kitabı ikinci kez okumaya başladığımda bu sefer normalde seçtiğim seçeneklerin tam tersi olanları seçtim.Ne yazık ki hikayem çok uzun sürmedi.Gece karanlık bir sokakta bir evsiz tarafından bıçaklanarak öldürüldüm.Bu kitabın bana göre asıl başarısı da bundan gelmekte.Okuyucularına kendi seçimlerini yapma şansını veriyor vermesine ama günlük hayattan bildiğimiz bazı kurallara uymayınca yaşadığınız senaryo da kısa ve genelde ölüm ya da akıl sağlığınızın bozulmasıyla sonuçlanıyor.Gece vakti yalnız başınıza bir grup evsiz insanın arasına girmemeniz gerektiği gibi.Bu kitabı okurken aklıma Jorge Luis Borges'in "Anlar" adlı şiiri geldi.Bu şiirle üniversitemizin İşletme Fakültesi binasındaki bir panodan tanıştım.Şiirde şöyle diyordu. "Eğer,yeniden başlayabilseydim yaşamaya,İkincisinde,daha çok hata yapardım.Kusursuz olmaya çalışmaz,sırtüstü yatardım". Bu kitabı okurken de bence okuyucu böyle düşünmeli.Günlük hayatınızda yapmayacağınız şeyleri yapmaya odaklanmalı.Tabiki belirli bir ölçekte.Bir erkek olarak dürüst olmam gerekirse günlük hayatta güzel bulduğum her kızdan onun telefon numarasını isteyecek kadar medeni cesarete sahip değilim ama bu kitabı okurken böyle şeyleri düşünmedim.Kendimi ana karakterin yerine koydum ve sadece yapmak istediğim şeyleri yaptım.Bu seçeneklerin bazılarının çok saçma sonuçları oldu.Örneğin koluma yeni tanıştığım bir kızın yüzünün dövmesini yaptırdım.Böylece hikayem uzadı ve sonunda sanki televizyonda bir dizi izliyorum gibi hissetmeye başladım.Hikayem bittiğinde o dövmeyi sildirmiş, başka bir kadınla evlenmiş ve hayatından mutlu bir insandım.Bu kitabı son okuyuşumdaki seçimlerimi günlük hayatımda yaptığım seçimlerim ile kıyasladığım zaman şunu fark ettim.Hayatımda yaptığım iyi şeylerden çok yaptığım hatalar benim şu anki kişiliğimi şekillendirdi.Bu hataların da bazılarını yaparken onların bir hata olduğunu biliyordum ama yine de sonucunda ne olacağını görmek için kendimi tutmadım.Bazılarının sonu kötü oldu bazılarının ise olmadı ama hiçbir zaman bu hatalardan dolayı pişmanlık duymadım.Çünkü o anlarda da bu kitaptaki hikayemde olduğu gibi sadece yapmak istediğim şeyleri yapmıştım.Bütün o küçük ,büyük hatalar sonucu şu anki yaşamıma geldim.Bu kitabı okuyacak olan insanlara söyleyeceğim şey de budur.Günlük hayatınızda asla yapmam dediğiniz,yapmaya cesaret edemediğiniz seçimler yapın.Bu kitap size bir daha bulamayacağınız başka bir hayatta her şeye yeniden başlama şansını veriyor. Mercek Vatandaşı Ramazan pideleri, kız isteme merasimleri, yılbaşı kutlamaları… Hayatı boyunca Türkiye’de yaşamış biri olarak benimsediğim ritüel ve sosyal normların, bu karmaşık dünyada sadece herhangi bir kültürün parçası olduğunun farkında bile değildim, ta ki uzak diyarlara Steve McCurry’nin merceğinin arkasından bakana kadar… Annemle vazgeçilmezimiz olan Cermodern sergi gezilerimizin birinde rastladım meşhur Afgan kızına, sakallı Mücahitlere ve Hindulara. Bu farklı yaşam biçimlerine sahip, farklı kültürlerden insanlara o kadar uzak, o kadar yabancı hissettim ki, dünya vatandaşı olduğuma dair bütün inancım yerini hayal kırıklığına bıraktı. Bunun sadece kendi kültürümü benimsememden kaynaklandığını düşünürken, Amerikan kültürüne ait sahneler; kotlar içinde hamburger yiyen gençler, yılbaşı ağacının altında hediyelerini açan çocuklar, Cadılar Bayramı’nda şeker dağıtan yaşlılar gözümün önüne geldi.Bana parçası olduğumu hissettiren bu kültürü diğerlerinden farklı kılan neydi? Dünya vatandaşı olmak sadece kendi kültürümü ve Amerikan geleneklerini benimseyip geriye kalan kocaman dünyaya gözlerimi kapamak mı demekti? Steve McCurry bu sorularıma tek bir kelime kullanmadan cevap vermeyi başardı. Afgan kızının bir Amerikan kızından daha yabancı, daha soğuk bakışlarıyla “dünya vatandaşlığı” kavramının gerçek anlamını çözdüm. Hepimize benimsetilen dünya vatandaşı olma gayesi aslında bir Amerikan reklamcılığının ürünü. Her ne kadar dünya vatandaşı için çizilen profil her kültürden insanla iletişim kurabilen dışa dönük bir birey modeli olsa da bu etkileşimin Amerikan dili, hayat tarzı ve kültürü yoluyla sağlanması bir esas. Bütün dünyayı Amerikan kültürü altında toplamak ve uyum sağlamayan toplumları ve kültürleri görünmezliğe mahkum etmekten ibaret küreselleşme. Uluslararası okullarda öğrenim görmüş biri olarak Steve McCurry’nin yansıttığı her kültüre duyduğum yabancılık, bu yalanın en büyük kanıtı. Amerikan ürünlerinin ihracatı ve kültürünün benimsetilmesi için uygulanan bu politika, bizi belli kalıpların içine sokup diğer kültürlerle etkileşimimizi kısıtlamaktan başka bir işleve sahip değil. Aynı giyinen, aynı ritüelleri gerçekleştiren tekdüze insanlar yaratan Amerikanlaşma, “globalleşme” adı altında bizi gerçek dünyadaki farklı kültürlere ve bu kültürlerin içindeki kıyafet, etik algıları ve geleneklerden uzak tutmaktan ibaret. Sergide Amerikan kültürünün üstümdeki etkisinin yanı sıra kendi kültürüme bağlılığımı da fark etme fırsatım oldu. Fotoğraflardaki boyalı yüzler, peçeler, sürmeli gözler, ülkemde görmediğim geleneklerin yansımasıydı. Türk örf ve adetleri ile büyümüş olmam, bu şekilde fotoğraflarda tanıdığım geleneklere ve toplumlara karşı soğuk yaklaşımımın temel nedeni niteliğinde olmakla beraber, sergiden etkilenmemin esas sebebiydi. Yaşadığım toplumun normlarını benimseyerek aslında kendimi ne kadar dış dünyaya ve farklı “normal” algılarına kapattığımı ancak başkalarının normal anlayışını gördüğümde anladım. İçimdeki yabancılık hissi dışında merak ve heyecan uyandıran suratlar bana dünyada keşfedilecek ve öğrenilecek farklı şeyler olduğunu hatırlattı. Yaşama ve gezmeye olan hevesimi arttırdı. İçinde bulunduğum düzenden farklı, belki daha iyi, belki bana daha uygun toplumsal yapılar olduğunu gördüm ve kendi geleneklerimin anlamlarını, gerekliliğini gözden geçirme fırsatı buldum. İleride sergi duvarlarında değil, çıplak gözlerimle göreceğim bu farklı dünyaların varlığını fark etmek bile beni heyecanlanmaya fazlasıyla itti. Dünyaya birkaç saatliğine McCurry’nin gözlerinden bakmak bana heyecan ve umut vermekle birilkte kafama derin bir sorgu getirdi. Sorgulamalarımın sonunda fark ettim ki, beni dünya vatandaşı kıldığına inandığım ritüeller beni de diğerleri gibi Amerikanlaşmaya ve gerçek dünyadan kopmaya itiyor. Ayrıca kendi kültürüme ve geleneklerime bağlılığım farklı kültürlerden insanlarla arama bir mesafe koyuyor. İlk düşündüğümde bu fikirler beni derin bir kedere sürüklese de öğrenecek ve göreceklerimin sınırsızlığını bana hatırlatarak içimde bir coşku ve yaşama sevinci yarattı. Farklılıklar, iyi veya kötü, her zaman bir şekilde hayatımda olmalıydı. Didar Uslu AKDENİZ HEYKELİ İstiklal Caddesi’nde yürürken her geçen gün grilere daha da çok bürünen bu şehirde ne yaptığınızı sorabilirsiniz kendinize, karşınızda yaşama sevincini kaybetmiş, asık suratlı yüzlerce insan dururken. Kendinizi kalabalık içinde kaybolmuş gibi hissedebilirsiniz, zira attığı her adımda hayatının bir adım daha eksildiğini bilen her insanda olur bu. Derken camdan bir kafesin ardında kollarını iki yana açmış, ay gibi parlayan bir kadın görürsünüz; duygulardan arınmış bu şehirde size kucağını açan ve sevgiyle bakan bir kadın… Şerit şerit dokunmuştur sanatkârı tarafından; ilk bakışta biraz var, biraz da yoktur bu yüzden. Onu gördüğünde kimileri eski bir dosta bakıyor gibi hisseder, ancak kim olduğunu çıkaramaz ve yoluna devam eder. Derin bakmayı bilen gözler ise onu hemen tanır; o, yani Akdeniz Heykeli insanın ta kendisidir. İlhan Koman yıllar önce Akdeniz’in hayalini kurarken diğer eserlerinde yaptığı gibi seyircisini de eserine katmak ister, ancak bu sefer seyircisinin yorumlarıyla anlam kazanacak bir eser değildir inşa ettiği, yaptığı bu güzide sanat eserine onların bir parçasını katar: herkesin karşısında görmeyi arzuladığı, kendisine kucak açan sevgi dolu bir insanı. Heykelini yapraklardan oluşturur, kıvrım kıvrım olan bu yapraklar yanından geçenlere dalgalanıyormuş hissi verecektir. Büyüklüğü, sevgide sınır tanımayan cömertliği ve dalgalarıyla bu eser bir denizi hatırlatmaktadır; İhsan Koman ona bizden olan, sıcaklığı ve cömertliğiyle bizi kuşatan Akdeniz’in adını verir. Onu Akdeniz kenarına yerleştirmek ve mavinin her tonuna boyayarak gökyüzü ve denizle bir bütün hâline getirmek ister. İster ki Akdeniz Heykeli kuşlarla sohbet etsin, gemilerle selamlaşsın ve dalgalarla oynayabilsin; böylece adına yaraşır bir şekilde yaşayabilsin, mutlu olsun ve mutlu etsin. Ne var ki hayatın da Akdeniz Heykeli için bazı planları vardır… Çoğu zaman karşılaştığımız sıkıntılardan şikâyet ediyor olsak da bizi biz yapan çektiğimiz mihnetler ve içinden geçtiğimiz zorlu süreçlerdir. Yoğrulan bir hamur gibidir insan, aldığı darbeler onu güçlendirir ve kıvama getirir, işte hayat insanları o zaman yaşamaya layık bulur. Hayat, Akdeniz Heykeli’ni sevmiş olacak ki onun da önüne tıpkı biz insanlara yaptığı gibi zorlu sınavlar koyar, bu sınavları geçip gerçekten bizden biri olabilsin diye. Akdeniz Heykeli masmavi olacakken beyazlara bürünür; deniz ve gökyüzünü âdeta birleştirecek ve özgürlüğü simgeleyecekken beyaz bir kundak içinde ağlayan bebeği, gelinliği içinde mutluluk gözyaşları döken bir gelini ve dünyadaki süresi dolan kefenlenmiş bir insanı temsil eder. Akdeniz’in kenarında gemileri selamlayacağını, türlü eğlencelerinin olacağını sanırken kendini bir insan deniziyle çevrelenmiş bulur; gemileri selamlamak yerine önündeki buz tutmuş binalara bakakalır. Yalnızlığı ve uğradığı düş kırıklığı yetmez çevresindeki insan denizi ona en sert dalgalarını gönderir. Tıpkı bir deniz gibi evrensel olan sevgiyi, barışı ve özgürlüğü temsil etmesi gerekirken farklı ideolojilerin konak noktası olur, kimi zaman da hedefi. Onu kırmaya, parçalamaya çalışırlar, direnir. Tüm bu olanlardan sonra insanlar onu koruyacaklarına söz verirler ve camdan bir kafese hapsederler. Oysa Akdeniz’in fırsatı olsa kendine ait olan heykeli koruyacaktır; ona kuşlar gönderecek, onu okşayan dalgalarıyla etrafına bir set çekecek, zinde rüzgârlarını heykelin yaprakları arasına gönderecek ve onu olası tüm tehditlerden himaye edecektir. Ancak kimse Akdeniz’e bir şans vermemiştir. Karşılaştığı tüm zorluklara göğüs geren Akdeniz Heykeli’ni hayat kendine layık görür ve onun insanın özünü simgelemesine izin verir. Ne zaman ki sanatseverler Akdeniz Heykeli’ni anlamaya çalışacak, o zaman Akdeniz Heykeli bir aynaya dönüşecektir. Bakan kişi onda “insan”ı görecektir; sevinciyle, acısıyla ve güçlü duruşuyla ilk insandan bu zamana kadar gelen ve “insan”ı temsil eden her şeyi. Akdeniz her boşluğunda bir acıyı, kırgınlığı, terk edilmişliği ve ait olamayışı temsil eder; her yaprağında da insanı insan kılan barışı, özgürlüğü, mutluluğu ve cömertliği. Her şeyden önemlisi ona bakan insanlar heykelin gözlerinde İlhan Koman’ın çok sevgili eserine verdiği değeri görürler; bir insanın hayatta sahip olabileceği en özel şeyi, Akdeniz Heykeli’nin dünyadaki en kıymetli varlığını… HATİCE KÜBRA ÇAĞLAR KAYNAKÇA Fotoğraflar https://www.teget.com/akdenizinhikayesi/’den alınmıştır. Şeyma Bağdat Kayıp Hiç Kimse Yürürken bir şeyler eksikti. Okuldayken de öyle ve eve geldiğimde de eksiktim. Bir şeyler acı veriyordu bana, sanırım kaybediyordum. Kaybedenler arasına katılmak için kaç yaşını doldurmuş olmak gerekirdi? 35 veya 50? Hangisi benim kaybedişimin somut göstergesi olmaya layıktı? Belki de kaç senedir kaybettiğim önemliydi. Kaç seneden beri hayatı diğerleri gibi yakalayamayıp kaybediyordum azar azar. Bunun için belirli bir zaman bulabilir miydim? Kazananlar ne zamandan beri kazanıyordu? Ben neyi kaçırmıştım? Belki de böyle düşünürken kaçırıyordum her şeyi. Sonra da yakalayamadığım şeyler için telafisi mümkün olmayan yollara sapıyordum. Peki, bunu herkes yaşıyorsa… O zaman kazanan kim olmalı? Öyleyse bizi, en azından bir gün kendini yenilmiş veya kaybetmiş hisseden herkesi kontrol eden yüce bir güçten mi söz etmeliyim? Bir gün altmış yaşıma gelirsem yaşadıklarımın analizini ne kadar yapabilirsem o kadar yapacağım. Belki o zaman anlayabilirim, gerçekten kaybeden miyim. Neleri kaçırmışım fark ederek, bilerek; ancak o zaman anlayabilirim. Ne kadar savurgan davranmışım hayata karşı… Bana verilen şansları ve fırsatları ne kadar değerlendirebilmişim… Her şey ölümden bir önceki saniye, zamansız dünyaya geçmeden açıklığa kavuşacak. Yine de kaybetmeye devam ediyordum, yavaşça, her saniyesini hissederek… Kendimi kaybediyordum bu sefer, hayat veya fırsatlar yerine. İstediklerimin ne kadarı hayatımın içindeydi? Biraz önce bahsettiğim o büyük gücün elinde oyuncak olmayan hangimiz değildi? İstediğim gibi bir insan mıydım? Kendimden umutlu muydum? Geleceğe her adım atışımda korkaklığım ve ürkekliğim meydana çıkıyordu. Emin değildim kendimden, gerçekten ne yapmak istediğimden. Bu yüzden galiba… Bu yüzden başkalarının karar vermesini bekledim hep harekete geçmek için. Gücüm yoktu çünkü. Benim yerime düşünen ve doğru olmasa bile bir şey yapılmasına karar veren birilerinin olmasının rahatlığını yaşamayı seçmiştim. Kaçırdığım bir şey vardı. Kendimi kaybetmiştim. Bir insan çevresindeki herkes olabilir miydi? Ben adım adım bu sona yaklaşıyordum. Herkes olmaya başladığım için hiç kimseydim aynı zamanda. Kendine ait sözü olmayan, davranışlarını başkalarına göre ayarlayan, diğerleri neyi beğenirse onu yapan, onu giyen, onu yiyen bir hiç kimse. Mr. Nobody gibi değil, onun tam aksi. Seçeneklerin çokluğundan değil, tercihlerinin olmamasından hiç kimseye dönüşmüş bir kişiydim. Kişilik denilen kavram kendine özgü olmayı mı gerektirirdi? Kendin ol, derlerdi ya hep. Neydi ki bunun anlamı? Sürekli kendimizi birilerine benzetmeye çalışmadık mı, sürekli biri gibi olmayı istemedik mi? Televizyona çıkıp atıp tutan, bağırıp duran insanların güçlerine hayran olarak izlemedik mi onları? İşte, yine hepimiz kaybedeniz. Kendimiz olmayı beceremeyen ve hiç kimseye dönüşmüş kaybedenler… Kaybetmenin çıkışı olmayan bir döngü olduğunu düşünmemiştim daha önce. Belki de daha önce kaybeden olduğumu da düşünmemiştim. Biraz sonra ya da yarın sabah tekrar kazanma gücünü kendimde bulacağım. Kazandığımı zannedeceğim, başarılı olduğum her konuda diğerlerinin zaaflarını kullanıp kalplerini kıracağım. Sonra tekrar bir zaman gelecek, şu an içinde bulunduğum ruh halinden daha beter olacağım. Beceriksiz, korkak, kötü kalpli, çıkarcı ve hiç kimse olduğumu haykıracağım. Ah, büyük güç. Sen misin hepimizin hayatını alt üst eden, sen misin bu döngünün içine bizi hapseden? Ne kadar da Amerikan oyunuvari bir cümle. Acınası bir suçu başkalarına kakalama durumu… Bir de şu açıdan bakayım, kaybeden ve kazanan kimse yok aslında. Hepsini biz uydurmuşuz. Nasıl paraya bu kadar değer vermemize rağmen bir kâğıt parçasından başka bir şey değilse, kazanmak ve kaybetmek eylemlerine de fazla anlam yüklemiş olabiliriz. Sanırım yine de hâlâ kaybedenim ve hâlâ eksiğim. Muhammet Fatih Ulu 1 Geçmişten Geleceğe Yaşam Hayatı daha bilinçli yaşamak adına hayatı ve hayatın anlamının ne olduğuna dair sorular sormak gerekebilir. Bu tür sorular sormak içerisinde bir nebze umutsuzluğa kapılma riskini barındırsa dahi bu soruların sorulması, hayatımızı daha bilinçli ve kaliteli yaşamak için var olan yollardan bir tanesidir. Bu risk göze alınabilecek bir risktir, ki anlayışımız yeterince genişlediğinde her umudun içerisinde bir umutsuzluğun; her umutsuzluğun içerisinde de bir umudun var olduğunu fark edebiliriz. Umudun veya umutsuzluğun başlı başına bir yanılsama olduğunu anlıyor hâle gelebiliriz. Fakat hayatın anlamını araştırmadan önce geçmiş ile şimdiki hayatlar arasındaki ilişkinin incelenmesi, bu konuya iyi bir başlangıç yapmak için gerçekleştirilmesi gerekenler arasında. Bu ilişkiyi göz önünde tutarak hayat veya hayatın anlamı hakkında daha pratik yorum yapılabilir. Çoğu birey geçmişteki bir insan hayatının doğal bir insan hayatı olduğuna inanır. Bu bana göre de doğru bir düşüncedir, çünkü biz insanoğlu en başında doğaya aittik. Doğadan birileriydik. Bizlerle neredeyse tıpatıp aynı olan atalarımız dahi doğanın bir parçasıydı. Ne oldu da bu kadar kopabildik doğadan ve kopmamız gerçekten bizlerin yararına mıydı? Kanımca doğadan kopuş sebebimiz evrimsel açıdan zihinsel gücümüzün sıçrayışı, doğadan kopmamız ise bir gerektirme. Zekâmız o kadar ilerledikten sonra, hâlâ doğaya bağlı kalıyor oluşumuz, kanımca yetişkin bireylerin hâlâ oyuncak kamyon sürerek eğleniyor oluşuna benzer. Derinliğini düşünmeye erindiğimiz doğa bizler için artık basit kalıyor. Fakat bu durum bizim yararımıza değil. Zekâmızın ilerleyişi, yeterli derecede fiziksel ve ruhsal dayanıklılığımızı maalesef beraberinde getirmedi. İnsanoğlu olarak ruhsal sağlığımız, şimdiki zekâmızla bozulmaya meyilli. Bundan dolayıdır ki ruhsal sorunlar fazlasıyla mevcut. Ruhsal sıkıntılar fiziksel sağlığımıza zarar vereceğinden dolayı fiziksel sağlığımız da zekâ sıçrayışımızdan olumsuz bir şekilde etkilenmiş durumda. Doğadan ayrılışımız, ruhumuzun doyumunu olumsuz bir biçimde etkiler. Doğayı bu amaçla kullanmayı unutan bizler, rahatlamak adına içgüdülerimizin şekillendirdiği bir hayat sürmeyi gerekli bulabiliriz. Çünkü doğadan ayrılışımız, kendimizi yalnız hissetmemize neden olur. Zekâmızın artışı da düşünce dünyasında sabit kalamamamıza -sürekli kafamızın bir şeylerle meşgul olmasına- yol açmakta, bu durum da zihinsel anlamda rahatlayamamamıza sebep olur. Bunlardan dolayı düşünürüz ki ancak içgüdülerimizi baz alarak tatmin olabilir ve rahatlayabiliriz. Doğadan ayrılmış olsak da hâlâ kendi doğamıza bağlıyız. Eğer doğadan ayrılmasaydık psikoterapiye ihtiyacımız kalmayabilirdi. Fakat bu maalesef engellenebilir bir durum olmadı. Geçmişten beri her dönemde ruhsal sorunlardan muzdarip bireyler mevcuttu. Bireylerin doğasında, doğayı hissetmesini engelleyen bazı olumsuz şeyler vardı, geçmişten bu yana hep vardı, şimdi de var. Fakat şimdi olma ihtimali geçmişe nazaran daha fazla. İnsanoğlunu gitgide yalnızlaştıran teknoloji, bünyemizde bulunan ve yalnızlaşınca aktifleşen özelliklerimizin açığa çıkmasına sebep olur. Bu özellikler bireyin kafasında bazı karmaşalara neden olur. Bu da bireyin zihninin doğallığını kaybetmesine yol açar. Sağlıklı bir zihnin odağında sürekli olarak hiçbir şeyin olmaması gerektiğinin aksine bireyin odağı zihnindeki karmaşalara kayar. Bireyin kafasında istemsiz sürekli bir şeylerin dönüyor olması da bireyin zihinsel sağlığının aleyhinedir. Bundan itibaren, doğanın sükûnetinden ve ruhundan beslenen bireyin ruhunun artık bunu kendi başına gerçekleştirmesi zordur. Burada dinler devreye girebilir. Din sayesinde birey “algı kapılarını” bilinçli bir şekilde açıp ruhunu doyurabilir. Önemli olan “algı kapıları”nın açılmasıdır. Dinle veya farklı bir yapıyla olması pratikte fark etmez, açılabilmesi yeterli. Elias Canetti'nin İnsanın Taşrası adlı kitabında teknolojinin aleyhindeki sözlerinin aksine, teknolojiyi yaratan beyinlerin teknolojinin getirdiği dezavantajları da ortadan kaldırabileceğini düşünüyorum. Ruhsal rahatsızlıklar artık tedavi edilebiliyor. Gün geçtikçe zihnimizin sırları daha da çözülüyor. Kabul edilmelidir ki bu değen bir değişim olmayabilir, beyinlerin yarattığı dezavantajlara karşın yarattığı avantajlar. Fakat bu durumun, bu şekilde yaşanılan hayatların evrimsel sıçrayışımızın doğal bir sonucu olduğunun altı çizilmesi gerek. Bundan dolayı teknolojiyi yaratan beyinlerimizi suçlamak yerine anlayışımızı genişletip bir çözüm bulmaya odaklanmak insanoğlunun yararına olacak. Teknolojiyi yaratan beyinlerimiz elbette buna da bir çare geliştirebilir. Teknolojinin insan olarak zihinsel açıdan(dolayısıyla fiziksel) kaldırılamaz hâle gelmesindeki ana neden ortamın yarış hâlinde olması, hırsın devreye girmesi. Meydana anlayış getirildiğinde, hırsın bireyin gözünü kör, kulağını sağır ettiği ve hırsın bireyin katı 2 görüşlere sahip olmasına neden olduğu öğrenildiğinde ve anlaşıldığında; teknolojiyi yaratan beyin, teknolojinin getirdiği dezavantajlara karşılık asıl çözümler de yaratmaya başlayacaktır. Kaynakça Canetti, Elias. İnsanın Taşrası (Ahmet Cemal, Çev.). Sel Yayıncılık (2015). Huxley, Aldous. Algı Kapıları- Cennet ve Cehennem (Mehmet Fehmi İmre, Çev.). İmge Kitabevi (2015). ENES KOÇ 21702217Bir Sorgulama Serüveni Hayatınızda her şey normal ve olağan bir şekilde ilerlerken aniden içinizin en derinliklerinden gelen “Hayır, senin yaşantın ve doğruların bunlar değil.” diye bir fısıltı duysanız kendinizi nasıl hissederdiniz? Bu fısıltı sonrası kendinizde hangi değişimler meydana gelirdi? Bu sorular benim tüylerimi diken diken eden sorular. Bu soruları duyduğum zaman şu ana kadar yaşadığım ve yaşayacağım her şeyi sorgulamam gerektiğini hissediyorum. İçimden gelen bu karşı konulamaz “sorgulama” hissinin etkisine kapılıyorum ve hayatımdaki her doğruyu sorgulamaya başlıyorum. Sorgulamalar bir kez başlayınca zaten durdurulamaz bir hale geliyor. Yeni halimize bürününceye kadar içimizde bir savaş başlıyor. Velev ki bu oluş kişiden kişiye göre değişen bir niteliğe sahip. Ancak bu oluşun anlatımını mümkün olabileceği kadarıyla ortak paydaya seslenerek şekillendiren Lamia Berrada Berca’nın eseri Kant ve Kırmızı Elbise benim bu oluşa karşı bakışımı yeni bir boyuta taşıdı. Düşünsenize, her zamanki gibi sıradan başladığınız bir günde birden bire bir farklılık hissediyorsunuz ve o sizin hayatınızı çok farklı bir yere sürüklüyor. İlk bakışta abartı gibi gözükse de aslında benim hayatım da öyle oldu. Yaşantımda farklı olan şey ise inandığım doğrulardan birisiyle ilgiliydi. O an fark etmiştim ki o doğrunun aslında mantıki anlamda yanlışı var, öyleyse doğru olamaz. Aslında basit bir şeydi ve yanlışmış, deyip geçebilirdim ama şunu fark ettim, hayatımda sorgulamadığım birçok şey var ve ben onlara inanıyorum. Bu beni o an biraz üzdü zira sorgulamamaktan ötürü aklımı kullanmıyordum ve bundan dolayı kendimi aptal bir insan olarak gördüm. Ama aptal bir insan olmak istemiyordum, iyi ve entelektüel bir insan olmak istiyordum. Hayalimi gerçekleştirmek için doğrularımı sorgulamam gerektiğini fark etmişim ancak bu da benim zararıma olabilirdi. Çünkü yaşantımı temellendirdiğim doğruların yıkılması yaşantımı da yıkabilirdi. Fakat bu riski göze aldım ve kendi doğrularımı sorgulamaya başladım. Tıpkı romanda Aminata’nın büyük filozof Kant’ın sözü “Aklını kullanmaya cesaret göster” ile kendi doğrularını sorgulamaya başlaması gibi. O da biliyordu bununla beraber içinde ve çevresinde bir savaş kopacaktı ancak zihinsel olarak özgür olmadıktan sonra yaşamanın anlamı olmayacağını o da biliyordu. Sorgulamaya başlamıştım artık. Tek tek sorguluyordum her doğrumu. Eğer yanlışsa doğru olanını bulmaya çalışıyordum. Tabii bu süreçte çatışmalar da başlamıştı. Her ne kadar bilge insan olma yolunda emin adımlarla ilerlesem de bu çatışmalar beni yıldırmaya çalışıyordu. O zamana kadar öğrendiğim her doğruyu kendime temel edinmiştim sonuçta fakat şimdi elimde bir balyoz ile bu temellere sertçe vuruyordum. Çürük olan temeller yıkılıyordu ve onların eksikliği iç dünyamı sarsıyordu. Onların yerine yeni temel yapmalıydım ancak bu hızla olabilen bir şey değildi. Sonuçta bir şeyi yapmak uzun ancak yıkmak ise çok kısa sürer. Kendi içimdeki bu çatışmaya göğüs gererken dışımda da bir çatışma içindeydim. Çevremdeki bireyler yaptıklarıma karşı çıkıyorlardı. Bunun sebebi; inandığımız doğrular aynıydı lakin ben o doğrulara başkaldırıyordum ve bu durum onları rahatsız ediyordu. Bunun neticesinde yaşam koşullarım ve psikolojik durumum kötüleşiyordu. Ancak tüm bu olanlara rağmen ayakta durmaya devam ediyor ve bu çatışmanın galibi olacağım inancıyla sürekli moralimi yüksek tutmaya çalışıyordum. Zira kazandıktan sonrasının çok güzel olacağına inanıyordum. Aminata da benim gibiydi. O da içinde olan savaşla beraber dış çevresi ile olan savaşa rağmen dik duruyor ve pes etmiyordu. Bu çetrefilli çatışmalardan sonra ise yeni benliğime ulaşmıştım. İçimdeki çatışmalar bitmiş ve kendime tamamen sorguladığım doğrulardan oluşan temellerle inşa etmiştim. Çevremle olan çatışmam bitmiş ve herkes kabullenmişti beni. Onlara göre her ne kadar uygun olmasam da beni mutlu görmeleri onları da mutlu etmişti. O anda aklıma bunların başladı ilk an gelmişti. O an ne kadar tedirgin ve kötü hissettiğim gelmişti aklıma. Her ne kadar zorluklar çeksem de kendi benliğime ve hayalime sonunda ulaşmıştım. Tıpkı Cristopher Colombus’un hayallerini süsleyen Yeni Dünya’ya ulaşması gibiydi bu. Ya da Aminata’nın sonunda o üstündeki kara örtüyü atıp kendi doğrularına ulaşması gibi. Ne olursa olsun, ister baskı, ister tehdit, hiçbir şeye bağlı kalmayıp hür irademiz ve cesaretimiz ile doğrularımızı bulmalıyız. KAYNAKÇA: Lamia Berrada Berca. Kant ve Kırmızı Elbise.Maya Kitap.2018 Ahmet Varol 21301911 TURK102-7 Ahmet KAYA 2 Aralık 2014 POTANSİYEL BİRADERLER Yıl 1949, George Orwell büyük biraderin insanları izlediğinden bahsediyor. Bundan 65 yıl sonra, şu andan 30 yıl öncesini anlatan bu kitabı telefonumdan okurken telefonun ön kamerasıyla göz göze geliyorum. Büyük birader küçülüp cebimize gireli çok uzun zaman olmadı. Ne tuhaftır ki insanlar kapılarında kuyruk oldukları mağazaları dünyanın en zengin şirketleri haline getirip, binlerce lira verdikleri telefonlardan bu yeni düzeni eleştiren mesajlar yayınlamaktan da geri kalmıyorlar. Bütün bu teknolojik değişimlerin yanında kültürel birtakım değişmelerden de bahsediyor George Orwell. İnsanlığın bugün yaşayadığı hayatın temelleri o günlerde atılmıştı belli ki. Yani gerçekten perşembenin gelişi çarşambadan belli miydi? Bin dokuz yüz seksen dört, bir ütopyadır aslında. Baskıcı bir devlet yönetiminden bahseder. Kitabın Stalin yönetimine bir eleştiri olduğu da söylenir. Hatta sosyalizmi eleştirdiği için yazarın CIA bağlantılı olduğunu söyleyen yazarlar bile çıkmış bazı gazetelerde. Bana kalırsa tam olarak bir sosyalizm eleştirisi değil, yani olsa bile sadece o değil. Yönetime değil insanlara da bir eleştiri olduğu çok açık. İnsanların davranışları yaşadığı olaylara göre nasıl şekil alır, bu da devlet yönetimi kadar önemlidir esasında. İnsanlar haksız bir gücün etkisi kaldıklarında onun tarafına mı geçmeli, yoksa karşı mı koymalıdır? Hangisini yaparsa daha özgür olur? Sadece devlet yönetimi olarak değil, her insan hayatında ufak tefek de olsa ağır da olsa,elbet haksızlığa uğrar. Peki haksızlık yapmaya zorlanan bir insan ne yapmalı? Verilen görevi yerine getirdiğinde mi daha iyi hisseder kendini, yoksa vicdanın sesini dinlediğinde mi? Bununla ilgili yapılmış Milgram adlı ünlü bir deney vardır. Savaş suçlularının “Ben sadece görevimi yerime getirdim” şeklindeki savunmaları üzerine Stanley Milgram adlı psikolog bir deney yapar. Deneyin sonucunda insanların otorite sahibi kurumun veya kişinin isteklerine, kendi vicdani değerlerini yoksayarak itaat etmeye ne denli yatkın olduklarını deneyimlemiştir. Deneyden önce en fazla voltajı kurbana verebilecek kişi sayısı yüzde bir-iki gibi öngörülse de, yüzde altmış beş gibi bir çoğunlukla insanlar fazla tereddüt etmeden işkenceyi uygulamıştı. Buradan nasıl bir sonuç çıkarılabilir? Her insan özünde biraz barbarlık taşır mı? Erk sahibi olmak veya erk sahibinden emir almak insanların vicdanlarını bu kadar alt etmelerine neden olabiliyorsa, insanlık tarihinde güçlünün güçsüzü ezmesinin çokça yaşanmasına şaşırmamak gerek. İnsan fıtratının derinlerinde yatan bu vahşi özellik aslında yıllar boyunca eğitim sistemlerinde de kullanılmış. Küçük yaşta vahşiliği öğrenen bir neslin devamının da kan ve gözyaşıyla geldiğini de görebiliyoruz yakın tarihimize baktığımızda. Günümüzde tartışılan diğer bir konu olan “izlenmek” , özel hayat kavramını yıpratan diğer bir neden. George Orwell’in eserindeki “büyük birader” nasıl ki insanlar arasındaki ilişkilerin yıpratılmasına neden oluyorsa, günümüzde insanların birbirini izlemesi ve izletmesi de sosyal ilişkilerin yapmacıklaşmasına ve yıpranmasına neden oluyor aslında. Tabii ki eserdekinden farklı olarak insanların bunu özgür iradesiyle yapması durumun göze batmasını engelliyor. Her geçen gün insanların özel hayatlarına dair şeyler birbirlerine karşı kullanılıyor, daha da ciddisi gelişen teknoloji ülkelerin birbirlerine karşı daha rahat bir şekilde ajanlık çalışmalarını yürütmelerini, birtakım devlet sırlarını ele geçirmeye kadar bir çok alanda kullanılıyor. Bütün bunlara karşı gelmenin de anlamsızlaştığı bir zamandayız. Getirisi götürüsünden daha fazla olduğundan, birçok işi kolaylaştırıp zaman kazandırdığından geri dönüşü olmayan bir yoldayız bütün insanlık olarak. Umarım “Milgram” yanılmıştır da, bu hayatta vahşileşmeden yaşayabiliriz. Kaynak Orwell, George, 1984. İstanbul: Can Yayınları, 2014. Rüveyda Akdoğan 21602250 DURSUN ZAMAN Tüm insanlar vızır vızır geçiyor etrafımdan bal kovalayan arılar gibi. Kimisi evine yetişmeye çalışıyor kimisi de işine. Küresel ısınma, çevre sorunları, yoksulluk, açlık falan herkesin dertlerinin çok arkalarında kalmış. Son otobüs herkesin en büyük derdi şu anda. Bu ayın borcunu ödemen için de son gün yarın zaten. Faturalar da birikiyor dağ gibi buzdolabı magnetlerinin altında. Sonra o faturaların altında sen de kalıyorsun, nefes alamıyorsun. Bir zamanlar sen ödüyordun o faturaları, artık onlar seni harcıyorlar. Tabii, bırakalım şimdi bunları, o son otobüsü yakalamalı. Sadece bir an durdurmak istiyorum zamanı. Herkes bir anlığına olduğu yerde kalsın, her şey dursun. Herkes bir an nereye gittiğini unutsun, telaşını bir kenara bıraksın. Ayın sonunu hesaplamaktan matematik profesörü olanlar, bir yere gitmek için otobüste, metroda ağaca dönüşen insanlar… Hepsi bir an dursun ve ben bir ayna tutayım onlara. Kendilerine baksınlar uzun uzun, incelesinler benliklerini her bir detayıyla. Sonra çocukluklarına dönsünler. O kadarına da gerek yok, belki de sadece birkaç sene öncesine dönseler kâfidir. O zamanlar geleceğini hayal ederken tek tek her detayını kafasında kurduğu kişi, o karşılarındaki yansımaya benziyor mu ? Hayatın kargaşası belki birkaç kıvrım katmış suratlarına. Biraz da gözlerinin altları çökmüş, topak topak yorgunluğun ağırlığıyla. Peki ne kadar benziyorsun hayal ettiğin insana ? Üzerindeki kıyafet, yetişmeye çalıştığın iş, oturmak için krediler çektiğin ev hangi parçasıydı hayallerinin ? Güneş bir kere daha vuruyor aynalara sonra da insanların yorgun çehrelerine. Düşünüyorum bir kez daha, insan olmak çok zor. Her şeye yetişmeye çalışırken, istediklerimizin ellerimizden kayıp gitmesi katlanılamayacak kadar acı verici. Hayatımız sadece tek gösterimlik bir çekim. Akşama tekrarı gösterilmeyecek bir daha. Ne oluyorsa o an oluyor, kaçırırsan özeti yok bir daha. Haftaya yine yeni bölüm var ama hiç durmak, ara vermek yok. Peki, şimdi bir daha düşünüyorum. İnsan olmayı biz mi çok zorlaştırıyoruz acaba ? Belki de her şey fazlasıyla kolay, her dert minik bir çalım, her acı küçük bir çimdik yanağımıza. Biz niye hayatın her vuruşunda bir beton enkazına dönüşüyoruz adeta ? Bazen tek bir hamlede nakavt oluyoruz, bize doğru bir el uzatıldığını görüyoruz ama kalkmaya mecal yok. Biz mi bu kadar büyütüyoruz hayatı gözlerimizde ? Bu sorunun cevabı iki türlü verilebilir bence. Hayat bazen çok zor bazen de doyulamayacak kadar zevkli. Tek gerçek var ki biz çok yanlış taraftan bakıyoruz ona. Belki de bir büyüteçle bakıyoruz, minicik şeyler dev kadar oluyor bir anda. Her sorunumuzu fil yapıp, fareye çeviriyoruz kendimizi. Bu farelerin de bir şeyleri kontrol altına almasının “Shanghai Rush.” 10 Mart 2011 tarihinde erişildi. www.uglyd.com zamanı gelmedi mi sizce artık ? İsteklerimizi bir kenara bırakmadan hayallerimizin peşinden koşarak insanların dayatmalarından uzaklaşma zamanımız gelmedi mi ? Geldi de çoktan geçiyor bile. Dayatmalardan, kalıplardan uzaklaşmak, zincirlerden kurtulmak lazım artık. Başkalarının üzerimize karaladığı hayatlarda sadece vaktimizi doldurmayı çalışmanın bir sonu olmalı. Hayatta kalmaya çalışmayalım, yaşamayı öğrenelim artık. Kendi dizimizde figüran olmaya bir son verip başrolü alalım başkalarının ellerinden. Şimdi bırakalım bu hayatı, bu dertleri. Unutalım hepsini sadece bir anlığına bile olsa. Dursun zaman, dursun dünya, biz sadece bir soluklanalım, bir çay içelim şuracıkta. KAYNAKÇA “Shanghai Rush on Ugly Duckling Projects.” 16 Aralık 2010 tarihinde erişildi. www.uglyd.com CANETTİ, Elias. İnsanın Taşrası. İstanbul: Sel Yayıncılık, 2015. Zeynepnur Tarlak EN GÜÇLÜ GÜCE MERHABA Etrafınızdaki insanların kaçı gerçek? Kaçı gerçekten esprilerinizi komik bulup size gülüyor ya da kaçı siz kötü bir durumdayken yanınızda size destek oluyor? Öyle bir dünyada yaşıyoruz ki bu tarz insanları bulmak oldukça zor. Öyle bir dünyada yaşıyoruz ki bu tarz insanların ve onlarla yaşayabileceğiniz gerçek mi gerçek, sıcak mı sıcak, içten mi içten ilişkilerin yerini samimiyetsiz, çıkarlara dayalı ilişkiler aldı. Bunu yapanlar kimler derseniz, güç, para, şan-şöhret aşıkları; sevgi yoksunları. Sadece bir kere etrafınıza bakın ama iyi inceleyin gördüklerinizi. Göreceksiniz ki insanlar birbirlerini seviyor, insanlar birbirlerinin yüzüne gülüyor hatta ve hatta insanlar birbirlerine iltifat ediyor. Bu pek de az önce bahsettiğim dünyaya uymuyor sanki. Peki ama yüzeysel mi baktınız insanların suratlarına yoksa bütün alın çizgilerine, gülünce çıkan gamzelerine kadar incelediniz mi onları? Eğer detaycı biriyseniz zaten fark etmişsinizdir ama biraz dikkatsiz biriyseniz ben size yardımcı olayım. Neden mi yapıyorlar bunları; çünkü ders notlarına ihtiyaçları var, çünkü iyi bir imaj yaratmak istiyorlar, çünkü daha iyi maaş istiyorlar. Sanırım şimdi aynı dilden konuşmaya başlamışızdır. O halde bir sorum daha olacak. Bunların hepsini samimi olarak da elde edemezler miydi? Dünyayı böyle sahte bir yer haline getirmeden, bir oyun sahnesine dönüştürmeden? Tabii ki elde edebilirlerdi, neden olmasın. Hani bir söz vardır “Hiçbir şey imkansız değildir.” diye, ne de güzel söz. Ne de doğru ve yerinde. Bu sebeple gönülden inanıyorum ki bu insanlar gücün değil de sevginin aşığı olsalardı dünya böyle bir yer olmazdı ve istediklerini elde etmek için kendilerini inanmadıkları şeylere inandırmaları ya da gülmedikleri şeylere güldürmeleri gerekmezdi. Hem bu onlar için de daha iyi. Gerçek hissetmek. Sevmek sevilmek, ta kalplerinin en derinliklerinden… Aklıma bu konunun düşmesinin sebebi izlediğim bir dizideki Lacie karakteri ve onun böyle bir dünyadaki serüveni oldu. Oradaki dünya buradan bile beterdi. Meğerse insanlar ne kadar da sahtekar, ikiyüzlü olabilme kapasitesine sahiplermiş. Oradaki dünya nasıldı diyecek olursanız, yapmacıklığın doruklara kadar ulaştığı, insanların birbirlerini puanlarla değerlendirdikleri, gerçekleri söylemekten kaçtıkları bir dünya düşünün. İşte tam olarak böyleydi. Sadece yapmacıklığı yüzünden en yüksek puanı almış biri ve onun itibarına, fırsatlarına sahip olmak istedikleri için bütün inandıklarından, gerçekliklerinden vazgeçip, başkalarından yalakalıklarla, sahte kahkahalarla puan toplamaya çalışan milyonlarca insan. Ne kadar da itici geliyor kulağa değil mi? Başrolümüz Lacie de bu milyonların içinde biriydi. Aynada gülme alıştırmaları yapıp, insanlardan yüksek puan almak için onlara yüksek puanlar veren biri. Bunların yanlış olduğunu serüveninde keşfetti, biraz uzun zaman aldı ama zaman her şeyin ilacı değil midir ki. Tabii ki bazı insanların yardımı oldu yanlışlarını anlamasında ama en büyük etken kendisiydi. Çünkü yapmacık insanların genel özelliği her ne kadar asıl amaçları çevreyi kandırmak olsa da kendilerini kandırmalarıdır. Bu sebeple ancak kendi kendilerine acı çektirmeyi bırakıp gerçek olmaya başladıkları zaman açılır gözleri. Hissettiklerini yaşamanın, sevmenin sevilmenin, bazen de kızmanın aslında ne kadar doğal ne kadar da güzel ve olağan bir şey olduğunu o zaman anlarlar. Lacie de serüveninde yoluna çıkan bazı ufak kuşların sayesinde uçmayı, kanatlanmayı öğrendi ve gökyüzündeki samimi, sıcak yuvalara uçtu. Küçükken sanırdım ki insanlar sadece üç kategoriye ayrılır: iyi, kötü ve her ikisi. Şimdi ise Lucie sayesinde anlıyorum ki aslında daha çok kategori var, insanlar çeşit çeşit: çok yüzlü, yapmacık, yalancı, samimiyetsiz… Düşünüyorum da, peki neden? Güç, hırs, şan şöhret… Bunların hepsi sımsıkı bir sarılmadan, sıcak bir gülüşten, koşulsuz sevgiden neden daha önemli? Neden bir harmoni içinde yaşayabilecekken, en güçlüsü olup diğerlerinin ona itaat etmesini istiyor insanlar? Neden bu yaşam yapay bile olsa gücü seçiyorlar? Oysaki ne kadar güzel olurdu herkesin gerçek olduğu, sevgiyi her şeyin önüne koyup sevemediklerinden de uzak kaldıkları kendilerini kandırmadıkları bir dünya. Düşünüyorum, inanıyorum ve biliyorum ki böyle bir dünya var aslında. İçimizdeki gerçek kişilikler için. Gülüşünü kalbinden sunanlar için. Peki nerede mi? Tam olarak içimizde, kalbimizde. Kalbinize çıkarın değil de sevginin anahtarıyla girmesine izin verdiğiniz insanlarla olduğunuz bir yerde. Bu belki eviniz belki arada bir bu kişilerle buluştuğunuz çaylarınızı zevkle yudumladığınız kafeniz ama diyorsanız ki ben tamamıyla gerçek olmak istiyorum. Evimin önündeki sokakta da, işyerimde de, okulumda da…O zaman yapmanız gereken en önemli ve hatta tek şey hayatınızdan yapmacık insanları çıkarmak olacaktır. İşte o zaman Lacie gibi kanatlanıp gökyüzüne uçabilirsiniz. Orada her yuva sizin de yuvanız, her yağmur damlası sizin de gözyaşınız, her sabah sizin de doğuşunuzdur. Çünkü gerçekten sevdikleriniz, sizi gerçekten sevenlerdir ve sevgidir en güçlü güç, tabii gözlerini açıp kafasını yukarı kaldırabilenlere… KAYNAKÇA: Brooker Charlie, Joe Wright, Rashida Jones, Mike Schur. Black Mirror/Nosedive. 2016. Zeppotron, Endemol, Netflix Berat Dursun GÜNDEM: KORKU Her insanın ne kadar uğraşırsa uğraşsın bir türlü üstesinden gelemediği bir korku vardır elbet. Peki, bu korkumuz kapımıza dayandığında ne yapabiliriz, işte asıl, bir insanın kendi korkusunu dehşet boyutuna getirdiği an budur bence. Orasından burasından teğet geçmeye çalışıyoruz öncelikle. Bu seferlik atlatırsak bir daha kapımızı çalmaz diyoruz her seferinde. Ya kapımızı çalmıyorsa. Ya biz fark etmeden çoktan eşiği geçip içimize işlemeye başlamışsa... Josh Malerman’ın Kafes adlı kitabında beni en çok düşündüren mesele bu oldu, kitabı okuduğum süre boyunca. Sürekli olarak nedenini anlayamadığım korkularımın üzerine pek bir düşündüm, yazar sağ olsun. Kitabın kurgusallığı tabii ki su götürmez bir gerçek, hepimiz kabulleniyoruz bu gerçeği. Yine de aniden delirip kendini öldürmeye başlayan insanları düşünürsek, ben bu durumun, o insanların gözlerini açtıklarında kendi korkularının dehşet boyutuna geçtiğini farz ettiklerinden ve bu farz etmenin kendi beyinlerinde bir gerçeklik boyutuna geçtiğinden dolayı olduğundan şüpheleniyorum ciddi bir şekilde. Ee, her şey kendi kafalarının içinde olup bittiği için de kaçabilecekleri, sığınabilecekleri hiçbir yer yok aynı zamanda. Hâliyle, kurtulmanın tek yolunun kendilerinden kurtulmak olduğunu düşünmeleri de normal. Biz, insanlar için neden bu kadar kolay acaba delirmek diye düşündüm bir yandan da. Cevabın basit olması ise beni daha da bir kederlendirdi ama yine de görev icabı sizlere düşüncelerimi birazcık açayım. İnanıyorum ki, aranızda benim gibi düşünenler elbette vardır. Gel gelelim basit gözüken, aslında basit de olan ama bir yandan da asıl karmaşayı yaratan olguya. Ya da duyguya demem daha doğru olur: Korku. Bir insanın hayatına doğduğu andan itibaren korku dâhil olmuştur. Daha doğduğumuz anda bile yeni bir dünyaya, kendisine yabancı olduğumuz dünyaya geldiğimiz için korkar, ağlarız. Ardından hayatımız boyunca neye sahip olmuşsak, sahip olmamız ile birlikte gelen o şeyi kaybetme korkusu da mevcuttur hepimizde. Veyahut hayatımızın ilerleyen safhalarında, bilincimiz biraz daha oturduğu zamanlardan bahsediyorum, hayatımızı öyle ya da böyle kaybetmekten korkarız. Yani sürekli bir şeylerden korkuyoruz. Ne olduğu gerek önemli olsun gerek olmasın, korkuyoruz işte. İçimizdeki endişeler önce korkuya dönüşüyor, sonrasında bu korkuları sanki kendi çocuğumuzu büyütür gibi ince ince büyütüyoruz. Ne de büyük marifet yapıyoruz, değil mi? Hayır, ne gereği vardı şimdi bunu yapmanın, inanın bilmiyorum ama yapıyoruz işte. İnsan doğası gereği, istemeden de olsa sahip olduğumuz her duygu beraberinde korkuyu da getiriyor bilincimize. Hiçbir şekilde kaçamadığımız bir korku, insanı içten içe kemirir derler. Herhâlde yazarımız da böyle düşünmüş olacak ki, kitabını bu düşünceyi belirtecek şekilde yazmayı ihmal etmemiş pek. Kaçmak yok, saklanmak yok. Kendi kafesimizin içinde, ne bir anahtar bulabiliyoruz ne de o anahtarı sokup açabileceğimiz bir anahtar deliği olan kapı. Kapana kısılmış halde geçip gitmesini bekliyoruz bir yerde ama olmuyor. İşte bu korkunun hiçbir zaman gitmeyeceğini fark ettiği anda bir insan, işte o zaman işler sarpa sarıyor, içinden çıkılmaz bir hal alıyor durum. Ne yapmalıyım, nasıl kurtulabilirim, beni buradan kurtarabilecek biri var mı soruları arasında çaresizliğe düşüyor, yavaşça deliliğin, o tuttuğunu koparan pençelerinin arasına sıkışıveriyoruz bir anda. Nihai son ise, kapımızı tıklatmayı geçip doğrudan parçalarcasına giriyor ve kendi içine davet ediyor bizi usulca, nazik bir şekilde. O kadar sıcak geliyor ki tutumu, koşarcasına gidiyoruz peşinden, ardımızda bıraktıklarımızı hiç umursamadan. KAYNAKÇA Malerman, Josh. Kafes. İthaki Yayınları: İstanbul. 2015. KALIPLARI YIKMAK Bazı görüşler toplumda o kadar yaygın bir hâlde ki tartışmaya açık bir sürü konuyu sorgulamadan ve genel geçer bilgilermişçesine kabul ediyoruz. Bu görüşlerden sadece bir tanesi zenginlerin hissizleştiği, hayattaki hiçbir şeyden keyif alamadıkları ve herkesten yalnız oldukları görüşü. Bu görüşün Olağanüstü Bir Gece yapıtında da dolaylı yoldan aktarılması sonucu yıllar boyunca bu durumu bir gerçeklik olarak kabul ettiğimi ve ne kadar yanıldığımı fark ettim. Ben de dâhil olmak üzere bir sürü insan büyük bir zenginliği tatmamış iken nasıl oluyor da bu konu hakkında bu kadar emin olabiliyoruz? Sorgulamıyoruz çünkü hazırı seviyoruz her yerde bize beslenen kısa ve akılda kalan anlamsız sloganları seviyoruz. Sorgulasak bile yüzeysel bir şekilde “zengin olunca istediğini elde edersin, istediğini elde edince heyecanlanamazsın, sonuçta duyarsızlaşırsın” iç çözümlemesiyle bir dakikadan kısa bir sürede sonuca varıyoruz. Sorgulamamak insanların hem kolayına gidiyor hem de kendilerine gerçeklikten bağımsız bir şekilde teselli etmelerini sağlıyor, aktörlere ve futbolculara bakıp sahip olduklarına imrenenler onlar aslında mutlu değil diyerek kendilerini teselli ediyorlar. Teyzemin bile magazin izlerken “ünlülerin hayattı aslında çok sıkıcı” demesi sonucu anladım ki insanlar bilinçsizce kendilerini ve birbirlerini kandırarak, yıllardır süregelmiş bağnaz düşünceleri yayarak bilinçsizliği her geçen gün besliyor ve yıkması zor bir hâle getiriyorlar. Toplumdaki bilinçsizlik beraberinde 2 büyük ve yüzlerce küçük sorun getiriyor. Bu büyük sorunlardan bir tanesi bu bilinçsizliğin aynı anda sömürülüp pekiştiriliyor olması. Firmalar reklamlarında ürünlerini değil adeta mutluluğu pazarlıyorlar, meşrubat firmalarının içecekleriyle alakası olmayan “hayat paylaştıkça güzel” gibi alakasız cümlelerle beyinleri ele geçirmesi, yaşlı insanlar ve küçük çocukları kullanarak aile duygusunu sömürmeleri, toplumdaki bilinçsizlikten beslenen kapitalizmin küçük boyutlu bir örneği. Kapitalizm düşünceleri ve fikirleri orijinallikten uzak reklamlar ve sakız falından çıkmış cümlelerle tekdüzeleştirirken de farklı fikirlerin oluşması çok zor bir hâle geliyor. Bu fikirler oluşsa bile bireyler toplumdan dışlanma korkusu ile bu fikirleri paylaşamıyor ve herkes gibi farksızlaşmak, dayatılan saçmalıkların bir parçası olmak zorunda kalıyor. Bunun sonucunda toplumun tekdüzeleştirilmesi orijinalliği ortadan kaldırdığıyla kalmıyor ve farklılığı aşağılar bir hâl alıyor maalesef. İnsanların kişilikleri dışındaki değerler üzerine değerlendirildiği ve sınıflandırıldığı bir toplum ortaya çıkıyor. O zengin, o mutlu değil, bilgisayar mühendisinin yaptığını elektrik elektronik mühendisi de yapıyor gibi anlamsız ağızlara sakız olmuş bir sürü cümle bu tekdüzelikten doğuyor. Bu cümlelerle yapılan muhabbetlerin hepsi önceden binlerce kez yapılmış, insanlar sıradanlaştırılmış ve kategorilere ayrılmış… Bu sisteme karşı çıkmak da bir güvercinle satranç oynamaktan farksız olacaktır, hiçbir şey anlamayan güvercin-sistemin yıkadığı beyin-satranç tahtasına pisleyip şahınızı devirip kazandım diyecektir. Böyle bir ortamda ne yeni bir şey doğabilir ne de insanlar mutlu olabilir. Bu ortamda ancak son tüketim tarihleri gelene kadar ürünü oldukları sistemin raflarında yer kaplayan ürünlerin meydana getirdiği bir market elde edilebilir. Gözlemlerim sonucu anladım ki ulaşılması imkânsız standartların dayatılması, insanların günlük hayatlarında dahi eksik ve yetersiz hissetmelerine neden olup hedeflerini değiştirmekte; yerleşmiş sistem her bireyi aynı şahıs olmaya iterek toplumda çeşitliliği azaltmakta. Reklamlarda yaratılan standartlar da bu sistemi besleyerek kısır bir döngü haline getirmekte ve yaratıcı düşünceyi yok etmektedir.Böylelikle doğru kabul edilen yanlışlar etrafımızı sarıyor ve farkında olmadan en akıllı kişi bile bu yanlışları sorgulamadan doğru sanabiliyor. Bu da değerli hayatların ve kıymetli fikirlerin harcanmak suretiyle önüne geçilmesi anlamına geliyor ve sistemi yönetenlerden başka hiç kimseye bir fayda sağlamıyor. Kimseye bir faydası olmayan bu saçmalığın, sorgulamaktan mağdur kimselerin farkına varamadığı çok basit bir çözümü var: Aklınızı kullanmak. Ege Özcan ADIM ADIM BAŞARI Acılar insanı gerçekten güçlendirir mi? Her gözyaşından sonra bizi bekleyen bir gökkuşağı var mıdır? Bu sorular başta çok anlamsız gelsede aslında hayatımızla bağdaştırdığımızde ne kadar doğru olduğunu fark ediyoruz. İnsanın hayatında hep olumlu , mutluluk verici olayların insanları cesaretlendirdiğini, kendine güven verdiğini ve daha da hırslandırdığını düşünürdüm ta ki Antoine Fuqua'nın yönettiği 'Southpaw' filmini izleyene kadar. Bu filmi izlemek bana acıların insanı gerçekten güçlendirmesi gerçeğiyle ilgili çok şey kattı. Her insanın bazı şeyleri fark etmesi zaman alır , benimki de gecenin bir yarısı arkadaşlarım tarafından zorla götürüldüğüm bu film sayesinde oldu. Bana başarıya ulaşmanın kesin yolunun hırs ve sabır olduğunu gösteren kişi filmin ana karakteri Billy Hope'tu. Siz hiç her şeye rağmen tekrar ayağa kalkıp kaybettiklerinizi geri kazanmayı başardınız mı? Başarıyı görene kadar kendinizi dayanabileceğiniz son raddeye kadar zorladınız mı? Bu film bir ağır siklet boks şampiyonunun yıkılışından sonra tekrar ayağa kalkışını anlatmaktadır. Bu filmdeki gözyaşları şampiyon boksör Billy Hope'u, kendisine rakip gören bir başka boksörün meydan okumasını kabul etmemesi üzerine çıkan kavgada kaza kurşunuyla karısını kaybetmesiyle başlar. Daha sonra kariyerini ve bütün (sözde) dostlarını kaybeder. Ee ne demişler gerçek dost kötü günde belli olurmuş. Bu film bana ailen dışında kimsenin yaptığın tüm hatalara ve yaşadığın tüm olumsuzluklara rağmen yanında olmayacağını göstermesinin yanında, beni en çok etkileyen kısmı hiçbir zorluğun bir insanı yıldıracak güçlükte olmamasını göstermesiydi. Hırs, istek ve cesaret olduğu sürece başaramayacağımız hiçbir şey yok. Bu film beni o kadar çok etkiledi ki hayatımı tekrar gözden geçirmemi sağladı. Başarı ve mutluluğa asla çiçekli yollardan değil, aksine dikenli yollardan gidildiği ve bu yolda yapamayacağımızı düşünüp pes edip geri dönmemek yerine dikenlerin açtığı yaralara katlanmak gerektiğini fark ettim. Çünkü yolun sonunda bu yaraların hepsi iyileşiyor emin olun. Elde ettiğin sonucun yanında bu yolda seninle birlikte kimlerin seni yalnız bırakmayacağını öğreniyorsun. Gözyaşında yanında olmayan insanı gökkuşağında da yanımıza almamamız gerekiyor. Başarıda en önemli etken öncelikle sabırdır. Daha sonra ise hırs çünkü insan ihtiyacı olduğu gücü hırsı sayesinde bulur. İsteklerimizi hayal etmek, yapamayacağımızı düşünüp hiç başlamadan pes etmek yerine deneyerek, gerektiğinde düşüp yılmadan tekrar ayağa kalkarak hayata geçirmeliyiz. Bir kişi başaramayacağına inanıyorsa zaten en baştan kaybetmiştir. Hırsı olmadığını düşünen insanlar aslında yanılıyor. Bu yanılgıyı yaşayan her kişinin öncelikle bilmesi gereken tek bir şey vardır, o da her insanın içinde hırsın var olduğu ve sadece onların bunu hayata geçirmesi gerektiğidir .Kendine güven, sabır ve hırs... Başarının temel ögeleri bu üçünden ibarettir. Buna verebileceğimiz birçok örnek var ama ben sadece bir tanesinden bahsetmek istiyorum, herkesin hiç şüphesiz bilip tanıdığı Albert Einstein çok zor bir çocukluk geçirmiştir. Çevresindeki herkes ona 'deli' unvanı takmış ve onunla başa çıkılması güç bir şekilde alay etmişlerdir. Einstein'ın bu zor koşullarda nasıl tüm insanlığı etkileyecek ve büyük bir şekilde değiştirecek olan ampulu nasıl icat ettiğini merak ediyor musunuz? Cevabı hiç zor değil. Evet, o 'dahi' olarak tanımlanmıştır ve gerçekten hayran