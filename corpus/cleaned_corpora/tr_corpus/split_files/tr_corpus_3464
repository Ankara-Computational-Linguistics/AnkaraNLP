soğuk kalacak şekilde yapılır o bölgede. Kocaman yere küçücük hayvaları sığdırabilirler fakat tercih etmiyorlar. Bu yüzden, köyümüze gidince özellikle onlara olan yaklaşımı gözlemlemeye çalışıyorum. Bir örnek vermem gerekirse Gümüş ile tanışmam ve onun birkaç gün tanık olduğum yaşamı bu konuya çok uygun olur. Gümüş bahsettiğim sıcaklıkta Urfa'da doğup büyümüş, dünyaya ne yazık ki eşek olarak gelmiş güzeller güzeli bir kız. Onu çıkardığı ses sebebiyle fark ettim. Sürekli bağırıyordu. Normal bulunan bu ses bana öyle gelmemişti. Yanına gittiğimde ise önce benden korktu ve tekme atmaya hazırlandı fakat ben yaklaştıkça ve gülümseyip ardından ona güzel sözler söyleyince yumuşadı ve ona ellememe izin verdi. Halatlar ile bir ağaca bağlanmış üstü başı yara bere içinde bir kızdı. Ona karşı hissettiğim acıyı ve sevgiyi içeren duygularımı hissetmiş olacak ki başını eğip bana yaklaştı ve ona sarılmama izin verdi. Birkaç saat onunla vakit geçirdim. Sevgiyi ilk kez tadıyordu sanırım çünkü gözleri öncesinde o kadar parlak değildi. Fotoğraftaki eşekler kadar mutlu ve bakımlı da değildi, aksine ölümü bekler gibi bir hali vardı. Onları görünce aklıma geldi Gümüş. Sağdaki eşek gibi gri bir kız. Fakat o kadar yorgun bir bedeni var ki bu fotoğraftaki güzelliklerin yanında nasıl durur hayal bile edemiyorum. İşte onları "mal" olarak değil "can" olarak gördüğümüzde böyle bir fotoğrafla karşılaşabiliriz. Hayvanlar sevgimize karşılık verebilirler. Onların sevgisi ise o kadar saftır ki eminim verdiği huzuru ve mutluluğu birçok şeye değişemeyiz. En azından benim için bu böyle. Gümüş’ün bana güvenmesi ve sevgisini paylaşması hala başıma gelen en güzel olaylardan biri. Sevgi verdikten sonra her hayvan güzel, her olay harika değil midir zaten? Hatice Yaren Erkan Kaynak: Guttenfelder, David. 2019. National Geographic Resmi Instagram Hesabı. Mehmet Gökhan Şimşek TURK101-54 21401407 KLONLAMA VE ETİK “Ah keşke bir tane daha benden olsa da işlerimi benim yerime yapsa!”. Hemen hemen herkesin dile getirdiği bir yakarış. Teknolojinin ilerlemesiyle belki de klonlar bu hayali gerçekleştirmek için yaratılacak. Dolly ile birlikte ilgileri üstüne toplamaya başlayan klonlama konusu, her yıl daha da geliştiriliyor ve ilgi arttıkça konu üstüne yapılan tartışmalar da artıyor. Klonlamayı hastalıklara çözüm, daha fazla verim gibi yönlerden dolayı destekleyenler bir yanda, klonlamanın etik olmadığı üzerine tartışanlar bir yanda. Kevin Guilfoile’in usta eseri Klon’da, gelecekteki klonlamanın yaygınlaşmaya başladığı dünyada bu teknolojiye karşı çıkan bir adamın bir hareketi, olaylar silsilesini beraberinde getiriyor. Yakın gelecekte olabilecek olayların bir habercisi olan kitap, hem kurgusu ve anlatışıyla hem de henüz insanların çok alışık olmadığı bir konudan dolayı çektiği ilgiyle yükseldi. Bu yazımda ben de klonlamanın etik yönü üzerinde durmak istiyorum. Öncelikle, daha yeni gelişen bir alan olduğu için, toplumda klonlama hakkında bir önyargı var. Bu önyargının da asıl kaynağı bilinçsizlik. Sadece izlenilen bilim kurgu filmlerinden yola çıkarak klon tanımı yaratmak ve bu tanıma göre bir pozisyon almak tabii ki de yanlış. Günümüzde klonlamanın her ne kadar bir organizma çapında yürütülme çabası olsa ve toplum tarafından bu yönü daha çok göz önüne alınsa da güdülen diğer bir amaç hastalıklara karşı kök hücre ve genetiksel olarak sağlıklı hücrelerle genetik bozukluklara çare bulmaya çalışmak. Klon’da bir genetik doğum kliniğinde çalışan Doktor Davis Moore’a ve ailesine düzenlenen saldırı, klonlamaya karşı görülen tepkiye verilebilecek bir örnek. Kitapta da görüldüğü üzere, bu uygulamaya karşı çıkanların öne sürdüğü birkaç tez var. En büyük iki tez ise dine aykırılık ve çekirdeği değiştirilmiş yumurtadan elde edilecek hücrenin aslında bir insan hayatı olduğu tezi. Bu iki fikir aslında birbiriyle bağlantılı ve birbirini destekleyen tezler. Problem şurada ki bilimi dinle çürütmeye çalışmak veya buna paralel olarak ahlaksızlıkla çürütmeye çalışmak bilimsel tartışmaya temelinden aykırı. Yine de, öne sürülen bu fikirlerle ilgili birkaç noktaya değinmek istiyorum. Bir embriyonun insan sayılması için gereken süre ne kadar? Bu tartışma senelerdir bilim dünyasında dönmekte. Birçok araştırmacıya göre yapay döllenme ve embriyonik dönemde oluşan kök hücreyi kullanarak doku veya gerekli parça elde etmek haklı bir uğraş. Bilimsel açıdan bakılacak olursa bir embriyonun acıma hissini duymaya başlaması bile yirmi dördüncü haftaya yakın zamanlarda gerçekleşiyor. Kendi bilincini kazanması ise çok daha sonra gerçekleşiyor [1]. Bu zaman zarfından önce embriyo henüz tam bir insan statüsüne ulaşamıyor. Yapay yönden kök hücre karşılamak için çekirdek aktarılan yumurtaların insan statüsüne ulaşmadan alınması bu bilgiden dolayı bana göre etik yönden pek bir karşıtlık çıkarmıyor. Doğal yönden bir spermle döllenmediğinden dolayı bu embriyonun ne kadar insan olduğu hakkında tartışanlar da var. Karşı çıkan insanlar ise Tanrı tarafından embriyoya bir bilinç verildiğini ve artık onun bir insan statüsüne kavuşması gerektiğini savunuyorlar [2]. Dini açıdan görülen bu yaklaşım, bir hücrenin insan olduğunu savunurken birçok başka noktayı da göz ardı ediyor. İnsan sağlığı için somatik hücrelerle (vücut hücreleri) yapılan klonlama sonucunda oluşan hücre, yapay biçimde çekirdeği değiştirilmiş bir yumurta olduğu ve bundan dolayı eğer gelişirse sağlıklı bir insan olabileceği için bu tekniği bir cinayet olarak nitelendiriyorlar. Bu bakış açısından bakılacak olursa her ay menstrual döngü yaşanırken atılan yumurtalar da eğer döllenirse bir insan olma özelliğine sahip. Belirli bakış açıları, olaya dogmatik ve tek bir pencere içinden yaklaşıyor. Dini gerekçeler etik tartışmaların bir parçasıdır ama bilimsel düşünceyi çürütmek için kullanılamaz. Kitapta da görülebileceği üzere, Klon’da karşı olan grubun da yaptıklarına gösterdikleri gerekçe dinsel bilgiler ve kendilerine Tanrı tarafından bir görev verildiği düşüncesiydi. En sonunda her şey insanların seçimine dayanıyor. Kürtaj probleminde olduğu veya olması gerektiği gibi yapay gelişim için yumurta bağışlayacak insanın kararına göre yapılmalı. Ondan öte, sözde hayatlarını kaybeden veya acı çeken embriyonik hücrelerin durumundan çok, hasta ve çektikleri acıyı hissedebilen insanlara çözüm getirememe durumunu da göz önünde bulundurmalıyız. Organizma çapında yapılmaya çalışılan klonlamada ise birçok bozukluk görülebilmekte. Biraz acımasızca görünebilir ancak başarısızlık olmadan başarıya ulaşılamayacağı için bu çalışmaların da devam ettirilmesi gerekmekte. Başarısızlık oranı düşüp başarı oranının yükselmesi ancak bu sayede olur. Sonuç olarak, insanların klonlama hakkında bilinçlendirilmesi ve durumun sadece bir yönden değil, birçok yönden değerlendirilmesi gerektiği kanısındayım. Etik; kesin bir görüş içermeyen, bütün görüşlerin tartışıldığı bir alan olduğu için kesin bir sonuca ulaşmak zor. Ama klonlama, tüm tepkilere karşı devam ediyor. İleride umuyorum ki, Klon’da olduğu gibi şiddet düzeyine ulaşacak tepkiler gösterilmez ve tıbbi düzeyde klonlama birçok insan için umut kaynağı olur. KAYNAKÇA [1]. Papanikitas, A. (2014). Crash Course Medical Ethics and Sociology. 1st ed. [ebook] Elsevier Health Sciences. Alındığı yer: http://books.google.com.tr/books?id=LSs-FNGOq3AC&pg=PT35&lpg=PT35&dq=embryo+self+conscious&source=bl&ots=5mUK0fmccu&sig=h-irS2VWH30cp6XwD35lmIWNWKs&hl=en&sa=X&ei=RURwVNHUDMH5aqy_gZgN&ved=0CEYQ6AEwCQ#v=twopage&q&f=false [22 Kasım 2014’te erişildi]. [2]. Cbhd.org, (2014). An Overview of Stem Cell Research. [online] Alındığı yer: https://cbhd.org/stem-cell-research/overview [22 Kasım 2014’te erişildi]. Ahmet Akif Uğurtan Gerçek ya da Yalan: Korktuklarımız Korku, insanları bir eylemi gerçekleştirmeye zorlayan veya eylemi gerçekleştirmekten alıkoyan, bireyleri yönetmek, yönlendirmek için kullanılabilen insanın doğasındaki en temel duygulardan biridir. Bebek, çocuk, genç, yaşlı her yaşta insan korkulara sahiptir ve zaman içinde korkularını yenseler de yerine hep yenileri doğar. Gelecek endişesinden, ölümden, bilinmeyenden, karanlıktan, zarar görmekten, acı çekmekten korkar insan. Mutlu ve huzurlu bir yaşam sürmek ister ama Breaking Bad isimli yabancı dizide de gördüğümüz gibi öleceğini öğrenip, artık korkmasının bir anlam ifade etmediğini anladığında sınırlarını aşar. Yine de insanın korkması gerektiği, onlara karşı önlem alması gerektiği şeyler vardır ama çoğu korkumuz gereksizdir. Ebeveynler, çocukların kurallara uymasını sağlamak için çocukları korkutacak masallar ve hikayeler anlatırlar. The Sandman adlı masalda eğer çocuklar gece yataklarına erken vakitte gidip uyumazlarsa, Ay'da yaşayan Sandman'in gelip onların gözlerini yerlerinden çıkarıp kendi çocuklarına yedireceği anlatılır. Bu hikaye Türk kültüründen olmasa da bizde de yemeğimizi yemediğimiz zaman arkamızdan ağlaması, polis amcaların gelip bizi hapse atması gibi çocuk zihninde korkutucu ama büyüdüğünde aslında ne kadar saçma olduğunun farkına vardığı hikayeler vardır. Bu hikayelerin ortak noktası çocuğun acı çekmesi ve bu yüzden kurallara uymasıdır. Özellikle bir insanın gözlerinin yerinden oyulması aşırı derecede rahatsız edicidir. Çocuk acı çekmekten korkar ve kurallara uymaya çalışır. Korkuyla yönetim sadece aile içi meselelerde veya çocuklar için geçerli değildir. Yöneticiler tarih boyunca korkuyu insanlar üzerinde egemenlik kurmak için kullanmışlardır. Onların doğrularına, gelenek ve göreneklere, töreye uymayan toplumdan dışlanır, cezalandırılır. Yöneticiler bulabildikleri tüm kötü sıfatları kurallara uymayan insanlara takarlar ki herkes onların düştüğü duruma düşmekten korksun ve itaat etsin. Orta Çağ'da kilisenin otoritesine karşı çıkanları cadı olarak tasvir etmesi veya idam etmesi örnek olabilir ama paragraf başında yazdığım gibi her toplumda, dinde yönetim korkuyu kullanmıştır. Dini kurallara uyarken bile insan doğrunun bu olduğuna inansa da Tanrı sevgisinden değil de daha çok Tanrı korkusundan dolayı kurallara uyar. Cezalandırılıp cehenneme gitmekten korkar ve cennet gibi huzurlu bir yeri arzular. İnsanın korkmasına sebep olan şeylerden biri de bilinmeyendir. Karanlıktan korkar insan. Aslında karanlıktan değil de onun bilinmezliğinden korkar. Ortaya ne çıkacağını bilemez. Belki bir uçak, belki bir kuş, hayır Superman... Hayal gücünün de etkisiyle orada bir şeyler var olduğunu, gördüğünü zanneder. Kitapta da Zeliha'nın kasabada gördükleri veya gördüğünü sandıkları karanlıktan kaynaklanıyordu ya da gerçektiler ama karanlığın bilinmezliği ve Zeliha'nın tavırları yüzünden hayal gördüğünü söylediler. Ayrıca Remzi Bey'in korkuları da bilinmezlikten kaynaklanıyordu. Her yeni bir bölgeye tayin olduğunda gittiği yerin insanlarının huylarının nasıl olacağı, oraya alışıp alışamayacağının korkusunu yaşar. Bu garip kasabaya tayin edildiğinde ise görevini yerine getirmemiş olma korkusundan ne Ankara'ya dönebilir ne de kasaba söylentilerinden dolayı kasabaya girebilir, çınar ağacı altında bir ay beklemeyi tercih eder. Kitabı okurken ne olacak diye bir merak ve korkuyla okuruz. Bu esrarengiz olay belki sadece bir söylentiden ibarettir. Bir deli kuyuya taş atmış kırk akıllı çıkaramamış diye boşuna dememişler. Belki de yakın bölgede yaşayan güçlü bir ağanın o kasabayı ele geçirmek için dağdan birkaç taş yuvarlatıp, belki daha da ileri derecede birkaç evin yıkılmasına sebep olup birkaç yaygaracıyla "Dağ kasabanın başına yıkılıyor!" diye söylenti çıkartmasıdır tüm yaşananlara sebep. Yazar da bunu açıklamayarak bizi bilinmezliğin içinde bırakıyor. Verdiğim örneklerden tüm korkuların gereksiz olduğu, yönetim kurallarının sadece bizi kullanmak için olduğu anlaşılabilir. Toplumda düzen olması için kurallara ihtiyaç duyulur. Elbette bu kuralların doğruluğu tartışılmış olmalıdır ve zaman zaman tekrar tartışılabilmelidir. Korkulara yenik düşüp kuralları bağnazca kabul etmek yerine aynı büyüdüğümüzde o korku hikayelerinin ne kadar saçma olduğunu anlamamız gibi kuralların mantığını sorgulamamız, elekten geçirmemiz gerek. Kaynakça Yaşar, Kemal. Tek Kanatlı Bir Kuş. İstanbul: Yapı Kredi Yayınları, Ekim 2013. 3.Baskı. Gilligan, Vince. Breaking Bad. 20 Ocak 2008. Adams, Lee. It's a Bird...It's a Plane...It's Superman. 1 Şubat 1975. Cesaretimiz Var Mı Kaçmaya? Bazen, hatta sık sık hayatımdaki bütün sorunları göz ardı edip bir kenara bırakıp kaçmayı düşünüyorum. Çoğu insan düşünür aslında her şeyi arkada bırakıp bir yerlere gitmeyi. Peki, o kadar insan düşündüğü halde neden pek çoğu buna cesaret edemez? Kendi adıma cevaplamam gerekirse, arkamda bırakacağım insanları düşünürüm hep. Ardımda kalacak insanların, yokluğumda ne durumda olacağını düşünmek, gözümü korkutur her seferinde. Bu yüzden vazgeçerim kaçıp gitmekten. Doppler kitabının kahramanı Andreas Doppler’in durumu ise oldukça farklı. O, tüm hayatını geride bırakıp bir ormana yerleşecek kadar cesur bir adam. Hiçbir derdimizin olmadığını düşünelim. Ailemizde her şeyin iyi gittiğini, okulda hiçbir sorunumuzun olmadığını, arkadaşlıklarımızın sağlam olduğunu ve kimseyle problem yaşamadığımızı... Yani belki de milyonlarca insanın isteyeceği bir hayata sahip olduğumuzu hayal edelim. Kulağa ne kadar da güzel geliyor değil mi? Modern hayat, bize bu mükemmel dünya uğruna çalışıp çabalarsak hep en iyiye ulaşacağımızı ve dertlerimizden arınacağımızı vadediyor. Düşünüyorum da, sabahtan akşama kadar, sosyal hayatımı bir kenara koyup tüm derslerimin iyi olması için çalışıyorum. Oturup düşündüğümde bunu yapmamdaki amaç, elbette çalışmanın benim hobim olması değil. Tek amaç, iyi bir geleceğimin olması ve bu geleceğin bana rahat yaşayacağım bir hayat sunması. Sonuç aslında çoğu insan için aynı yere bağlanıyor. Bu yüzden de yaşarken hayatın tadını çıkarmayı unutup körü körüne çalışıyoruz. Hayatımızın tek amacı, o hepimize öğretilen pürüzsüz hayata ulaşmaksa ve bir gün herkes o mükemmel hayata ulaşacaksa, bu, herkes aynı hayallerin peşinden gidiyor demek olmaz mı? İşte o zaman ne anlamı kalır ki değişik karakterlere sahip insanlar oluşumuzun? Andreas Doppler, tam bir başarı adamı. Aslında çoğu ebeveynin bizden olmamızı istediği gibi bir insan, ama şu cümleleri kuruyor: “Başarılarla uyudum. Başarı soludum ve yavaş yavaş yaşamımı yitirdim. Şimdilerde olan bitene böyle bakıyorum. Allah çocuklarımı benim kadar başarılı olmaktan korusun.” Aslında hayata dair büyük dersler çıkarılması gerekiyor bu sözlerden. Tabii bir de bunu gel de benim anneme anlat! Söylesem Doppler’in söylediklerini, “Nerden biliyormuş o Doppler” diye başımın etini yer. Sürekli aynı hedef için çalışmaktan yorulmuyor mu bu insanlar, merak ediyorum. Ben yoruluyorum. Hatta artık keşke o cesaret bana da gelse de kafamı dinlemek için kendimi ormanlara atsam diyorum. Doppler, fazla başarıdan bunaldığı için gitmiş, bense başarıya ulaşmak isterken bunaldım! Kulağa çok hayalî geliyor aslında Doppler’in durumu. “Çok başarılı olduğu için bunalır mıymış insan” diye sorguluyorum bazen fakat bu kadar başarılı olmak da başarıyla yetinmemeyi, başarının insanı yeterince tatmin etmemesini de beraberinde getiriyor galiba. Bundan sıkılan bir insan da birazcık cesareti kendinde bulduğunda kaçmasın da ne yapsın? Başarıyı bu kadar doruklarında tatmamış bir insan olarak öğüt vermek biraz hadsizlik olur, fakat özellikle bu kitabı okuduktan sonra modern hayatın bizi aslında düşünmemiz gerekenden uzaklaştırdığını düşünmeye başladım. Alıp başını herkesten ve her şeyden uzaklaşmak istediğini söyleyen yüzlerce insandan kaçı gidebilmiştir o bahsi geçen uzaklara? Bunlar düşüncesi güzel şeyler olabilir. Biraz kafa dinlemek elbette herkese iyi gelir ama Andreas Doppler gibi Norveçli değil de siz de benim gibi Türk’seniz, geride bırakacağınız insanlar olması hissi size de iyi gelmeyecektir. Kısa tatillerden bahsetmiyorum tabii ki, ömrünün kalanını o uzak diyarlarda geçirmek, anlatmak istediğim. Cesur olmakla da çok ilgisi yok bu durumun düşününce. Biraz “deli” olabilmek gerekiyor alıp başını düşünmeden gitmek için uçsuz bucaksız ormanlara. En iyisi şimdilik ben, “akıllı” kalıp annemin dizinin dibinde ders çalışmaya devam edeyim. Teşekkürler hayat! Berkay İnce Zamansız Zamanlardayız Zamanın neresinden tutup da bu yazıya başlasam diye epeyce düşündüm. Dünya üzerinde bir insanın diğer tüm insanlarla eşit olarak sahip olduğu tek şeyin zaman olduğu gerçeği ile yola çıkmanın doğru olacağına karar verdim. Bu gerçeği hep çok çarpıcı bulurum. İlk duyduğumda da epey sarsılmıştım. Dünyada hiçbir konuda adalet ve eşitlik yokken insanlara eşit olarak sunulmuş tek şey zaman! Bir insanın bütün yaşantısını önemli ölçüde şekillendiren doğduğu coğrafya ve aile, en büyük eşitsizliğin başlangıç noktası! Ancak dünyada nerede yaşıyor olursak olalım, ailemiz zengin veya fakir de olsa, hepimizin bir günde eşit olarak yirmi dört saati var! Zaman kavramı ile ilgili birkaç çarpıcı olgudan daha bahsedersek, zaman satın alınamaz, ödünç alınamaz veya borç verilemez! Jean Chesnaux’nun Zamanı Yaşamak kitabını okumaya başlarken yukarıda zaman ile ilgili değindiğim olgulardan haberdardım, biliyordum. Fakat kitap bambaşka bakış açıları kattı bana. Sayısız zaman yönetimi kitabı ve eğitiminde hep kişilerin kendi zamanlarını iyi yönetmeleri konusunda ipuçları verilir. Önceliklerinizi sıralayın, büyük bir işi küçük parçalara ayırın, en önemli görevden başlayın vesaire. Tam da kitapta sözü edilen ‘hemen şimdi’ baskısı değil mi bu? Bize yutturulan anı yaşa! Kaçımız anı yaşayabiliyoruz? Kapitalizmin dişlileri bizi içine almış öğütüyor. İşsiz kişiler için gelecek planları en fazla önlerindeki kırk sekiz saati kapsıyor, daha ileriye bakamıyorlar bile. Çalışanlar ise neredeyse çalışma saatleri kadar bir süreyi trafikte geçiriyorlar. Dinlenmelerine bile zaman ayırabildikleri meçhul. Zamanın içinde yuvarlanmak adeta onlarınki. Ya televizyonun bize ve zamanımıza yaptıklarına ne demeli? Saatlerce pasif bir izleyici konumunda kalan kişiler hiçbir şey üretmeden, bilgi ve kültür dağarcıklarına hemen hiçbir şey katmadan öylece oturuyorlar. Zamanlarını değersiz bir şekilde harcamalarına neden oluyor televizyon. Zaman ise su gibi akıp geçiyor! Hangi zamanda bu insanlar sizce? Bence onlar zamansız zamanlardalar! Ekonomik yoklukların çökerttiği omuzlar, günü mü kurtarsın, gelecek için plan mı yapsın? Ya da on yıllarca sürecek bir borç yükü altında, bir ev sahibi olmanın hayallerini kuran bu insanlar hangi anı yaşıyorlar acaba? Teknoloji ile birlikte hayatımıza giren sanal dünya ve orada geçirdiğimiz zaman üzerinde de biraz durmak istiyorum. Başka hayatları sanal ortamda takip ederken, o ne yazmış, bu nerede imiş, ne yemiş diye gezinirken kimin hayatını yaşıyoruz biz aslında? O sanal gezinti anında yanı başımızda kim var farkında mıyız? Onunla mı geçiriyoruz zamanımızı yoksa hiç kimseyle mi? Ömrümüz olarak bize ayrılmış olan zamanı gerçekten hakkını vererek yaşayabiliyor muyuz? Onun için mi son günlerinde insanlar yapamadıklarını sıraladıkları bir pişmanlıklar listesini tek tek işaretliyorlar. Şimdiden pişmanlıklar listesini kısaltmak için çaba göstermek istesek de zaman ile ilgili tüm kontrol gerçekten bizde mi? Zor sorular bunlar. Bir öğrenci olarak ben zaman kavramından ne anlıyorum? Daha çok ‘hemen şimdi’ ve biraz da gelecek ile ilgilendiğim bir gerçek. Ancak şimdiyi ne derece iyi değerlendirdiğim konusundaki kaygılarım Zamanı Yaşamak’ı okuduktan sonra arttı açıkçası. Zaten son ana bıraktığım ödevler, son anda çalıştığım sınavlar düşünüldüğünde pek de iyi bir şekilde şimdiki zamanı değerlendirdiğim düşünülemez. Kendimle bu konuda hesaplaşmalıyım, planlama ve organizasyon becerilerimi geliştirmem gerektiği apaçık ortada. Ayrıca zaman olgusunu daha geniş bir perspektifte ele almam ve üzerinde düşünmem gerektiğini anladım. Örneğin bu kitapla birlikte zaman üzerindeki haklarımızı yeniden kazanmak konusu çok ilgimi çekti doğrusu. Bu nedenle, en kısa zamanda (!) Eugene Minkovski’nin Yaşanmış Zaman isimli toplumsal ruhbilim denemesini okuyacağım. Kaynakça: 1. Chesneaux, Jean. Zamanı Yaşamak. İstanbul: Ayrıntı Yayınları, 2015. Baskı. 5 SANİYE SONRA REKLAMI GEÇEBİLİRSİNİZ! Aşinasıyız rengarenk, şarkılı, türkülü, bazen yaratıcı bir fikir içeren bazen ise daha düz bir kitleye seslenen reklamların. Yolda yürürken, radyo dinlerken, televiyon izleyip internette gezinirken hep bir kıyıdan köşeden selamlarlar bizi. Genelde istenmeyen misafir gibi davranıp hemen bir yolunu ararız kurtulmanın. Televizyonda zaplayarak, yolda kafa çevirerek, internette ise ‘reklamı atla’ tuşuna tıklayarak yaparız. Sizi kendine maruz bırakan reklamlar ise sabrınızı zorlamaya başlar. O hâlde hemen derin bir nefes alıp içinizden sayın: beş, dört, üç, iki ve bir. Reklamı atla! Bir gazetede okumuştum bir alışkanlığın kazanılması için anahtar sayı yirmi bir diyor araştırmacılar. Yirmi bir saat, yirmi bir gün veya yirmi bir kez bizi ya istediğimiz eylemlerin hayatımıza yerleşmesine ya da en başta sinir kat sayımızı arttıran olayların kanıksanmasına götürüyor. Öğrenilmiş çaresizliğe sürüklenme eğilimi olan bir toplumda bunun ne kadar tehlikeli olduğunun üzerinde durulması gerek. Bizler alışıyoruz, kabul ediyoruz, reklamın geçmesini beklerken uyuyakalıyoruz. İzlediğimiz dizinin en heyecanlı yerinde birden araya giren reklam sesi ve görüntüsü gibi aslında en önemli olaylardan önce izleyicinin dikkatini dağıtmak en çok tercih edilen manipülasyon yollarından biri. Dikkat edersek görebiliriz ki ucu size dokunacak her olaydan önce ekran puslanır ve sizi bekleme eylemine kitler. Belki de 80 darbesi en iyi örneklerinden biridir. Darbecilerin manifestosunun okunmasını hatırlarsak yine öncelikle ekranın karıncalanması dikkatimizi çekmeli. Reklamların güçlü bir silah olduğunu inkar edemeyiz gerek pazarlama liderlerinin gerek siyasi parti liderlerinin ellerinde büyüyen bir tehdit. Reklamların, sansürün de fazla dozda alınması diğer her şey kadar kontrolü elimizden alarak başkalarının eline teslim ediyor. Ekrandaki karıncalanma aklımıza yansıyor ve yavaş yavaş uyuşuyor. Artık gördüğümüz, bildiğimiz her fikir, bakış açısı bize ait olmaktan çıkıp sadece başkasınınkileri taşıma hamallığına evriliyor. Ekrandaki renkli ışıklar esrar almış bireydeki gibi tüm ilgimizi çekip farklı hiçbir şey düşünmeden gözlerimizi ona dikmemizi sağlıyor. Şahsi fikrini yitirmeden, kimliğinin ve zihnin bayrağını taşımak için “reklamı atla!” diyoruz o hâlde ve bunu üç/beş saniye sonra diyerek özgürlüğümüze koşul koyulmasına izin vermeden önce demeli. Bazen düşünmeden hareket etmek gerek düşünürken olanaklarımızın elimizden kayıp gitmesini izlemek istemiyorsak. Kaçacak bir trene, vakti gelmiş bir vapura yetişmek veya sancılı bir doğumda bebeğin ağlama sesini işitmek için koşmak ve bir an önce karar vermek zorundayız. Renkli ışıkların seni kendine kitlemesine engel olmak için gözümüzü kapatıp simsiyah ekrana izleyeceğimiz rotayı çizelim yanımıza sesi son ses açık inançlarımız ve hislerimizi almayı unutmadan. Reklamı Atla kitabının yazarı Seray Şahiner’in de dediği gibi biz neler olduğunu görmek istesek de başkaları tarafından belirlenmiş duraklarda bekliyoruz ve görüntü kaybolmaya başlıyor. Söylenecek şeyler reklamı atla ve sokağa çık olmalı öyleyse. ‘At gözlüklerini’ at! Astigmatından dolayı değil bu puslu görüntü, lütfen alıcınızın ayarlarıyla oynayınız çünkü alıcınız sizin düşüncelerinizi alıp kendi düşünceleriyle değiştiriyor. Hem de sudan ucuza, geleceğiniz fiyatına. Reklamlar hep vardı, yüzyıllar önce de politikacıların dilinde, satıcıların elindeydi. Yirmi bir kere susarsan yirmi ikincisinde konuşmaya ne mecalin ne isteğin kalacak. Kobay fareleri gibi önündeki cam kalksa dâhi öğrenilmiş çaresizlik sana oturmaya devam etmeni emredecek ve yirmi bir kuralına itaat edeceksin. Televizyonun sesini kısma, aklının sesini aç ve reklamı atla. Yine mi reklam yine mi haykırılarak söylenen yalanlar o halde tekrar değiş, doğru frekansı bulana dek. Çünkü reklamların geçmesini beklerken uyumak bir daha keyifle uyuyamamakla sonuçlanabilir. KAYNAKÇA ŞAHİNER, Seray. Reklamı Atla, Can Yayınları, İstanbul 201. Büşra ŞEBİN Can ILDIZ DUVARIN ARDINDA O otel odasında siyah 44’lüğünü doldurmak için gaz lambasını yakmasıyla başlamıştı aslında Pink’in hikayesi. Anarşi, savaş, kısıtlanmışlık, acı ve özlem. Gerçekten bunlar mıydı geçmişe baktığında tüm görebildikleri? Hatırlıyordu özgürlük için ölüme koşanları, giden ama asla geri gelmeyen babaları, oğulları… Aslında her şey çok masum başlamıştı hepimiz için. Elimizdeydi o gökyüzünü umut veya acı ile doldurmak. İşte bütün bunları sorgulatarak hatta rahatsız ederek düşünmemizi sağlıyor The Wall. Evet, elimizdeydi o güvercini öldürmemek, uçmasını sağlamak. Ama bizim seçtiğimiz sadece acıya giden yoldu. Neden? İşte burada Pink hatırlıyor, daha sadece çocukken kendisine bağıran o kızgın adamı. Bu adam bağırıyor ve aşağılıyordu onu. Sadece kendisi diğer herkes gibi olmadığı için. İşte o anda öfkeyi tattık hepimiz. Öfkeliydik çünkü anlaşılmamıştık. Reddetmiştik sadece duvardaki başka bir tuğla olmayı. Ve içimizde kopan fırtınalar… Belki de ilk kez böyle hissediyordu Pink de bizim gibi. 1 Ve böylece Pink başladı kendi etrafına görünmez duvarını örmeye. Çünkü dışarısı soğuk ve karanlıktı. Annesini hatırladı, her korktuğunda sığındığı, güvendiği. Ama hala koşabilir miydi ki ona? Artık büyümesi gerektiğini hissediyordu. İliklerine kadar bu gerçeği kavrayışıyla sarsıldı. Hepimiz yalnız değil miyiz aslında? Hepimiz duvarların arkasında yaşamıyor muyuz? Çocukken içinde yaşadığımız dünyayı yok etmiyor muyuz bu duvarı örerken? Hepimiz yıkmayı denedik bu duvarı. Ama ışıklar söndüğünde ve sesler solup gittiğinde yine içerdeyiz değil mi? Dışarısı hala çok soğuk ve karanlık. Biz büyüdükçe daha da soğudu dünya ve artık hiçbir şey çok eğlenceli değil. Çocukluğumuzu öldürüyoruz ve geri kalan hayatımız da onun cenazesinde geçiyor. İşte bu yüzden artık hiçbir şey eskisi kadar renkli değil. Hadi etrafı dağıtalım biraz, bir şeyler kırıp dökelim. İşte tüm bu dağınıklığın ortasında yalnızca bir çocuk gülerek oturabilir. Peki ya bizler? Yaptıklarımız, verdiğimiz her savaş, koştuğumuz her yarıştan sonra yine duvardaki tuğlalar değil miyiz? Pink de böyleydi işte. Kendi elleriyle ördüğü duvarı aşmaya çalışıyordu. Ama o kadar yüksekti ki bu duvar ne kadar tırmanırsa tırmansın, ne kadar yükselirse yükselsin yeterli olmuyordu. 2 Bir çocuk görüyordu Pink. Ona doğru koşan. Tanıdık ama bir o kadar da yabancı. Artık tanıyamıyordu onu. Ölüme gidenleri, kendi ellerimizle yarattığımız ölüme gidenleri uğurlarken görmüştü bu çocuğu en son. Ama sadece bir rüya kadar anımsıyordu onu. O kadar yabancıydı artık, o kadar değişmişti ki konuşamıyordu bile bu çocukla. Görüyordu “çocuğun dudaklarının kımıldadığını ama duyamıyordu ne dediğini”(Waters, Comfortably Numb). Hatırladığımız gelip geçen görüntüler sadece. Çocukluğumuzdan kalan. Aslında farkında olmadan çocukken korktuğumuz her şey biz olmuştuk. O farklı olduğumuz için bizi azarlayan adam olmuştuk. Şimdi her şeyin başladığı bu otel odasında 44’lüğümüzü dolduruyorduk. O beyaz güvercini vurmak için. Kendi ellerimizle yarattığımız ölüm işte bu kadar işlemişti içimize. Artık o korktuğumuz karanlık için savaşıyorduk. Pink için de durum buydu. Aslında yıllar yıllar önce ölmüştü o. Ve büyüdükçe daha da yok olmuştu. Gerçekten başka bir yol yok mu bizim için? Canavarlara dönüşmekten başka? Her şey bu kadar mı umutsuz? Ve biz, evet tuğla olmayı reddedenler şimdi savaşmıyor muyuz o duvarı korumak için? Gerekirse ölmeye bile hazır değil miyiz? Yeter ki o makine çalışmaya devam etsin. İşte böyle kararttık kendi dünyamızı, kendi ellerimizle. Büyümek için feda ettik içimizdeki çocuğu. Ve artık yeniden başlamak için çok geç… Pink ve herbirimiz öldük aslında; artık çocuk olmadığımızda… 3 Kaynaklar Pink Floyd. “Comfortably Numb”. The Wall. Columbia Records,1979. Plak. Pink Floyd-The Wall. Alan Parker. 1982. Video kaset. MGM/UA Entertainment Company. 4 SİMAY ÇETİN SAVAŞ VE ÇOCUK (Mahmut Rislan, Suriye, 2016) Fotoğraftaki çocuğun suçu nedir sizce? Bu kadar masum ve acınası bakmasının nedeni nedir? Sizce birini mi öldürmüştür? Veya hırsızlık mı yapmıştır? Bu çocuğun tek suçu var aslında. O da yanlış yerde doğmak; savaşın içinde... Bu pozu muhabir Mahmut Rislan Suriye’deki bombalı saldırıda çekmişti ve fotoğraftaki çocuk Ümran, haber bültenlerine Suriye’deki yıkımın simgesi olarak düşmüştü. Hatta bu fotoğraf sayesinde insanlar bilinçlenmişti ve savaşa karşı tepki göstermeye başlamıştı. Günümüzde maalesef ki bu tür fotoğraflara çok rastlıyoruz ve bunların önüne geçemiyoruz. Neden mi? Çünkü hâlâ dünyada kötü insanlar var ve kontrol edilemez haldeler. Eskiden savaşlar özgürlük kazanmak için yapılırdı. Bu yüzden insanların, topraklarını korumak için savaşmaktan ve düşmanlarını öldürmekten başka çaresi yoktu. Ancak artık savaşlarda haksızlık ve ülke çıkarları var. Hatta Prusyalı savaş felsefecisi Karl Von Clausewitz tam olarak açıklamış; "Savaş, siyasetin başka yollardan devamıdır.". Peki bu çıkarlar yüzünden ölen sivillerin suçu nedir? O kadar politikacı nasıl bir anda uluslararası antlaşmaları çöpe atabilir? Anlayamıyorum, güçlü ülkeler her zaman kendinden çok zayıf ülkelere saldırıyorlar ama kendilerinin de bir zamanlar onlar kadar güçsüz olduklarını unutuyorlar. Gerçekten de “Savaşı zenginler çıkarır, yoksullar ölür.” (Sartre). Öldürmenin, saldırmanın haklı yanları olabilir elbet. Fakat binlerce hatta milyonlarca sivil insanın öldürüldüğü bir savaşa ne kadar iyi bir gözle bakılabilir? Kazananı da yoktur zaten savaşın. O kadar insan ölürken nasıl bahsedebiliriz zaten zaferden? Ama maalesef bir gerçek var, dünyada insanlar var olduğu sürece savaşlar dinmeyecek. Bu yüzden dünyanın kötüye gittiğini düşünüyordum aslında ama tam umutsuzluğa kapılmıştım ki sosyal medyada videosunu gördüğüm küçük bir çocuk bana umut ışığı gösterdi. Çocuk Ümran’ı görmüştü ve Obama’ya mektup yazmıştı. Ümran’ı evine çağırmak ve onunla ailesini paylaşmak istiyordu. Onunla oyunlar oynamak, bir de onu arkadaşlarıyla tanıştırmak istiyordu. O an farkına varmıştım. Savaşların dinmesini gerçekten isteyen birileri yetişiyor ve umarım onlar kimsenin yapamadığını yapıp dindirecek. Bu fotoğrafı özellikle savaşların en çok çocukları etkilediğini düşündüğüm için seçtim. Çünkü onların bu dünyadaki en saf düşünceleri barındıran varlıklar olduğunu düşünüyorum ve çocukların, çoğu durumda kendilerini koruyacak fiziksel güçleri olmadığını görüyorum. Savaşlarda milyonlarca çocuk öldürülüyor, yaralanıyor ve sakat kalıyor. Çoğu evlerinden uzak kalmaya zorlanıyor ve ailelerini kaybediyor. Kimisi ailesiyle kalsa bile yoksulluk içinde geçiniyor. Aslında o kadar çok çocuk var ki bu durumda olan. Her gün aynı yerdeler aslında onlar, ama insanlar kafalarını çevirip geçiyor yanlarından. Sanki onlar yokmuşçasına... Empati yapmayı bilmiyor bizim insanlarımız, hiç koymuyorlar kendilerini onların yerine. Kendilerinin güllük gülistanlık hayatları var diye görmezden geliyorlar o mendil satan, para dilenen küçücük çocukları. Anlayamıyorlar, bir lira bile verseler o çocuğun ne kadar sevineceğini. Bu kadar eleştirsem de ben de yapıyorum aynısını. Özellikle bir öğrenci olarak okulda olmaktan ben de sıkılıyorum. Ders bitse de gitsek diyorum. Düşünüyorum bu sıralar, ne kadar bencil davranmışım meğer. Savaştan kaçıp başka ülkelere sığınan çocuklar can atıyorlardır o sıralarda oturmak, o kitap kokusunu koklamak, kalemin arkasını ısırmak için. Çok etkileniyorum artık onları gördüğümde. Ben de o çocuklardan birinin yerinde olabilirdim. O yüzden savaşların getirdiği bu haksızlığa gerçekten dayanamıyorum. Okumayı hak etmeyen insanlar bile okurken bu hayatta, neden böyle? Neden onlar daha oyun nedir bilmezken, mendil satıp para kazanmaya, ailesini geçindirmeye çalışıyor? Çünkü savaş, o çocukların hayatını bitirdi ve bitirmeye de devam ediyor. Hepimiz bir ağızdan barış demedikten sonra da bitirmeye devam edecek. Aslında bu dünyada tek bir savaşımız olmalı, o da çocuklara çikolatanın tadını öğretmek… Kaynaklar: Mahmut Rislan. Ümran. 2016 Akın, Ahmet. Carl von Clausewitz’ten Savaş Üzerine Dersler. Web. 13 Ekim 2015. Sütlüoğlu 1Nedim Mertcan SütlüoğluGönenç TuzcuTURK 102-22Serbest 126 Eylül 2014Zincirleri KırmakRoman yazarlığına başlamadan önceoyun yazarlığı, yönetmenlik ve şarkı sözü yazarlığı yapan Paulo Coelho, kendisini milyonlarca insana tanıtmayı günümüzde elli üç dile çevrilmiş ve milyonlarca insana ilham kaynağı olmaya muvaffak olmuş ebedi bir eser olan Simyacıile başarmıştır. Üstün bir anlatım dirayetine sahip olan Coelho, bu eserinde insanların kendilerini kendi koydukları sınırlar ile deyim yerinde ise kendilerini nasıl hapsettiklerini ve bu sorunu nasıl düzeltip, özgürlüklerine kavuşacaklarını bizlere aktarmaktadır.Vermek istediği mesajları satır aralarına saklama dirayetini ustaca kullanan Coelho, eserin ana karakteri olan ve başka dünyaları gezmek isteyen Santiago’nunçoban olma hikâyesi çatısı altında hayatınbizlere sunduğu kısıtlamalarıve bu zincirleri kırmayı denemenin bir önemi olmadığını karakterin babasının ağzından bizlereşöyleaktarmaktadır:“Dünyanın bütün insanları şimdiye kadar bu köyden gelip geçtiler, oğlum. Burada yeni şeyler aramaya geldiler, ama hiç değişmediler. Şatoyu gezmek için tepeye çıkarlar ve geçmişin günümüzden daha iyi olduğuna karar verirler. Saçlarının rengi ister açık, ister koyu olsun, hepsi de köyümüzün insanlarına benzerler.”(21)Fakat bu zincirler onları kıramayanlar için vardır ve bunudabizlere satır aralarında anlatan Coelho, gezmek ve başka dünyalar görmek istediği için bu zincirleri kırmayı başaran Santiago’nun iki kez görmüş olduğu bir rüyanın peşinden gidiş hikâyesinibizlere Sütlüoğlu 2zincirlerimizi nasıl kıracağımızı göstermek için anlatmaktadır.Bu rüyasında bir hazine görmüş olan ana karakterin ve Salem Kralı arasındaki konuşması sırasında kralın kitaplar hakkındaki düşüncesini “İnsanların kendi yazgılarını seçmek şansından yoksun bulunduklarından söz ediyor. Ve sonunda da, dünyanın en büyük yalanına inandığını söylüyor.”(31)şeklinde bize aktaran usta yazar Coelho, bu zincirlerin yalandan ibaret olduğunada vurgu yapmaktadır.Ancak, usta yazar bizlere zincirlerimizi kırmayı anlatmaya başladığında bir sorun ile karşılaşmaktayız: Hayaller için,zincirleri kırmak için her şeyden vazgeçmek. Bu sorunun çözümünü ise kralın anlattığı bir hikâyede bizlere sunan Coelho, amacı Mutluluğun Gizi’ni bulmak ve kaşıktaki yağı dökmeden evi gezmeye çalışan yani “kaşığa bakıp evi inceleyememek” veya “evi incelemekama yağı dökerek” seçenekleri arasında kalmış birisi aktarıyor bizlere ve bu görevi ona bir bilge vermektedir. Bu görevi “yağı dökmeden eviincelemek”şeklinde gerçekleştiremeyen adama “Sana vereceğim tek bir öğüt var: Mutluluğun Gizi dünyanın bütün harikalarını görmektir, ama kaşıktaki iki damla yağı unutmadan.”(44)şeklinde bir öğütte bulunan bilgenin sözleri ile her şeyden vazgeçmeyip sadece bu ince dengeyi tutturmakgerektiğinibelirtmektedir usta yazar Coelho.Eserin devam eden sayfalarında biraz daha doğaüstü olaylar işleyen Coelho, zincirleri kırıp yeni dünyaların getireceklerinden korkanlara ise:“İster hayatımız, ister ekin tarlalarımız olsun, sahip olduğumuz şeyleri yitirmekten korkarız. Ama hayat hikâyemiz ile dünyanın aynı El tarafından yazılmış olduğunu anladığımız zaman, bunu anlar anlamaz, bu korku uçup gider.”(86)Sözleri ile bunun mantıksız olduğunu, yaşananlarkader isebu zincirleri kırınca yaşayacaklarının da kader olacağını anlatmaktadır.Sütlüoğlu 3Bütün bunlardan sonra, muhtemelen birçok insanın hayallerinin peşinden gitmemesinin sebebi olan aşkı (kimse aşık olduğu kişiden uzak kalmak istemez) Santiago’nun Fatima ile arasında olan aşk üzerinden inceleyen Coelho, bu soruna “Aşkın bir erkeğin kendi Kişisel Menkıbe’sinin peşinden gitmesine engel olmadığını anlaman gerekiyor. Böyle bir şey söz konusu olduğu zaman bil ki Evrenin Dili’ni konuşan Aşk değildir bu, yani gerçek Aşk değildir.”(126) şeklinde deyim yerinde ise günümüz aşklarına ters düşecek bir açıklık getirmektedir.Zincirlerimizi kırarak hayallerimizin peşinden gidebilmek için bütün çözümleri ve önemli noktaları bize açıklamış olan Coelho, eserin sonlarına doğru, artık yapabileceği bir şey kalmadığını bundan sonra bu sürecin bizim elimizde olduğunu ve bunun inanarak başarabileceğimizi aksi takdirde kendimizi hapsettiğimiz hapishanelerden kaçamayacağımızı, hazinenin bulunduğu piramitlere yaklaşılınca, Simyacı’nın ağzından: “Bundan sonra sen tek başına gideceksin”(154) sözleri ile açıklamaktadır.Sütlüoğlu 4KaynakçaCoelho, Paulo. Simyacı. İstanbul: Can Yayınları, 1997.ANLADIKTAN SONRA YAŞAMAK Zaman neydi benim için ve nasıl değerlendirmeliydim onu? Uzun süredir kendime sorduğum, üzerine düşündüğüm bir soru bu aslında. Zamanı üçe bölmüşüz biz: Geçmiş, şimdiki ve gelecek zaman olmak üzere. Onu da yeterli bulmamış bir de yıllara, aylara, saatlere, dakikalara hatta saniyelere ayırmışız. Bunu ondan en verimli şekilde yararlanmak, zamanı olabilecek en doğru şekilde kullanabilmek için yapmışız. Peki, kaçımız başarabilmiş bunu ya da bu yolda kaçımız olmuşuz zamanın tutsağı? Zamanı Yaşamak isimli kitap da beni tekrardan bu konulara yönlendirdi, üzerinde düşünmeme yardımcı oldu ve zamanı yönlendirmeye çalışırken aslında nasıl da onun tutsağı olduğumuzu bir kere daha anımsattı. Hemen hemen her konuda diğer insanlarla eşit olmadığımız gibi, zaman konusunda da eşit olmadığımızı düşünüyorum. Bazılarımızın daha fazla zamanı vardır önünde, bazılarımızın daha kısa. Tıpkı hayatlarımız gibi… Ancak, onu değerlendirme ve elimizden geldiğince ondan yararlanma konusunda eşitiz bence. Jean Chesneaux zamanla olan bağımızın gitgide koptuğundan, insanların zamanla ilişkisini bir yerden sonra hepten yitirdiğinden bahsediyor kitabında. Uzun süredir çevremdeki belli bir yaşın üstüne ulaşmış insanlarda da benzer eğilimleri gözlemliyorum hatta bazıları çekinmeden söylüyor. Zamanı yöneterek, onu kendi isteklerine göre yönlendirmeyi deneyerek yaşamaya çalıştıklarını fakat sonunda zamanın ellerinden kayıp gittiğini söylüyorlar. Yaşlı olarak adlandırabileceğimiz çoğu kişinin ortak olduğu bir konu da vardır zaten. Çoğu gençliklerini dün gibi hatırladıklarını ve ne ara bu hale geldiklerini bir türlü anlayamadıklarını söyler. Tüm bunların sebebi onların zamanı biçimlendirmeyi mi becerememesiydi yoksa altında başka bir şey mi vardı? Bana göre “Zaman bizim için ne ifade ediyor?” veya “Zaman bizim için ne demek?” sorularıyla başlıyor her şey. Zamanı hepimiz farklı tanımlarız çünkü ve yolun sonunda ise kendi tanımlarımıza göre kendimizi başarılı veya başarısız kılarız. Zaman birer araçtır her şeyden önce. Kimimize göre çocukluğumuzda kurduğumuz hayallere kavuşmak için, kimimize göre ise ölene kadar hoş vakit geçirmek için kullanılan bir araçtır. Ve biz yolun sonunda ancak bu aracı hedeflerimiz doğrultusunda kullanabildiysek mutluyuzdur, aksi halde “Zaman ne kadar da çabuk geçti oysaki benim daha ne hayallerim vardı,” deriz. Çoğu zaman da sonuç başarısızlık olmuştur bizim için, çünkü henüz kendimizi tanımadan, “Ben kimim, nereye gidiyorum?” sorularını sormadan zamanı hep işlerimizi yetiştirmek için kullanmışızdır. Chesneaux da kitabında benzer sorunlara değiniyor ve zamanın bir nevi yetimi olmuş bizler için güzel de bir haberi var. Zamanı yeniden inşa etmek ve de onu ele geçirmek mümkün. Doğup toplum içine karıştıktan sonra ilk iş olarak çevremizdeki insanları gözlemler ve o anın toplumsal düzenini olduğu gibi kabul ederiz, hem de hiç sorgulamadan. Toplumsal düzen ise zamanla bizi ele geçirir. Hayatımız, öğrenciyken sınavlardan sınavlara, iş hayatında toplantılardan toplantılara koşuşturmakla geçiyor. Her şeyi yetiştirmeye çalışıyoruz, hep bir telaşımız var. Sonunda ise bir bakıyoruz zamanın potasında eriyip gitmişiz. Oysa yapmamız gereken toplumun içinde kendimizi bulmak, eriyip gitmek yerine gerçek kimliğimizi edinmek. Bunu yaptıktan sonra ise zamanın ve toplumun bize getirdiği düzeni değiştirme şansı geçiyor elimize. Artık bizim ona değil, zamanın bize ayak uydurmasını sağlıyor ve onu kontrol etmeyi öğreniyoruz. Aynı zamanda zamanı sadece geçmiş, şimdiki ve gelecek zaman olarak sınıflandırmamalı, onlarla etkileşime geçmeliyiz. Milyarlarca insan yaşamının sonuna geldiğinde yaşadıkları pişmanlıklar ne kadar da benzer, demek ki bir yerlerde sorun var. Chesneaux bana zaman konusunda çok şey kattı ve bakış açımı bir nebze olsun değiştirdi, konu üstünde daha detaylı düşünme fırsatı verdi. Artık biliyorum ki mesele belli amaçlar doğrultusunda yaşayıp gitmek değil, önce kendimizi tanımak ve zaman kavramını iyi anlamak. Geçmişten ders almak, günümüzü geçmişteki hatalarımıza göre derlemek ve geleceğimizi de bugüne göre düzenlemek bizi mutluluğa, başarıya iten ender şeylerden olsa gerek. Berkay Acir Kaynakça: Chesneaux, Jean. Zamanı Yaşamak. 2015. Ayrıntı Yayınları. http://i.internethaber.com/files/2016/10/29/1727046/1727046.jpg?v=14778022173V32SP3607 Şarkı: Rocky Horror Picture Show, Time Warp. Barış Kaşka Gezi Parkı ve Hayatlar Ülkemizin son dönemlerde yaşadığı en büyük siyasi olaylardan biri olan Taksim Gezi Parkı olayları çocuğundan yaşlısına tüm ülkeyi kısa sürede değiştirmişti. Emrah Serbes bu değişim sürecini, dürüst olmak gerekirse biraz taraflı da olsa masum insanların dilinden, yazarlığına gölge düşürmeyecek biçimde anlatmaya çalışmış kitabı Deliduman’ da. Düşündüğüm zaman tarihteki çoğu olayın bile mutlak objektif bir biçimde sunulması imkansız geliyor. Mesela, İstanbul’ un Fethi bizim kaynaklarımızdaki gibi mi anlatılmaktadır acaba Bizans’ın tarihi kaynaklarında? Ya da şu an Avrupa kaynaklarından Osmanlı İmparatorluğu, bize anlatıldığı gibi hoşgörülü olarak mı anlatılmaktadır? Detaylı bir araştırma yapmadım ama çoğu şeyin bize anlatıldığı kadar kusursuz olmadığından eminim. Emrah Serbes’in tutumunu da eleştirmemek lazım çünkü otuz yıl sonra ben çocuklarıma Gezi Parkı olaylarını farklı bir perspektiften anlatırken, ülkenin evde tutulan yüzde ellisi de kendi çocuklarına farklı biçimde anlatacak bu olayları. Bir park düşünün, İstanbul’un tartışmasız en merkezi yerinde. İstanbul’da yaşamayan bilmez Taksim’in dilini. Turist mantığıyla çok insan yürümüştür İstiklal Caddesi’nde ama saatler ilerledikten, insanların eğlenmeyi bırakıp evlerine döndükten sonra, Taksim’ in kimsesizlerine kalır sahne. Torbacısı, kapkaççısı, travestisi ve niceleri yani toplumun gerçekten dışladıklarınındır artık sahne. Evsiz olanları, gidecek yeri olmayanları gider Gezi Parkı’na sığınır. Toplumun tehlikeli olarak andığı onca insan yeni güne gözlerini orada açar ve büyük ihtimalle en ufak bir tartışma bile olmamıştır. Böyle anlatınca kötü gözüktüğüne eminim ama toplumda anlattığım bu tarzda azımsanamayacak sayıda insan var ve kimseyi yoksul bir ailede doğduğu, böyle ortamlara düştüğü için kötü diye tanımlayamayız. Bir keresinde Taksim’de metrodan inmiş bir arkadaşımı bekliyordum. Küçük bir çocuk gelip peçete isteyip istemediğimi sordu ihtiyacım olmasa da aldım cebimdeki bozukluklarla ve birkaç soru sordum kendisine dair. Yarın okulu olup olmadığını, nasıl bir hayat sürdüğünü merak ettim. Neredeyse yarım saat kadar o anlattı, ben dinledim. O diyaloğun öncesinde sokakta öyle insanlar gördüğümde istemsiz bir biçimde çekinirdim ama sonrasında nasıl hayatlar yaşadıklarını düşünmeye başladım. Kimse size fiziksel bir zarar vermese bile ki insanların davranışları, bakışları çok daha zarar verici olabiliyor çoğu zaman ve bu insanlar neredeyse her dakika maruz kalıyorlar buna. İster istemez sinirliler topluma ve haklılar sonuna kadar. Neden benim sahip olduğum şartlara sahip değiller? Neden bu düzen böyle? Tüm bu geride kalan, gözükmeyen insanların rahatça ortaya çıkıp seslerini duyurabildikleri bir direnişti Gezi. Orada bulunmalarının nedeni belki de kendilerini umursamayan hükümettense kendilerini umursamayan halktı. Azınlıklar için kolay değildir kendilerini böylesine yadırgamayan böyle ortamlar bulmak ama o parkta o direniş esnasında tam olarak bu vardı. Kendisini Türkiye Cumhuriyeti Devleti’ne borçlu hisseden o insanlar, o küçük parkı öylesine korudular ki. Küçük dememin nedeni Gezi Parkı, alan olarak bakıldığında çok büyük bir yer değildir ama konumu nedeniyle değeri paha biçilemezdir ve maalesef bizim ülkemizde böyle paha biçilemeyen bölgelere kendince paha biçecek, plan yapacak cesareti bulabilen insanlar var. Neyse ki buna izin vermeyecek güzel insanlar da var güzel ülkemizde. Bir önceki gün devlet elinden gelen hamleye sessiz kalamayan bir avuç diye nitelendirilebilecek sayıda insanla başlayan direniş kısa sürede milyonlara ulaştı. Maalesef insanlar çok acı şeyler duydular, gördüler, tecrübe ettiler ve nihayetinde üzerinden üç yıldan fazla geçmesine rağmen Gezi Parkı sapasağlam duruyor. Bu, elbette bir galibiyet-mağlubiyet durumu değil ama canını kaybedenler oldu ve Gezi Parkı o güzel insanların ardında kalan sadece ufak bir sembol. Bu süreçte, öyle demeçler verildi ki siyasiler tarafından. Gezi Parkı’nda direnen insanlar “Çapulcu” olarak nitelendirildi, ülkenin direnmeyen kitlesine “evde tutamıyoruz” denildi. Öyle bir ötekileştirildik ki ülke olarak, bugün bile o izler devam ediyor üstelik daha da derinleştirilerek. Günümüz Türkiye’sine baktığımızda maalesef çok bir değişiklik görmek mümkün değil. Hala birileri çıkıp Gezi Parkı’nı yıkacağını söyleyebiliyor üstelik yaralanan, ölen ve kendi polisinin kendi halkına saldırdığı travmatik durumu tecrübe eden bir sürü insanın taze anılarına rağmen. Öncelikle hayatını kaybeden insanların sorumlularının cezalandırıldığı, devletin ve de tüm halkın yeşile, doğaya ve birbirine saygı duyduğu, hakka hukuka değer verdiği, kimsenin kimseyi ötekileştirmediği bir Türkiye’de yaşamak dileğiyle… Hazal Özkızıklı 21901521 Üçgenler ve Doğrular Aşk ne güzel şey. İnsanın anlamlandıramadığı şu kısa ömrünü taçlandırmak için seve seve kullandığı, sanatın ölümsüz kaynağı. Karşınızdaki kişinin ruhunun sizinkini bir mıknatıs gibi çekmesiyle başlayan bu durum, dünyanın daha anlamlı bir yer haline gelmesi ile daha da vazgeçilmez bir hal alıyor. Bir kişiye duyduğunuz aşkın tüm çevrenizi sardığını fark ediyorsunuz. Artık sabahları uyanmak daha kolay, geceler daha güzel. Kuşlar hiç bu kadar mutlu ötmemişti. Ağaçlar hep böyle yeşil miydi? Fakat bazen hissedilmemesi gereken şeyler vardır. Bunu, aşkınız bir başka insanı sarmaladığında fark edersiniz. Evet; ağaçlar çok güzel, kuşlar da… Ama aşk bu yeni insanda bambaşka bir hal alıyor. Aşk üçgenleri normal üçgenlere hiç mi hiç benzemez. Bildiğimiz üçgen basittir. Üç paralel olmayan çizginin birbirini kesmesinden ibarettir. Aşk üçgeninde ise bazen insanların birbirini çok iyi tanıması dahi yetmezken bazen de hayatlarının ikinci kez kesişmesine bile gerek yoktur. Sonuçta konu insanlara gelince bir artı bir iki etmiyor. Aşkın tek kişiyle paylaşılması gerektiği düşüncesine gönülden inanan, bu düşünceyle büyümüş biri için bile; yanlış yapmaya devam etmek demek bu üçgen. O zamanlar Felice ile nişanlı olan Kafka için ise, Grete’den kendisiyle mektuplaştığı için özür dilemek ama yine de ona bir yıl boyunca mektup atmaya devam etmek demektir. Gerçekten sevdiğiniz biri varsa, o varken başkası aklınızda bile olmamalı. Fakat işler öyle olmuyor. Evet, gündüzünüz var ama geceniz de neden olmasın? Tatlıyı seviyorsunuz ama tuzluyu da seviyorsunuz. Kafka iki kadınla da mektuplaşıyor, ikisine de yoğun duygular besliyordu. Gel git gibi oradan oraya sürüklüyordu bu iki kadın onu; ilk biri onu çekiyordu sonra öteki… Zaten okyanus kadar derin hisleri kitapta da hissediliyordu. Birisine âşıkken hayata da âşık olabilirsiniz; bir tabloya, yaşadığınız şehre, aklınızdan atamadığınız o şarkıya da… Neden başka birine daha âşık olamayasınız ki? Öte yandan âşık olunan bu iki insan için durum çok daha farklı olacaktır. Felice ve Grete’de olduğu gibi eğer iki taraf birbirinden haberdar ise bunun yıkıcı bir etkisi olabilir. Kendisini değersiz hisseden bu insanlar hem gittikçe üzülecek hem de kendilerini bu sapkın ilişkiden çekip çıkaramazlarsa büyük bir rekabetin ayrı tarafları olacaklardır. Böyle bir durumda üçgenin iç açılarının toplamı negatif bile olabilir. O derin okyanus için, kırılmış kalpleriyle mücadele edecekler. Yetersiz olmadıklarını kanıtlamaya çalışacaklar. İnsanın kendisini böyle hissetmesi korkunç olmalı. Gel gite yol açacak bu. Okyanusun dengesi şaşacak. Kafka bir Grete’ye yakın hissedecek kendini, bir Felice’ye… Sonu nasıl olursa olsun en az bir taraf illa ki üzülecek. Kafka ya iki kadından birini seçmek durumunda olacak ya da yalnız kalacak. Hem zaten birini gerçekten sevseydi diğerini de hayatında ister miydi? Görünen o ki çok da masum olmayan bu aşk oyunu iki tarafı da yıpratmaktan başka bir işe yaramamıştı. Aşk ne zor şey. İki kişiye âşık olduğunu sanmanın Kafka’da yarattığı bencillik bir yana, sevdikleri adamın kalbini birbirleriyle paylaştıklarını bilmenin iki kadında yarattığı yıkıcı etki bir yana. En iyisi aşkın aklımızla oynadığı küçük oyunlara aldanmamak; birine duyulan aşkın yansımalarını başka yerlerde aramamak, özellikle de diğer insanlarda. Sonuçta aşk iki insana özel olduğunda güzeldir. Kafka da eninde sonunda Grete ile mektuplaşmayı bırakmış, üçgeni bozmuştur. Bu üçgenler aşkın karmaşık ve yıpratıcı şekilleridir. En iyisi iki noktayı birleştiren doğrulardan şaşmamaktır. TARİHİ BAĞLAR “Asya, Orta Asya, Altaylar, Taklamakan, Gobi Çölü, Kazaklar, Uygurlar, Türkmenler” gibi etnik yapılar, mekân isimleri, konular gelince önüme çeşitli duygular harman oluyor içimde. Çok etkileniyorum… Hatta zaman zaman rüyalarıma bile giriyor diyebilirim bu topraklar, bu bölgeler, bu ülkeler… Gittim mi oralara? Hayır, gitmedim, görmedim de oraları, ama merakımdan sanki hep oralarda dolaşıyorum gibi geliyor bana. Bu merak, ulusumuzun tarihi köklerinden daha çok, belki ailemizin kökleri, yaşamları, çalışmaları ve oralarda geçen zamanlarından kaynaklanıyor da olabilir. Evet, bu yüzden de bu konular aile içinde hiç eksik olmuyor. Konular, konuşmalar, sohbetler hep bu alanlarda ve daha önemlisi sayısız kaynak kitaplar. O kadar kitabın bulunduğu raflarda sanki bu konularla ilgili yazılmamış başka bir kitap kalmamış gibiydi, ta ki Gabriel BONVALOT’un “Orta Asya’da Seyahat” adlı kitabına ulaşıncaya kadar. Ancak ne var ki, bu, öyle benim merakımı, heyecanlarımı ayağa kaldıracak kadar yeni bir kitap değildi... Kitabın yazarı, Fransız kökenli olup 1853-1933 yılları arasında yaşamış ve arkadaşı Capus ile birlikte 1886-87 yıllarında Orta Asya ve Türkistan gezisine çıkmış ve bu yolculuğun sonunda da “Orta Asya’da Seyahat” adlı kitabını kaleme almış. Olay, neredeyse günümüzden 130 yıl öncesine ait. Ama ben kitabı okudukça sanki bugünü yaşıyor gibiydim… Evet, sözü edilen topraklar, binlerce yıl öncelerinden günümüze kadar gelen bir tarihin yaşandığı bölgelerdi, ulusal köklerimizin harman olduğu, binlerce yaşam öykülerinin yazıldığı, masalların, efsanelerin, türkülerin yakıldığı ve kültürümüzün ince ince oyalar gibi örüldüğü çöller, dağlar, ovalar ve ülkelerdi kitabın içindekiler… Evet, dediğim gibi çok da yabancısı olmadığım yerlerdi buralar. Aile içinde bu bölgelerde pek çok çalışma ve filmler yapılmış ve bu topraklarda uzun zamanlar geçirilmişti. 1970’li yıllarda TRT bünyesinde yapımcı olan ve daha sonraları kendi firmasında filmler, belgeseller yapan babam, 1988 yılında, “Türkiye’den çıkıp, Türkçe konuşarak, Türk dilinin kaynağına, Orhun Yazıtlarına” temalı “TURKUAZ” adlı dizi belgeseli yapmış, belgesel TRT Televizyonlarında 36 kez yayınlanmış ve devamında “KAF DAĞININ ARDINDA” adlı Kafkasya Dizi Belgeselini, onun hemen arkasından da Kazakistan, Kırgızistan, Özbekistan ve Türkmenistan’ı içine alan “KÖPRÜNÜN ÖBÜR UCU” adlı Dizi Belgeseli gerçekleştirmişti. Ve bu belgeselin çekimi sırasında, 25 yıl önce, Kazakistan’ın o zamanki Başkenti Almaata’da annemle tanışıp evlenmişlerdi. Yani yaşamımızın her noktası nerdeyse bu topraklarla ve bu tarihi süreçlerle ilgiliydi. Bu anlamda Gabriel BONVALOT’un 130 yıl önceki seyahati ve eseri, aile yaşamımızın bir tarihçesi gibiydi sanki… Evet, orası Asya… Asya, sanki bir masal ülkesi… Olaylar, efsaneler, hikâyelerle dopdolu. Ama, gerçekte bir masal değil de, bir tarih, kültür ve yaşam merkezi. Atalarımızın en eski yaşam çabaları orada, Asya’da. Yolların açıldığı dağlar, Altaylar, yakılarak açılan dağ geçitleri, kadınların önderliğindeki göç kervanları, gökteki Gök Tanrıya, Umay Anne’ye yakarmalar, Kav’lar, Şaman’lar… Ve atalarımızın huduttan hududa yolculukları. Binlerce yıl öncesinden günümüze kadar süren yaşam serüveni. Evet, orası Asya… Asya’nın ortası… Orta Asya… Burası da Anadolu, burası da Asya… Yani kısaca Ön Asya… Binlerce yıldır bu geniş coğrafyada yaşam sürüyoruz, devletler kurarak, imparatorluklar var ederek. Dilimizle, kültürümüzle, inançlarımızla yaşam mücadelemize devam ediyoruz. Adları farklı olsa da, kimileri kendilerine Uygur, kimileri Kazak, Özbek, Kırgız, kimileri Azeri, kimileri Türk dese de, işte biz hepimiziz… Bu biziz… Bunca geniş bir zaman dilimi içinde, bu varlık büyük bir başarıdır. Bu günlerde zor koşullar içinden geçiyor olsak bile binlerce yıl öncesi “Orta Asya’da” başlayan bu “Seyahatin” devam edecek binlerce yılda da, sonsuza kadar devam etmesini diliyorum. Bunun için çok dikkatli ve çok çabalı olmak zorundayız. Dileğim öyle olalım… Hakka, hukuka ve insanlığa saygılı olarak bu varlık mücadelemizi sürdürelim. Kaynakça: Orta Asya'da Seyahat; Moskova’dan Türkistan’a, Gabriel BONVALOT 1. Baskı 2015 TABUREDE OTURANLARIN KİTABI Lise hayatım Kadıköy’de geçti. 14 yaşımda ailemden ayrılıp, akademik başarı beklediğim için Kadıköy Anadolu Lisesi yatakhanesinin yolunu tuttum. Kadıköy’de akademik başarıdan başka her şeyi buldum ama bu başka bir yazının konusu olmalı. Tam 5 senelik lise serüvenimde, en sevdiğim ortamdan bahsetmek için açmıştım bu konuyu. Antikacılar Sokağı bulunur Kadıköy’de. Bu sokakta da bir çay ocağı… Moda Çay Evi, uzun süre oturabilirseniz etrafınızdaki insanların sürekli değiştiğini fark edebileceğiniz, ayrı ayrı karakterlerle tanışabileceğiniz bir mekandır. Bu çay ocağında, tanımlayamadığım bir zevk bulurdum. Başka çay ocaklarında, aynı sokak içinde olsalar bile, bulamadığım bir zevkti. Hayatımda açıklayamadığım unsurlar bulunmasını sevmediğimden, ben bu zevki çay ocağının taburelerine bağlamıştım. Orada arkadaşlarımla sohbet etmenin tadı bile farklıydı. İşte aynı tadı, İstanbul’da veya Kadıköy’de olmamama, çay bile içmememe rağmen Seray Şahiner’in Reklamı Atla kitabını okurken aldım. Tabii ki başta bunun çay ocağı keyfi olduğunu anlamamıştım. Kitabı okurken etrafımdaki insanları değiştirdi Şahiner. Hepi topu 5 dakika tanıma fırsatı bulduğum insanlarla aramda sıcak bir bağ kurdu. Reklamı Atla kitabı bir derleme olduğu için, üç ya da dört sayfada bir başka bir hikâyeye atlıyordum okurken. Belki eski tarihli hikâyeler olmasından, belki de içinde nostaljik unusurlar barındırmasındandır bilemiyorum, Antikacılar Sokağı’nın kokusu yurt odama doldu birden. E vaziyet böyleyken, kitabın başından kalkıp bir çay yapmamak da ayıp olurdu, yaptım. Ayrıca kendimi özdeşleştirebildiğim anlatımları da çok fazlaydı kitabın. Mesela yazar dinlediği şarkıların kaynağı olan şiirleri bilmediğinden bahsediyor, ardından insanların herhalde liseden önce şiiri bilmediğini farz ediyordu. İşte böyle detaylar, kendi gençliğimi de gözden geçirme fırsatı verdi bana. Baktım ki, gerçekten de lisede okumaya başlamadan önce “Şiir nedir?” bilmiyordum. Gerçekten, Antikacılar Sokağı’nı nostaljisi yüzünden seviyormuşum, tabure değilmiş yani mesele. Sonra etrafıma bakma isteği hissettim birden. Camımı açtım, dışarı bakmak için. Karşımda MSSF binası duruyor ama çelimsiz. Denizi göremedim, moralim bozuldu. Çay da söyleyemedim İbrahim Abi’ye bakıp odamdan. İstanbul’a gitme planları yaptım, bilet baktım, sınavlarımın tarihlerini araştırdım. Bu anlardan birinde, liseden bir oda arkadaşım aradı beni. Topluca Ankara’ya gelme planları olduğundan bahsetti. İstanbul kalmadı zihnimde. Çay ocağı yine de üzücü bir unsur olarak aklımın bir köşesindeydi ama umursamadım. İnsanın bir mekana özleminin arkasında aslında o mekanda yaşadıkları olduğunu anladım. Kadıköy’e gitmeyi düşünürken, şimdi Kadıköy’dekilerin benim yanıma gelmesiyle planımı tamamen terk etmemin başka bir açıklaması yoktu. Fakat bu düşüncelerim de rahat durmadı tabii. Dallanıp budaklandılar hemen. Reklamı Atla’nın bir bölümünde edebiyattan ve yaşadıklarını yazma isteğinden bahsedince Seray Şahiner, ben de bunu okuyunca, yaşadıklarımı yazmak geçti içimden. “Nasıl yaparım?”ını düşündüm, “Ne anlatırım?”ını düşündüm. Henüz kendimi insanlara yeterince anlatamayacağıma karar verdim. Çünkü yaşadıklarım sınırlıydı ve yaşadıklarımı ancak onlardan kazandığım anlatım gücüyle insanlara aktarabilirdim. Ama benimle aynı şeyleri yaşamamış insanlara hitap etmem mümkün olmazdı o zaman, şimdilik vazgeçtim. Akademik başarıdan bahsetmiştim hani yazının başında. Dediğim gibi lise hayatım bana akademik bir şey katmamış olmasına rağmen, şu an bu kitabı okuduğumda aldığım zevkin tıpatıp aynısını da alamazdım o hayatı yaşamasam. Demem o ki, varsın katmasın bana bir şey, zevklerimi perçinlemiş lisem, hâlâ da perçinliyor. Kitabı okuduğuma da pişmanım aslında biraz. Böyle olacağını bilsem Kadıköy’de Antikacılar Sokağı’nda okurdum diyorum bu kitabı. Etrafıma bakıp, az önce önümde oturanların nereye kaybolduğunu merak ederdim. Kafamı kitaba yeniden indirmeden önce de bağırırdım bir güzel, “İbrahim Abi, iki!” Zeynep Gültekin İNANDIĞINA KOŞMAK Yalnızca sevdiğin veya inandığın için bir şeyin peşinden gitmek cesaret ister. Bu şey bir insan da olsa, bir hayvan ya da bir inanç da olsa hep aynı cesarete ihtiyaç duyarız. An olur istediğimiz ya da sevdiğimiz tek bir şeyin peşinden gitmek başka isteklerimizi geride bırakır, başka sevdiklerimize kulak tıkarız. Öyle bir şeydir gerçekten sevmek, tutkuyla bağlı olup o bağı hep sağlam tutabilmek. İşte Wall-E’nin bana düşündürdüğü en önemli nokta bu oldu: Sevdiğinin peşinden gitme gücü. Filmi izlemeyenler bunu oldukça tuhaf bulabilir zira filmin afişinde oldukça eski görünümlü bir robot var. Dünyada yaşamın bittiği gelecek yıllarda geçen film, bu eski robotun dünyayı çöplerden arındırmak için tamamen yalnız başına çalıştığını gösteren sahnelerle başlıyor. Çok sıradan bir hayatı olan bu robotun, Wall-E’nin düzeni, dünyaya başka bir robotun gelmesiyle bozuluyor. Aşkı tadan cefakâr çöp toplama robotumuz sevdiği “kızın” peşinden uzun bir uzay yolculuğuna çıkıyor. Her şeyi aşırı bir hızla tükettiğimiz bir toplumda ve dünyada yaşıyoruz. Yeni bir dizi çıkıyor, on bölümde sıkılıp başkasını izlemeye başlıyoruz. Sosyal medyada her gün yüzlerce yeni akım üretiyor ve üç gün sonra sıkılıp, başka akıma ayak uydurmaya başlıyoruz. Altı ay önce aldığımız son model telefonun bir üst modeli çıkınca dayanamıyor, gidip onu alıyoruz. Ne yazık ki, bu aşırı hızlı tüketim tablosu sadece maddi konularla sınırlı kalmıyor artık. Duygularımızı da aynı hızla tüketmeye başladık. Sevgi, aşk, güven, hatta öfke ve nefretimizi bile erkenden aşındırır olduk. Ne yazık ki içinde yaşadığımız zaman, bize duygularla yoğrulmayı değil, onları erkenden aşındırmayı öğretti. İşte Wall-E tam da bu yüzden çok önemli bir mesaj veriyor. Bir şeyi sevdiğine inandığın zaman onu hemen tüketip bitirmek yerine onunla büyü diyor. Bütün dengelerini bozsa da, düzeninden şaşırtsa da, acı verse ya da seni değiştirse de, onun peşinden gitme cesaretini yüreğinde bul diyor. Maalesef, bizler bu cesareti bulmakta çok zorluk çekiyoruz. Bunun birkaç farklı sebebi olabilir diye düşünüyorum, ama bana kalırsa asıl sebep zarar görme korkusu. Zarar görmektense, canımızın yanmasındansa yalnız başımıza olmayı ya da kısa süreli insani ilişkilerle hayatta kalmayı tercih ediyoruz. Bu çok acı bir şey aslında, çünkü insan denen varlık yalnız olmak için yaratılmamış. Herkesin, hayatının bir noktasında yanında olacak birine ihtiyacı oluyor, er ya da geç. Bu yüzden bana kalırsa böyle bir korkuya sahip olan herkes bunu yenmenin bir yolunu bulmalı. Çünkü şimdi çekilmese bile yalnızlığın acısı, an geliyor, yalnızlık birini çok sevmenin verdiğinden çok daha fazla acı veriyor. Demiş ya şarkıda, “Severim bütün dertleri sevgi benzeri.”, bence insan bu felsefeyi benimsemenin bir yolunu bulmalı, huzurlu ve dolu dolu bir hayat sürebilmek için. Evet, sevmek; sevdiğinin peşinden gitmek ya da bir şeye tüm varlığınla inanmak çoğu zaman insanın canını çok fena acıtan, insanı kızgın ateşlerde kavuran bir duygu durumuna dönüşüyor. Ama hayat da sevmeden, sevilmeden; acı çekmekten korkarak yaşanmıyor. İnsanın kaderidir bu, çekilecek acı varsa çekilir. Ama sevmeler sadece acı çekmek de değildir: sevdiğinle geçirdiğin öyle mutlu, öyle tarifsiz anlar olur ki çektirdiği tüm acıları bir anda unutuverirsin. Ya da peşinden gittiğin bir isteğin sana öyle güzel şeyler kazandırır ki, her şeye rağmen iyi ki yapmışım dersin. Kısacası, sevdiğinin peşinden gidebilme cesaretini göstermek her yiğidin harcı değildir; ama yapabilenler bilir ki, ne olursa olsun peşinden gitmeye değecek şeyler vardır. Serkan Uygun BİR KAYBEDENİN SERÜVENİ Başarısızlık hayatımızın her noktasından bir parça edinir kendisine. Bu parça da çoğalarak içimize kötü bir ruh hali yaymaya başlar. Bu ruh halinden kurtulmamızın bazı püf noktaları olabilir ama her ne kadar denense de çoğunun boşa çaba olacağından emin olabilirsiniz. Bu ruh hali bizi daha kötü durumlara sürükleyebilir bu da demek oluyor ki bu durumdan ne kadar hızlı kurtulursak o kadar iyi olacaktır. Başarısızlıklarımızın oluşturduğu ruh halinden kurtulabiliriz fakat kendimize daha çok zarar vermemeye dikkat etmemiz gerekir. Mesela hayatımızdaki başarısızlıklar için hep kendimizi suçlarız fakat bunu yapmamızın doğru olduğunu hiç sanmam ama başka çaremiz olmuyor sanırsam. Bu başarısızlığın nedenini biraz da diğer kişilerle bağdaştırabiliriz, hem başkalarına biraz suç yüklemenin bir zararı olmaz herhalde, değil mi? Bu çok yanlış bir yaklaşım biçimi olabilir ama işe yaramadığını da söyleyemem. Ayrıca bu başarısızlıkların nedeni gerçekten biz olmayabiliriz. Peki başarısızlığı kendi yararımıza çevirebilir miyiz? Her ne kadar başarısızlığı kötü bir şey gibi düşünsek de benim için başarısızlık ve ondan korkum beni başarıya sürükleyen asıl etkenlerdendir. Bu kötü durum hayatım boyunca beni etkilediği için bunu kendi yararıma çevirmem artık bir zorunluluktu. Bu negatif durumu pozitif bir etkene çevirmek için bire bir çözüm. Örneğin, hocamın ödev olarak verdiği testleri bitirebilmek, onu hayal kırıklığına uğratmamak ve olayın başarısızlık ile sonuçlanmasına tanık olmamak için iki gün boyunca toplam yedi saat uykuyla dayanmam başarısızlık korkusundandır. Artık başarısızlıktan korkum benim için negatif bir şey değil, verimliliğimi ateşleyen bir kıvılcım olmuştu. Tabii bu yöntem, suçu sadece ve sadece kendimde aramam gereken durumlarda geçerliydi fakat başarısızlığımın nedeninin sadece bana bağlı olmadığı durumlarla da karşılaştım. Başarısızlığımın nedenini büyük bir farkla ben sebep oluyorumdur ama bu demek olmuyor ki suçlanması gereken tek kişi ben olmalıyım. Fazlaca faktör etki ediyor bu durumun yaşanmasına. Kısıtlamalar ise bunun nedenlerinden biridir. Düşünün ki sizden bir resim çizmenizi istiyorlar. Bu görevde nasıl başarısız olunur ki? Sonuçta resim çizmek kişiye özgü olan bir etkinlik, ne kadar kötü olsa da “başarısız” olarak değerlendirilecek bir şey değil. Şimdi de bu yaratıcı etkinliğe kısıtlamalar getirildiğini düşünün örneğin sadece belli bir palet renk kullanma kısıtlaması getirsinler. Bu durumda getirilen kısıtlamalar benim başarısızlığa sebep olabilir, sonunda kendim dışında suçlayabileceğim bir neden var. Bu durumda, ne kadar başarısız olsam bile en azından içim rahat oluyor. Şimdi sıra ise hayatımın en büyük başarısızlık serüveninde: üniversite sınavı. Bu başarısızlık hikayesi zaten hayatımın büyük bir bölümünü kaplamış durumda. Bu serüvene dokuz senemi adamış bulunuyorum. Bu kadar uğraştığım senelere rağmen beni en etkileyen başarısızlığa engel olamamıştım. Gece gündüz demeden çalışmalar, art arda girdiğim denemeler bir kayıp ile sonuçlandı. Peki bunda başkalarını suçlama yetkisine sahip miydim? Bu yetkiye sahip olsam bile bütün eforu sarf etmesi gereken ve sarf eden de bendim. Maalesef ki kendimi suçlamaktan başka yapabileceğim bir şey yoktu. İşlerin daha kötüye gitmemesi için hızlı bir şekilde bu ruh halinden kurtulmalıydım. Bahsettiğim gibi bu başarısızlığa fazla takılırsam daha da üst üste gelecek başarısızlıklar kaçınılmazdı. Benim kaçış yolum ise yazmak oldu çünkü benim bu yazdığımı “başarısız” diye yargılayacak kimsecikler yoktu. Rahat bir şekilde kafamdan ne geçerse yazabiliyordum. Aklımdan geçen hayalleri yazıya geçirmek, bu serüvenin bana yükleyeceği korkunç ruh halinden kaçmamı az da olsa sağlamıştı. Fakat bu serüvenin daha bitmiş olduğunu söyleyemem. Hatta bence tam aksine serüven asıl yeni başlıyor. Başarısızlıklarla dolu hayatı olan tek kişi ben değilimdir herhalde, hatta tek kişi ben olmadığımdan eminim çünkü ben de Kaybedenler Kulübü’nün bir üyesiyim. Üyeleri olmadan bir kulüp nedir ki? Söylemem gerekir bu kulübün üyesi olduğum için çok da gurur duymuyorum fakat bu üniversite serüvenine göğüs gerişimden çok gurur duyduğumu söyleyebilirim. Serkan Uygun KAYNAKÇA • Örnek, Tolga. Kaybedenler Kulübü. 2011. Ekip Film. Film. Ayça Arkış Kanatlarım Var Benim Ruhumda Bazen alıp başını gitmek ister insan. Her şeyden ve herkesten uzaklaşıp sadece kalp atışının sesini dinlemek ister. Özgürlük vücut bulup elimizden tuttuğunda ise bu yolculuktan geriye dönüş yoktur artık. Benim Ankara’yla tanışma yolculuğumda tam olarak böyle başladı. Bunalmıştım el bebek gül bebek yaşamaktan. Bu yaşıma kadar; her düştüğümde beni kaldıracak, her üzüldüğümde beni teselli edecek bir ailem oldu. Okul çıkışlarında ya annem ya da babam alırdı beni, doğum günlerimde hangi pastayı istiyorsam o yaptırılırdı, hatta kimi zaman “Ben bugün okula gitmek istemiyorum!” dediğimde kabul edilirdi ailem tarafından. Yine de hiçbir zaman şımarık, istediğini ağlayarak elde eden çocuklardan olmadım. Yapabileceklerinin ötesinde hiçbir şey istemedim onlardan. On yedi yıl böyle büyüdükten sonra; hayatıma, durup uzaktan bakma gereği duydum. O an fark ettim ki ailem olmadan bir dakika bile yaşayamazdım bu dünyada. Buruk bir gerçekle karşı karşıyaydım ve artık kendi ayaklarım üstünde durmam gerektiğini anladım. Kimisi için o an bir yetişkin; kimisi için ise, özellikle annem ve babam için, daha küçük bir kız çocuğuydum. Bense kendimi artık yuvadan uçmaya hazır bir kuş gibi görüyordum. Özgürlüğüne düşkün ama uçmaktan bir o kadar korkan bir kuş... O an elime geçebilecek en büyük fırsatı değerlendirmeye karar verdim; üniversiteyi şehir dışında okuyacaktım! Her ne kadar bu karar önce yerini yurtdışında okumaya bıraktıysa da, duygularımı ve becerilerimi tarttığımda, daha bu kadar büyük bir adım için hazır olmadığımı fark ettim. Böylece İstanbul dışındaki üniversiteler için sınava çalışmaya başladım. Çoğu zaman gözlerimi artık açık tutamıyordum, geç saatlere kadar çalışıyordum. Tüm İstanbul derin bir uykudayken apartmanda ışığı yanan tek oda benimkiydi. Yılmadan çalışmamı sağlayan, kafamda sürekli dönen bir tek düşünce vardı: Kanatlarımı çırpıp özgür olmak. Emeklerimin karşılığını alarak sonunda Bilkent’i kazandım. Yurtta kalacak ve artık annemle babamın “küçük Ayça’sı” olmayacaktım. Tabii ki yurda yerleştikten birkaç gün sonra tek başına yaşamanın getirdiği zorluklarla boğuşmaya başladım. Ütü, bulaşık, çamaşır derken ufak çaplı sinir krizleriyle telefona sarılmış annemle konuşurken buldum kendimi. Hatta bir keresinde, kurutucuyu daha önce hiç kullanmadığım için, kazaklarımı attığımda çektiklerini fark ettim. Bir yandan ev işlerini öğrenmeye çalışıyordum bir yandan da arkadaş edinme sorunsalıyla karşı karşıyaydım. İlk haftalar herkes o kadar yabani, o kadar soğuk duruyordu ki arkadaşsız kalacağımı düşünmedim desem yalan olur. Tek arkadaşım oda arkadaşımdı ve tesadüfen o da İstanbul’dan geliyordu. Yemekhaneye beraber gidiyor, market alışverişlerini beraber yapıyorduk. Hatta ilk akşam yemeğimizi dün gibi hatırlıyorum. Sudan çıkmış balık gibi bir sağımıza bir solumuza bakıyorduk yemek sırasında. Tepsilerimiz elimizde öylece kalakalmıştık. Birkaç kere, yeni arkadaşlar edinmek adına, tanımadığımız insanların yanına oturmaya çalışsak da herkesten aynı cevabı aldık: “Burası dolu, arkadaşlarım gelecek.” Böylece camın önündeki boş, dört kişilik bir masaya yerleştik ve işte yine yalnızdık. İki hafta sonra ise sanki elimle koymuş gibi yedi mükemmel insanla tanıştım. Üniversitede arkadaşlık bir başka olur, yeri çok özeldir diyenlere ilk defa hak verdim. Şimdi altı hafta geçti Ankara’ya gelişimin üstünden. Sanki daha dün bavullarımı yurda taşıyor, eşyalarımı yerleştiriyordum. Dönüp ilk haftalara baktığımda yüzümde bir tebessüm oluşuyor. Her şey için boşa kuruntu yaptığımı anlıyor ve kendi hâlime gülüyorum. Meğer arkadaşlık, dersler, yurt hayatı hepsi teker teker rayına oturuyormuş. Belki de bu kadar kolay adapte olmamı içimdeki özgürlükçü ruha borçluyumdur. Daha yolun başında olsam da Ankara’ya geldiğim için içimde hiçbir pişmanlık kırıntısı yok. Risk alıp kalbimin sesini dinlediğim için şimdi buradayım ve her anın tadını çıkarmaya çalışıyorum. Demem o ki; korkutucu da olsa, yeni şeyler keşfetmekten, kendi ayakları üstünde durmaktan korkmamalı insan çünkü herkesin içinde kanatlarını çırpıp uçmaya hazırlanan bir kuş var; tıpkı benim içimdeki gibi. Sadece kafesinin kapısını biraz zorlaması gerekiyor... Özgecan Gümüşbaş 21301031 TURK102 – Sec.21 Gönenç Tuzcu 2 Aralık 2014 SERBEST 3 Hukuk Yanılabilir mi? Hak ve hukuk nedir? İnsanların temel hakları nelerdir? Neler suçtur ya da suç diye bir şey var mıdır? Adalet kime tecelli eder? İdam cezası nasıl kabul edilebilir? Oyun biterken sahnede hızla geçen fotoğraflarla birlikte benim zihnimden de bu sorular geçti. Ben hukuk ve adaletin değişmez yargılarını anlatan bir oyun beklerken, karşıma adaletin yanılabileceğini savunan, hukuk kavramlarının kişiden kişiye değiştiğini anlatan ve en önemlisi insan haklarını topluma ve döneme göre irdeleyen bir oyun çıktı. “Savunma” beni öyle bir etki altına aldı ki, oyunun sonunda kendimi bitmesin diye yalvarırken buldum. Bu yüzden Hakan Gerçek’in inanılmaz performansıyla izlediğim bu oyunun beni hayal kırıklığına uğratan tek yanı iki perde olmasıydı. Ben, bu performansı daha uzun süre izlemek istedim. Oyunun, izleyiciyi ve beni bu kadar başarılı bir şekilde etkisi altına almasının nedenlerinden ilki kesinlikle oyuncu seçimiydi. Tiyatronun dev sanatçılarından, merhum Müşfik Kenter’in oyunculuğuyla bu tiyatroyu izleyememiş olsam da Hakan Gerçek’in oynayış tarzı çok hoşuma gitti. Gerçek, gerek sesiyle gerekse tonlamalarıyla tüm salona kendini ulaştırmayı başardı. Duygu geçişlerinin ve değişimlerinin üstünden ustalıkla kalktı. Adeta Avukat Clarence Darrow, onun vücudunda yeniden hayat buldu ve bize hikâyesini anlattı. Oyunu beğenmemin ikinci sebebi ise oyunun içeriği ve bana kattıklarıydı. Oyun metni, Darrow’un avukatlığını yaptığı idam davalarının üzerinden ilerledi. Davaların her biri bize hukuk kavramlarını sorgulatmaya yönelikti. Oyun boyunca, toplumsal değerler ve bu değerlerin adalete nasıl yansıyabileceği incelendi. Davaların çoğu güçlü insanların, kendilerine engel olarak gördüğü zayıf insanları toplumsal değerler üzerinden manipüle etmesiyle ilerliyordu. Oyun burada bize Avukat Clarence Darrow’un savunduğu davalarda hep güçsüzün ya da hakkı yenen insanların yanında olduğunu apaçık gösteriyordu. Siyahiler, işçiler, öğretmenler ve niceleri… Darrow bu davalarda sadece düzenin çarpıklığını değil, aynı zamanda önyargıları da yenmeye çalışıyordu. Hatta oyunun bir bölümünde, Darrow’un baktığı ilginç bir davadan bahsedildi. Bu davada Darrow üstün bir başarı göstererek, önyargıları yenmiş ve on bir jüri üyesinin idamını istediği bir sanığı, idam koltuğundan kurtarmayı başarmıştı. Burada benim aklıma hafızalarda yer eden, ünlü “12 Öfkeli Adam” filmi geldi. Bu filmde de bir jüri üyesinin, masum birinin hakkını on bir jüri üyesine karşı koruması anlatılıyordu. Daha sonra bu filmle, oyun arasında birçok bağlantı kurdum. Öncelikle, oyun da film de tek bir dekor üzerinden götürülmüştü. Böylece konuşmalara ve başrollere odaklanmamız kolaylaşmıştı. Başroldeki iki adam da haksızlıklara boyun eğmeyen güçlü insanlardı ve ikisi de önyargılarla savaşmaya çalışıyordu. Son olarak, oyun da film de adaletin karanlık tarafına ışık tutuyordu ve bu yüzden yer yer karanlık bir atmosfer kullanmaktan çekinmiyorlardı. “Savunma”nın bana en ilginç gelen özelliği ise günümüz teknolojisini kullanmasıydı. Dekorda sırayla dizili üç ekran kullanılmıştı. Bu ekranlardan davalarla birlikte davacılar, sanıklar ve savcılar geçti. Ekranlardan biri kimi zaman Darrow’un sevgilisi, kimi zaman en yakın dostu ve kimi zaman da can düşmanı oldu. Hakan Gerçek’in ekranı oradan oraya savuruşunu izlemek bana daha önce hiçbir tiyatroda yaşamadığım ayrı bir zevk verdi. Ekranların işlevi sadece bununla da kalmadı. Darrow bir yandan davalarını anlatırken, seyirciler de ekranlardan olayın gerçek kahramanlarını görme fırsatı buldu. Kendi kendime “Teknolojinin sanata uyarlanması hiç de zor değilmiş.” diye düşündüm. İşte bana “Savunma”dan kalan bunlardı. Oyun bittiğinde derin düşüncelere daldım. Biz dönemin sadece bir yüzünü görmüştük: Clarence Darrow’un kurtarabildiği insanları. Peki, kurtarılamayan yüzlerce insana ne olmuştu? Yüzlerce insanın temel hak kabul ettiğimiz yaşama hakkına ne olmuştu? O insanlar bizden daha az insanlar mıydı? Bir yüzyılda hak sayılan, diğer yüzyılda suç olabilir miydi? Ve belki de en önemli soru şuydu: Hukuk yanılabilir miydi? 12 ÖFKELİ ADAM - SİNEMA "12 Öfkeli Adam", 1957 yılında gösterime girmiş bir film olmasına rağmen günümüzde de izlenilen, etkisini güncel filmlerde dahi görebileceğimiz bir başyapıta dönüşmüş, Sidney Lumet tarafından yönetilmiş bir filmdir. Eser, cinayetle suçlanan bir çocuğun cezasına karar vermek için toplanan 12 jüriyi ve karar verme süreçlerini anlatmaktadır. Filmin sıradan denebilecek bir konuyu işleyiş şekli, verdiği mesaj, filmde kullanılan set ve dekorasyon, jürilerin oy birliği sağlamaya çalışırken yaptıkları açıklamalar filmi etkileyici kılan özelliklerindendir. Bir çocuğun babasını öldürmekle suçlandığı bu filmde jüriler iftiranın gerçekliğini kanıtlamaya çalışmıştır. Jüri odasında on iki kişiden on biri çocuğun suçlu olduğunu söylerken, bir kişi tartışmak istediğini söyleyip, el kaldırmamıştır. Tek bir jürinin el kaldırmayıp düşünmeye, sorgulamaya çalışması, aslında o jürinin felsefe yaptığının bir göstergesidir. Ayrıca filmin devamında da jürilerin konuşmaları ve birbirlerini ikna ederken kullandıkları yollar, birçok ahlak felsefesi düşüncesiyle ve etik filozoflarıyla iç içedir. “Ben varsayım yapmakla uğraşmam dostum. Ben sadece bir işçiyim. Bir deneyeyim. Varsayalım sen hepimizin fikrini değiştirdin ve çocuk babasını gerçekten bıçaklamış, buna ne dersin?” "Suçlu olduğunu söyleyen on bir oy vardı. Elimi kaldırıp bir çocuğu ölüme göndermek benim için pek