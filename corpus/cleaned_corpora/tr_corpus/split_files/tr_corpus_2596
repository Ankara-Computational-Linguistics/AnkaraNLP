ettiklerimizdir. Memleket ve halkın hali perişandır ve bunun sebebini kime sordumsa hakikati söylemiyor. İyisi mi vezir Rast Ruşen'den başlayayım işe. Şah sarayına döner dönmez derhal derdest edilenlere ilişkin ruznâmeleri talep etti. Tepeden tırnağa bütün ruznâmelerde vezirin alçaklıklarını görüp, insanlara karşı iyi davranmadığını, halka reva gördüğü kötülükleri ve adaletsizliğini anladı. Daha sonra büyükler ne de doğru söylemişler diyerek şu atasözünü söyledi ‘Nâma şâna aldanan ekmekten olur ekmeğine tüküren canından olur.' Sözde adı Rast Ruşen olan vezirim özde karanlık ve yalancıymış. Ben kendi ellerimle onu o kadar semirtmişim ki zavallı raiyyet, korkusundan içinde bulundukları hali bana söylemeye cesaret edemiyor. İşin çaresi şudur ki, yarın vezir dergâha varınca ekâbirin önünde onu rüsva edip ayaklarına ağır zincirler vurarak zindana attıracağım. Diğer tutsakların huzuruma getirilmelerini emredip davalarıyla bizzat ilgileneceğim. Münadilere cümle halka şöyle ilan etmelerini emredeyim ‘Ahali. Behrâm şah, veziri Rast Ruşen'i azletmiştir. Onun zulmüne maruz kalan, ondan şikâyeti olanlar mağdurlar gelsinler de davasına bakıp hakkını teslim edelim. Her kim bir zulme uğramışsa başlarına gelenleri beyan için mutlaka gelsin. Eğer size adilane davranmış ise tekrar işinin başına döndürüp ona hilat sunayım yok eğer bana ve size karşı bir sadakatsizlik ve ihanet eylemiş ise o çobanın köpeğe yaptığını misliyle ona yapacağım.' Behrâm ertesi gün emir ve ekâbirin huzura gelmesini istedi, vezirler yerlerine geçtiler. Behrâm- ı Gûr yüzünü vezire dönerek Memlekete musallat ettiğin bu ne buhrandır. Askeri açlıktan kırmış, tebayı perişan eylemişsin. Sana askerin erzakını tam vaktinde ulaştırmanı, memleketi imardan geri durmamanı, raiyyetten hakk olan dışında haraç almamanı, hazineyi dolu tutmanını emr ü ferman buyurmadık mı. Şimdi baktığımda ne hazinede zırnık, ne askerde erzak kalmış ve halk aç bî-ilaç. Benim şarap ve av ile başım hoş olduğu için raiyyet ve halk işlerinden haberdar olmadığımı sandın. Zannettiğin gibi değildir. Sonra onun vezirliğine bakmadan derdest edilip ayaklarına ağır zincirler vurulmasını ve karga tulumba götürülmesini emretti. Daha sonra şehre bir münadi salarak halka, şahın, veziri Rast Ruşen'e gazaplanarak onu azlettiğini ve bir daha ona bir devlet işi vermeyeceğini, onun gadr ve zulmüne uğrayanların çekinmeden, korkmadan dergâha gelmelerini, gasp edilmiş haklarını temin için şaha maruzatlarını arz etmelerini, halka ilan etmesini istedi. Daha sonra şah, zindana atılanların tezelden huzuruna getirilmelerini emretti. Şah bütün tutsaklara tek tek, hangi suçtan ötürü alıkonduklarını sordu. Birisi şöyle dedi Benim malı mülkü bol olan zengin bir kardeşim var idi. Rast Ruşen onu tutuklayıp bütün servetine el koyarak işkenceyle katletti. Vezire kardeşimi neden öldürdüğünü sorduğumda kardeşimin şahın hasımlarıyla yazışmaları olduğunu söyledi. Davayı örtbas etmek ve uğradığım haksızlığı şaha şikâyet etmemem için de beni zindana attı. Öbürü şöyle dedi Benim, Rast Ruşen'in ekili tarlasına komşu olan baba yadigârı mümbit mi mümbit bir bağım var idi. Bağım vezire pek cazip geldiği için onu satın almak istedi. Satmayacağımı duyunca falancaların kızında gözün var, bir cürüm işledin iddiasıyla tevkif edip beni zindana attı. Bir başkası şöyle dedi Ben sermayesi pek az olan bir tacirdim. İşim gereği cihanın dört yanını dolaşır idim. Dolaştığım şehirlerde süs eşyaları ve ipek gibi hoşuma giden şeyler gördüğümde onu satın alır başka bir şehre götürüp satar idim. Bu şekilde kıt kanaat geçimimi sağlardım. Bir gün elime hasbelkader inciden bir gerdanlık geçti. Şehre geldiğimde onu satışa çıkardım. Bu haber vezirin kulağına gitti. Bir adamını yollayarak beni yanına çağırttı. O inci gerdanlığa alıcı olduğunu söyleyerek, hiçbir ödeme yapmaksızın el koyup hazinesine yolladı. Ödeme yapması için birkaç gün yanına uğradım. Ne inciyi ne de bedelini vermeye yanaşmıyor idi. Sabrım tükenmiş, umudumu yitirmeye başlamıştım. Bir gün yanına vararak, ‘Eğer o gerdanlığın sahibi olmak istiyorsanız emredin de ücretini versinler, yok eğer istemiyorsanız bana iade edin.' dedim. Söylediklerime hiçbir cevap vermedi. Oradan ayrılıp döndüğümde, evde beni bekleyen dört çavuşla karşılaştım, bana, ‘Yürü, bizimle geliyorsun, vezir seni istiyor.' dediler. Gerdanlığın parasını verecek diye sevinçten içim içime sığmıyordu. Kalkıp geldiğimde serhengler beni tutup zincire vurdular. İşte bir buçuk yıldır bu zindandayım. Mahpuslardan bir başkası da şöyle dedi Ben falan diyarın reisi idim, misafirlere, garibanlara ve ilim ehline kapım her zaman için açık idi. Tanrı'nın kullarına hizmette kusur etmez idim. Atalardan gördüğüm vech ile muhtaç ve fakirlere gücümün yettiğince hayır hasenatta bulunurdum. Malımdan mülkümden temin ettiğim hâsılatı cömertçe Allah'ın kulları için harcar idim. Vezir, ‘Sen bir define bulmuşsun' iddiasıyla, işkence edip beni zindana attı. Ben de varımı yoğumu yarı fiyatına satarak ona vermek zorunda kaldım. İşte dört yıldır bu zindandayım ve artık bir dirhemim bile yok. Bir diğeri şöyle dedi Ben falanca kabile reisinin oğluyum. Vezir mallarımızı müsadere ederek, pederimi kazığa vurdu. Beni de zindana attı. Yedi yıldır zindanın kahrını çekmekteyim. Bir başkası şöyle dedi Ben bir askerim. Nice yıllar hükümdar babanızın hizmetinde bulunup onunla seferlere çıktım ve yıllar var ki siz şevketli efendimizin hizmetinizdeyim. Divanın bana nân-pâre olarak tahsis ettiği ve onu işleyerek geçimimi sağladığım küçük bir tarlam var idi. Geçen yıl elime bundan bir şey geçmedi. Bu yıl ise vezire, ‘Efendim, bakacak çoluk çocuğum var, geçen yılki alacaklarım ödenmedi, emir buyur versinler de bir kısmıyla ödenmesi gereken borçlarımı ödeyeyim, bir kısmını da evlatlarımın nafakası için ayırayım.' diye rica ettim. Bana ‘Askerlere ihtiyaç duymak için ufukta bir savaş ihtimali görünmüyor. Sen misüllü adamların şahın hizmetinde olup olmaması fark etmez. Eğer ekmek parası lazım ise var git amelelik yap.' diye karşılık verdi. Ben de, ‘Bu devlete onca hizmetim dokundu, benim amelelik yapmam değil, senin mülk idaresini öğrenmen gerekir. Kaldı ki benim kılıç çalmadaki hünerim senin çalakaleminden yeğdir. Hale bak ki ben yeri gelir emrine amade olduğum padişah için kılıç üşürüp canımı feda ederken sen yeri geliyor maaş günü ekmeğimizi bize çok görüp şahı hiçe sayıyorsun.' dedim. ‘Bilmez misin ki şahın nezdinde sen de ben gibi bir kulsun. Sana vezareti buyurmuş, bana savaşmayı. Bir farkla ki, benim boynum şahın fermanına kıldan ince ama seninki değil ve dahi eğer padişahın işine ben yaramıyor isem sen hiç yaramazsın. Eğer padişahın benim ismimi muhasebe defterinden sildiyse bana göster. Yok, öyle değilse padişahın bizim için takdir ettiğini bize ulaştır.' Vezir, ‘Yeter artık.' dedi, ‘Seni de padişahını da gözetip kollayan benim, eğer ben olmayaydım akbabalar tez beri beyninizi dağıtıp yerlerdi.' İki gün geçtikten sonra beni hapse yolladı. İşte şimdi dört ay oldu, zindandayım. Zindanda 700'den fazla mahpus vardı. Bunların ancak 20 tanesi katil idi. Geri kalanı vezir hazretlerinin dünya malına tamahından ötürü haksız yere, gaddarca hapse attıklarından oluşuyordu. Ertesi gün padişahın fermanını işitip dergâha varan ahalinin haddi hesabı yoktu. Ayyuka çıkan kanunsuzlukları ve ahalinin hali pür melalini gören Behrâm-ı Gûr kendi kendine şöyle düşündü Bu herifin suistimalleri yanında hapse atılması pek hafif kalmaktadır. Meşum zulmünden ötürü kellesi vurulmalıdır. Tanrı azze ve celleye eylediği küstahlıktan ötürü Hakk Teâlâ'nın nasıl olmuş beni de yakıp yandıracak bir ateş göndermediğine hayret ediyorum. Daha sonra Rast Ruşen'in hanesine gidip bütün defter ve evrak torbalarını getirmelerini, evinin kapılarını mühürlemelerini emretti. Mutemetler gidip aynen denildiği gibi emri ifa ettiler. Defterleri ve evrak torbalarını tetkik ederlerken, padişahların Rast Ruşen'e yolladıkları, ondan sitayişle söz eden bir evrak buldular. Ayrıca bir padişaha Rast Ruşen'in kendi el yazısıyla kaleme aldığı şöyle bir mektup buldular Bu ne menem bir gaflet ve gevşekliktir. Gevşeklik ve gaflet devlete zeval verir. Ben size duyduğum iştiyak ve sadakatimin şartını elimden geldiğince yerine getirdim. Falancalar gibi nice ordu önderinin başını önünde eğdirip sana biatlarını sağladım. Orduyu levazımatsız ve techizatsız komuşum. Bir bazısını bir yere bir görev için yollamış, bir bazısını cenge yollamışım. Raiyyeti aç bî-ilaç ve zayıf düşürüp, yerinden yurdundan etmişim. Her ne vakit elime her ne geçmiş ise sırf sana ayırmış hazinene yığmışım. Öyle ki bugün hiçbir padişahta sende olan hazine yoktur. Sana benzeri görülmemiş ve görülmeyecek mücevherle bezeli bir tac ü kemer ve altın bir taht yapmışım. İçim bu adama dair rahattır. Meydan boş ve düşman gafildir. Hasım hâlâ gaflet uykusundayken, aymazlıktan kurtul ve işler sarpa sarmadan mümkün olduğunca tez davran. Behrâm-ı Gûr yazıları okuyunca, Bereket versin ki bu hasmı vezirin bizzat kendisi bana ifşa etti. Demek ki bu sözlerden güç alarak üstüme geliyorlar. Artık bu it herifin kara tıynetinden ve düşmanlığından zerre kuşkum kalmadı. dedi. Vezire ait mal, mülk, servet, her ne var ise getirilmesini, kölelerine ve hayvanlarına el konmasını ferman buyurdu. Melikin hali hazırda satın almış olduğu her şeyi satarak sahiplerine iade ettiler. Vezirin hane ve sarayını yer ile yeksan ettiler. Şah, dergâhın önünde, dibinde üç küçük olmak üzere yüksek bir darağacı çatılmasını emretti. O çobanın köpeği astığı gibi onu darağacına çektiler. Akabinde ona biat edip onunla işbirliği yapanlar da vezirle aynı kaderi paylaştılar. Şah, münadinin yedi gün boyunca şöyle çağrışmasını emretti Kendi öz erbabına ve padişahına hıyanet edip hasımlarıyla uzlaşan, Tanrı'nın kullarına zulmü reva gören, rabbine ve efendisine karşı küstahlık edenlerin akıbeti budur. Bu cezayı gören bütün bozguncuların yüreğine Behrâm-ı Gûr'un korkusu düştü. Rast Ruşen'in tayin ettikleri azledilerek, azlettikleri tayin edildi. Kâtipler ve mutasarrıflar değiştirildi. Behrâm-ı Gûr'un üzerine doğru sefere çıkmış olan hükümdar, olan bitenden haberdar olunca geldiği gibi gitti. Dahası, eylediklerinden bin pişman olup özürler diledi, itaatlerini bildirerek Behrâm-ı Gûr'a birçok mal, hazine ve değerli eşyalardan oluşan armağanlar gönderdi ve Şaha isyan etmek aklımızın ucundan bile geçmiyorken, senin vezirin bizi bu yola soktu. Bize sürekli yazıyor, birilerini yolluyordu. diye beyanda bulundu. Şah Behrâm-ı Gûr onları mazur görerek o davayı kapattı. Şah, vezirliği temiz tıynetli birisine verdi. Memleket sükûn bularak reaya ve ordunun işleri düzene girdi. İşler yoluna girdi. Cihana taravet ve huzur geldi. Halk zulüm ve zorbalıktan kurtuldu. Behrâm-ı Gûr köpeği darağacına çekmiş olan Kürd gencin çadırından çıktığı vakit ona bir ok vererek Senin zahmetlere girerek bize gösterdiğin bu iyilik altında kalmak istemem. Ben Behrâm-ı Gûr'un haciblerinden biriyim. Elindeki bu okla melikin dergâhına kalkıp gelesin. Bu oku sende gördükleri an seni benim huzuruma getirirler. Ben de böylece sana olan borcumu ödemiş olurum. demişti. İşte Behrâm-ı Gûr'un onca müşkülün üstesinden gelme hikâyesi budur. Günlerden bir gün o Kürd'ün hanımı kocasına, Haydi kalk bu oku da alarak şehre var. Gelen adam, giyim kuşamıyla kerli ferli birine benziyordu. Ola ki sana bir faydası dokunur. Bugünlerde yapacağı en küçük bir iyilik çok işimizi görür. dedi. Kalkıp şehre gelen Kürd ilk gece bir yerde kaldı. Ertesi gün Behrâm'ın dergâhına vardı. Bu arada Behrâm hacip ve muhafızlara, Eğer saraya elinde bana ait bir okla falan eşkâlde bir adam gelirse onu derhal huzuruma getirin. diye tembih etmişti. Hacipler elinde okla onu gördüklerinde Neredesin ey civanmert, nicedir gözlerimiz yollarda kaldı. Haydi, bizimle gel de seni melikin huzuruna götürelim. dediler. Bir müddet sonra Behrâm has odasından çıkarak tahtına kuruldu. Huzurdakilere adamı getirmelerini işaret etti, hacipler adamın elinden tutarak onu huzura çıkardılar. Gözleri ilişir ilişmez kendisine oku verenin Behrâm olduğunun hemen farkına varan adam Aman Allahım mahvoldum. O atlı Behrâm'ın ta kendisiymiş, hakkıyla ona hizmet etmeyip, huzurunda ağzıma geleni söylemiştim. Hizmette aman bir kusur etmiş olmayayım. deyip oku fırlatarak temennalarda bulundu. Behrâm oradakilere dönerek Efendiler, biliniz ki devlet meselelerinde gözümü dört açmamı sağlayan işte bu şahıs idi. dedi. Sahraya gidişini, adamı ve onun köpeği asma hikâyesini anlatarak, Bu şahıs benim uğurumdur. diyerek ona hilât ve Behrâm-ı Gûr'un kendi sürüsünden ihtiyacı olan 700 koyun vermelerini buyurdu. Ona daha nice altınlar, servetler ve bir hayli başka hediyeler bağışladılar. Daha sonra Behrâm, Yaşadığım sürece kimse ondan ne bir vergi ne bir sadaka alacaktır. diye ferman buyurdu. Gelelim İskender kıssasına. İskender'in Dârâ'ya galip gelmesinin hikmeti şu idi ki Dârâ'nın veziri gizliden gizliye İskender ile işbirliği yapmaktaydı. Padişahın gafleti ve vezirin ihaneti Dârâ'nın sonunu getirdi. Binaenaleyh padişah her daim memurların ne yapıp eylediklerinden haberdar olup tuttukları yolları, törelerini yörelerini iyi bellese, bir kanunsuzlukları yahut haddi aşmaları durumunda bir dem görevde tutmayıp derhal azletse ve işledikleri cürüm mesabesinde, diğerlerine gözdağı vermek için, onları cezalandırsa gerektir. Ceza korkusundan ötürü hiç kimse içinde padişaha karşı en ufak kötü bir niyet besleyemez. Padişah mühim bir iş verdiği kişiye, haberi olmaksızın, hal ve hareketlerini teftiş için bir gözcü tayin etse gerektir. Ve Aristoteles dahi Kral İskender'e böyle öğüt verdi Etkin makamda görev yapan birini görevden azlettikten sonra, düşmanla gizlice elbirliği edip seni ortadan kaldırmaması için, onu tekrar göreve atama. Ve dahi Pervîz böyle buyurdu Dört kişinin kabahati es geçilmez Birisi memlekete kasteden, diğeri onun haremine kasteden, diğeri sırları ifşa eden, diğeri dilde melikle bir, gönlünde melik düşmanlarıyla iş tutup onların yolunu yol bilenlerdir. Melik işleri sıkı tutarsa ona hiçbir şey meçhul kalmaz. Beşinci Fasıl İkta Sahipleri ve Reayaya Nasıl Davrandıklarına Dair İkta sahibi olan kişilerin, kendilerinden tahsil etmeleri istenen mal dışında reayadan bir şey almaya hakları yoktur. Bu şekilde tahsil ettikleri takdirde, reayanın kendisi, malı, zevcesi, evladı, arazi ve mülkü muhafaza altına alınmış olur. İkta sahipleri bu mal üzerinde daha fazla hak iddia edemez. Ve dahi eğer reaya maruzatını arz etmek için divana gelmeyi arzu ederse onlara mani olunmamalıdır. Bundan gayrısını eyleyen ikta sahibinin görevine son verilip iktasına el konması ve ibret-i âlem olsun diye kınanması emrolunur. Onların, mülk ve milletin sultana ait olduğunu iyi bellemesi gerektir ikta sahipleri ve valiler reaya ve ikta toprakları üzerinde şahne gibidirler halkın padişahın adaletinden hoşnut ve padişahın da ahiret azabından emin olması için onlara padişahın diğerlerine davrandığı gibi davransınlar. Âdil Nûşirevân'ın Hikâyesi Rivayet olunur ki, Şah Kubât dünyadan göçtükten sonra tahta henüz on sekizindeki oğlu Nûşirevân-ı âdil geçerek saltanat sürdü. Akıl ve adaletin mayasında yoğrulan bu genç iyiyi kötüden ayırabilecek nitelikteydi. Daima şöyle düşünürdü Babam mülayim, kararlarında esnek ve safdil olduğundan memleket idaresini ellerine teslim ettiği vezirler keyfince davranarak hazineyi boşaltmış, altın ve gümüşleri silip süpürmüş ve padişahın adını kötü ve zalime çıkarmışlardır. Böyle giderse memleketin hali haraptır. Kubât, Mezdek taraftarı dini eğri birinin desisesine kanarak falan vilayeti zulm ile harap ve talan eden, raiyyeti fakre düşüren falan vali ve tahsildardan hoşnudâne, önüne koydukları birkaç kese altına kanıp tamah eyledi. Şu kadarının farkına varıp onlara demezdi ki Yahu siz o vilayetin emiri, valisisiniz. Maişetinizi idame ettirecek ve öteberinizi karşılayıp maiyetinizdekilerin ihtiyaçlarını karşılayacak bir vilayet geliri tayin ettim. Bu meblağı halkın sırtından çıkarttığınızı biliyorum. Önüme koyduğunuz bu fazlalığı babanızdan miras kalmadı ya. Bunların hepsi halktan haksız yere gasp ettiklerinizdir. Ve aynı şekilde âmile demezdi ki, Vilayetin geliri şudur, bir kısmını beraat ile harcadınız bir kısmını da hazineye yolladınız. Peki ya sizdeki bu şatafatı nereden edindiniz. Haksız yere aldıklarınızdan değil mi. Başkalarının kendilerine çeki düzen vermesi için konuyla ilgili tahkikat ve gerekenlerin yerine getirilmesini emr ü ferman buyurmazdı. Tahta çıkmasının üzerinden üç dört yıl geçtikten sonra bile ikta sahipleri ve memurlar alıştıkları şekilde zorbalıklarına devam ediyorlar, mağdurlar ise dergâha yüz sürüp feryad ü figan eyliyorlardı. Nûşirevân-ı âdil divanı toplayarak mezâlim meclisi kurulmasını emretti. Devletin ileri gelenleri mecliste hazır oldular. Şah evvela Allahü Teâlâ azze ve celleye hamd ü sena eyleyerek şöyle dedi Biliyorsunuz ki bu saltanatı Hüda azze ve celle bana bahşetti. Öte yandan babamdan miras aldım ve bana karşı ayaklanan amcamla kavgaya tutuştuk ona galip gelerek bir kez daha tahtı kılıcımla zapt ettim. Tanrı azze ve celle bu mülkü bana ihsan edince, her birinize bir vilayet vererek ben de size bahşettim. Devlette hakkı olana, hakkı olanını vermekten sakınmadım. Babamdan izzet ü ikram görenlerden izzet ü ikramı, makam bulanlardan mevkilerini esirgemedim. Derecelerine ve iktalarına elimi bile sürmedim. Şimdi size diyorum ki, reayaya ve hakkın kullarına güzellikle muamele ediniz, alınması gereken vergi dışında vergiyi almaya kalkışmayınız. Ben size saygıda kusur eylemezken siz sözlerime kulak asmıyorsunuz. Allah'tan hiç mi ar etmezsiniz. Allah esirgesin ya uğursuzluk üstüme sıçrar da devletime zeval verirse. Cihanda düşmanlarımızdan eser yok, refah ve asayişiniz berkemaldir. Bundan ötürü Allahü Teâlâ'nın bizlere ve sizlere ihsan buyurduğu nimetlere şükürle vaktimizi geçirmemiz evladır. Çünkü zulüm devlete, nankörlük nimete zeval verir. Bundan böyle Hakk'ın kullarına iyilikle muamele eyleyesiniz reayanın işini kolay kılasınız, zayıfları incitmeyesiniz, âlimleri aziz tutasınız, salihlerle düşüp kalkasınız, kötülerlerden sakınasınız gerektir. Allah ve melekleri şahit olsun ki, kim ki bundan gayrı kendine bir yol bellerse onu sağ komayacağım. Bu sözlerden sonra oradakilerin hepsi Buyurduğunuz gibi eyler, itaat ederiz. dediler. İşlerinin başına geçtikten birkaç gün sonra adaletsizlik ve tamahkârlıklarına devam ettiler. Bu çapulcuların her birisi Nûşirevân'a toy gözüyle bakarak, onun kendileri sayesinde hüküm sürdüğünü, onu istediği vakit alaşağı edebileceklerini sanıyorlardı. Nûşirevân bunlardan haberdar olmasına rağmen onları idare ediyordu. İşler bu minval üzere, beş yıl geçti. Ve fakat Nûşirevân'ın, kendi mülkünde ondan daha zengini ve azametlisi bulunmayan, Azerbaycan ve Horâsân'ı idare eden bir kumandanı var idi. Mal ve mülkçe, techizat ve levazımatça hiçbir eksiği gediği yok idi. Bu şahıs, ikamet ettiği şehir civarında bir malikâne ve bahçe yaptırmak istedi. O havalide yaşlı bir kadına ait bir parça arazi var idi. Padişaha verdiği vergisini buradan temin ediyordu. Kadının günlük 4 somunluk nafakası vardı. Bir somunla çerağına yağ, biriyle ekmeğine katık alır, geriye kalan iki somun ise sabah ve akşam öğününe yetiyordu. Halk Allah rızası için üstüne başına giyecek bir şeyler veriyordu. Yaşlı kadın dışarı hiç çıkmaz, bütün vaktini evde geçirirdi. Derken bu sipah-sâlâr yaşlı kadının bir parça toprağına işimi görür diye tamah ederek kendisine satması için birini yolladı. Kocakarı Satamam, zira bu toprak benim daha çok işimi görmektedir. Rızkımı kazandığım dünyalık, bütün sermayem budur. diye cevapladı. Sipahsâlâr Bedeli neyse öderim ya da karşılığında geliri daha yüksek bir arazi veririm. dedi. Kocakarı Katiyen olmaz, bu toprak benim meşru arazimdir. Atam babam yadigârıdır. Komşuların hepsi beni tanır ve bana sahip çıkarlar, oysa senin bana teklif edeceğin toprak bana uzak düşer. dedi. Sipah-sâlâr bu sözleri umursamadan zorbalıkla kadının arazisine el koyarak çevresini duvarla ördü. Acze ve fakre düşen kadın sonunda ya toprağının bedelinin ödenmesine yahut kendisine başka bir yerde arazi verilmesine rıza gösterdi. Daha sonra yaşlı kadın onun dergâhına varıp dil döktüğü halde sipah-sâlâr başını öne eğdi sessiz kalarak konuya teveccüh etmedi. Kadın huzurdan umutsuzca ve boynu bükük ayrıldı. Sipahsâlârın ata binmesini kollayan kadın onun geçeceği yolda durdu. Sipah-sâlâr yaklaşınca feryad u figan ile arazisinin bedelinin ödenmesini talep etti. Emir ona hiçbir karşılık vermedi. Dert yandığı her hacibden Tamam biz meseleyi emire iletiriz. cevabını alıyordu. Derken hadisenin üstünden iki yıl geçti. Kocakarı iyiden iyiye fakr u zaruret içindeydi. Elinde avucunda bir şey kalmamış, umutları tükenmişti. Bir gün kendi kendine, Kalkıp şahın kapısına varayım. Çünkü bu zalimi başımıza musallat eden onun kendisidir. Kulağıma adil birisi olduğu çalındı ve biliyorum ki nice meşakkatlere katlandım. Varıp Nûşirevân'ı bir göreyim. Eğer hakkımı teslim ederse ne âlâ yok eğer umursamazsa ben de işimi Allah'a havale ederim. Belki sonra insafa gelir. dedi. Halini kimseciklere açmadı. Bir gün meşakkatler içinde Azerbaycan'dan mahzun melul bir halde yola çıkıp Medayin'e revan oldu. Şahın dergâhına varıp Nûşirevân'ı azametli ve görkemli bir şekilde gördüğünde kendi kendine şöyle düşündü Korkarım ki girmeme müsaade etmezler. İyisi mi şu civarda bir yerlere pusayım da padişah atına bindiği anda önüne atlayıp feryadlar eylerim. Bakarsın dediklerime kulak verir de maruzatımı ona arz etme imkânı bulurum. Kadının arazisine el koymuş olan o sipah-sâlâr da hasbelkader Nûşirevân'ın yanında idi. Nûşirevân da o gün ava çıkmaya niyet etmişti. Avın hangi mahalde yapılacağını da öğrenen kocakarı, yerinden zahmetle doğrularak avın yapılacağı yere doğru yol aldı. Ertesi gün Nûşirevân şikargâha vardığında askerler dört bir yana dağıldı ve Nûşirevân'ın çevresi bir anda boşaldı. Yanında maiyetinden kimse kalmadı. Kocakarı bismillah diyerek saklandığı çalılıktan fırladı. Nûşirevân'a doğru koşarak maruzatını arz eyledi Ey melik eğer cihangir isen şu zavallı kadının hakkını teslim et ve arzuhalime kulak ver. dedi. Nûşirevân derhal durdu. Arzuhalini alıp okudu. Kadının sözlerini can kulağıyla dinledi. Anlatılanları dinleyen Nûşirevân'nın gözleri dolmuştu. Yaşlı kadına dönerek İçin rahat olsun, işin buraya kadar olan kısmı seni, bundan sonrası bizi ilgilendirir, muradına ereceksin ve şehrine seni geri yollayacağım. Buralarda birkaç gün istirahat eyle. Zira uzun yoldan gelmişsin. dedikten sonra ferraşı çağırarak Bu kadını bir katıra bindir ve şehre götürüp kendi evinde misafir eyle, kendisini çağıracağımız güne kadar her gün ona iki min ekmek, bir min et, her ay da hazineden beş altın dinar ver. diye ferman buyurdu. Ferraş buyrulanları harfiyen yerine getirdi. Melik Nûşirevân şikargâhtan döndükten sonra gece gündüz kocakarının anlattığı hadisenin aslını esasını, olayın kadının dediği gibi vuku bulup bulmadığını düşünüyordu. Nihayet bir gün kaylûle vakti uşaklardan birisini çağırarak falan eve gidip falan gulamı huzura getirmesini emretti. Uşak giderek emredilen şekilde gulamı getirdi. Melik gulama Ey gulam. Pek âlâ ve muhterem gulamlarımız olduğundan haberin vardır. Ve hepsi arasından seni seçip sana itimad ettim. Bu iş için hazineden harcırah alıp Azerbaycan'da falan şehre gitmeli, falan menzilde inmeli, yirmi gün boyunca oraya yerleşmeli, her çeşit insanla oturup kalkmalı, laf arasında, ‘Sizin buralarda falan isimli bir kocakarı vardı, nicedir hali, görünürlerde yok, bir parça toprağı vardı ne oldu.' diye herkesten bir güzel sorup soruşturmalı ve olan biteni bana eksiksiz nakletmelisin. Seni bunun için gönderiyorum. Fakat yarın sarayda ordunun ileri gelenlerinin huzurunda sana, ‘Azerbaycan'a git, her şehirden hazineye mal getir, gelirat ve akaret ne durumdadır bir bak, bir yerlerde tabii afet olmuş mudur bir gör.' diyeceğim. Mümkün olduğunca tez dönüp beni bilgilendirmelisin. Gulam Baş üstüne efendim. dedi. Nûşirevân ertesi gün aynen söylediği gibi yaptı. Daha sonra gulam yola çıkarak sözü edilen şehre vardı. Burada yirmi gün konaklayarak her çeşit insanla hasbihâl eyledi. Daha konu açılmadan cümlesi şunları söylüyordu O biçare onurlu bir kadındı. Kocası, malı mülkü var idi. Fakat feleğin sillesini yedi. Maişetini idamesini sağlayan bir parça toprağı var idi. Geçimini oradan temin ederek yaşamını sürdürüyordu. Her gün dört ekmeği olurdu, biriyle çerağına yağ, diğeriyle yemeğine katık, geriye kalan ikisiyle karnını doyururdu. Padişaha da payına düşeni verir, hayatını bu şekilde devam ettirirdi. Ta ki şehrin valisi onun sahip olduğu toprak civarına bir köşk dikene değin. Vali o toprağı ondan cebren aldı. Ne bedelini ödedi ne de karşılığında ona bir toprak verdi. Zavallı kadın tam iki yıl boyunca valinin sarayının kapılarını aşındırdı ama nafile, eline hiçbir şey geçmedi. Nicedir kocakarı ortalıklarda gözükmüyor bilmiyoruz ki ne âlemdedir, öldü mü kaldı mı hiç haberimiz yok. Gulam meselenin aslını esasını kavrayınca melikin dergâhına dönerek, Nûşirevân'ın huzuruna vardı ve Haşmetmeablarının sayesinde cihanın dört başı mamur, gelirat gayetle bereketli, dallar meyvelere durmuş, çemenzârlar şâd ü Hürrem, şikargâhlar bayındırdır. diyerek olan biteni Nûşirevân'ın bilgisine arz etti. Nûşirevân Elhamdulillâh diye karşılık verdi. Meclisten el ayak çekilince, Kocakarının meselesine dair kulağına gelenleri anlat bakalım. dedi. Gulam bütün duyduklarını bir bir anlattı. Nûşirevân kadının söylediklerinde haklı olduğuna kanaat getirerek gün boyunca kederli halde bekledi. Nihayet ertesi gün baş hacibi emretti ve Devlet erkânı ve emirler huzura geldiklerinde falanca şehrin valisini ikinci emrime kadar koridorada tutuver. diye emir verdi. Cümle devlet erkânı saraya teşrif eyleyip huzurda el pençe divan durdular. Nûşirevân yerlerine buyurmalarına müsaade buyurdu. Daha sonra huzurdakilere dönerek Size soracağım şeye layıkınca cevap verin. dedi. Huzurdakiler Baş üstüne. dediler. Nûşirevân Azerbaycan emirliğine verdiğimiz falanca kimsenin ne kadar malı mülkü vardır. Huzurdakiler Bildiğimiz kadarıyla ihtiyacı olmadığı halde 2.000.000 dinarı, 500.000 dinarlık altın ve gümüşten ziyafet eşyaları, 300.000 dinar değerinde yaygı ve zinet eşyasına maliktir. Irak, Fars ve Azerbaycan diyarlarında emlakının olmadığı kasaba yoktur. Denebilir ki ondan daha âlâyişli bir emir bulamazsınız. dediler. Nûşirevân Peki ya hayvan cinsinden nesi var. Huzurdakiler Tahminen otuz bin kadar hayvanı vardır. Nûşirevân Ya köle. Huzurdakiler Bin yedi yüz gulam, dört yüz cariyesi vardır. Sizin devlet-i şâhâneniz sayesinde daha ne şatafatı olduğunu bir Tanrı azze ve celle bilir. Nûşirevân Allah'ın kendisine nice nimetler ihsan buyurmuş olduğu mal sahibi mülk sahibi birini düşünün ki zavallı, takati kalmamış, sabaha birini akşama birini yediği sadece iki ekmeği olan zayıf bir kocakarının elindekine tamah ederek tutup ekmeğini zorbalıkla gasp ediyor. Böyle birinin hakkı nedir. diye sordu. Ekâbir başını öne eğerek İmkân dairesinde verilebilecek en şiddetli cezaya çarptırılmalıdır. dediler. Nûşirevân Tez elden bu herifin tepeden tırnağa derisinin yüzülmesini, içine ot tıkıp sarayın kapısına asmanızı ve dahi münadinin yedi gün ‘halka zulmü reva gören mahlûkun akıbeti bu olur' diye çağrışmasını emrediyorum. dedi. Söz konusu emirin derisini yüzdüler ve içine ot doldurup Nûşirevân'ın sarayının kapısına asarak emri aynıyla icra ettiler. Münadi tam yedi gün bu haberi duyurdu. Ve sonra Nûşirevân ferraşı çağırarak Sana emanet eylediğim kocakarıyı getir. diye emretti. Ferraş kadını getirdi. Ardından Azerbaycan'a yolladığı gulamı da huzura çağırarak ona Seni niçin Azerbaycan'a yolladım. diye sual etti. Gulam Şu ihtiyar kadın meselesini açıklığa kavuşturmam için yolladınız efendim. Meseleyi vuzuha kavuşturup size arz ettim. dedi. Nûşirevân ekâbire şöyle seslendi Biliniz ki ben laf olsun diye iş yapıp söz konusu kişiye karşı bir hata işlemedim. Bundan böyle Tanrı azze ve celle rağmına zulüm ve gaddarlık eyleyen kişi aynı kaderi paylaşır. Yeryüzünde bozguncuların kökünü kazır, zalimlerin elini eyledikleri zulümden çekerek cihanı adalet ve hakk ile mamur kılarız. Değil mi ki Tanrı azze ve celle bizi bunun için yarattı. Değil mi ki zorbaların ve zalimlerin mazluma uzanan ellerini kırmak için bizi kullarına şah eyledi. Aynı akıbeti paylaşmamak için elinizden geldiğince iyi işler yapmaya azmediniz. Nûşirevân'ın azametinden ve celallenerek çarptıracağı cezadan mecliste hazır bulunan herkesin ödü koptu. Daha sonra ihtiyar kadına Sana zulmü reva görenin hakkından geldim. Senin arazinin ortasında kaldığı konak ve bağı da sana bağışladım. dedi ve ona bir binek hayvanıyla, masraflarını karşılaması için harçlık verdi. Kendisinden bir daha vergi alınmaması için ferman buyurarak onu şehrine yolladı ve Dergâhımızın kapısı zulme maruz kalanlara her daim sonuna kadar açıktır. Tanrı azze ve celle zalimlerin elini mazlumların yakasından çekmek içün bize bu saltanatı ihsan eylemiştir. dedi. Daha sonra sarayın hacib, hizmetkârlarına dönerek Her nereden gelirse gelsin dergâhımıza iltica eden kimi kimsesi olmayan düşkün ve miskinlerin hallerini saklı tutmayıp devamlı bizi haberdar kılasınız. dedi. Ardından dergâha gelenlerin hacibe ihtiyaçları olmasın diye, yedi yaşındaki bir çocuğun dahi elinin erişebileceği zillerin asılı olduğu bir zincir yapmalarını emretti. Dergâha şikâyet için varanlar o zinciri sallayarak zilleri çaldırırdı. Zillerin sesini duyan Nûşirevân çalan kişiyi huzura kabul eder, maruzatını dinler ve hakkını zalimden alırdı. Aynen öyle yaptılar. Nûşirevân'ın bu cezasından cümle ordu ve halk derin bir korkuya kapıldı. Haksızlığa uğrayanların hakkını teslim ediyor, hiç kimsenin zulüm ve zorbalık etmeye gözü kesmiyordu. Nûşirevân'ın devleti sapasağlam ayakta kaldı. Cümle âlem huzur içindeydi. Yedi yıl boyunca bir Allah'ın kulu o zincire dokunmadı. Hiç kimse Nûşirevân'ın bargâhına kendisine haksızlık yapıldı iddiasıyla gelmedi ve kimse kimseye zulmetmedi. Hikâye Yedi yıl sonra bargâhta ve saray kapısının önünde kimseciklerin olmadığı, muhafızların pineklediği bir öğle vakti çan sesleri yükselmeye başladı. Nûşirevân sesi duyar duymaz derhal iki hadimi görevlendirerek Bakın bakalım kimmiş şikâyete gelen. dedi. Hadimler gelip baktıklarında bir de ne görsünler Sarayın kapısından bir yol içeri dalarak sırtını zincirlere sürten sıska, çelimsiz, uyuz bir eşekten başka bir şey değildi. İki hadim Nûşirevân'ın huzuruna vararak, Efendimiz, şikâyete gelmiş birisi mevzubahis değildir. Sadece sıskası çıkmış, çelimsiz, uyuz bir eşek ya keyif aldığından ya da kaşındığından sırtını zincire sürtüyor. dediler. Nûşirevân Yanlış düşünüyorsunuz. Zira bu eşek bile adalet talep etmeye gelmiştir. Gitmenizi ve eşeği şehrin merkezinde dolaştırarak sahibini bulmanızı ve ardından beni haberdar etmenizi emrediyorum. dedi. Hadimler Melik Nûşirevân'ın huzurundan ayrılıp eşeği şehrin meydanına götürerek Bu eşeği tanıyan var mı. diye sordular. Dediler ki Evet, şehir ahalisi onu tanır. Bu eşek falanca çamaşırcınındır. Yirmi yıldır onu tanırız. Her Allah'ın günü çamaşırları bu eşeğe yükleyip akarsu kenarına yıkamaya götürüp akşama geri getirirdi. Tabii o zamanlar bu genç bir eşekti, ama artık yaşlandığı için sahibi onu dışarı kovdu. Şehirde millet Allah rızası için ona ottur, sudur falan verir. Birkaç gündür de ortalıkta onu göremedik. Hadimler meseleye vâkıf olunca derhal saraya dönerek Nûşirevân'ın huzuruna varıp meseleden onu haberdar kıldılar. Nûşirevân Size bu eşeğin bile adalet istemek için dergâha geldiğini söylememiş miydim. Bu gece hayvancağızı yemleyiniz ve yarın da gereken ne ise yapmak için çamaşırcıyı mahallenin dört kethüdasıyla birlikte huzuruma getiriniz. dedi. Ertesi gün hadimler aynen kendilerine emredildiği gibi yaptılar. Eşeği, sahibiyle birlikte mahallenin dört kethüdasını Nûşirevân'ın sarayına getirdiler. Nûşirevân çamaşırcıya dedi ki Bu eşek genç iken onu işe koşuyordun, yemini veriyordun. Şimdi ise yaşlanıp elden ayaktan düştüğünden ötürü ona yem vermez oldun. İşlerini göremez olunca onu sokağa attın. Peki, sorarım sana, onun o yirmi yıllık yaptığı hizmet nereye gitti. Şah, çamaşırcıya kırk sopa vurulmasını emrederek şöyle ferman buyurdu Bu dört kethüdanın nezareti altında, yaşadığı müddetçe eşeğe ihtiyacı olduğu kadar yemini temin edeceksin bir aksaklık olduğu takdirde seni ben nasıl terbiye edeceğimi bilirim, bunu iyi belle. Şu halde, padişahlar işte böyle idiler. Fakir fukarayı, kimi kimsesi olmayanları gözetirlerdi. Memur olarak atadıklarına, ikta sahiplerine ve gulamlara dikkatli olmalarını buyurur idiler. Zira bu cihanda iyi bir namla anılmak diğer cihanda ise kurtuluşa ermenin sırrı bundadır. İkta sahiplerinin, memur ve gulamların yerlerine çakılıp kalmamaları, ulaşılmaz yapılar ardına sığınmamaları ve rahatsızlık vermemeleri, halka aklı başında ve iyi muamele etmeleri ve dolayısıyla memleketin huzuru için onları iki yılda bir değiştirmelidir. Altıncı Fasıl Kadılar, Hatipler, Muhtesibler ve İşlerinin Revnak Bulmasına Dair Padişahın memleket sathında görevli kadıların vaziyetlerinden teker teker haberdar olması gerektir. Vazife onlardan âlim, zahit ve halkın malında gözü olmayanlara teslim edilerek gönlünün harama meyletmemesi için ihtiyaçları olduğu miktarda maaşa bağlanmaları icap eder. Zira bu, muazzam derecede hassas ve önemli bir noktadır. Çünkü onlar Müslümanların canlarından ve mallarından mesul kılınmış kişilerdir. İster cahilane ister kasten yahut tabiatları gereğince bir hüküm yahut fetva verdikleri vakit diğer kadıların verilmiş yanlış karara şerh düşüp padişaha iletmeleri, söz konusu hâkimin de azledilerek cezalandırılması gerektir. Görevli memurların kadıya hürmette kusur etmemeleri, saray içinde kadıyı muteber ve aziz tutmaları gerektir. Kerli ferli, efendiden biri olduğu için bir şahıs eğer ki hüküm günü saklanıp mahkemede hazır bulunmaz ise ol şahıs cebren ve cezren kadının huzuruna getirilse gerektir. Peygamber aleyhissalatu vesselam ashabı kendi devirlerinde hak yerini bulsun ve hiç kimse mahkemeden ayak çekmesin diye bu işlerle bizzat kendileri meşgul olmuş, bizzat kendileri icra eylemişlerdir. Âdem aleyhisselamdan şimdiye dek her zaman, her millet ve memlekette adaleti şiar etmeleri sayesinde mülk kendi hanedanları elinde baki kalmıştır. Hikâye Rivayet olunur ki, mihrigân ve nevrûz günlerinde kerem edip ayrım gözetilmeksizin cümle halka bargâha gelmeleri için izin vermek Acem şahlarının töresindendi. Bayramlardan birkaç gün evvel Falan güne hazır olunuz diye de münadi çağırtılırdı. Cümle halk üstüne düşen işi yapar, delillerini göstererek maruzatını kaleme alırdı. Bayram günü gelip çattığında münadi saray kapısından halka şöyle nida eylerdi Her kim ki birisini halini hacetini arz etmekten işbugün alıkoyarsa, padişah ol kişiye aman vermeyecektir. Sonra melik ahalinin arzuhâllerini alır, huzuruna koyarak tek tek incelerdi. Kadı'ul kuzat olan mûbed-i mûbedânı sağ yanına oturttuktan sonra şah ayağa kalkar ve tahttan inip mûbed-i mûbedânın önünde diz çökererek Evvelemirde zatımın gadrine uğradıkları için hak talep edenlerin haklarını teslim eylemekten perva etme. derdi. Münadi de, Meselesini bir an önce halletmek için şah ile bir davası olanlar şöyle dizilsinler. diye emrederdi. Sonra şah mûbede dönerek şöyle buyururdu Tanrı azze ve celle katında padişahların işledikleri günahtan daha büyük günah yoktur. Çünkü Tanrı azze ve celle padişahlara bahşettiği nimeti hiçbir kuluna nasip eylememiştir. Padişaha, kendi kullarına hükmetme hakkı vermiştir. Bundan ötürü padişahın pür-adil olması ve mazlumlara kıyan elleri kırması gerektir. Padişah halka zulmü reva görürse askerlerin cümlesi Allahü Teâlâ azze ve celleyi yâdından silerek nankörlük içinde raiyyete nice fenalıklar eyler. Nihayetinde kati surette Hakk Teâlâ'nın gazabı çatar ve onları rahmetinden mahrum bırakır. Çok geçmeden de cihan harap olur. Hükümdarların zulmü ve uğursuzluğu yüzünden padişahların ömrü kısalır ve saltanatları başkasının eline geçer. İşte şimdi ey mûbed. Allah aşkına beni kendinden evla görmeden, kayırmadan bak şunların şikâyetlerine. Allahü Teâlâ yarın hesap günü bana her ne soracak ise senden bilirim. Bunun üzerine mûbed davayı ele alırdı. Eğer ki padişah ve davacı arasındaki meselede davacı haklı çıkarsa ona hakkını teslim ederdi. Yok, eğer davacı kişinin padişah üzerinde bir hak talep etmesi söz konusu değilse o kişinin cezalandırılmasını buyurur, bunun üzerine münadi şöyle nida ederdi Bu, mülk ve memlekette eksik gedik arayan küstahların layık olduğu cezadır. Mûbed mahkemeyi sona erdirdiğinde padişah tahtına çıkar, tacını giyer ve ekâbire dönerek Zalimin hevesi kursağında kalsın diye evvelemirde kendimizle ilgili davaları neticeye bağladık. Eylediğiniz zulüm var ise şimdi bir davacınız var demektir tek tek gidip rızalarını alınız. derdi. Erdeşîr Bâbek zamanından Yezdgird-i Bezehger zamanına kadar hal bu âdet üzere devam eyledi. Yezdgird, atalarının töresini değiştirerek yeryüzünde zulmün temellerini attı karanlık âdetler vazetti. Halk tarifsiz meşakkatlere düçar oldu. Dillerden ilençler, kargışlar ardı sıra döküldü. Günlerden bir gün ansızın eyeri koşulmamış süvarisiz bir at sarayın önünde peydahlandı. Orada bulunan devletin ileri gelenleri hepsi atın parmak ısırtan emsalsiz güzelliğini dile getirdiler ve her biri epey çaba sarf etmelerine rağmen atı zapt etmeyi başaramadı. Nihayet at gele gele Yezdgird'in sarayının tam önüne gelerek oracıkta usulca duruverdi. Yezdgird Beri durun, bu, Allahü Teâlâ'nın kendi katından bana gönderdiği bir armağandır. diye buyurdu. Sonra ayağa kalkarak usulca atın yanına sokuldu. Bütün ekâbir atın hiç tepki vermemesini hayretle izliyordu. Yezdgird elini uzatarak atın yelesini tutuverdi ve yüzünü okşamaya başladı. Eliyle atın sırtını da ovmasına rağmen at huylanmadı. Eyer getirmelerini emrederek sıkı sıkıya eyerle birlikte ata gem vurdu. Ardından küstahça bir cesaretle paldım da vurmaya kalkınca, at ansızın Yezdgird'in göğüs kafesine bir çifte savurup onu yerlere sererek canından etti. Herkes lâlüebkem kalakaldı. Sonra at saraydan çıkıverdi. Hiç kimse atın sırrına vâkıf olamadı ve hiçbir Allah'ın kulu atın nereden gelip nereye gittiğini çözemedi. Halk ise atın kendilerini o zalimden kurtarmak için Allahü Teâlâ'nın yollamış olduğu bir melek yahut elçi olduğuna çoktan kani olmuş idi. Hikâye Rivayet olunur ki, bir şahıs Ebû Devânık'ın meclisine girerek o anda mecliste bulunan Ammâr bin Hamza'dan Arazimi gasp etti diye şikâyette bulundu. Emirül-mü'mînin Ebu Devânık, Ammâr'a Derhal kalk, davacının yanına otur ve şikâyete cevap ver. dedi. Ammâr Onun muhatabı ben değilim. Şayet bahsi geçen arazi benim ise ona bağışlıyorum ve dahi halife hazretlerinin bendeyi aziz tutarak bana münasip gördüğü bu makam ü mevkiden geçmektense şikâyete konu olan araziden vazgeçerim. dedi. Onun bu davranışı cümle ekâbirin takdirini topladı. Davaları bizatihi kendisinin idare etmesi gerektiğini padişah bilse gerektir ve dahi hükümdar Arapçayı bilmeyen bir Türk yahut Tacik veya Arap soyundan olup şeriat hükümlerini okumamış biri ise muhakkak surette şahın niyabetiyle, işlerini takip etmesi için bir naib şarttır. Bu anlamda bütün kadılar padişahın naipleridirler ve padişahın kadıları himaye etmesi lazımdır. Nişanlarını taşıdıklarından, halifesi ve memuru olduklarından ötürü hükümdarın onları himaye edip itibar ve mevkilerini saydın tutması gerekir. Ve dahi, namaz meselesi muazzam derecede hassas bir konu olduğu için padişah Cuma namazının kılındığı mescidlere hatipleri mütedeyyin, Kur'an-ı Kerim'i okuyabilen ve Kur'an ilimlerine vâkıf kişiler arasından seçmelidir. Zira Müslümanların namazının sıhhati imamlara bağlıdır. İmamın namazı fasit olduğunda cemaatin de namazı fasit olur. Keza tartı ve fiyatların adilâne tutulması, alışveriş ilişkilerinin sağlıklı bir zeminde icrası, taşradan pazara getirilen malların bir yalan dolan olmaması için eksiksiz denetimi, ölçü taşlarının ağırlığının doğruluğu ve emir bi'l ma'rûf ve nehiy ani'l münker emrini ifa için her şehre bir muhtesib görevlendirmelidir. Mülkün ve adaletin temelinde yatan düsturların başında hükümdarın ve memurların muhtesibi himaye etmeleri gelir. Bundan gayrı bir tavır takınılırsa fakir fukara meşakkat çeker. Tacirler keyfince alışverişe koyulurlarsa halkın başına dertler açarlar. Ardından sapkınlığın gelip şer-i şerifin paymal olması gecikmez. İşlerin adaletle yürümesi ve İslam kurallarının yürütülmesi için şu hikâyede geçen veçhile muhakkak bu mesele işin erbabına, bir hadime yahut hiç kimseden korkusu olmayan bir Türk'e emanet edilmelidir. Hikâye Rivayet olunur ki Sultan Mahmud, gece boyu gözde adamları ve nedimleriyle şarap içmiş, sabahlamıştı. Mahmud'un sipâhsâlârları Ali Nûş- Tekin ve Muhammed Arabî de şarap meclisinde onunla birlikteydiler. Kuşluk vaktine doğru aşırı şarabın ve uykusuzluğun tesiriyle Ali Nûş-Tekin iyiden sarhoş oldu. Evine revan olmak için destur istedi. Mahmud ona şöyle dedi Gündüz gözüyle eve böyle körkütük sarhoş halde gitmen yakışık almaz, güneş batana değin burada istirahat eyle ayıldıktan sonra gidersin. Muhtesib seni şu halde görürse derhal derdest eder hadd cezasını uygulayarak sopa vurdurur. Senin itibarın zedelenir, bu da içime dert olur. Elli bin kişilik bir ordunun serdarı olan Ali NûşTekin'in kudreti bin adama bedeldi. Muhtesibin böyle bir şeye cesaret edeceği aklının ucundan bile geçmiyordu. Sultana Bana müsaade. dedi. Sultan Mahmud Madem laf dinlemiyorsun buyur müsaade senin. dedi. Ali Nûş-Tekin çevresinde kalabalık maiyeti olduğu halde atına binerek evin yolunu tuttu. Hasbelkader pazar yolunda muhtesib ile karşılaştı. Muhtesib onu öyle körkütük sarhoş görünce attan indirilmesini emretti. Muhtesib de attan inerek bir adamına Ali Nûş-Tekin'in kafasını, diğer adamına ayaklarını sıkıca tutmasını emretti. Daha sonra muhtesib kendi elleriyle Nûş-Tekin'e gözünü kırpmadan kırk sopa vurdu. Nûş-Tekin acıdan toprağı ısırıyor ve askerleri de çaresiz öylece bakıyorlardı. Hiç kimse ses etmeye cüret edemiyordu. İşte bu muhtesib haşmetli, görmüş geçirmiş, devlete hizmeti geçmiş Türk bir hadim idi. Ali NûşTekin'e hadd uygulandıktan sonra onu evine götürdüler. Yol boyunca, Sultanın fermanına boynu kıldan ince olmayanın akıbeti budur. diye söyleniyordu. Ertesi gün sultanın huzuruna varınca Sultan Mahmud Halin nicedir, muhtesibden yakayı nasıl kurtardın. diye sual eyledi. Nûş-Tekin de yarık yarık olmuş yaralarını Mahmud'a göstermek için sırtını sıyırdı. Sultan Mahmud gülerekten Pazar yerine ve evden dışarıya bir daha sarhoş adım atmaya tevbe et. dedi. Devlet düzeni ve ceza sisteminin temelleri sağlam oturtulduğu için hukuk, zikredildiği gibi fark gözetilmeksizin herkese uygulanmaktaydı. Hikâye Ve dahi işitmişliğim vardır ki Gazne ilinde habbâzlar dükkânlarının kapılarını erkenden kapattıklarından ekmek temini güç ve çetin bir hale gelmiş, fakir fukara da tarifi imkânsız sıkıntılara düşmüştü. Şikâyet maksadıyla dergâha varıp Sultan İbrahim'in [9] huzuruna gelerek ekmekçilerden dert yandılar. Sultan İbrahim ekmekçilerin cümlesini huzuruna getirmelerini buyurdu. Onlara Ekmeği neden bu hale soktunuz. dedi. Ekmekçiler Şehre gelen her buğday ve unu sizin ekmekçibaşınız satın alarak ambara yığmakta ve ‘ferman padişahındır' diyerek bir gıdım buğday almamıza müsaade etmemektedir. diye cevap verdiler. Sultan sarayın ekmekçibaşısını huzura getirip onun fillerin ayakları altına atılmasını emretti. Leşi, filin dişlerine asılıp şehirde dolaştırıldı. Münadi Habbâzlardan her kim ki dükkânını açmazsa akıbeti işte böyle olur. diye nida etmesi emrolundu. Ambarlar sonuna kadar açılıp buğdaylar dağıtıldı. Ertesi gün akşam namazına değin her dükkânın önünde hâlâ kimsenin satın almadığı bayatlamış ekmekler durmaktaydı. Padişah vicdan sahibi ve adaletli olunca reaya daima huzur içinde olur. Vallahu a'lem. Yedinci Fasıl Âmil, Kadı, Reis, Sahne ve Muhtesibin Vaziyetlerini Teftiş ve Şartlarına Dairdir Hükümdar hazretleri, her şehirden dini hükümleri kollamakta dikkatli, kalbinde daima Allah korkusu taşıyan, içinde kin ve düşmanlık beslemeyen kişiler bulup seçerek kendilerine şöyle buyursunlar Bu şehri ya da bu bölgeyi sana emanet ediyoruz ahirette Hakk Teâlâ'nın bizi sorumlu tuttuğu şeyden biz de seni sorumlu tutarız. Âmilin, kadının, şahnenin, muhtesibin avam eşraf reayanın eylediklerini takip ederek gerekeni icra etmemiz için gizli saklı olmaksızın aşikâr ederek meselenin hakikatine ilişkin bizi haberdar kılasın. Mesuliyet almaktan kaçınıp emaneti kabul etmeyecek ve göreve gönülsüz yapıdakilere vazife, zor kullanarak tevdi edilmeli ve hatta zincire vurmalıdır. Hikâye Rivayet olunur ki, Abdullah bin Tahir, adil bir emir idi. Nişabur'daki türbesine gidip ziyaret eyledik. Ahali daima bu türbeyi ziyaret edip dua ederler ve Tanrı azze ve celleden hacetlerinin giderilmesini dilerlerdi. Abdullah bin Tahir, haksızlık yapılmasın diye ancak dindarlara, zahitlere ve dünya malını önemsemeyen ve kisisel çıkarlarıyla meşgul olmayan kimselere vazife buyurur idi. Böylece halka bir kötülük ve haksızlık ulaşmaz, hak yerini bulur ve teba huzur içinde hayatına devam eylerdi. Hikâye Günlerden bir gün gayetle fazilet sahibi, âlim ve Allah dostu bir zat olan Ebu Ali Dakkâk Horâsân vali ve serdarı Emir Ebu Ali İlyâs'ın makamına giderek bu zatın önünde diz çöktü. Ebu Ali İlyâs Bana nasihatte bulun. dedi. Ebu Ali Dakkâk Sana bir şey sorsam samimâne cevap verir misin. dedi. Ebu Ali Dakkâk Tabii ki veririm. dedi. Ebu Ali Dakkâk Peki söyle bakalım, altını mı yoksa düşmanı mı daha çok seversin. diye sual eyledi. Ebu Ali İlyâs Altını daha çok severim. dedi. Ebu Ali Dakkâk Öyleyse nasıl oluyor da o kadar sevdiğin altını bu cihanda bırakıp, hiç hazzetmediğin düşmanını ahirete kendinle götürüyorsun. Ebu Ali İlyâs'ın gözleri doldu ve ağlamaya başladı. Çok yaman bir öğüt vererek gaflet uykusundan uyandırdın beni. dedi. Hikâye Rivayet olunur ki Sultan Mahmud'un çok da alımlı bir yüzü yoktu, dahası yakışıklı da sayılmazdı. Değirmi suratlı, sivri burunlu, kuru, uzun gerdanlı köse biriydi. Öte yandan sürekli toprak yediğinden sebep beti benzi atmış idi. Babası Sebuk-Tekîn cihandan göçünce kendisi tahta geçmiş, Hindistan ve Horâsân onun hâkimiyeti altına girmişti. Günlerden bir sabah vakti kendi odasında, önünde ayna ve tarak, seccadesine kurulmuş, namazını eda etmekteydi. Dua ve zikirlerini eylerken odanın kapısından Şemsu'l Küfât Ahmed bin Hasan girivererek temenna ile hükümdarı selamladı. Sultan Mahmud tespihatını yaptığı için ona başıyla oturmasını işaret etti. Sultan Mahmud tespihatı bitirdikten sonra kaftanını giyerek tacını başına taktı ve çizmelerini ayağına geçirdi. Önünde bulunan aynaya bakınca çehresini gördü ve yüzüne bir tebessüm yayıldı. Ahmed Hasan'a Aklımdan şimdi ne geçtiğini biliyor musun. diye sordu. Ahmed Hasan bilirler. dedi. Efendimiz daha iyisini Sultan Mahmud Yüzümün çirkinliğinden ötürü halkın beni sevmemesinden korkmaktayım. Halk öteden beri yüzü güzel padişahlardan hazzetmiştir. Ahmed Hasan Şevketli efendimiz, öyle bir şey yap ki kadın, çocuk, zengin fakir cümle halk seni canlarından çok sevip emrinle kendilerini ateşe ve suya atmaya amade olsunlar. dedi. Sultan Mahmud Nasıl bir şey yapayım. diye sordu. Ahmed Hasan Altını düşman say ki cümle âlem seni saysın. Sultan Mahmud bu sözü takdir eyleyerek Bu sözün altında bin hikmet gizlidir. dedi. Sonrasında Mahmud cömertçe ihsana koyulunca cümle halk hayır dualar ederek onu sevmek durumunda kaldı. Onun inayetiyle büyük işler ve fetihler oldu. Sümenat'a yürüyerek hududunu oraya kadar genişletti. Menât'ı da zapt ederek orada hâkimiyetini kurdu ve Horâsân mülkünü de ele geçirip hüküm sürdü ve ardından Semerkand'a doğru ilerleyerek Irak'a geri döndü. Bir gün Ahmed bin Hasan'a Dediğin o sözü kulağıma küpe eyleyeli beri iki cihan bana râm olup hâkimiyetime geçti. Dinarı tahkir ettiğimden ötürü iki cihanda takdir olundum. dedi. Mahmud'dan evvel hiçbir hükümdara sultan denmemişti. (Allah'ın rahmeti onun üzerine olsun) İslam ve küfür beldelerinde sultan olarak namlandırılan yegâne kişi Mahmud'dur. Bu unvan kendisinden sonra gelenek haline geldi. Sultan Mahmud kalbinde Allah korkusu taşıyan, adaletli, yürekli, gayetle akıllı, ilimsever, sağlam fikirli, dini pir ü pak ve gazi bir hükümdar idi. Güzel zamanlar adil hükümdarların hüküm sürdüğü zamanlardır. Adalet hâkim olunca ihsan da hâkim olur. Nitekim adaletin olduğu yerde civanmertlik de vardır. Haber Peygamber aleyhissalatu vesselam Adalet dünyanın izzeti ve sultanın gücüdür. buyurur. Adalet, ordu ve reayanın selameti, iyiliğin mihenk taşıdır. Nitekim Tanrı azze ve celle buyurur ki Göğü yüksetti ve ölçüyü koydu [Rahman suresi 7] yani adaletten daha hayırlı bir şey yoktur. Cenabı Hakk başka bir ayette şöyle buyurur Allah Kitabı hak ve ölçü ile indirmiştir. [Şura suresi 17] Hükümdarlığa en çok yaraşan kişi kalbinde adaleti barındırıp hanesinde dindarların ve âlimlerin huzur içinde kaldıkları, adamlarının Allah korkusu taşıyan Müslüman ve vicdanlı oldukları kişidir. Hikâye Fudayl bin İyaz, Duam kabul olaydı da adil sultandan gayrısına dua etmeyeydim. Çünkü onun, Allah kullarının ve cihanın selametinin yolu adaletten geçer. Hadis-i Şerîf Resul aleyhissalatu vesselamın şöyle buyurduğu rivayet olunur Sırf Allah hatırına bu cihanda adaleti gözetenler kıyamet günü inciden minderlere kurulurlar. Hükümdarlar halkın arasında adalet ve huzuru temin için hadiseleri sıhhatli bir biçimde nakletsinler diye kötülük eylemekten şiddetle sakınan, kalbinde Allah korkusu taşıyan, gönlünde ihanet beslemeyen kişileri memleket işlerine koşmuşlardır. Emirül-mü'mînin Mu'tasım'ın Bağdat'ta şu sekilde yaptığı gibi Hikâye Mu'tasım'ın sahip olduğu siyaset, azamet, askeri levazımat ve techizat Abbasi halifelerinden hiçbirisine nasip olmamıştı. Emri altında çoğunu gulamlıktan kurtararak emirliğe, hatta serdarlığa terfi ettirmiş olduğu, sayıları yetmiş bini bulan nice nice Türk kölesi var idi ve daima diline şunu pelesenk etmiş idi Hizmet etmekte Türk'ten iyisi yoktur. Derken bir gün bir emir, vekilini yanına çağırarak Ehemmiyetli bir mesele için Bağdat'ta tacir yahut ahaliden hasat vaktine ödemek şartıyla ticaret için bize 500 dinar borç verecek birilerini tanır mısın. dedi. Vekil Pazar ahalisinden zamanla biriktirdiği nakit olarak 600 altın sultanî dinara sahip olan tüccar bir tanıdık var. Kendisiyle muhabbetim vardır. Her gittiğimde beni dükkânında ağırlar. Emir hazretleri ona bir elçi yollayarak buraya kendisiyle yemek yemeye davet edip izzet ü ikramda bulunsun. Yemekten sonra borç istendiği takdirde vermemekten hayâ eder, böylece birkaç tatlı sözle altınları ondan alabiliriz. dedi. Emir söylenenlere harfiyen uyarak mezkûr kişiye birini yollayıp onu davet eyledi. Adam kalkıp emirin sarayına teşrif etti. Emir adamın selamına büyük bir ihtiramla karşılık vererek onu başköşeye buyur etti. Ona Şöhretini, ahlakını, insanlığını işitip hayran kalmışım. Mecliste hazır bulunanlar da Bağdat çarşısını karış karış gezseniz bu efendinin asalet ve sadakati ayarında biri bulunmaz. dediler. Emir ona Resmiyeti bırak da emret hizmetini görelim. Evindeymiş gibi davran. Emir ne derse o hizmette kusur etmemek için tevazuda bulunuyor, vekil de sürekli Aynen diyerek emiri tasdik ediyordu. Daha sonra yemek faslına geçtiklerinde emir göstermelik teveccühlerde bulunuyor, kendi tabağını ona ikram ediyordu. Nihayet yemek faslı sona erdiğinde emir misafire dönerek Seni buralara kadar zahmetlere sokmamızın sebebini biliyor musun. diye sordu. Adam Hayır. dedi. Emir Malumun olsun ki şehirde benim ticaret ahlakımı iyi bilen, en küçük bir işaretimi emir telakki edip talep eylediğim meblağı bir çırpıda esirgemeden çıkarıp verecek birçok zenginden dostum ahbabım var. Lakin şimdi seninle benim aramda teklifsiz bir dostluk peyda olmasını istedim. Dört, bilemedin beş aylığına, yani hasat vaktine bir takım elbise de ilave etmek şartıyla bin altın dinar borç vermeni talep edeceğim. Bu meblağın hatta iki mislinin sende olduğunu ve bunu bizden esirgemeyeceğini bilirim. Adam hayâdan ve gördüğü izzet ü ikramın altında kaldığından teklifi reddedemedi ve şöyle dedi Yalnız, ben bin, iki bin dinar sahibi olan dükkândârlardan değilim. Bendenizin sermayesi topu topu 600 sultanî dinardır. Bu miktarla pazarda ticaret yapmakta, alışverişleri ucu ucuna gerçekleştirmekteyim. Şu kadar miktarı da bir araya getirmek için çok sıkıntılar çektim. Emir Hazinemde envai çeşit altın ayarında mal var, ama işimi görecek cinsten değiller. Tekrar edeyim ki burada maksat dostâne bir ilişki oluşturmaktır. Şimdi sen bana itimada şayan adamları şahit tutarak, hasat vakti 700 dinar misliyle ödemek şartını haiz bir senetle 600 dinar ver. dedi. Vekil de Sen daha emir hazretlerini tanımamışsın. Mîrimizden işini daha temiz yapan birini bulamazsın. dedi. Adam Nasıl münasip görürseniz efendim, sizden bunu esirgeyecek değilim. dedi. Senedi adamın eline tutuşturarak altınlarını aldılar. Gel zaman git zaman senedin vadesi gelip de çattıktan on gün sonra adam bir selam vermek için emire uğradı. Selam arz etmekten başka da bir şey talep etmedi. Kendi kendisine Zaten beni gördüğünde ne için uğradığımı anlayacaktır. dedi. Vade gününden iki ay geçmesine rağmen emirden hiç ses seda çıkmıyordu. Adam emirin oralı olmadığına kanaat getirince vekile, emire ulaştırması için söz konusu altınlara ihtiyacı olduğunu ifade eden bir arzuhâl kaleme aldı. Emir cevaben Senin meseleni es geçtiğimi sanmayasın, için rahat olsun, şöyle birkaç gün sabret, ellerimle mühürleyip bir mutemedim vasıtasıyla senin ikametine yollarım. dedi. Adamcağız iki ay daha dişini sıktı ama ortalıkta hâlâ altınlardan bir eser yok idi. Bir kez daha bir arzuhâl ile maruzatını arz ederek işin içinde bir bit yeniği olduğunu anladı. Sonra her Allah'ın günü emirin kapısını aşındırdı fakat nafile. Derken vadeden sekiz ay geçti. Adamcağız çaresiz kaldı. Ekâbiri aracı kıldı, kadı'ul-kuzat'a başvurarak şer'en emiri dava etti. Şehrin ileri gelenlerinden adama ricacı olmayan kimse kalmadı. Hatta kaç defa bizzat kadı efendinin sarayından adamlar gidip onu mahkemeye götürmeye teşebbüs ettikleri halde muvaffak olamadılar. İşi halletmesi için kendisine rica edenlere söz verdiği halde sözünde durmuyordu. Nihayet senedin vadesinden bir buçuk yıl geçti. Adamcağız büsbütün perişan oldu. Kârından geçerek en azından sermayesini kurtarmaya razı oldu. Ama ne yapsa nafileydi. Eşraftan ekâbirden ümitlerini keserek meseleyi Allahü Teâlâ azze ve celleye havale edip Fazlumend mescidine revân oldu. Mescidde birkaç rekât namaz kılarak ah ü zar ile Ya Rabbi şu aciz kulunun feryadına yetiş ve beni hakkım olan şeye eriştir hakkımı zalimden sök al. diyerek Allah'a dualar eyledi. Mescidde bulunan bir derviş adamcağızın bu ah ü zarını işitince yüreği sızladı. Adam namaz ü niyazını bitirince derviş ona Efendi, seni böyle inim inim inleten dert nedir. diye sordu. Adam Düçar olduğum derdi kime desem kâr etmez, bir Tanrı azze ve celle feryadıma ses verir. dedi. Derviş Hele sen bir söyle bakalım, vesile oluruz belki... Adam Ey derviş, halife dışında derdimi açmadığım şehrin eşrafından ekâbirinden kimse kalmamıştır. Ama gel gör ki beyhude, sana söylesem ne fayda... Derviş Sen yine de içini dök, en azından bir parça rahatlarsın. dedi. Dervişin haklı olduğuna hükmeden adam, başından geçenleri bir bir anlattı. Derviş Behey adam bak derdini dökünce ferahladın, için rahat olsun, şimdi sana söyleyeceklerimi yaparsan hemen bugün altınlarına kavuşursun. dedi. Adam Ne yapmalıyım. Derviş İmdi falan mahallede minareli bir mescid var, mescidin hemen bitişiğinde bir büyük bir kapı, kapının yanı başında bir dükkân, dükkânda yamalı elbiseler içinde sökükler diken bir pîr-i fânî, bu pîrin yanında terzilik yapan bir çırak var, oraya git, pîre selam eyle, yancağızına çökerek, hallarını beyan et, maksadın hâsıl olduğunda da bizi bir hayır dua ile yâd et ama bunları yapmayı sakın ihmal etmeyesin. dedi. Adam mescidden çıkarak kendi kendine şöyle fikir yürüttü Çok tuhaf, şehrin ekâbirinden emirlerine, emirlerinden kadılarına kadar kapısını aşındırıp ricacı eylediğim kimseciklerin elinden bir şey gelmezken, bir derviş tutup beni ihtiyar bir terziye yollayarak muradımın hâsıl olacağını söylüyor. Hayret ki ne hayret. Hele gidip ne imiş bir bakayım. Adam denildiği gibi mezkûr mescide gidip bitişiğindeki büyük kapının yanı başında olan dükkâna vardı. İhtiyar terziye selam vererek önünde oturdu. Pîr, dikmekte olduğu kumaşı bir kenara bırakarak Seni meşakkatlere gark eden mesele nedir. diye sordu. Adamcağız, meselesini en başından, mescide varıp yalvar yakar dua etmesine kadar ona her şeyi anlattı. Pîr-i fâni onun bu perişan halini görünce İşleri yoluna koyan Hakk Teâlâ'dır, bize yolu yordamı göstermek düşer, senin hatırına emire bir de biz hali beyan edelim, Allahü Teâlâ işi kolaylar da inşallah muradına erersin, şimdi sen arkana yaslan ve dinlen. dedi. Ardından iki çırağından birine, Kalk ve hemencek falanca emirin sarayına var, ikamet eylediği odasının eşiğine otur ve falanca terzinin yamağının size bir diyeceği var diye içeri haber sal, seni içeri buyur ettiklerinde selamla gir ve selamımızı ileterek de ki ‘Birisi kendisine vaat ve ikrar ettiğin 700 kırmızı dinarlık senedin üzerinden bir buçuk yıl geçmesine rağmen ödemediğin için senden davacı olarak huzurumuza gelmiştir, ricamız şudur ki bu adamcağızın hakkını savsaklamadan kuruşu kuruşuna ödeyerek gönlünü hoş edip bir kusurda bulunmayasın ve cevabını tez elden bize bildiresin.' Delikanlı derhal kalkarak soluğu emirin sarayında aldı. Adamcağız kendi kendine Padişahların bile en sıradan insanlara edemeyeceği kelamı şu pîr-i fânînin, üstelik bir emire, şu delikanlıyı kullanarak ettiği kelama şaşakalmıştım. dedi. Delikanlı, ustasının söylediklerini emire iletince emir ayağa fırlayarak Ustana selam ve muhabbetlerimle teşekkürlerimi ileterek emrinin başımız üstüne olduğunu söyle. Hemen yola çıkıp altınları beraberimde getirerek sahibine teslim edeyim. dedi. Bir müddet sonra delikanlının dönerek, Buyurduklarınızı harfiyen yerine getirerek dediklerinizi ilettim efendim. demesinden daha bir saat geçmemişti ki emir iki uşağıyla çıkageldi. Atından inerek dükkâna girip ihtiyar terziye selam verdi. Pîrin ellerinden tutarak öptü. Surreyi uşağının elinden alarak İşte altınlar... Bu beyfendinin altınlarına göz koyduğum gibi bir şey aklına gelmesin, bütün hata şu vekil olacak heriflerindir. dedi ve üst üste özürler diledi. Nakit ile altınları tartarak 500 sultanî dinarı ayırdı. Emir, terziye Bu 500 dinarı sahibine bugün teslim eyle, 200 dinarını yarın dergâhdan döner dönmez ona ulaştırayım. Sonra helallik dileyip rızasını alayım. Sabah namazında tarafımdan zatınıza bir hizmetçi yollayacağım. dedi. Pîr, Âlâ dedi, bu 500 dinarı şimdi sahibine teslim et, bakiyesi için vaat ettiğin vakte vefa eyle. dedi. Emir, altınları adamcağıza verip tekrar pîrin ellerine sarıldı, öptü ve oradan ayrıldı. Sevinçten elim ayağıma dolanmış ne diyeceğimi bilmiyordum elimi uzatarak teraziyi kendime doğru çekerek 100 dinar tartıp pîri fânînin önüne koydum. Pîr Nedir bu. dedi. Dedim ki Bana altınlarımı geri getirmek konusunda çaba sarf edip buna vesile olacak kişiye 100 dinar vermek için Allahü Teâlâ'ya ahd ü peymanım var idi. Şimdi mademki elime altınlarım geçti bu senin hakkındır. Gönül rızasıyla sana bağışladım. Pîr Var yoluna git, benim emeğimin karşılığı, dilim döndüğünce bir Müslümanın gönlünü hoş eylemek, onu gamdan tasadan kurtarmaktır. Bunun verdiği huzur bana yetiyor. Bu altınlardan tekine elimi sürmeye cüret etsem, senin 700 dinarına kasteden o Türk'ten daha gaddar olurum. Altınlarını da alarak var selametle yoluna git. Yarın eğer geri kalan 200 dinarı getirirse ne âlâ. Yok, eğer getirmezse yanıma gel ki ondan alayım, bundan böyle de ticarette bulunduğun şahsı iyi tanı. Ne kadar ısrar ettimse de benden hiçbirşey almayı kabul eylemedi. Pîrin yanından çocuklar gibi şen ayrılarak evime döndüm. O gece rahat bir uyku uyudum. Ertesi gün evde otururken bir şahıs çıkagelerek, Emir zahmet edip yanına kadar gelmenizi ister. dedi. Sarayına vardığımda emir beni başköşeye buyur ederek, kendisinin sürekli padişaha hizmetle meşgul olduğundan ötürü bütün bunlara tek müsebbip olarak gösterdiği vekillerine ağır hakaretler yağdırdı, özür üstüne özür diledi. 200 sultanî dinarı tartarak bana takdim etti. Daha sonra kendisinden müsaade istedimse de bir şeyler yemem için ısrar etti. Yemekten sonra emir bir hizmetçisini çağırarak kulağına bir şeyler fısıldadı. Hadim bir koşu emredileni yaparak elinde bir kumaşa sarılı bir hilat ile geri döndü. Emir, tepeden tırnağa beni giydirmelerini emretti. Altın sırmalı ipekten bir cübbe giyindim, ketenden zarif bir sarık takındım. Emir Benden memnun kaldın mı. Evet. diyerek senedi ona geri verdim. Emir Şimdiden tezi yok o pîr-i fânîye gidip hakkını sana teslim eylediğimi, benden yana gönlünün rahat olduğunu söyle. dedi Baş üstüne efendim. Zaten kendileri de yarın için yanlarına uğrayıp bu mesele hakkında ona malumat vermemi istemişti. dedim. Emirin yanından ayrılarak, o pîr-i fânînin dükkânına varıp zatı sayesinde emirin geri kalan altınları bana verdiğini, şu 200 dinarı kabul etmesini rica ettim. Pîr kati surette bunu reddetti. Kalkarak dükkânıma geldim. Ertesi gün bir parça tavuk kızartarak, yanında biraz helvayla pîr-i fânînin yanına vardım ve Pîrim, mademki altını kabul etmedin, bari şu tadımlık hediyemizi kabul eyle de gönlümüz hoş olsun. dedim. Hatırımı kırmayarak kabul eyledi ve ardından yemeye başladı. Çıraklarına da ikram etti. Ardından Pîrim sizden bir ricam münasip görürseniz arz edeyim. dedim. var, Pîr Buyur söyle. dedi. Dedim ki Biliniz ki, şu şehrin emirinden tut zahitine, kadısından tut şahnesine araya koymadığım adam kalmadı. Lakin emir hiçbirisine kulak asmayarak dikkate almadı ve altınımı vermeye yanaşmadı. Cümle âlem ona ne yapacağını şaşırdı. Senin bir sözünle çarçabuk altınlarımı iade etmesinin sebeb-i hikmetini bir mahzuru yoksa söyler misin. Pîr dedi ki Sen tabii benim Emirül-mü'mînin Mu'tasım'la aramda geçenleri bilmiyorsun değil mi. Hayır. dedim ve o Öyleyse dinle de anlatayım. dedi. Hikâye Tam otuz yıl var ki şu mescidin minaresinden ezan okumaktayım. Hayatımı terzilik yaparak idame ediyorum. Ömrühayatımda ağzıma bir yudum şarap almışlığım yoktur. Kulamparalığa bulaşmamış, kof işlere el sürmemişim. Bu civarda ordu serdarlığı yapan bir emirin konağı var. Günlerden bir gün ikindi namazını eda ettikten sonra mescidden çıkarak dükkâna doğru gelirken yolda emirle karşılaştık. Emir körkütük sarhoş bir halde gençten bir kadının çarşafını tutmuş çekiştirmekte idi. Kadın Müslümanlar, imdadıma yetişecek bir Allah'ın kulu yok mu, ben bu hale düşecek kadın mıyım, ben ki falan kişinin kızı falan kişinin zevcesi ve falan mahalde ikamet etmekteyim, iffet ve namusumdan haberdar olmayan kimse yoktur, şu Türk'ün yaptığı zorbalığa bakın, benimle fitne fücur eylemek için eylediği zulme bakın, kocam eğer evde bir gece dahi bulunmazsam beni üç talak ile boşayacağına ahd ü peyman eylemiş, şimdi hem Allah'tan hem kocamdan gayrı düşeceğim. diye feryad ü figan kopararak hıçkıra hıçkıra ağlıyordu. Bir Allah'ın kulu da çıkıp kadının imdadına yetişmiyordu. Mezkûr Türk 5.000 süvarisi olan kerli ferli ve ekâbirden bir emir idi. Ben bir parça bağırdımsa da nafile... hiçbir faydası olmadı. Emir, kadıncağızı sürükleye sürükleye sarayına götürdü. Müslümanlığımdan ötürü beynime kan sıçramıştı. İhtiyardan ve kethüdalardan birkaçını yanıma alıp emirin sarayına vararak emribilmarûf eyledik ve Heyhat. Bağdat ilinde, yani ki zamanın halifesinin yanı başında Müslüman bir kadını bir kişi zorla zorbalıkla yoldan çevirip fitne fücur için konağına götürmüş. Hemen şimdi kadını sal yoksa Emirül-mü'mîninin dergâhına vararak şikâyette bulunuruz. dedik. Emir sarayından çıkarak, adamlarına bana engel olmalarını emretti. Kalabalıktan bazısının kafalarını kırdılar, bazısının ellerini ayaklarını sakatladılar. Hal böyle olunca oradan uzaklaşmak durumunda kaldık. Akşam namazının vakti girmişti. Başvuracak kapı olmadığı için akşam ve yatsı namazlarını kılarak evlerimize döndük. Üstümü değiştirerek evde bir müddet öylece oturdum. Hadiseyi düşünmekten gözüme uyku girmez bir halde geceyi yarılamıştım. Derken aklıma bir fikir geldi Yani bu herif, kadından muradını şimdiye kadar almıştır. Bu, kocasının onu boşamasından da beter bir durumdur. Şarap içenlerin vaktin nasıl geçtiğinden haberdar olmadıklarını ve uyumadıklarını işitmiştim. İyisi mi ben kalkıp minareye çıkayım ve bir ezan okuyayım. Bu Türk ‘galiba gün ağardığından ötürü ezan okunuyor' zehabına kapılır da zavallı kadından ellerini çekerek onu salar. Ben de hemen minareden iner kocasından olmasın diye kadıncağızı evine götürüp ailesine teslim ederim. Aynen böyle yaptım. Minareye vararak avazım çıktığı kadar yüksek bir sesle ezan okudum. Okudum okumasına da Emirül-mü'mînin Mu'tasım da o gece uyanık olmasın mı. Sesim ona da gitmiş ve kızgınlıktan küplere binerek Gecenin bir yarısı ezan okuyan kişi bozgunculuk yapmış olur, zira ezan okunduğunu duyup gündüz olduğunu sanarak bir kimse evinden çıksa, ases de onu tuttuğu gibi yakalasa, o kimse nice sıkıntılara düçar olur. demiş ve bir hâceye şöyle emretmiş Diğer müezzinlere bir ibret vesikası olsun diye tez elden şu müezzini derdest eyleyip huzuruma getirin de bir güzel dersini vereyim. Ben mescidin kapısının önünde dinelmiş kadıncağızın çıkmasını beklerken hacibu'lbâb'ın elinde bir meşaleyle bana doğru gelmekte olduğunu gördüm. Hacibu'l bâb Hey, sen miydin o vakitsiz ezan okuyan. Halife fena halde öfkelendi. dedi Ben Ferman efendimizindir, evet ben idim. Amma velâkin o ezanı bir küstah yüzünden okumaya mecbur kaldım. Hacibu'l bâb Kim imiş bu küstah. dedi. Ben Allah'tan ve halifeden korkmayan birisi. Hacibu'l bâb Kimmiş korkmayan babayiğit. dedi. bu halifeden Ben Bu sadece Emirel mü'minîne açılacak bir konudur. dedim Hacibu'l bâb Ya Allah, düş önüme gidelim öyleyse. dedi. Halifenin sarayına vardığımızda Hacibu'l bâb durumu bir hadime bildirdi. Hadim de saraya giderek bunu ilettikten sonra Mu'tasım beni emretti. Halife neden vakitsiz ezan okuduğumu sual edince, ona her şeyi arz ettim. Anlattıklarımı işitince öfkeden çılgına döndü. Hadim'e Hacibu'l bâb'a adamlarıyla acilen falanca emirin sarayına gidip onu tevkif etmesini, bu gece yoldan çevirerek alıkoyduğu kadını da iki mutemet refakatinde kocasının evine yollamasını söyle. Kocasına da halifenin kadıncağızın kefili olduğunu, olanlarda kadının hiçbir kabahati olmadığını ve ona eskisinden daha fazla sahip çıkmasını söylesin. O emiri de tez elden huzurumda hazır etsin. Hacibu'l bâb bir koşu giderek emiri halifenin huzuruna getirdi. Halife emiri görünce şöyle dedi Seni gidi haysiyetsiz adam, benim Müslümanlıkta ne hayasızlığımı gördün, kime ne zorbalık eylediğime şahit oldun, benim devr ü devranımda hangi Müslümanın bir kılına zarar geldiğini işittin de bu densizliği yapma cüreti gösterdin. 6 yıl Rum kayseriyle sırf Müslümanlar için cenk edip alayını kırıp geçirerek Konstantiniyye şehrini tarümar eden ben değil miydim. Ve ben değil miydim nice mü'minî esaret zincirlerinden kurtarıp orada Müslümanlar için cami inşa edip de dönen. Bugün elhamdülillâh ki sağladığım adalet sayesinde kurt ile koyun aynı kaptan su içmektedir. Şu küstahlığına bak ki Bağdat ilinde, hem de yanı başımda Müslümanların namusu, mahrem bir kadıncağızın ırzına geçersin. Onu bir çuvala koyarak, çuvalın ağzını sıkı sıkıya bağlamalarını ve keçe dövücülerin kullandığı bir sopa getirmelerini emretti. Güçlü kuvvetli iki adamın çuvalın birer yanına geçmelerini ve var güçleriyle kemiklerini kırana değin emiri sopalamalarını buyurdu. Ardından Emirül-mü'mîninin çuvalını olduğu gibi tutup Dicle ırmağına atmalarını istedi. Mu'tasım bana dönerek şöyle dedi İşte üstadım, Allah'tan korkmayan benden de korkmaz, Allah'tan korkan da böyle işlere tevessül etmeyerek, kullara zulmü reva görmez. Bundan böyle bir kimsenin diğerine zulüm, haksızlık, densizlik veyahut şeriata muğayir bir iş yaptığını görecek olursan vakitli vakitsiz ezan oku da sesi işittiğimde derhal seni çağırıp mevzudan haberdar olayım. Olayım da öz evladım yahut kardeşim dahi olsa densizliğinin cezası olarak şu ite verdiğim cezanın aynısını vereyim. Ardından halife bir hilat hediye eylerek bana destur verdi. Bu durumdan cümle halife ordusu haberdardır. Yani ki bu emir altınını benim sözlerimden ötürü sana geri vermedi, Emirül-mü'mînin Mu'tasım'ın çarptıracağı ceza ve korkusundan iade etti. Eğer ki bize bir kusur eyleseydi bir solukta ezanı okurdum. O Türk'e olanın aynısı ona da olurdu. Bu ve buna benzer daha nice hikâye anlatılagelmiştir. Biz bunu hükümdar efendimiz önceki padişah ve halifelerin koyunu kurttan her daim nasıl muhafaza eylediklerine, memurlarını ne şekilde cezalandırdıklarına, bozguncu tayfasına karşı izledikleri siyasete, İslam dinini ve Müslüman ahaliyi nasıl desteklediklerine ve Muhammed şeriatını nasıl yücelttiklerine dair bir fikir edinsin diye çözümüne konu eyledik. Sekizinci Fasıl Din ve Şeriat İşlerinin Esaslı Tetkik ve Teftişine Dair Din işlerinin tetkiki, farz ve sünnetlerin muhafazası, Allahü Teâlâ'nın buyruklarının icrası, din ulemasına ihtiram ve geçimlerini beytülmâlden temin ve tayin, zahit ve dervişleri aziz tutmak padişahların üstüne vaciptir. Haftada bir yahut iki defa din ulemasını huzurunda kabul edip, Hakk Teâlâ'nın emirlerini bizzat onlardan dinlemek, Kur'an tefsiri ve resulallahın hadislerini, geçmiş adil padişahların hikâyelerini ve peygamber kıssalarını onların ağzından can kulağıyla dinleyerek gönlünü dünya meşgalesinden kurtarır. Huzurunda âlimler için münazaralar tertip ederek bilmediği bir mevzu var ise öğrenme, bildiklerini ise pekiştirme imkânı bulur. Şayet bir süre böyle devam ederse bunu alışkanlık haline getirir ve zamanla peygamber efendimizin hadislerinden, şeriat hükümlerinden ve Kur'an-ı Kerim tefsirinden ezberleyesiye malumat sahibi olur. Dinî, dünyevî konularla ilgili takınacağı tutum, izleyeceği çözüm yolları hakkında aydınlandığı takdirde yüksek vicdan, adalet ve muhakeme gücü sayesinde hiçbir dini eğri, mezhebi bozuk kişi onu hak yoldan ayıramaz memleketinde kötü emeller ve sapkınlıklar ortadan kalkarak muazzam işler icra eder. Kendi devrinde ahlaksızlığın, yolsuzluğun ve ihtilafların kökü kazınır. Hakkaniyetli eller kuvvet kazanarak bozguncular hüsrana uğrar. Bu âlemde adı iyi olarak anılırken diğer cihanda da nice menzillere nail olarak büyük sevaplara ve sonsuz kurtuluşa erer ve dahi halk onun devrinde ilim tahsiline daha fazla rağbet eyler. Hadis İbn Ömer radiyallahu anh Resul aleyhisselamdan şöyle rivayet eder Adaletle hükmedenler cennette aileleri ve idare ettikleri kişilerle birlikte nurdan saraylarda ikamet edeceklerdir. Padişahlarda olmazsa olmaz şey pir ü pak dindir. Zira din ve hükümdar birbirlerin kardeşi gibidir. Hükümdarın vatanında bir kargaşa baş gösterince din de bundan zarar görerek bozgunculara ve dini eğrilere gün doğar. Keza dinde bir fesat vücuda gelirse memlekette nizam kalmaz ve dahi mayası bozuklar palazlanarak padişahın itibarını sarsarlar kalpler kararır sapkınlık ayyuka çıkar ve asiler galebe çalar. Hikâye Süfyân el- Sevrî'nin şöyle söylediği rivayet olunur Hükümdarların en hayırlıları ilim erbabıyla ünsiyet peyda eyleyenleridir ve âlimlerin en mazarratları hükümdarla düşüp kalkanlarıdır. Hikâye Erdeşîr Maiyetindekileri idare ve ıslahtan aciz sultan, raiyyeti de sevk ü idare edemeyeceğini bilmelidir. demiştir. Buna ilişkin Tanrı azze ve celle şöyle buyurur. Yakınlarından başlayarak herkesi uyar. [Şuara 214] Emirül-mü'mînin Ömer Hattab radiyallahu anh şöyle buyurur Memleketi yıkıma sürükleyip, raiyyeti perişan eden en büyük şey padişaha ulaşmaktaki zorluktur buna mukabil padişaha erişmek kolaylığı halk için en büyük saadettir. Halkın zahmetsizce hükümdara bu kadar kolay ulaştığını gören memurlar ve ummâl ayağını denk alarak raiyyete zorbalık yapamazlar, halktan muayyen vergi dışında bir şey alamazlar. Hikmet Lokman Hekim şöyle der Şu cihanda bana ilimden daha yakın bir dost bulunmaz. İlim hazineye bedeldir zira hazineyi sen muhafaza edersin, ilim ise seni muhafaza eder. Hasan Basri de şöyle der Bilge, kelime hazinesi zengin ve dil kurallarına hâkim olarak Arap lisanını sular seller gibi bilen değildir. Bilge, ilme bir bütün olarak hâkim olan kimsedir. Bildiği diller ayrıyeten bir erdemdir. Kur'an hükümlerini, şeriatı ve tefsiri Türkçe, Farsça yahut Rumca bilen kişi Arapça bilmese de bilgedir. Tabii Arapça