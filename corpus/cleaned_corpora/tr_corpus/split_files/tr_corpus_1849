onu, belirli bir akım içerisine yerleştirerek değerlendirmek oldukça güçtür. İbn Tufeyl'de Aristotelesçi felsefenin etki ve izlerini görmek ne kadar mümkünse, Platon ve Gazalî sistemlerinin, dolayısıyla yeni Platonculuğun ve tasavvufun etki ve izlerini görmek de o kadar mümkündür. Bu nedenle, sırf tanıma ve tanımlama kolaylığı bakımından, hep yapılageldiği üzere, onu İşrakî bir filozof, daha doğrusu bilge saymak yanlış olmaz. Fakat İşrakîliği salt Sühreverdî-i Maktul'ün sistemleştirdiği doktrin olarak anlarsak, bunun doğru olmadığı da söylenebilir. Çünkü İbn Tufeyl ne Sühreverdî'yi, ne de doktrinini tanımıştır. Ne var ki, yöntemleri ve varış noktaları bakımından ele alındığında, ikisi arasında yakın bir akrabalık, hatta aynılık görülmektedir. Bu da esasları bakımından İşrakî felsefenin kökenlerinin çok eskilere dayanmasından, değişik coğrafya ve gelenekler içerisinde canlılığını korumuş olmasından ileri gelmektedir. Sühreverdî, Heyakilü'n-Nur (Nur Heykelleri) adlı eserine, Ey Kayyum, bizi nurunla güçlendir, nur üzerine yerleştir ve Nur'a doğru götür cümlesiyle başlar. Nur sözcüğünün üç defa tekrar edilmesiyle dikkat çeken cümle, İşrakî felsefenin en kestirme tanımını vermektedir. Bunu daha iyi anlayabilmek için, cümledeki birinci nur un saf aklı, ikinci nur un bilgiyi, üçüncü nur un da nurların nuru olan Tanrı'yı simgelediğini bilmek yeterlidir. Sühreverdî'nin cümlesinden hemen anlaşılacağı üzere, İşrakî felsefenin üç anahtar sözcüğü akıl, bilgi ve Tanrı'dır. Üç kavramın da aynı sözcükle, nur sözcüğüyle dile getirilmesi, birbirleriyle olan sıkı ilişkiyi, bağıntıyı ortaya koymaktadır. Cümledeki önemli bir nokta da Bizi nurunla güçlendir, nur üzerine yerleştir dileklerinin belirlediği tavırdır. Bu tavır, dile getirilen durumların doğrudan insana, insanın istem ve çabasına bağlı olmadığını, tersine Kayyum a, yani Tanrı'ya bağlı olduğunu göstermektedir. Bu, insanın yeteneklerini ve çabasını yok saymak anlamına gelmemektedir kuşkusuz. Fakat istemekle, çaba harcamakla, Bayezid-i Bistamî'nin deyimiyle söylersek aramakla sonuca, mutlak gerçekliğe ulaşılamayacağı gerçeğini dile getirir. Yoksa, gerçeğe ulaşanların yine de arayanlar olduğu açıktır. İbn Tufeyl'in anlayışı açısından bakıldığında aramak , iki yönlü bir çabayı gerekli kılar. Birincisi gözlem ve deneylerle pekiştirilen düşünme (tefekkür), ikincisi de arınmadır. Düşünme, nesneler dünyasından başlayarak en yüce gerçek olan Tanrı'nın bilgisine ulaşana kadar aklın bütün imkânlarını sonuna kadar kullanma arınma ise, ulaşılan bilginin tadılmasını sağlayan sezgiye (keşf ve ilham) ve Tanrı'da yok olmaya (fena) ulaşmak için nefsi ve ruhu, başka bir deyişle Tanrı'nın tecelli yeri olan kalbi dünyevi ilgi ve eğilimlerden, kir ve pisliklerden arındırma çabasını dile getirir. Gerçi yalnızca akılla, yani felsefecilerin yöntemleriyle Tanrı bilgisine ulaşmak da mümkündür, fakat bu bilgi, doğru olmasına karşın anadan doğma bir körün çevresi hakkında edindiği bilgiye benzer. Bu bilginin en belirgin özelliği, açık olmamasıdır. Daha da önemlisi, bu bilgiden dolayı bir zevk duyulamaz, saf müşahedeye erişilemez. İbn Tufeyl'in bu bilgiye karşı önerdiği yöntemle ulaşılan bilgi ise açık ve kendisinden dolayı bir zevk duyulan, saf müşahedeye erdiren bilgidir. Gerçek bilgi iki esasa dayanmalıdır Akıl ve Sezgi. Bilgi, deneyin akıl ile ve aklın da sezgi ile uygunluğudur. İnsan gerçeğe ulaşmada gerek parçalardan bütüne (istikra), gerekse bütünden parçalara (ta'lil) akıl yürütme yolunu da aşarak kendi içinde bulunan sezgi ışığına da yönelmelidir. Çünkü, Allah'ın zatı sırf nurdur. Nur olan Tanrısal zatı algılayabilecek olan insanın içindeki nuru uyandırmak ve parlatmak, sadece duyuların, aklın ve ruhun özel terbiyesi ile mümkündür ve ancak Allah hakkında bu suretle elde edilecek bir bilgi bize bizzat zatı verebilir. [123] Konuya biraz daha yakından bakıldığında İşrakî felsefenin bir varlık kuramı üzerine bina edildiği görülür. Buna göre varlık, Tanrı'nın sürekli tecellisinden, tecellilerin somutlaşmasından oluşmaktadır ve varoluş, her an yenilenmektedir. Bu olay, güneş ışınlarının taşması, dünyayı kuşatması, görünür kılması olayı ile simgelenebilir. İbn Tufeyl'in benzetmesiyle söylemek gerekirse evren, güneşin karşısındaki ilk aynadan başlayarak bir aynalar düzeneği içinde, güneşin suretinin, aynadan aynaya yansıyarak son aynadan suya yansımasından başka bir şey değildir. Dolayısıyla Tanrı bilgisine ulaşmanın en sağlıklı yolu, tecellileri alabilmeye, o da, insanın maddî ve manevî pisliklerden arınmasına, kalbini bir ayna gibi parlatmasına bağlıdır. Kalp bir ayna durumunu alınca, tecelliler orada yansımaya, eş deyişle işrak (aydınlanma) olayı başlar. Özetlemek gerekirse, İbn Tufeyl'in felsefesi, Garaudy'nin yerinde adlandırmasıyla nebevî felsefe [124], rasyonel düşünceden yola çıkarak keşf ve ilhama ulaşan ve bu nedenle son noktada tasavvufla çakışan bir zevk yolu dur. [125] İşte Hay bin Yakzan, bu bilgilenme ve Tanrı'ya ulaşma yolunun, Hay bin Yakzan'ın serüveni çevresinde somutlaştırılmış öyküsüdür. Hay bin Yakzan, doğası gereği, sembolik öğelerin oldukça fazla olduğu bir eserdir. İbn Tufeyl, romanının felsefî yüklemini, olaylar aracılığıyla olabildiğince yalınlaştırmış olsa bile, birtakım bilgilerin ehli olmayanlara ulaşmasını engelleme düşüncesi ile örtük bir anlatım yolunu yeğlemiştir. Bu nedenle, romanın ve mesajının kavranabilmesi için, mahremiyetini fazla kurcalamadan, bazı ön bilgiler vermeyi yararlı görüyoruz. İbn Tufeyl, Hay bin Yakzan ile zamanında büyük tartışmalara yol açan üç ana sorunu çözümlemeyi amaçlamaktadır 1. İnsan kendi başına, hiçbir eğitim ve öğretim görmeksizin, doğayı inceleyerek düşünme yoluyla insan-ı kâmil (yetkin insan) aşamasına ulaşabilir, başka bir deyişle insani nefs (nefs-i insanî), etkin akılla (akl-ı faal) birleşebilir. 2. Gözlem, deney ve düşünme yoluyla elde edilen bilgiler, vahiy yoluyla gelen bilgilerle çelişmez, yani felsefe ile din arasında tam bir uygunluk vardır. 3. Mutlak bilgilere ulaşmak, bütün insanların üstesinden gelebileceği bir şey değildir. Yüce gerçekliklere ulaşmak, bireysel bir olaydır. Hay bin Yakzan, insanın kendi başına insan-ı kâmil aşamasına ulaşabileceğini kanıtlamaktadır. Romanın kahramanı Hay, bütün ömrünü kimsesiz bir adada geçirmektedir. Bir varsayıma göre, ıssız adada, toprağın mayalanması sonucu kendiliğinden türemiş diğer bir varsayıma göre de, başka bir adada dünyaya geldikten sonra, bir sandık içinde denize bırakılmış, böylece içinde yaşadığı adaya sürüklenmiştir. Bir ceylan tarafından beslenip büyütülen Hay, elli yıl içinde duyulur dünyanın yalın gerçeklerinden, adım adım, en yüce gerçekliğe, Tanrı'ya ulaşır. Bu uzun süreç içerisinde Hay, Tanrı'nın dıştaki âyetleri , göstergeleri olan evreni, varlık kitabını gözlem ve deneylerle, kıyaslamalar ve akıl yürütmelerle çözer, varoluş nedenlerini, anlamlarını, Tanrı ile olan bağıntılarını kavrar. Aklın imkânlarını sonuna kadar kullanmasından, sıkı bir rizayetle kalbini arıtmasından sonra müşahedeye, yetkin insan aşamasına ulaşır. Yetkin insan aşamasına ulaşan Hay, uzlete çekilmek amacıyla adasına gelen Absal ile karşılaşır. Absal, sufi eğilimli olmakla birlikte vahye dayalı inancı, dini simgelemektedir. Hay'ın konuşmayı öğrenmesinden sonra, birbirlerine serüvenlerini, sahip oldukları bilgileri anlatırlar. Hay, Absal'ın aktardığı bütün bilgileri onaylar, dinin emir ve yasaklarıyla kendisini yükümlü kılar. Çünkü, iki bilgi arasında bir aykırılık yoktur. İki bilgi, aynı gerçekliğin farklı iki formundan başka bir şey değildir. Üçüncü tezin kanıtlanması, Hay'ın toplumsal bir sınavdan geçmesini gerektirmektedir. Absal, yaşadığı ada halkının durumundan söz edince Hay, oraya giderek insanları uyarmaya, ulaştığı gerçekleri onlara aktarmaya karar verir. Birlikte Absal'ın adasına giderler. Hay insanlara dünyanın gerçek yüzünü, dünya hayatının bir oyun ve eğlenceden başka bir şey olmadığını, asıl olanın öte dünyaya hazırlanmak, bu dünyada Tanrı müşahedesine ermek olduğunu anlatmaya çalışırsa da, bütün emekleri boşa gider. Çünkü insanların yapısı, yaradılışı, yetenekleri farklıdır ve yüce gerçekliklere ancak az sayıdaki üstün yaradılışlı insan ulaşabilir. Bu gerçeği anladıktan sonra Hay, Absal ile birlikte adasına döner ve hayatlarını kendi bildiklerince sürdürürler. Merakeşî, Hay bin Yakzan'ın, filozoflara göre insanın kökenini göstermek amacı ile yazıldığını söyler. Romana bu açıdan bakılınca, Hay bin Yakzan'ın dünyaya gelişi konusundaki iki varsayımdan birinciyi, yani kendinden türeme yi esas almak gerekir. Carra de Vaux'ya göre de İbn Tufeyl, bu romanıyla, skolastik yeni Platonculuğun doğa ve akla uygun olduğunu göstermek istemiştir. Filozof doğmuş bir adam, hiçbir öğrenim görmeden aklı, deneyimleri ve doğanın esinleriyle yeni Platoncu doktrine rahatlıkla ulaşabilir. Yeni Platonculuk yakıştırması bir yana bırakılırsa, bu yaklaşımın da romanda kendisine bir yer bulacağını söylemek mümkündür. İbn Tufeyl, Hay bin Yakzan'da, Hay bin Yakzan'ın hayat deneyimi dolayısıyla doğal, sıcak, kendisi ve çevresiyle barış içinde, evrenin düzeniyle uyumlu ve tevhitle yüklü ideal bir hayat biçimini somutlaştırmaktadır. Bizce romanın üzerinde en çok durulması, düşünülmesi gereken yanlarından birisi budur. Hay'ın sergilediği yaşama biçimine, bugün artık tamamen yabancı olduğumuzu söylemeye gerek yok. Ne ki, bunun övünülebilecek bir şey olduğunu söylemek çok zor, hatta mümkün değil. Garaudy, Hay bin Yakzan'ın anlam ve önemini şöyle dile getirir Felsefe ve tasavvufun, bütünlüğü içinde düşünce ile hayatın, ilim ile imanın birliğini gösteren İbn Tufeyl'in felsefî romanı insan, tabiat ve Allah arasındaki ilişkilerin bilincine varılması ve yaratılması hususunda felsefeye Heraklit ve Empedokles'den bu yana 16 asırdan beri Batı'da kaybetmiş olduğu bütün boyutları iade ediyor. [126] Hay bin Yakzan'ın Etkisi Dünyada felsefî romanın olduğu kadar Robinsonad/adasal roman türünün de ilk örneği olan Hay bin Yakzan, Batı'da 14. yüzyıldan başlayarak büyük yankılar uyandırmış, en çok okunan kitaplardan birisi olmuştur. Hatta İzmirli İsmail Hakkı'nın söylediğine göre, İngiltere'de Kuaker ler denilen bir Hıristiyan mezhebinin bağlıları tarafından, bir ahlak kitabı olarak kabul edilmiştir. [127] Hay bin Yakzan, 14. yüzyılda Narbonne'lu Musa tarafından İbraniceye çevrilir ve yorumlanır. Latinceye ilk çevirisi de 15. yüzyılda Pico della Mirandola tarafından yapılır. E. Pococke da Latinceye ikinci çevirisini yapar kitabın. Bu çeviri, Arapça metniyle birlikte ilkin 1671'de, daha sonra da 1700 yılında Oxford'da yayımlanır. İngilizceye ilk çeviriyi, Pococke'un Latince çevirisinden Aschwel ile George Keit yapmışlardır. Simon Ockley ise, Hay bin Yakzan'ı 1711 yılında Arapça aslından İngilizceye çevirerek yayımlar. Romanın Hollanda diline yapılan çevirisi, ilk olarak 1672 yılında Amsterdam'da yayımlanır. Aynı çeviri, ikinci defa 1701 yılında Rotterdam'da basılır. Roman, İbn Tufeyl'in Felsefî Romanı Hay bin Yakzan'ın Hayatı , Kendi Kendine Felsefe , Tabiat Adamı , Ruhun Uyanışı ve Doğu Hikmetinin Sırları gibi değişik adlarla Fransızca, Almanca, Rusça ve İspanyolca gibi diğer Avrupa dillerine de çevrilmiştir Hay bin Yakzan, Batı'da birçok sanatçı ve düşünürü etkilemiş, onların sanat ve düşüncelerinin oluşmasına katkıda bulunmuştur. Batı'da tesiri çok büyük oldu. Onun birçok taklitleri yazıldı diyen Hilmi Ziya Ülken,[128] bunların en tanınmışlarından birisi olarak çağdaş Batı felsefesinin kurucularından olan Francis Bacon'ı ve eseri Yeni Atlantis'i anmaktadır. Rousseau'nun Emile'ine, Thomas More'un Ütopya'sına, Daniel Defoe'nun Robinson Crusoe'suna Hay bin Yakzan'ın çocuğu gözüyle bakanların sayısı hiç de az değildir. Batı'nın büyük filozofu Spinoza da, kendi felsefesini kurarken büyük ölçüde Hay bin Yakzan'dan aldıklarına dayanmıştır. Akşit Göktürk, Edebiyatta Ada isimli çalışmasında İbn Tufeyl'in etkileri konusunda şöyle der On yedinci ve on sekizinci yüzyıllarda büyük ilgi uyandırmış olan Hay bin Yakzan'ın bu yüzyıllarda gelişen Robinsonad edebiyatı üzerinde büyük etkisi olduğu apaçıktır. Bilindiği gibi Robinson Crusoe'dan sonra Batı'da Robinsonad ya da Adasal Roman diye adlandırılan bir tür ortaya çıkmıştır. Bu nedenle Hay bin Yakzan ile Robinson Crusoe arasındaki ilgi özel bir önem taşımaktadır. Birçok araştırmacı ve yazar gibi Carra de Vaux da Daniel Defoe'nun İbn Tufeyl'den etkilendiğini söylemektedir. Vaux, Les penseurs de I'Islame adlı eserinde, bu husustaki düşüncelerini şöyle dile getirir Robinson'daki fikirler, ahlak anlayışı, sistemler, her şey apaçık kanıtlıyor ki, Daniel Defoe, İbn Tufeyl tarafından yazılan romanın Latince tercümesinden esaslı biçimde etkilenmiş ve esinlenmiştir. Akşit Göktürk, Defoe'nun bu öyküyü İngilizce çevirisinden tanıdığı sanılmaktadır. Robinson Crusoe'da kahramanın ıssız bir adada ‘her şeyin özünü deneylerle öğrenerek' bir bakıma tıpkı Hay bin Yakzan gibi adım adım olgunlaşması, kişiliğin bir iç denetim altında aydınlanışı, doğruya, iyiye, Tanrı yoluna gelişi din açısından taşıdığı anlamlarla şema yönünden İbn Tufeyl'in yapıtını çok andırır. Defoe'nun Hay bin Yakzan'dan bu noktada etkilenmiş olduğu düşünülebilir diyorsa da, bir etkilenmenin söz konusu olmadığı görüşündedir. Aslında kendisi, oldukça inandırıcı dayanaklar ortaya koymuş olmasına karşın, bu konuda inandırıcı dayanaklar ortaya konmamıştır [129] diyerek konuyu geçiştirmektedir. Ne var ki, bu görüşünde yalnız değildir Akşit Göktürk. Boer ve Garaudy de iki eser arasında hiçbir ilişki olmadığını savunmaktadırlar. Boer, Crusoe pratik bir adam, Hay b. Yakzan ise mutasavvıfane düşünen adam tipidir [130] derken Garaudy de şöyle demektedir Bu ıssız ada romanının Robinson hikâyesi ile hiçbir ilgisi yoktur. Robinson, adasına kendisiyle birlikte ferdiyetçiliğini, silahını, tarıma elverişli hâle getirdiği tabiat ve hâkimiyeti altına aldığı Cuma üzerindeki iktidar arzusunu da getirmiştir. Aynı şekilde bu ‘iyi vahşi' olmadığı gibi, her şeyi baskısız fakat gelenek içinde öğrenen Rousseau'nun Emile'i de değildir. [131] Dikkat edilirse Boer ve Garaudy, konuya kahramanların temsil ettiği dünya görüşleri açısından yaklaşmaktadırlar. Bu açıdan bakıldığında, iki eser arasında ilgi kurmak, gerçekten de mümkün değildir. Hatta biçimsel olarak bakıldığında da ayrıntılarda somut bir benzerliğin izlerine rastlamak çok zordur. Fakat bunlar İbn Tufeyl'in etkileri konusunda ileri sürülen görüşleri geçersiz kılmaya yetmez. Şurası bir gerçektir ki, İbn Tufeyl, Hay bin Yakzan ile ortaya bir ilk örnek , son derece güzel ve özgün bir roman şeması koymuştur. İbn Tufeyl'den etkilenenler, bu roman şemasını alarak geliştirmişler, kendilerine özgü düşünce ve yaklaşımlarla romanı yeniden inşa etmişlerdir. Bu nedenle, kahramanların dünya görüşleri, yaşama biçimleri arasındaki fark, bu temel gerçeği değiştiremez. Kaldı ki, hiçbir yazar, bir başkasının yazdıklarını aynen aktarmaz. Eğer aynen aktarırsa, buna etkilenme ya da esinlenme değil, başka bir ad verilir. İbn Tufeyl'in Batı felsefesi üzerindeki etkisini de onun Spinoza ile gizli bağlantısını belirlemeye çalışarak ortaya koyalım. Leon Gauthier Hay bin Yakzan'ın Fransızca çevirisine eklediği girişte şu bilgileri vermektedir Hollandalı Stanislav von Borkowski adlı bir araştırmacı Spinoza'nın Gençliği adlı çalışmasında Spinoza'nın daha gençliğinden başlayarak Descartes sisteminden uzaklaştığını ve kendi felsefesini İslâm felsefesi ile karışmış bir Yahudi felsefesi temeli üzerine kurmak istediğini tespit etmiştir. Spinoza üzerinde İslâm felsefesinin etkilerini görmek mümkünse de bunun nasıl geldiği konusunda belirgin bir ipucu bulunmamaktadır. Bir başka araştırmacı W. Meijer de Spinoza'nın yayıncısından Hay bin Yakzan'ın tercüme ettirilerek yayımlanmasını ısrarla istediğini tespit etmiştir. Sonunda kitap çevrilerek imzasız olarak yayımlanmıştır (Amsterdam, 1672). Bu arada Meijer, Spinoza'nın kitaplarından birisinin Hay bin Yakzan ile birlikte ciltletildiğini de tespit etmiştir. Durumu Borkowski'ye bildirir. İki araştırmacı, sonunda, İbn Tufeyl'in eserinin bizzat Spinoza tarafından çevrildiği sonucuna varırlar. Bu harfler tersinden okunduğunda Benedict de Spinoza adını vermektedir. [132] Hay bin Yakzan'ın bizdeki etkilerinden söz etmek mümkün değil. Çünkü biz ne İbn Tufeyl'i, ne de eserini tanıyoruz. Batılılaşma süreci içinde düşünsel bir göç , ruhsal bir uyruk değişimi olayı yaşayan aydınımızı değerlendirirken Sait Halim Paşa bunların Bilgisizliğin en kötüsüne, kendini bilmeme ye düştüklerini söylüyor. [133] Gerçekten de aydınımız, toplumumuzun ahlakî ve manevî hayatını, toplumsal ve siyasal geleneğini, kaynaklarını, anlayışını, kısaca toplumun dehasını temsil eden, ulusal varlığını, düşüncesini, kültür ve sanatını kuran değerleri küçümsemiş, aşağılamış, bunları araştırma ve inceleme gereği duymamıştır. İşte bunun en somut örneklerinden birini, İbn Tufeyl ve eseri karşısındaki durumumuz oluşturmaktadır. Hemen hemen bütün dünya dillerine çevrilen bu roman, düşünsel katkıları yanında, aynı kültür ve inanç düzleminde yer aldığımız için, özgün Türk romanının oluşmasında önemli bir görevi yerine getirebileceği hâlde, bugüne kadar gün ışığına çıkarılamamıştır. Babanzâde Reşid tarafından yapılan tek Türkçe çevirisi, 1923 yılında yayınlanan Mihrab dergisinde tefrika edilmiş ve adı geçen dergi ile birlikte karanlığa gömülmüştür. Durali Yılmaz'ın çocuklar için yaptığı uyarlama da, ne yazık ki, istisna olarak kalmış ve gerekli ilgiyi uyandıramamıştır. Babanzâde Reşid'in çevirisini esas alarak Türkçeleştirdiğimiz bu metne okumayı/anlamayı kolaylaştırmak amacıyla gerekli gördüğümüz yerlere notlar, açıklamalar ekledik. Platon'un ünlü mağara eğretilemesindekine benzer bir hayata mahkûm olduğumuz günümüzde, Hay bin Yakzan, mağaradan kaçmayı başararak gerçekler dünyasıyla tanışan ve geriye dönüp öğrendiği gerçekleri arkadaşlarına anlatmaya çalışan kahramanın işlevini görecektir inancındayız. N. Ahmet Özalp Giriş Tanrı Adıyla Başlarım. Övgü ve şükür başlangıçsız (kadim), en büyük, en bilgin, en bilge, en iyi, en cömert, en yumuşak huylu, insana bilmediğini ve kalemle yazmasını öğreten Tanrı'ya. O'na bütün nimetler için övgü, bütün iyilikler için şükür. Tanıklık ederim ki bir ve ortaksız olan Tanrı'dan başka tapacak yoktur. Yine tanıklık ederim ki, temiz yaradılışlı, mucizeler denizi, kesin kanıt ve kahredici ünlü kılıç Muhammed O'nun kulu ve elçisidir. Salât ve selâm ona, soyuna ve onlara içtenlikle uyanlara, hesap gününe kadar. Soylu, temiz ve içtenlikli kardeşim. Tanrı sana sonsuzluk bağışlasın. Sana bitimsiz mutluluklar dilerim O'ndan. Benden, İslâm felsefecilerinin önderlerinden Ebu Ali bin Sina'nın[134] Hikmet-i Meşrikî (Doğu Felsefesi)[135] adlı eserinde dile getirdiği bazı sırları açıklamamı istiyorsun. Gerçeği olduğu gibi anlamak isteyenler için, böylesi sırları araştırmak zorunludur. Sana bunları, gücümün yettiği ölçüde, açıklamaya çalışacağım. İsteğin, bende şimdiye kadar hiç tanımadığım bir duruma ermeye, sözcüklerle tanımlanamaz, nitelenemez yüce bir makama ulaşmaya neden olan tatlı bir hatırayı canlandırdı. Ulaştığım bu durum, bu makam, bu evrenin dışında bir evrendedir ve insan aklı, künhünü kavramaya güç yetiremez. Bununla birlikte insanı, öylesine tatlı ve gönendirici bir bilgi denizine daldırır ki, bu durumu yaşayanlar, kendilerinde sırları bütünüyle gizleme gücünü bulamazlar. Duydukları zevk ve coşku, onları, durumlarını açıklamaya zorlar. Bu hâle ulaşan kimselerden bilgide derinleşmeyenler, hadlerini aşarlar ve akılla bağdaşmayan, dinin dış yüzüyle (zahir) uyuşturulması mümkün olmayan kimi iddialarda bulunurlar. İşte bu nedenle kimisi, Kendimi tesbih ederim, benim şanım ne büyüktür kimisi, Ben Hakk'ım kimisi, Cübbemin altında Tanrı'dan başkası yoktur [136] gibi sözler, özel deyimiyle şatahat [137] söylemişlerdir. Şeyh Ebu Hamid Gazalî,[138] bu düzeye (makam) ulaştığında, bilimlerdeki yetkinliği sayesinde, kendini bu gibi sözlerden korumayı başardı. Fakat yine de aşağıdaki dizeleri söyleyerek durumunu dile getirmekten kendini alamadı Anlatamayacağım hâller yaşadım Hayra yor ve nasıl olduğunu sorma. Ebu Bekir bin Saiğ,[139] bitişmek (ittisal)[140] deyimini yorumlarken şöyle der Bir bilimi öğrenmekte olan kimse, o bilim üzerine yazılmış bir kitabın anlamını olduğu gibi kavradığı zaman, bilginin bir düzeyde, buna karşılık, kendisinin, o güne değin bulunduğu diğer bir düzeyde kalması mümkün değildir. Bilginin düzeyi ile kişinin o bilgi sayesinde ulaştığı düzey aynı olur. O bilgi, kendisinde kökleştikçe, özdekten (heyula), maddeden ve doğal yaşama bağımlılıktan arınmış, temiz, seçkin ve Tanrısal durumlar (ahvâl-i ilahî) olarak adlandırılabilecek birtakım yüce bağıntılar gerçekleşir. Ancak böylesi bağıntılar Tanrı'nın kulları arasından seçtiği birkaç mutlu kişiye nasip olur. İbn Saiğ'in değindiği bu düzey, düşünme ve akıl yürütme yoluyla kazanılır. Hiç duraksamadan, kuşku duymadan, kendisinin de bu düzeye ulaşmış olduğunu söyleyebiliriz. Ne ki orada kalmış, daha yukarılara çıkamamıştır. Bizim sözünü ettiğimiz düzey ise, Ebu Bekir'in ulaşmış olduğu düzeyin çok üstündedir. Gerçi bilgi ikisinde de birdir, fakat gözle görmek başka, dolayımlı olarak edinmek başkadır. Biber tanesi de siyah, ay yüzlü sevgilinin beni de siyahtır. Her ikisi de can yakıcıdır, ama bu nerede, o nerede... Sözünü ettiğimiz durum ve makam görülür. Ama ne ile. O durumu görmeye özgü bir araç vardır. Bu araca bir güç adını verebilsek de, onu tam olarak adlandırmış olmayız. Yalnızca mecaz yoluyla bildirmiş oluruz. Sufilere özgü sözcük ve terimlerde de bunu anlatabilecek doğru bir deyime rastlanmıyor. İşte senin isteğin üzerine hatırladığım bu durum, İbn Sina'nın Hikmet-i Meşrikî adlı eserinde değindiği durumlardan biridir. İbn Sina şöyle diyor Çile (riyazet) insanı eğite eğite, ahlakını arıta arıta öyle bir noktaya getirir ki, o, uzaktan görünen ve kimi zaman parlayan, kimi zaman sönen bir ışığa döner. Gözüne, arada bir, gerçeklik nurlarından çok az bir aydınlık ilişmeye başlar. Bu aydınlık, ona büyük bir tat, zevk verir. Benliğini kötü huylardan arındırmayı sürdürdükçe, aydınlıklar çoğalır, büyür. Zamanla gözü aydınlığa alışır ve o aydınlık süreklilik kazanır. Çilede olmadığı zamanlarda bile o durumlar, aydınlıklar sürekli görünür. Aydınlıkların her görünüşünde insan, Tanrı'ya doğru bir basamak yükselir. Her yükselişte de kendi durumuna ilişkin gizli noktalara işaret etmekten kendini alamaz. Giderek her göz açışında ve her zerrede Tanrı'yı göreceği bir düzeye erişir. Bu aşamada o, sevgilisiyle sabit bir bildikliğe ulaşmıştır. En sonunda, şaşkınlığı dinginliğe dönüşür. Bir ayna gibi, Tanrı karşısında yer alır ve isteğine kavuşur. Tanrı'nın görünme yeri olduğu için, benliği ile bir sorunu kalmaz. Ne var ki, bu aşamada, ikircimden tümüyle kurtulmuş değildir. Kimi zaman benliğiyle, kimi zaman da Tanrı ile ilgilenir. Bu düzeyi aşabilirse, benliğini tümüyle yitirir ve yalnızca Tanrı'yı görür. Bundan böyle, benliğiyle ilgilense bile, bunu, salt Tanrı'nın görünme yeri olması bakımından yapar. İşte bu aşamada, gerçek ‘birleşme' (vuslat) gerçekleşir. İbn Sina, sözünü ettiği bu durumlarla, Tanrı'yı arayanların zevk ve coşku yoluyla ulaştıkları aşamaları gösteren durumları anlatmak istemiştir. Yoksa İbn Saiğ'in sözünü ettiği, ussal kavrayışlar sistemi içinde yer alan ve kıyaslamalar yoluyla, öncüller düzenlemekle elde edilen durumları değil. Sufilerin (ehl-i zevk) bilgileriyle felsefecilerin bilgileri arasındaki ayrımı, bir örneklemeyle anlamaya çalışalım. Aklı, zekâsı, duyu organları sağlam, ancak iki gözünden de yoksun anadan doğma bir körü göz önüne getir. Bu kör, doğup büyüdüğü kentin bütün evlerini, camilerini, hanlarını, sokaklarını ve insanlarını tam anlamıyla öğrenip tanıdıktan sonra birdenbire gözleri açılıverir. Gözleri açılınca, kentte bulunan her şeyi, insanları, yapıları, sokakları görmezlik döneminde edindiği bilgilere, duyduğu tanımlara, göstergelere tamı tamına uygun bulur. Eski bilgilerine aykırı düşen, onlarla çelişen hiçbir şey ilişmez gözüne. Tümünü teker teker tanır, bilir. Fakat bu yeni durumda kendisinde, biri diğerine bağlı iki şey duyar. Birincisi, bu yeni bilginin öncekinden daha açık olması ikincisi ise, bu bilgi nedeniyle büyük bir tat almasıdır. İşte ermişlik (velayet) aşamasına ulaşmayan, bilgiyi akıl yürütmeler, çıkarımlar (istidlal) yoluyla kazanan kimselerin durumu, anadan doğma körün görmezlik dönemindeki durumuna benzer. Tanımlamalar ve göstergeler yoluyla bellediği nesneler ise, İbn Saiğ'in doğal yaşamdan soyutlayıp yücelttiği, Tanrı'nın yalnızca sevdiği, seçtiği kullarına bağışladığını söylediği ve Tanrısal durumlar olarak nitelendirdiği şeyleri simgelemektedir. Ermişlik aşamasına ulaşan ve Tanrı tarafından kendilerine ancak simgesel olarak güç diyebileceğimiz şey bağışlanan kimselerin durumu ise, körün gözleri açıldıktan sonraki durumuna benzer. Bu ikinci durum, bazen kimilerine çalışmaksızın, salt Tanrısal bir vergi olarak doğuştan bağışlanır. Aralarındaki ayrımları belirlemeye çalıştığımız düşünür ve felsefecilerin kavrayışı ile sufilerin kavrayışından birincisiyle fizik evrene, ikincisiyle fizikötesine ilişkin kavrayışlar anlatılmak istenmemiştir. Çünkü bu iki bilgi arasındaki ayrım açıktır ve aralarında hiçbir benzerlik yoktur. Bu iki kavrayış biçiminden amacımız, her ikisinin de aynı soruna, yani fizikötesine ilişkin bilgileridir. Felsefecilerin fizikötesine ilişkin düşünme ve çıkarımlar yoluyla edinilen bilgileri ile sufilerin aynı soruna ilişkin bilgileri arasında, her ikisinin de gerçek ve doğru olmaları bakımından bir benzerlik ortaya çıksa bile, yine de birbirlerinden ayırt edilmesi zorunludur. Doğal olarak ikinci bilgi, kavrayışı daha açık ve daha doyurucu olması bakımından diğerinden üstündür. İbn Saiğ, sufileri, bu zevki andıkları, açıkladıkları için ayıplayarak bu tadın imgelem (tahayyül) gücüne özgü olduğunu savunmuş, gerçek mutluluğa erişenlerin durumunu anlaşılır bir dille açıklayacağına söz vermiştir. Ne yazık ki, ya kendisinin söylediği gibi işlerinin çokluğu nedeniyle zaman bulamadığından, ya da sözünü yerine getirmeye kalkıştığında, kendisinin, insanları dünyalık edinme ve toplamada gereken yolları ve hileleri kullanmaya isteklendirmesi, teşvik etmesi durumuyla çelişen birtakım şeyleri açıklamak zorunda kalacağı ve dolayısıyla kendisini yalanlamak ve içyüzünü herkese ilan etmek istemediği için, sözünde durmamıştır. Zorunlu olarak biraz konu dışına çıktık. Şimdi asıl konumuza dönelim. Kardeşim, yukarıda, fizikötesine ilişkin iki tür bilgi olduğunu, bunların örneklerini ve bu bilgilerin yöntemlerini açıkladım. Senin istediğin şey de bunlardan birisi olmalıdır. Eğer zevk ve müşahede[141] ehlinden olmayı seçerek Tanrı ile birliktelik (huzur)[142] aşamasına ulaşmış ermişlerin yaşadığı, tattığı durumu istersen, yapacağın şey, onları izlemek ve görmektir. Yoksa, o gerçekliği, olduğu gibi yazıya dökmek mümkün değildir. Bu gerçeklik sözle, yazıyla açıklanmaya çalışılırsa değişir. Felsefecilerin gittikleri yola gidilmiş olunur. Çünkü öylesi anlamlar ses ve harf giysilerine bürünür, mülk evrenine yakınlaşırsa, olduğu gibi kalamaz, durum olmaktan çıkar. Bu yaklaşım, kaçınılmaz olarak, gerçekliğe ilişkin birçok farklı anlatımın ortaya çıkmasına yol açar. Bu da kimilerinin sapmasına ve doğru yolda yürüyenler hakkında kötü zanlara düşmelerine neden olur. Çünkü, gerçekliğin alanı, alabildiğine geniştir. Her şeyi kuşatır. Onu kuşatmanın, sınırlandırmanın yolu yoktur. Bu öylesine karmaşık ve içinden çıkılmaz bir yoldur ki, onu herkes, ancak alabildiği kadar anlatabilir. Felsefecilerin izlediği yoldan, onların yöntemleriyle gerçekliğin açıklanmasını istersen, işte o zaman, konu açıklanabilirlik, yorumlanabilirlik kazanır. Ne ki bu da, büyük iksiri (iksir-i a'zam)[143] bulmaktan daha çetin bir iştir. Öylesine aşılmaz, öylesine garabetlerle doludur. Bu nedenle, pek az kimse üstesinden gelebilmiştir. Üstesinden gelebilenler, bu başarıyı gösterebilenler ise, ulaştıkları gerçeklikleri ancak simge ve göstergeler yoluyla dile getirmişlerdir. Çünkü Muhammedî yasalar, sırların açığa vurulmasını yasaklamıştır. Aristoteles[144] ile Farabî'nin eserleriyle[145] ve İbn Sina'nın Şifa'sıyla gelen felsefenin bu amaç için yeterli olduğu sanılmasın. Düşünürlerin bu konuda yazdıkları da doyuruculuktan, çözümleyicilikten çok uzaktır. Endülüs çevresinde mantık ve felsefe yaygınlık kazanmadan önce, buranın üstün yaradılışlı insanları, bütün ömürlerini, matematiksel bilimlerde tüketmişlerdir. Bu bilimlerde en yetkin noktaya ulaşmayı başarmışlarsa da, orada kalmışlar, onu aşamamışlardır. Sonra gelenler, matematiksel bilimlere birazcık mantık eklediler. Fakat yetkin gerçekliğe ulaşabilecek kadar yükselmediler. Hatta kimileri, Anladım ki öte bilimleri ikidir Bu ikiden fazla değildir. Birisi öğrenilemeyen gerçeklik, Diğeri öğrenilmesi yararsız yanlış. dizeleriyle güçsüzlüklerini açıklamak zorunda kaldılar. Daha sonra gelenler, öncekilere göre, felsefeden bir dereceye kadar tat alarak gerçekliğe biraz yaklaşmışlarsa da, içlerinde, İbn Saiğ'i aşan, ondan daha sağlam bir düşünceye ulaşan kimse yoktur. Üzülerek söyleyelim ki, o da, ölümüne kadar sinesinde sakladığı bilim gömüsünü, kendisiyle birlikte toprak altına götürmüştür. İbn Saiğ'in ortada bulunan eserlerinden birkaç kitapçığı dışında benliğe, tevhide, mantığa ve doğaya dair olanlarının tümü eksik kalmıştır. Bunu, kendisi de itiraf etmiştir. Önemli eserlerinden olan İttisal (Bitişme)[146] adlı kitapçığından ise, anlam çıkarmanın zor ve kimi bölümlerde, dil ve anlatımının bozuk olduğunu söyleyerek uygun bir zamanda yeniden yazacağına söz vermiş, fakat sözünü yerine getirememiştir. Bu adamın kendisine yetişemedim. Hakkında edinebildiğim bilgi de bu kadardır. İbn Saiğ'in düzeyine yükselemeyen çağdaşı düşünürlerden, bir tek kitap olsun görmedim. Onlardan sonra, bizim kuşak gelmektedir. Çağdaşlarımızın bir bölüğü, henüz yol yürümektedirler. Yetkinlik düzeyine ulaşamamışlardır. Bir bölüğü de yolculuktan yılmış, yolun yarısında kalmışlardır. Kimilerinin de ne durumda, hangi aşamada olduklarını, şimdilik bilemiyoruz. Farabî'nin bize ulaşan eserlerinin çoğu mantık üzerinedir. Felsefeye dair olan kitapları sayısız ikircimler, sonsuz kuşkular içinde boğulmuştur. Söz konusu filozof, Milletü'l-Fazıla adlı eserinde, kötü ruhların öldükten sonra, sonsuza dek, ölçüsüz acılar içinde yuvarlanacaklarını söylerken, Siyasetü'l-Medeniye adlı kitabında, bunların yokluğa karışacaklarını, ancak yetkin ruhların sürekli olacağını öne sürmüştür. Ahlak adlı eserinde de, insan mutluluğunun, yalnızca bu dünya yurduna özgü olduğunu söylemiştir. Diğer görüş ve sözlerinin tümü de birer sabuklama ve hurafeden başka bir şey değildir. Örneklersek, bütün yaratılmışları, Tanrı'nın rahmetinden umutsuz kılmış, iyinin de, kötünün de sonunun yokluk olduğunu söylemiştir. Bu, bağışlanamaz bir yanlıştır. Bir başka büyük yanlışı da peygamberlik hakkındaki inancıdır. Peygamberliği, yalnızca imgeleme gücüne (tahayyül) özgü bir iş olarak nitelemiş, felsefenin nübüvvetten daha üstün olduğunu ve burada açıklanmasına gerek olmayan daha bir sürü benzer görüşler ileri sürmüştür. Özetle Farabî, bunlara benzer daha birçok yanlışa düşmüştür. Bunların üzerinde durmayı, tümünü açıklamayı gerekli görmüyoruz. İbn Sina'ya gelince o, Aristoteles'in eserlerinde yer alan sorunları yorumlamayı üstlenerek onun anlayışı doğrultusunda konuşmuş, Şifa adlı büyük eserini de onun felsefi anlayışı üzerine kurmuştur. Kendisi bu durumu, eserin Mantık bölümünde belirttikten sonra, kendi temel anlayışının ona muhalif olduğunu açıklayarak gerçeği arayanlara, İşrakiye (Işıkçılık)[147] felsefesi üzerine yazdığı esere (Hikmet-i Meşrikî) başvurmalarını salık vermiştir. Aristoteles'in kitaplarıyla Şifa'yı özenle inceleyen kimseler, Şifa'da Aristoteles'e dayanmayan, ondan aktarılmayan birtakım şeyler de bulunmakla birlikte, çoğu yerlerde uyuştuklarını, çakıştıklarını görürler. Gerek Aristoteles kitaplarının, gerekse Şifa'nın içerdiği gerçekliklere dikkat edilmez, yalnızca dışyüzlerine bakılırsa, hiçbirinden yararlanılamaz. İstenilen yetkinliğe ulaşılamaz. İbn Sina da, söz konusu eserin başlarında, bu gerçeği özellikle belirtmiştir. İmam Gazalî, eserlerinin çoğunda halka seslenmeyi amaçladığı için, kimi şeyleri yerine göre düğümler, yerine göre çözer. Bir yerde küfrü gerektirdiğini söylediği bir şeyi, başka bir yerde mübah kılar. Tehafütü'l-Felasife adlı kitabında, felsefecileri, bedensel dirilişi (haşr-i cismanî) inkâr ettikleri, ödül ve cezayı yalnızca ruhlara özgü kabul ettikleri için dinden çıkmakla suçladığı hâlde, Mizan adlı yapıtının başlarında, felsefecilerin bu konudaki görüşleriyle sufilerin inançlarının çakıştığını, ‘El-Munkız'da ise, kendi inançlarının da tasavvuf önderlerinin inançlarıyla uygunluk içinde bulunduğunu, bu gerçeğe uzun araştırma ve tartışmalardan sonra ulaştığını söyler. Gazalî'nin eserlerini inceleyenler, içeriklerini gereği gibi gözden geçirenler, sözleri arasında bu tür çelişkilere rastlarlar. Mizanü'l-Amel adlı kitabında bu durumu şöyle açıklar Görüş ve düşünceler üçe ayrılır 1. Halkın içinde bulunduğu düzey ve inanç doğrultusunda dile getirilenler. 2. Soru soranın, öğrencinin durumuna göre dile getirilenler. 3. Düşünürün kendi vicdani kanıları doğrultusunda açıklananlar. Bu üçüncü görüşü, ancak kendisiyle aynı inancı paylaşan kimseler anlayabilir. Gazalî görüşleri böyle bölümledikten sonra, şöyle der Anlam bakımından birbiriyle çelişen bu sözlerin hiçbir yararı olmasa bile, muhatabı, atalarından öykünme yoluyla aldığı inanç konusunda kuşkuya düşürmek gibi bir yararı vardır. Bu yarar, doğru yola ve gerçeğe yöneltmek için yeterlidir. Çünkü, kuşku duymayan kişi bakmaz, bakmayan görmez, görmeyen kör ve şaşkın kalır. Sonra da şu dizeleri söyler Gördüklerini kabul et, söylentileri bırak Güneşi görenin Zühal'e ihtiyacı kalmaz. İşte Gazalî'nin öğretim yolu, burada görüldüğü gibi, genellikle simgeseldir. Onun sözlerini anlayabilmek için ya doğrudan kendisinden dinlemek, ya söylenenleri kalp gözüyle anlamak, ya da yaratılıştan simgeleri çözümleyebilecek, anlayabilecek denli yetenekli olmak gerekir. Cevahir adlı kitabında, bazı eserlerinin, ehli olmayanlar için kapalı olduğunu, oysa bu eserlerde gerçeğin apaçık bildirildiğini söylemektedir. Bildiğim kadarıyla, böylesi kitaplarının hiçbiri Endülüs'e gelmemiştir. Bazılarının geldiği sanılırsa da bu, doğru değildir. Bize ulaşan eserleri, maarif-i akliye, nefh ve tesviye kitapları ile diğer birtakım mesail mecmuaları dır. Gerçi bunlarda da birtakım anıştırmalar, göndermeler vardır, ama bunlar, ünlü eserlerinde dağınık biçimde bulunan açıklamalardan fazla bir anlam ifade etmezler. Makasıdü'l-Üsna adlı eserinde kapalı, simgesel anlatımlı sanılan eserlerindeki bilgilerden daha derin ve ince bilgiler olduğu hâlde, bu kitabın açık anlamlı olduğunu, bizzat kendisi belirtmiştir. Bundan anlaşıldığı üzere, bize ulaşan eserlerinin hiçbiri, ehli olmayanlara kapalı olan örtük anlamlı kitaplarından değildir. Gazalî, Kitabü'l-Mişkat'ın sonlarında, Tanrısal (ilahî) nurlarla perdelenen kimselerin sınıflarını ve gerçeğe ulaşanları bildirip açıkladıktan sonra, onların salt Birlik'e aykırı bir nitelikle donanmış büyük bir varlığın bilgisine ulaştıklarını söyler. Kimi bilginler, bu düşüncesinden dolayı, Gazalî'nin içinden çıkılmaz dipsiz bir kuyuya düştüğü kuruntusuna kapılmışlardır. Bu kuruntularına dayanarak da Gazalî'yi, Tanrı'nın zatı konusunda, çokluğa (şirk) inanmış olmakla suçlamaya çalışmışlardır. Oysa Gazalî, mutluluğun en yüksek düzeyine ulaşmış, onurlu ve kutsal aşamalara erişmiştir. Bunda kimsenin kuşkusu olamaz. Şurası da var ki, sezgi (mükâşefe) bilimi üzerine yazılmış önemli eserleri bize ulaşmadığından, sınırlarında dolaştığımız gerçek, bizim için bütünüyle açıklığa kavuşmamıştır. Bizim elde edebildiğimiz bilgi, Gazalî'nin ve İbn Sina'nın eserlerini inceleyerek, birbirleriyle karşılaştırarak, açımlamaya çalışarak ve bunlara, günümüzde ortaya çıkan görüşleri ekleyerek edinebildiğimizdir. Bu çalışma süreci içinde, önce, düşünme yoluyla belirli bir bilgiye ulaştıktan sonra, şimdilerde, müşahede yoluyla pek az bir zevke erebildik. Bundan ötürü, bu konuda, başkalarına aktarılmaya yaraşır söz söylemeye, kendimizde yeterlilik ve yetenek görüyoruz. Kardeşim, içtenliğinize ve bana beslediğiniz güvene dayanarak öğrenmiş olduğum gerçekleri size açıklayacağım. Fakat, önce temelden başlamak, sonra aşamalı olarak asıl amaca doğru yürümek gerekir. Daha ilk adımda son aşamadan söz açacak olursam, bu sana, taklitçi olmaktan başka bir yarar sağlamaz. O da, hakkımda gerçekten iyi duygular besliyorsan. Oysa, sizin taklit aşamasında kalmanıza gönlümüz razı değildir. Burada kalmak, insanı aşamaların en yükseğine çıkarmak şöyle dursun, helak olmaktan kurtulmasına bile yetmez. Sizi, daha yüksek aşamalara, taklitçilikten kesin bilginin doruklarına, düşünce ve akıl yürütme alanından tanıklık (şühûd) evrenine ulaştırmak, izlediğim yolu izlettirmek, geçtiğim denizden geçirmek ve gördüğüm şeyleri göstererek bilginizi, bilgimize bağımlı olmaktan kurtarmak istiyorum. Bu düzeye ulaşmak için, çok zaman harcamak, başka uğraşlardan ilgiyi keserek bütün çabayı buna ayırmak gerekir. Eğer paçalarını sıvayıp bütün gücünle bu amacın peşinde koşacak olursan, amacına ulaştığında çektiğin zorluk ve sıkıntıların boşa gitmediğini anlarsın. İzlediğin yolun bereketini, büyük yararlarını görürsün. Dahası, Rabb'ini de hoşnut etmiş olursun. Rabb'in de seni sevindirir. Nereye yönelsen, neye göz diksen isteğini, amacını gerçekleştirir. Seni en doğru yola, tehlikelerden uzak en güvenli yola ulaştıracağımı umuyorum. İstediğin bilgileri, Hay bin Yakzan adını verdiğim bir öykü aracılığıyla iletmeye çalışacağım. İbn Sina'nın insanları yola girmek için isteklendiren, özendiren, akıl ve zekâ sahiplerine ibret veren Hay bin Yakzan ile Salaman ve Absal mesellerinden esinlenerek[148] kurduğum bu öyküyü iyi izlersen, Hay bin Yakzan ile birlikte, istediğin gerçeklere ulaşabilirsin. Birinci Bölüm Hay Bin Yakzan'ın Dünyaya Gelişi Birinci Varsayım Öncekilerin bildirdiğine göre, Ekvator'un altındaki Hint adalarının birinde, anasız-babasız insanlar var olmaktadır. Hatta Mes'udî'nin söylediğine bakılırsa, orada, düpedüz kadın biçiminde meyveler veren ve Vakvak olarak adlandırılan bir tür ağaç vardır. [149] Adada böyle olağandışı insan doğumuna neden olan birçok etken vardır kuşkusuz. Bu etkenlerin başında, adanın hava koşulları bakımından yeryüzünün en ılıman ve yüce nurları kabule en yetenekli yeri olması gelmektedir. Gerçi bu varsayımı, birçok filozof ve hekimin görüşüyle çelişmektedir. Çünkü onlar, yeryüzünün en ılıman yerinin dördüncü iklim[150] olduğunu kabul etmektedirler. Bu nedenle de söz konusu adada gerçekleştiği öne sürülen kendinden türemenin olabilirliğini, Ekvator'un, yerel konumu nedeniyle bayındır olmayışı bakımından onaylamakla birlikte, çok sıcak olduğu varsayımına dayanarak reddetmektedirler. Ne ki, bu düşüncelerinde yanılmaktadırlar. Dünyanın ısınma nedenini araştırarak bu yanılgıyı kanıtlayabiliriz. Bilimsel verilere göre, ısının var oluş nedeni, sıcak bir cisim, hareket ya da ışık olabilir. Acaba dünyanın ısısını oluşturan neden bunların hangisidir. Dünyanın ısısı, güneşin ısısından gelmemektedir. [151] Çünkü, güneşin kendisinde ısı yoktur. Işığı alma yeteneği, yalnızca parlak ya da mat yoğun cisimlerde bulunmaktadır. Güneş ise yoğun bir cisim değildir. Fiziksel bilimler, güneş gibi arkasını gösteren saydam, yoğunluksuz cisimlerin ışığı almadığını kanıtlamıştır. Kendinden öncekilerin üzerinde durmamalarına karşın İbn Sina, dördüncü önerme (mukaddeme) üzerine, ortaya yeterli kanıtlar koymuştur. Kısaca, dünyanın sıcaklığı güneşten dolayı değildir. Güneşin kendisinde ısı olmadığına göre, başka bir şeyin ısınmasına neden olması da düşünülemez. Dünyanın ısısı, hareketinden dolayı da değildir. Çünkü dünya hareketsizdir. Hareket ettiği kabul edilse bile, bu hareketin, ısısına neden olduğu söylenemez. Eğer dünyanın ısısı hareketinden gelmiş olsaydı, gece ile gündüz ve mevsimler arasında ısı farkı olmaması gerekirdi. Güneşin havayı, dolayısıyla dünyayı ısıtması da söz konusu edilemez. Bu da mümkün değildir. Çünkü yere yakın olan havanın sıcak, yükseklerdeki havanın soğuk olduğunu görüyoruz. Güneş havayı ısıtmış olsaydı, kendisine yakın, dünyadan uzak havanın sıcak ve kendisinden uzak, dünyaya yakın olan havanın soğuk olması gerekirdi. Anlaşılıyor ki, ısı, ışığa bağlıdır ve dünyanın sıcaklığı, güneş ışıklarının etkisinden ileri gelmektedir. Güneş ışığını bir nokta ya da küçük bir daire üzerinde toplayabilen merceksel bir cam, hatta buz parçası, belirli bir uzaklığa kadar, karşısındaki nesneyi yakabilecek bir ısı oluşturmaktadır. Bu küçük deney, savımızı açık biçimde kanıtlamaktadır. Matematik bilimi[152] kesin kanıtlarla ortaya koymuştur ki, güneş ve dünya, birer küre biçimindedir. Güneş, dünyadan binlerce defa daha büyüktür. Yeryüzünün yarısından fazla kısmı, sürekli, güneşten ışık almaktadır. Işık alan bu kısmın en sıcak yeri de, ışık almayan kesimden en uzak ve ışığın en çok yoğunlaştığı orta noktasıdır. Yeryüzünün büyük kesimini kaplayan ışık dairesi yüzeyinin en sıcak yeri, en çok ışık alan merkez bölümüdür. Bu ışık dairesinin merkezinden uzaklaşıp çevresine doğru yaklaştıkça, ışık ve dolayısıyla sıcaklık, eşit oranda azalmaktadır. Işık alan kesimin merkezi, burada yaşayanların tepelerine güneşin dikey olarak indiği yerdir. Güneş Ekvator'da oturanların tepelerine biri Koç, diğeri Terazi burcunun başında olmak üzere, yılda iki kez dik iner. Bunun dışında güneş, kuzey burçlarında bulunduğu altı ay süresince, kuzey yönlerinde, güney burçlarında bulunduğu altı ay süresince de, güney yönlerinde doğar ve batar. Yaz gündönümü denilen Yengeç dönencesi ile Kış gündönümü denilen Oğlak dönencesi altında kalan yerlerde oturanların tepelerine güneş, yılda ancak bir kez dikey durumda gelir. Bu iki nokta arasındaki yerler ise, güneşi yılda iki kere dik olarak alırlar. Fakat kuzey ve güneylerinde güneşin bekleme süresi aynı olmadığı için, ısı derecesinde ılımanlık gerçekleşmez. Bu iki noktanın kuzey ve güneyinde kalan yerlerde yaşayanlar, güneşi hiçbir zaman dikey olarak alamadıkları için, buralarda sıcaklık ve soğukluk arasında bir denge kurulamaz. Sıcaklık giderek azalır, soğukluk artar. Öyle bir noktaya varılır ki, artık soğuğun şiddetinden dolayı insanların yaşaması imkânsız hâle gelir. Bu açıklamalar, sıcaklık ve soğukluğun yalnızca Ekvator'da dengeye kavuştuğunu göstermeye yeterlidir. Ekvator'da sıcak-soğuk dengesi gerçekleştiği için, hava koşulları ılımanlaşır ve burası anasız-babasız doğumlara en uygun ortam durumuna gelir. Aslında bu görüşün kanıtlanması, yaptığımızdan daha çok açıklamayı gerekli kılar. Fakat bu kadarı da söz konusu adada anasız-babasız doğumların olabilirliğini göstermeye yeterlidir. Bu nedenle, sözü daha fazla uzatmaya gerek görmüyoruz. İşte kimi düşünürler, bu olabilirliğe dayanarak Hay bin Yakzan'ın ıssız adada kendi kendine türediğini kesin biçimde savunmuşlardır. İkinci Varsayım Kimileri de kendinden türemenin saçmalığını öne sürerek Hay bin Yakzan 'ın dünyaya gelişine ilişkin şu öyküyü anlatmışlardır Hay bin Yakzan'ın ortaya çıktığı adanın karşısında ikinci bir ada daha vardır. İnsanların yaşadığı son derece büyük, zengin ve bayındır bir adadır bu. Bu ada, kendini alabildiğine beğenmiş, zorba ve çok kıskanç bir sultan tarafından yönetilmektedir. Sultanın çok güzel bir kız kardeşi vardır. Kız, evlilik çağına erdiği hâlde sultan, onu evlendirmekten kaçınmaktadır sürekli. Çünkü, kardeşine kimseyi denk bulmamaktadır. Sultanın kız kardeşi, akrabalarından Yakzan adlı bir genci sevmektedir. Fakat korkusundan açığa vuramamaktadır. Aşk, engel tanımaz ve korkudan baskın çıkar. Bir gün, iki sevgili, törelerine uygun biçimde gizlice evlenirler. Zaman geçer. Bir çocukları olur. Adını Hay koyarlar. Kadın, Hay'dan dolayı, gizli evliliklerinin eninde sonunda ortaya çıkacağından, ağabeyi tarafından öğrenileceğinden korkar. Bu, her üçünün de hayatlarının sonu demektir. Dolayısıyla, çocuktan kurtulmaları gerekmektedir. Annesi Hay'ı, bir gece, güzelce doyurduktan sonra, bir sandığın içine yerleştirir. Su almaması için, sandığı sıkıca kapatır. Güvenilir hizmetçileriyle birlikte, sandığı deniz kıyısına getirir. Yüreği alev alev yanmakta, içi kan ağlamaktadır. Çocuğunun ölmesi ihtimali, iliklerine kadar titretmektedir genç anneyi. Fakat yapabileceği başka hiçbir şey de yoktur. Tek güvenci Tanrı'dır. Ellerini açar ve yakarır Tanrı'ya Rabbim, bu çocuğu yoktan var ettin. Rahim karanlığında rızkını verdin. Dünyaya gelinceye değin büyümesini, gelişmesini sağladın. Şimdi, acımasız ve zalim sultanın zulüm ve azgınlığından korkarak onu, yine senin koruyuculuğuna teslim ediyorum. Onu kurtarmanı, korumanı diliyorum. Lütfeyle, onu zorba sultanın ellerine bırakma. Çaresiz anne, duasını bitirdikten sonra, çocuğuna veda ederek gözyaşları içinde, sandığı denize bırakır. [153] Çocuğun denize bırakıldığı gün, yılda ancak bir kez görülen kabarma zamanına rastlamıştır. Kabaran dalgalar, sandığı, hemen o gece, sürükleye sürükleye karşıdaki ıssız adanın kıyılarına götürür. Deniz yükseldiği için, sular sandığı adanın içlerine, kıyıdan çok uzak bir yerine sürükler. Dalgalar sandığı rüzgâr, yağmur ve güneşe karşı korunaklı, toprağı yumuşak, ağaçları birbirine girmiş, gönül çelici bir orman içine atar. Sonra deniz yavaş yavaş alçalır, sandığın bulunduğu yerden çekilir. Rüzgâr, sandığın bulunduğu ormanın önüne kumdan bir set oluşturur. Böylece orman, kabarma zamanlarında, su baskınlarından korunur. Sandığın tahtaları, çivileri dalgalarla şiddetli çarpışmadan dolayı iyice gevşemiş, yerinden oynamış, kolayca sökülecek bir duruma gelmiştir. Karnı iyice acıkan çocuk ağlamaya, tepinmeye başlar. Çocuğun sesini, yitirdiği yavrusunun acısıyla gezinen bir ceylan duyar. Sesi araştırır ve sandığın yanına gelir. Sesin sandıktan geldiğini anlayınca, ayaklarıyla sandığın tahtalarını çekiştirmeye başlar. Zaten iyice gevşemiş olan tahtalardan bir kısmı sökülür. Ceylan, sandığın içindeki çocuğu kendi yavrusu sanarak süt dolu memesini ağzına verir. Besleyici sütüyle çocuğu bir güzel doyurur. Bir daha da terk etmez onu. Kendince beslemeye, büyütmeye çalışır. Kendinden türemeyi mümkün görmeyenlere göre, Hay bin Yakzan'ın doğumu, ortaya çıkışı, yukarıda anlatıldığı gibi olmuştur. Hay'ın nasıl büyüdüğünü, yüce aşamalara nasıl ulaştığını, anasız babasız olarak ada doğasının gerektirdiği biçimde türediğini savunanların kuramlarını saptadıktan sonra anlatacağız. Birinci Varsayıma Dönüş Hay bin Yakzan'ın salt topraktan türediğine inananlar şöyle derler Adanın bir yerinde, bir miktar toprak, zaman içinde mayalanmış hamur durumunu alır. Bu çamur, giderek öyle bir kıvama erer ki, sıcak kısmı soğuk kısmına, kuru bölümü yaş bölümüne iyice karışır. Bu nitelikler birbiriyle öylesine kaynaşır ki, sıcaklık, soğukluk, yaşlık ve kuruluk arasında tam bir uyum ve denge oluşur. [154] Mayalanan çamur, oldukça büyük bir kütledir. Kütlenin bölümleri arasında birleşim ayrımları, dolayısıyla insan doğasına uygunluk ve dört sıvının –kan, balgam, safra ve sevda/meni– oluşumuna[155] yetenek kazanma bakımından ayrımlar ve aykırılıklar vardır. Kütle içinde en yetkin birleşim, yani en uyumlu ve insan doğasına en çok benzeyen bölüm, orta kısmıdır. Kütlenin en yetkin birleşim ve en uyumlu doğaya sahip olan orta kısmı, zamanla, gebe kalmışçasına kabarmaya, şişmeye başlar. Çünkü çamur, mayalanma ve özleşmenin son aşamasına varmış, içinde çok sayıda hava kabarcığı oluşmuştur. Oluşumları tamamlanan kabarcıklar, tam ortalarından ikiye ayrılırlar. Ortada, kabarcıklarla çevrili bir boşluk meydana gelir. Bu yuva içinde, kendisine uygun ve son derece uyumlu göksel (havaî) bir cisimle dolu küçük bir kabarcık oluşur. Çamur, geçirdiği bu oluşumlardan sonra, ruhu kabule hazır duruma gelmiştir. Bunun üzerine Tanrı'ya ilişkinliği ve özgülüğü nedeniyle Tanrı emri olarak anılan ruh,[156] yuvanın ortasındaki küçük kabarcığı dolduran ince (latif) cisimle bir daha ayrılmayacak biçimde birleşir. Tanrıbilim, Tanrı emrinden olan ruhun, güneş ışıkları gibi, bütün evrene sürekli taştığını (feyezan) ve nesnelerin yeti ve yetenekleri ölçüsünde onu aldığını, kabul ettiğini, kesin kanıtlarla ortaya koymuştur. Güneş doğduğu zaman, her cisim, nasıl kendi yeteneğine göre ondan bir pay alıyorsa, her nesneye, her varlığa da Tanrı emrinden, ruhtan bir pay düşer. Sözgelimi güneş ışıkları, ışığı alma yeteneği olmadığı için saydam ve arkasını gösteren saf havaya nüfuz ederler. Havanın gözle görülememesi bu yüzdendir. Mat ve yoğun cisimler ise, biçim ve renklerine göre ışığı kabul ederler. Bu nedenle de gözle görülürler. Ayna gibi parlak nesneler, parlaklıkları oranında güneş ışıklarını alırlar, aydınlanırlar. İçbükey ve merceksel aynalar ise, aşırı ölçülerde ışık aldıkları için, belirli bir uzaklığa değin, karşılarında duran nesneyi yakabilecek bir ısı oluştururlar. Güneş ışıklarını alma konusunda nesnelerin yeti ve yeteneği değişik olduğu gibi, Tanrı emri olan ruhu alma, kabul etme konusunda varlıkların yeti ve yetenekleri de farklıdır. Cansız nesneler gibi, ruhu kabul yeteneği olmayan cisimlerde, Tanrısal emrin etkileri açığa çıkmaz. Bu cansız cisimler, güneş ışıklarının nüfuz ettiği havaya benzerler. Bitkiler gibi ruhu alma, kabul etme yeteneği az olan cisimler, Tanrısal emirden ancak büyüme ve çoğalmalarını sağlayacak kadar bir pay alırlar. Bu bitkisel cisimler, örneğimizdeki güneş ışıklarını ancak görülebilecek denli alan mat cisimler gibidirler. Hayvanlar gibi ruhu kabule tam yetenekli olanlar üzerinde, Tanrısal emrin etkileri, yoğun biçimde açığa çıkar. Bu tür cisimler, andığımız örnekte sözü edilen parlak cisimlerin karşılığıdır. Parlak cisimler arasında, ışığı kabul yeteneğinin baskınlığı nedeniyle güneşin biçim ve niteliklerini gösteren cisimler olduğu gibi, hayvanlar arasında da, ruhu sınırsız ölçüde alan ve bununla da kalmayarak ruhun biçim ve niteliklerini temsil eden insan türü vardır. Nitekim, Tanrı Âdem'i kendi biçiminde (suret) yarattı anlamındaki Peygamber sözü, insandaki bu yeti ve yeteneğe işaret etmektedir. İnsanda yansıyan, tecelli eden Tanrısal ruh, eğer insanın doğasında bulunan diğer biçimleri yok edecek kadar güç kazanırsa –bu durum ancak büyük nebiler için mümkündür– insan, anılan örnekteki ışığı alma ve toplamada aşırı ölçülere varan ve karşısına gelen nesneleri yakan merceksel aynanın karşılığı olur. Yeri geldiği için bu açıklamaları yapma gereği duyduk. Şimdi, asıl konumuza dönelim. Hay bin Yakzan'ın kendinden türediğine inananlar, kuramlarını şöyle tamamlamışlardır Mayalanmış ve kabarmış çamur kütlesinin tam ortasında oluşan kabarcığa Tanrısal ruh girince, Tanrı buyruğuyla, bir insan olmak için gereken diğer insanî güçler, ruha boyun eğerek hizmetine girerler. Ruhun barınağı olan kabarcığın yanında, bir kabarcık daha oluşur. Bu kabarcık, ince zarlarla üç göze ayrılmıştır. Gözler, birbirine geçen ince yollarla birbirine bağlanmaktadır. Bu kabarcığın gözleri, birinci kabarcığı dolduran göksel cisimden daha ince bir göksel cisimle dolar. Gözlerine de ruha yardımcı birtakım güçler yerleşir. Bu güçler, ruhun korunması görevini üstlenirler. Ayrıca, kendilerine gelen yüce ve ince anlamları birinci kabarcıkta bulunan ruha iletme görevini de yerine getirirler. Ruhun barınak edindiği kabarcığın diğer yanında, ikinci kabarcığın ters yönünde, ilk iki kabarcığı dolduran göksel cisimlerden biraz daha koyu bir göksel cisimle dolu, üçüncü bir kabarcık daha oluşur. Bu kabarcığa da birtakım yardımcı güçler yerleşir ve ruhun saklanması ve işlerinin yönetilmesi görevini üstlenirler. İşte bu üç kabarcık, mayalanmış çamur kütlesi içinde açıklanan sırayla oluşan ilk organlardır. Bu üç organda[157] yerleşen ruh ve diğer güçler, birbirlerine sürekli gereksinim duyarlar. Ruhun diğer güçlere gereksinimi, bir toplum yapısı içinde, başkanın halka gereksinimi, güçlerin ruha duyduğu gereksinim de, halkın başkana duyduğu gereksinim gibidir. Bu ilk üç organ ve barındırdıkları güçler, daha sonradan oluşacak organ ve güçlere göre, başkanlık makamını işgal ederler. Fakat düzeyleri birbirinin aynı değildir. Üçüncü organa oranla, ikincinin başkanlığı daha yetkindir. Ruh ise, mutlak başkandır. Güçlerden birinci takım, ikinci başkanlık ikinci takım da, üçüncü başkanlık makamında otururlar. Birinci kabarcıkta bulunan göksel cisim, ruhla birleşince, tutuşarak kor hâlindeki bir çam kozalağı biçimini alır. Buna koşut olarak kabarcık da, aynı biçimdeki katı bir et parçasına dönüşür. Böylece ruhun taşıyıcısı olan göksel cisme sağlam bir korunak durumunu alır. Bu et parçasına kalp adı verilir. Kalbin içerdiği yüce sıcaklık, yaşlığı azar azar ayrıştırıp dönüştürdüğü için, gerek yüce sıcaklığa besin olmak ve gerekse ayrışan parçaların yerini almak üzere, sürekli bir yardıma gereksinim ortaya çıkar. Aksi durumda, kalbin varlığını sürdürebilmesi mümkün değildir. İşte bu nedenle ruh, bir yandan yakıt ve besin olmak üzere yardıma, öte yandan da kendisine alınması gereken yararlı ile atılması gereken zararlıyı anlama ve ayırt etme gücüne gereksinim duyar. Beyin, sahip olduğu güçler aracılığıyla algılama ve ayırt etme, ciğer de barındırdığı güçlerle besin toplama görevini üstlenir. Beyin ve ciğer de kalpte yerleşen sıcaklıktan ve kendilerine özgü olmakla birlikte kaynağı kalp olan güçlerden yararlanmak zorundadır. Bunun için, bir yandan kalp ile ciğer, öte yandan da kalp ile beyin arasında damarlar ve atardamarlardan oluşan kimi dar, kimi geniş kanallar, ince şebekeler oluşur. Hay bin Yakzan'ın anasız babasız, salt topraktan türediğini savunanlar, onun türeyişi, oluşumu hakkında doğa felsefecilerinin (tabiiyyun), bir bebeğin ana rahmindeki oluşumu hakkında söyledikleri, açıkladıkları hiçbir noktayı savsaklamadan kuramlarını tamamlamaktadırlar. Kuramlarının temel dayanağı da insanın oluşumu için zorunlu olan kemik, deri, damar ve diğer bütün şeylerin oluşum yeti ve yeteneğinin mayalanmış çamur kütlesinde bulunduğu varsayımıdır. Çocuğun oluşumu tamamlandıktan sonra, kendisini kuşatan balçık rahim yarılır ve çocuk, anadan doğar gibi doğar. Üzerindeki çamur tabakası, güneşin etkisiyle kuruyup dökülünce, çocuk ortaya çıkar. Doğal besini tükendiği ve bu nedenle acıktığı için ağlamaya başlar. O sırada, oradan, yavrusunu yitirmiş bir ceylan geçmektedir. Çocuğun sesini duyan ceylan, onu kendi yavrusu sanarak beslemeye, büyütmeye koyulur. [158] Hay bin Yakzan'ın ortaya çıkışı üzerine iki varsayım olduğunu belirtmiştik. Buraya kadar, bu iki varsayımı sergiledik. Bundan sonrası için bütün filozoflar, aynı görüşte birleşmektedirler. Şimdi, Hay'ın hayat ve serüvenini anlatmaya geçebiliriz. İkinci Bölüm Doğanın Kucağında Anne Ceylan Hay'ı kendi yavrusu sanarak anneliğini üstlenen ceylan, kendine barınak ve yurt olarak adanın en otlu, meyve ağaçları en bol ve verimli kesimini seçmişti. Bu nedenle semiz ve sütü boldu. Çocuğun beslenmesine, onu emzirmeye son derece özen gösteriyor, ondan, yalnızca otlanmak üzere ayrılıyordu. Hay'ı öylesine sevmiş, benimsemişti. Çocuk da ona alışmıştı. Ceylan, her günkü geliş zamanını biraz geçirse, biraz geç kalsa, alabildiğine ağlar, çığlıklar atardı. Hay'ın ağlamasını, çığlıklarını duyan ceylan, hemen ve koşarak gelirdi yanına. Adada yırtıcı hayvan yoktu. Hay güvenlik içinde büyüdü, bu nedenle. İki yaşına değin ceylanın bol sütüyle beslenerek büyüdü, gelişti. Dişleri çıktı, yürümeye başladı. Artık annesiyle birlikte barınaklarından çıkıyor, otlamaya gidiyordu. Yürürlerken annesi adımlarını onun minicik adımlarına uydurmaya çalışır, yürümesine yardımcı olurdu. Ceylan, onu, adanın meyvesi en bol, en güzel olan yerlerine götürür, en tatlı yemişleri, meyveleri ona yedirirdi. Kabuklu meyvelerin sert kabuklarını kendi dişleriyle kırar, Hay'a öyle verirdi. Süt zamanı gelince de hiç savsaklamaz, hemen sütünü emzirir, susadığı zaman, su başına götürürdü. Elinden geldiğince yakıcı güneşten, soğuktan korurdu. Akşam olunca karınları tok ve mutlu, barınaklarına dönerlerdi. Ceylan, Hay'ı koynunda yatırır, kendi sıcağıyla, sandık içinden çıkan giysi ve örtülerle sarmalar, ısıtırdı. Bir gün, bir ceylan yavrusu sığındı yanlarına. Birlikte yaşamaya başladılar. İyice alışmışlardı birbirlerine. Otlaklara, yaylaklara birlikte gidiyorlar, karınlarını birlikte doyuruyorlar, birlikte koşuyor, oynuyorlar, geceleri de birlikte geçiriyorlardı. Zamanla Hay, annesine öykünerek onun gibi sesler çıkarmaya başladı. Öylesine ustaca öykünüyordu ki, sesi, bir ceylanın sesinden ayırt edilemiyordu. Hay, yaratılışındaki farklılıktan, yaratılıştan getirdiği yeteneklerinden dolayı, fazladan olarak, diğer hayvanların, kuşların seslerini de öğrendi. Başarıyla öykünüyordu onlara da. Bununla birlikte doğal olarak en çok öykündüğü sesler ceylanlarınkiydi. Onların haykırışlarını, bağırışlarını, birbirlerine seslenişlerini, kısaca kimi özel durumlarda çıkardıkları, kendilerine özgü bütün sesleri öğrenmişti iyice. İşte bu nedenle, yabanıl hayvanlarla yakınlık kurdu. Ne kendisi onlardan kaçıyor, ne de onlar kendisinden ürküyordu. Her birinin özelliklerini iyice öğrenmiş, birbirlerinden ayırmaya başlamıştı. Yalnız kaldığı zamanlar hayvanların, kuşların biçim ve imgeleri kafasında canlanır, üzerlerinde düşünür, hayretle kimilerine sevgi duyduğunu, kimilerinden de nefret ettiğini görürdü. Hay zamanla, hayvanlarla kendisi arasındaki ayrımın bilincine vardı. Hayvanları daha bir ilgiyle gözlemeye, hayvanlar ve kendisi üzerinde düşünmeye başladı. Hayvanlar tüylü, kıllı ya da kürklüydüler. Kendisinden güçlü idiler ve hepsi de daha hızlı koşuyorlardı. Gerektiğinde, kendilerini savunabilecekleri boynuz, diş, tırnak ve pençe gibi doğal silahlara sahiptiler. Kendisi ise, bunların tümünden yoksundu. Onlara göre daha zayıf ve güçsüzdü. Karnını doyurmaya çalışırken, kimi zamanlar, hayvanların saldırısına uğrardı. Böyle durumlarda kendisini koruyamaz, savunamazdı onlara karşı. Dahası kaçamazdı da. Ceylan yavruları, boynuzsuz doğmakla birlikte, kısa bir süre sonra, başlarında ikişer boynuz çıkıyordu. Doğduklarında koşamıyorlardı, ama bir süre sonra, hızlı bir biçimde koşmaya başlıyorlardı. Oysa kendisinde böyle olmamıştı. Ne boynuzları çıkmıştı, ne de onlar gibi koşabiliyordu. Hayvanlar, doğal olarak örtülüydüler. Gizlenmesi gereken yerleri kuyrukla, kürkle ve benzerleriyle gizleniyordu. Kendisi bunlardan da yoksundu. Bu durum kendisine ağır geliyor, üzülüyordu. [159] Hay bin Yakzan'ın kendisi ile hayvanlar arasında gözlemlediği biçimsel ve türel ayrımlar konusundaki düşünceleri uzadıkça uzadı. Artık yaşı da yediye yaklaşmıştı. Kendisinde eksik ya da büsbütün olmayan, bu yüzden zararını çektiği organ ve araçların tamamlanmasından bütünüyle umudunu kesti. Açıklık sorununa bir çözüm olmak üzere, önünü, geniş yapraklarla örttü. Sarmaşıklardan bir kuşak yaparak beline bağladı ve bir kısmını kuyruk işlevi görmek üzere, arkasına sarkıttı. Ne ki yaprak ve sarmaşıklar, kısa sürede kuruyup dökülüyordu. Bu nedenle, daha dayanıklı olabileceğini düşündüğü şeylerle örtünmeyi denedi. Bunların da tümü, çok kısa bir zaman sonra, aynı sona uğruyordu. Bu sıralarda ağaç dalından kendine bir sopa yaptı. Ucunu sivrilttiği bu sopayla zayıf hayvanlara saldırmaya, saldırganlara karşı da kendini savunmaya başladı. Düşünerek elleriyle bu gibi şeyler yapabileceğini anlayınca, gözünde kendi yeri ve değeri önem ve ayrıcalık kazandı. Ellerinin hayvanların ellerinden daha üstün ve becerikli olduğunu anladı. Sopayı elleriyle yapmış, gizlenmesi gereken yerlerini onunla örtmüştü. Daha önceleri gıpta ettiği, kendisinde de olmalarını istediği hayvanlarınkine benzer doğal araç ve silahlara gereksinimi yoktu. Gereken şeyleri düşünebilir, elleriyle de yapabilirdi. Yaşı yediyi geçtiğinde, örtünmek amacıyla yaprakları, sarmaşıkları yenileyip durmaktan usandı Hay. Arada sırada ölen hayvanların kuyruklarını kullanmayı düşünüyor, fakat hemen vazgeçiyordu bu düşüncesinden. Çünkü hayvanların leşlerden iğrendiklerini biliyordu. Günün birinde, ölmüş bir kartal buldu. Hayvanların ondan ürkmediğini görünce, kartal aracılığıyla amacına ulaşacağını sezinledi. Eline geçen bu fırsatı kaçırmamalıydı. Kartalın derisini, kuyruk ve kanatlarının sağlam kalmasına özen göstererek yüzdü. Bununla, kanatları kolları üzerine, kuyruğu arkasına gelecek biçimde örtündü. Böylece, hem örtünmesi gerekli yerlerini sağlam bir örtüyle örtmüş, hem de kendisini soğuk ve sıcağın etkilerinden korumuş oldu. Edindiği giysi, hayvanlar arasında, kendine ayrı bir yer kazandırdı. Hayvanlar kendisinden çekinmeye, korkmaya başladılar. Bu olaydan sonra, kendisiyle çekişen, annesi ceylandan başka yanına yaklaşma yürekliliğini gösteren olmadı. Ceylanın Ölümü Ceylan iyice yaşlanıncaya kadar birbirlerinden ayrılmadılar. Ceylan iyice yaşlanıp güçten düşünce, bu kez de Hay onu gözetmeye, doyurmaya başladı. Onu bol meyveli, güzel otlu yerlere götürüyor, meyvelerin en güzelini, en tatlısını ona veriyordu. Ne var ki, ceylan hastalanmış, son günlerini yaşıyordu. Hay'ın gösterdiği bütün özene karşın, her geçen gün biraz daha zayıfladı. Sonunda, yakalandığı ölümcül hastalıktan bitkin düşerek öldü. Hay, yığılıp kalan ceylanın hareket etmediğini, elinin ayağının kıpırdamadığını görünce, bağırıp çağırmaya başladı. Üzüntüsünden helak olacak bir kerteye gelmişti. Birbirlerini çağırageldikleri üzere seslenerek yanıt vermesini, hareket etmesini istediyse de boşuna. Hiçbir tepki alamadı. Hay, ceylanın gözlerine, ellerine, ayaklarına ve diğer organlarına baktı, teker teker inceledi. Hiçbirinde belli bir rahatsızlık, hastalık belirtisi göremedi. Bununla birlikte, ceylanın ölümüne neden olan hastalığın merkezini bulup iyileştirebileceğini, ceylanı yeniden eski durumuna döndürebileceğini umuyordu. Fakat bütün umutları boşa çıktı. Hiçbir şey yapamadı, başaramadı. Önceki birtakım deneyimlerinden yola çıkarak sayrılığın kaynağını, çıkış yerini araştırmaya karar verdi. Şöyle düşündü Gözlerini yumduğunda ya da önüne bir engel geldiğinde göremiyor, gözünü açtığı ya da önündeki engeli kaldırdığı zaman görüyordu. Parmaklarını kulaklarına sokunca duyamıyor, parmaklarını çekince eskisi gibi duyuyordu. Yine, burnunu tuttuğu zaman hiçbir kokuyu alamıyor, bırakınca yeniden kokuları almaya başlıyordu. Öyleyse ceylanın organlarını çalıştırmayan, onu hareketten alıkoyan temel bir neden, bir engel vardı. O engel ortadan kaldırılırsa, ceylan, eski durumunu yeniden kazanabilirdi. Ne var ki, ceylana ilişen hareketsizlik, yalnızca bir organını, bir duyusunu değil, bütün organlarını ve duyularını etkilemişti. Ceylanın bütün gövdesi hareketten yoksun kalmış, canlılığını yitirmişti. Buradan yola çıkarak şu sonuçlara ulaştı Gövdenin içinde, gözden gizli bir organ vardır. Diğer bütün organlar, canlılıklarını ondan alırlar ve ona bağımlıdırlar. Hastalık, işte o organdadır. O organı sağlığına kavuşturmak, diğer bütün organları da sağaltmak olacaktır. Bunun üzerine, söz konusu organın gövdenin neresinde bulunabileceğini araştırmaya başladı. O zamana kadar görmüş olduğu ölü hayvan gövdelerini düşündü. Hemen tümünde, içinde bir başka organı barındırabilecek üç bölüm vardı kafa, göğüs ve karın. Bunların dışında, içinde başka bir organı barındırabilecek organ yoktu. Demek ki gövdenin canlılık merkezi, bu üç organın birinin içinde olmalıydı. Gövdenin canlılık merkezi olabilecek denli değerli olan organı barındırabilecek, koruyabilecek organın, ortada bulunanı olması gerektiğini düşündü. Kendisini yokladı. Göğsünde böyle bir organın bulunduğunu sezinledi. Ayrı ayrı eline, ayağına, kulağına, burnuna, gözüne baktı, üzerlerinde düşündü. Bunlar olmadan da, bunlara gereksinim duymadan da yaşayabilirdi. Aynı şeyi başı için de düşündü ve başsız olmak, başsız yaşamak da mümkünmüş gibi geldi. Göğsünde varlığını sezinlediği organa gelince, ondan bir an bile ayrılması, onsuz yaşayabilmesi olası görünmüyordu. Hayvanlarla kavga ettiği zaman, onların saldırılarına karşı korumaya en çok özen gösterdiği yeri, göğsü idi. Çünkü güdüsel olarak içindeki değerli organın bilincindeydi. Bütün bu belirtilerden sonra, ceylanın hastalanan organının göğsü içinde bulunduğuna ilişkin kanısı pekişti. Bu organa ulaşmak, sağaltmak amacıyla, ceylanın göğsünü açmaya karar verdi. Bununla birlikte, bir yanlış yaparak sevgili annesi için, başına gelenden daha büyük bir yıkıma yol açmaktan korkuyordu. Böyle bir yanlış yüzünden girişimi, annesinin yararından çok zararına olabilirdi. Bu nedenle dikkatli ve uyanık olması gerekiyordu. Hay Canı Arıyor Hay belleğini yokladı. Acaba diğer hayvanlar içinde, annesinin uğradığı yıkıma uğradıktan sonra, eski durumuna dönen var mıydı. Böyle bir olayla hiç karşılaşmamıştı. Demek ki annesi için de böyle bir ihtimal yoktu. Yine de, annesinin söz konusu hastalıklı organını ele geçirip sağaltırsa, eski durumunu kazanacağı yolunda, az da olsa bir umut taşıyordu. Bu nedenle, zaman geçirmeden, annesinin göğsünü açmayı ve içinde bulunan organı incelemeyi kararlaştırdı. Sert ve keskin taşlardan, kurumuş kamış parçalarından bıçağımsı araçlar yaptı ilkin. Bunlarla kemiklerin arasındaki eti, kaburga kemiklerini saran perdeye kadar yardı. Perde çok sağlam, çok dayanıklıydı. Böylesi bir sağlam korunak, ancak aradığı onurlu organ için olabilirdi. Perdeyi açabilirse, aradığı organı bulacağını umuyordu. Perdeyi açmak için uğraşmaya başladı. Araçsız gereçsiz, taştan kamıştan uydurulmuş şeylerle çok güç bir işti bu. Araçlarını değiştirmek, keskinleştirmek zorunda kaldı. Perdeyi yarabilmek için değişik yollar, yöntemler denedi. Sonunda başardı. Perdeyi aralayınca, akciğer çıktı karşısına. Önce, aradığı organı bulduğunu sandı. Evire çevire her yanını özenle inceledi. Hastalıklı bir yer bulamadı. Burası, akciğerin yalnızca bir parçasıydı. Bu parçanın, diğer yana doğru eğimli olduğunu gördü. Oysa, aradığı organın, boylamasına olduğu kadar enlemesine de gövdenin tam ortasında olması gerektiğini düşünüyordu. O nedenle araştırmasını sürdürdü. En sonunda, son derece sağlam bir kılıfla sarmalanmış, dayanıklı askılarla bağlı, yardığı yandan akciğerle çevrili yüreği buldu. Bu organın, eğer diğer yandan da, bu yandan olduğu gibi korunmuşsa, tam ortada bulunacağını ve dolayısıyla aradığı organ olacağını düşündü. Üstelik bu organda biçimsel güzellik, dokusunun sağlamlığı, birtakım korunaklarla çevrelenmesi gibi, diğerlerinde benzerini görmediği özellikler de gözleniyordu. Beklemeden göğsün diğer yanını da araştırmaya başladı. Yürek, bu yandan kılıflarla, askılarla, akciğerle korunmuştu. Bu nedenle, aradığı organın yürek olduğunu anladı. Şimdi yüreği çevreleyen kılıfı açmalıydı. Binbir güçlükle, bütün güç ve dikkatini harcayarak kılıfı açtı, yüreği çıkardı. Yürekte herhangi bir oyuk yoktu. Belirli bir hastalık bulunup bulunmadığını araştırdı, hiçbir şey bulamadı. Kuvvetle sıkarak içini yokladı. Esnemesinden, içinde boşluk olduğunu anladı. Kendi kendine, İşte aradığım ve şimdiye değin bulamadığım şey, bu organın içinde olmalı, dedi. Kalbin içini açtı. Birisi sağ, diğeri sol yanda olmak üzere iki göz gördü. Sağ yandaki göz, pıhtılaşmış kanla doluydu. Soldaki ise, tümden boştu. Aradığı şey, bu iki gözden birinde olmalıydı. Sağdaki gözde pıhtılaşmış kandan başka bir şey görünmüyordu. Kan, gövde canlılığını yitirmeden önce, pıhtılaşmış olamazdı. Çünkü bu kan da, gövdenin diğer yanlarında bulunan kandan başkası değildi. Kan gövdeden çıktıktan sonra pıhtılaşır, sonra da kururdu. Bir de gördüğü kadarıyla kan, salt bir organa özgü değildi. Diğer organlarda da bulunuyordu. Oysa aradığı şeyin bir an bile kendisinden ayrı olunamayacak bu organa özgü olması gerekirdi. Bütün araştırmaları da yalnızca onu ele geçirmek içindi. Hayvanlar tarafından birçok defa yaralanmış, bu yüzden de çok kan kaybetmişti. Ne var ki bu durum, kendisini önemli bir zarara uğratmamış, hiçbir organının işleyişini engellememişti. Öyleyse, aradığı şey bu gözde olamazdı. Yüreğin sol yanındaki gözde ise hiçbir şey görülmüyordu. Bununla birlikte, bu gözün büsbütün gereksiz, yararsız olması da düşünülemezdi. Çünkü bütün organların, mutlaka kendine özgü bir işlevi vardı. Gözlemlediği bunca değerine karşın, bu gözün gereksiz ve işlevsiz olması mümkün değildi. Aradığı şeyin bu göz içinde bulunduğuna ve fakat buradan çıkmış olduğuna, kuşkusu kalmadı. O şey, yerini terk etmiş ve gövde canlılığını yitirmiş, algılayamaz, hareket edemez olmuştu. Yüreğin sağ gözünde bulunan şey, ceylanın gövdesi sağlam, parçalanmamışken yerinden ayrıldığına göre, böyle harap olduktan, parçalandıktan sonra geri dönmezdi. Bunu kesin olarak anladı. Gövde, gözünde bütün değerini yitirdi. Değerli olanın, bir süre gövdede bulunduktan sonra onu terk eden şey olduğunu kavradı. Artık bütün düşüncesini, o şey üzerinde yoğunlaştırmalı, bütün çabasını o şeyi anlamak, bulmak için harcamalıydı. O şey neydi. Nasıl bir şeydi. Onu gövdeye bağlayan neydi. Gövdeden ayrıldıktan sonra nereye gitmişti. Giderken hangi kapıdan çıkmıştı. Gövdeden kendi isteğiyle mi, yoksa istemeyerek mi çıkmıştı. İstemeyerek çıkmışsa, onu yerinden oynatan, çıkmaya zorlayan etken ya da etkenler nelerdi. Kendi isteğiyle çıkmışsa, onu gövdeden soğutan, tiksindiren nedenler nelerdi. Bu biçimde, türlü türlü sorular sormaya başladı kendi kendine. Bütün bu karşılıksız sorular karşısında zihni dağıldı, şaşırdı kaldı. Gövdeden bütün bütün iğrendi, kafasından silip attı. Anlaşılıyordu ki, kendisine acıyan, doyuran, sevecen kucağına alan gövde değildi. Gövdeden olduğu sanılan işlerle, aslında gövdenin bir ilgisi yoktu. Bütün bu işler, gövdeyi geçici bir süre için yurt edinen ve sonra onu terk eden şeyin eseriydi. O şey için gövde, kendisinin hayvanlarla dövüşmek üzere edindiği sopa gibi, bir araçtan başka bir şey değildi. Bu düşüncelerinden sonra, gövdeye karşı büsbütün ilgisizleşti. Bütün ilgi ve çabası, gövdeye canlılık veren o şeye yöneldi. Artık tek isteği, tek düşüncesi, o şeyi anlamaktı. Zamanla, ceylanın leşi kokuşmaya başladı. Çevreye çok kötü bir koku yayılıyordu cesetten. Bu, gövdeye olan tiksintisini daha da artırdı. Hatta görmek bile istemiyordu artık onu. Tam bu sıralarda, iki karganın kavgasına tanık oldu. İzledi onları. Kavga sırasında, kargaların biri diğerini öldürdü. Diri kalan karga, eşinerek ayaklarıyla bir çukur açtı, öldürdüğü kargayı çukura atarak üzerini toprakla kapattı. Hay, karganın yöntemini yerinde ve güzel buldu. Bu yöntemi düşünemediği için, kendi kendisine yerindi. Bunu düşünmek, kendisine yaraşırdı oysa. Zaman yitirmeden, yerde büyükçe bir çukur kazdı, ceylanın leşini içine atarak üzerini toprakla kapattı. [160] Ceylanı gömdükten sonra Hay, onun gövdesini hareket ettiren, ona canlılık veren şeyi düşünmeye daldı. Ne olduğunu bir türlü anlayamıyordu. Diğer ceylanları gözlemledi. Hepsi de annesiyle aynı biçimi taşıyordu. Demek ki, bunlara canlılık, hareket veren şeyle annesini canlı ve hareketli kılan şey aynıydı. Annesine benzedikleri için, ceylanları sevmeye başladı. Onlarla yeniden ilişki ve dostluk kurdu. Zaman akıp gidiyordu. Hay da boş durmadı geçen zaman içinde. Hayvanların, bitkilerin özelliklerini, türlerini inceledi. Her hayvan türünün, her bitki türünün çok sayıda bireyleri vardı. Öyleyse kendisinin de bireylerden oluşan bir türden olması gerekirdi. Bu düşünceyle kendisine benzer, kendi türünden birini bulmak amacıyla araştırmalar yaptı. Adanın bütün kıyılarını, köşe bucağını dolaştı, fakat boşuna, kendine benzer bir şey bulamadı. Ada, dört bir yandan denizle çevrili olduğu için Hay, dünyada başka bir yer olabileceğini düşünemiyordu. Hay Ateşle Karşılaşıyor Bir gün, adadaki ormanların birinde yangın çıktı. Yükselen duman ve alevler, Hay'ın ilgisini çekti. Hemen yangın yerine koştu. Ateşi ilk kez görüyordu. İyice yaklaştı yanan ağaçlara. Görünüm müthişti. O zamana değin hiç rastlamadığı, görmediği bir varlıkla karşı karşıyaydı. Uzun bir zaman, uğradığı şaşkınlıkla yerinde kalakaldı. Sonunda, kendini toparlayarak biraz daha yaklaştı ateşe. Ateşin parlak yalımlarını, önüne çıkan her şeyi, otları, ağaçları hızla yakıp ateşe dönüştürüşünü izledi. Şaşkınlığından, nasıl davranması gerektiğini bilmediğinden, biraz da Tanrı'nın kendisine yaradılıştan verdiği yüreklilikle elini ateşe uzattı. Elini ateşe dokundurmasıyla çekmesi bir oldu. Eline baktı, avucunda ateş yoktu. Düşündü. Yeni tutuşmuş bir dal parçasını tutabilirdi. Sakınarak denedi. Ucundan henüz tutuşmuş bir dal parçasını aldı. Sonra barınağına götürerek bir köşeye koydu. Ateşi ot ve çalı çırpı ile besleyerek büyüttü. Ateş çok hoşuna gitmişti Hay'ın. İnanılmaz gücü karşısında şaşkınlıktan kendini alamıyordu. Gece gündüz sürekli besleyerek özenle korudu ateşi. Özellikle geceleri, ateş, daha bir önem kazanıyordu gözünde. Çünkü, kendisine barınak olarak seçtiği mağarayı ısıtıyor, aydınlatıyordu. Bir bakıma güneşin yerini tutuyordu geceleri. Hay'ın ateşe olan ilgisi, giderek bir tutku durumuna dönüştü. O zamana kadar gördüğü şeylerin en değerlisi, en şereflisi olduğunda karar kıldı ateşin. Yalımlarının yükseklere doğru hareket etmesi, ateşin gözlemlediği gök cisimlerinden olduğunu düşündürüyordu kendisine. Hay, yakma gücünün etkinlik derecesini tartmak düşüncesiyle kendince deneyler yapıyordu ateşle. Önüne çıkan her şeyden bir miktar atıyordu ateşin içine. Ateşe atılan nesne yanabilme yeteneğine göre ya hemen ya da aşamalı olarak yanıyor, ateşe dönüşüyordu. Bu basit deneyini sürdüren Hay, bir gün denizin kıyıya attığı kocaman bir balığı da attı ateşe. Balık, kızarıp yağı akmaya başlayınca, iştaha gelerek bir parça yedi. Çok hoşuna gitti kızarmış balık. Bundan böyle de yediği etleri hep ateşle pişirmeye, kızartmaya başladı. Etin lezzetini anlayınca, kara ve deniz hayvanlarını avlamanın yollarını araştırdı. Kısa sürede, birtakım teknikler, yöntemler geliştirerek avcılıkta büyük ustalık kazandı. Ateşin önemi ve değeri de daha bir arttı gözünde. O güne değin yiyemediği nefis yiyecekleri, ateş sayesinde elde etmiş, yemeye başlamıştı çünkü. Ateşin böylesi iyi ve yararlı etkilerini gören, her nesneyi yakıcı, ayrıştırıcı gücünü gözlemleyen Hay'ın ateşe duyduğu ilgi ve sevgi, aşırı boyutlara ulaştı ve kalbinde kökleşti. Bunun sonucu olarak aklında, kendini besleyip büyüten, annelik eden ceylanın yüreğinden çıkan şeyin ateş türünün bir bireyi olabileceği düşüncesi doğdu. Gerçekten de hayvanların bedenleri canlı iken sıcak, öldükten sonra ise soğuk oluyordu. Hayvanlardaki bu durum hiç değişmiyor, düzen hiç bozulmuyordu. Kendi göğsünün altında da şiddetli bir sıcaklık duyumsardı hep. Bu olgu, düşüncesine iyice güç kazandırdı. Gerek ölü ve diri hayvanlarda, gerek kendisinde egemen olan bu düzenin değişmezliğinin bilincine erdikten sonra, aklına şu düşünce geldi Eğer bir hayvanın yüreğini diri iken çıkarırsa, annesinin yüreğinde boş gördüğü gözü bu kez dolu olarak görebilir ve gözü dolduran şeyin ateşin türünden olup olmadığını, dolayısıyla ateş ve ışıktan bir iz taşıyıp taşımadığını anlayabilirdi. Hemen bir hayvan avlamaya çıktı ve rastladığı ilk hayvanı yakaladı. El ve ayaklarını sıkıca bağlayarak göğsünü, annesinin göğsünü yardığı yerden yardı. Yüreğini bularak sol yanını açtı. Annesininkinde boş bulduğu göz, beyaz sise benzer buharlı bir hava ile doluydu. Parmağını içine soktu. Yürek, eli yakacak denli sıcaktı. Fakat, parmağını sokar sokmaz hayvan ölüverdi. Bu deneyinden şu sonuçlara ulaştı Hayvanları canlı kılan şey, gördüğü sıcak buhardır. Diğer bütün hayvanların yüreğinde de aynı sıcak buhar bulunmaktadır. Sıcak buhar, yürekten ayrılır ayrılmaz hayvanlar ölür. Daha sonra, içinde, hayvanların diğer organlarını, bunların durum ve düzenlerini, nicelik ve niteliklerini, birbirleriyle olan bağlantılarını, canlılıklarını sürdürebilmek için yürekteki sıcak buhardan nasıl yararlandıklarını, gövdede kaldığı süre içinde buharın nasıl bulunduğunu ve niçin tükenmediğini inceleme ve araştırma isteği uyandı. Zaman geçirmeden düşüncesini uygulamaya koydu. Diri olsun, ölü olsun, eline geçen bütün hayvanları parçalayarak büyük bir ilgiyle incelemeye girişti. Öylesine çalıştı ki, kısa sürede, gövdebilimde (anatomi) büyük hekimlerin düzey ve ustalığına ulaştı. Hayvanlar birçok değişik organa, çeşit çeşit duygu ve davranışa sahiptiler. Ne var ki bunlar, tek bir kaynaktan doğarak diğer organlara dağılmak üzere bölünen hayvansal ruh[161] nedeniyle bir sayılırlar. Bütün organlar, hayvansal ruhun ya yardımcısı ya da taşıyıcısıdır. Gövdenin yönetimi konusunda ruhun durumu, değişik silahlar aracılığıyla düşmanla savaşan ya da kara veya deniz avcılığı yapan kimsenin durumu gibidir. Savaşta kullanılan silahlar ya savunma içindir ya da saldırı. Av araçlarının bir bölüğü deniz avcılığında, bir bölüğü de kara hayvanlarını avlamakta kullanılır. Gövdebilimde hayvanları parçalamak için kullanılan araçlar da böyledir. Bir kısmı kesmekte kullanılır, bir kısmı delmekte. Bunları kullanan insan ise tektir. Araçların her biri, insan tarafından uygun oldukları amaca, taşıdıkları niteliklere göre değişik biçimlerde kullanılır. Hayvansal ruh da birdir. Göze görme, kulağa duyma, burna koklama, dile tatma gücünü veren, deriyi duyarlı kılan ve diğer dış organlara işlevlerini yerine getirme yeteneği kazandıran bu ruhtur. İç organlar için de durum aynıdır. Organların her biri için de yardımcı organlar vardır. Hiçbir organ, sinir denilen yollar aracılığıyla ruhtan bir güç almadıkça, görevini yapamaz. Sinir denilen yollar bozulduğunda veya kapandığında, çalışamaz olurlar. Sinirler ruhtan yardımı beyin aracılığıyla alırlar. Beyin de ruhtan alacağını yürek yoluyla alır. Beyinde çok sayıda ruh vardır. Çünkü, beyin, dağıtım merkezidir. Bu nedenle beyinle ilişiği kesilen, dolayısıyla ruhtan yoksun kalan bir organ canlılığını yitirir, işçi tarafından kullanılmayarak atılan araç durumuna döner. Hayvansal