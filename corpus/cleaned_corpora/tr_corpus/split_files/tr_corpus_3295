onların cadı olduklarını itiraf etmelerini isterdi insanlar. Cadı olduğuna inanılan kadınlar en sonunda yaşanan acılardansa, cadı olduklarını kabul edip ölüme razı olurlardı. Mantıksal olarak bakacak olursak sistem aynı. Öncelikle size büyük bir psikolojik baskı uygularlar, sonrasında, bu baskıya dayanamayarak, deli olduğunuzu kabul edersiniz. "Zindan Adası" tam da bu konuda insanlara yol gösteren en büyük rehber. İnanılan bir gerçek uğruna eğer gözlerinizi kapatmanız gerekiyorsa, bunu yapabilmelisiniz. Çünkü, belki de gerçek ancak bu şekilde öğrenilebilir. ” Hangisi daha kötü olurdu; bir canavar olarak yaşamak mı, yoksa iyi bir insan olarak ölmek mi ? “(Zindan Adası / Martin Scorsese / 2009) Filmi izlerken, kafamda bir çok soru işareti belirdi. Bunlardan birisi, kendi zihnimi sorgulamış olmamdı. Şizofrenler, kafalarında yarattıkları kişilere ya da kurgulara inanırlar. Onlar için gerçek, zihinlerinin içindedir. Fakat gerçek olanın, benim gördüğüm dünya olması ne kadar gerçek? Dokunabilmekse eğer gerçeklik, şizofreni hastalığına sahip olan herkes zihinlerindekilere dokunabilir. İşitmek ya da tat almaksa, pekâlâ bunları da yapabilirler. O hâlde gerçeklikle, zihin arasında oynanan o oyundan asla emin olamayız. "İnsan gördüklerine inanamayacaksa, başka inanılacak ne kalır ki? " derim bazen kendi kendime. Fakat, gerçekliği aramak bazen onu kaybetmek olabiliyor. Yani, bir şeyi hedef olarak görüp onu aramaya başladığınızda, yolunuza çıkan bazı sorunlar aslında hedefinizin çok farklı bir şey olduğunu gösterebiliyor size. "Zindan Adası"nı bu yönü ile ele alırsak, filmin, insanların sorulama isteklerini çok daha fazla arttırdığını söyleyebilirim. Tüm bunlara ek olarak, filmde yer eden duyguların hassasiyeti konusunda büyük bir uyarı var. Duygularımız bazen bizleri en güçsüz bırakan düşmanlarımız oluyorlar. Çünkü, karşımızdaki insanlar eğer duygularımızın yoğun olduğu bir konuyu biliyorlarsa, bu hassasiyetimizle, bizlere korkunç zararlar verebiliyorlar. Öyle ki, "Zindan Adası"nda da bu hassasiyet başrol olan Teddy'i delirtmek için kullanılmıştı. Bu yüzden, eğer kendimize bir hedef belirlediysek, bu hedefe ulaşmak için duygularımızı kendi içimizde yaşamamızda fayda var. Sonuç olarak, bu filmin, etrafımdaki her şeyi çok daha iyi analiz etmeme yardımcı olduğunu düşünüyorum. Ayrıca, film bu yönü ile, insanları merak etmeye, araştırmaya ve sebepler bulmaya ittiği için herkesin "Zindan Adası"nı anlamaya çalışmasını tavsiye ediyorum. EDİK Mor Gecelerin Suskun Dili; savaş ve yokluk zamanında Anadolu'yu anlatan gerçekten de 'vurucu' bir eser olsa da türünün diğer örneklerine aslında hiç benzemiyor. Bu denli etkileyici bir anlatımı hayatımda ilk kez Marquez’de hissetmiştim. Olayları, olayların akışıyla beraber değil de kocaman bir objektiften, dışarıdan anlatan bir kitap bu. Anlatılan upuzun sefalet, kıtlık ve umutsuzluk dolu yılları bir çırpıda okudum. Böyle akıcı bir anlatıma rağmen yazar, minik anekdotları, nüansları kaçırmadan, es geçmeden büyülü bir gerçeklik sunmuş bize. Bu kitabı okurken hiç ama hiç yabancılık hissetmedim, bana yakın bir coğrafyada geçse de uzak bir zaman dilimini anlatıyordu ama yine de hikayeden hiç kopmadım. Bu his, bu tat sanırım eleştirmenlerce ‘sinematografik’ denilerek ifade ediliyor. Ben de Mor Gecelerin Suskun Dili’nde bunu gördüm, galiba en iyi bu şekilde anlatabilirim. Hikaye ilkokul çağlarındaki bir kızın gözünden o zamanın dünyasını, Anadolusunu, şartlarını anlatıyor. Bu özelliği sayesinde hikaye çok geniş bir okur kitlesine sesleniyor. Bu kitabı bir ilkokul öğrencisi, bir genç, bir yetişkin ve savaşı yaşamış nesilden biri okuyabilir. Her biri bu kitaptan farklı anlamlar çıkaracak, farklı tatlar alacaktır. Hatta bir kişi hikayeyi farklı yaşlarında okuduğunda, daha önce keşfetmediği birçok anlamı keşfedecektir. Bu da hikayenin eskimeyen bir hikaye olduğunu gösteriyor ki bence bu evrenselliğin önkoşulu. Küçük kızın hikayesi bir edik etrafına örülmüş. Edik şimdinin çizmesi, ayakkabısı. Her çocuğun küçükken birilerinden istediği bir şey vardır muhakkak, zaten bununla ilgili yüzlerce hikaye var. Bisiklet, futbol topu, oyuncak bebek ve daha niceleri… Kahraman İmran’ı bu yönden diğer çocuklardan ayıran şey, bu hikayede bir çocuğa yüklenmiş çok olgun ve yüce bir tavrın bulunuyor olması. Bunu savaş yıllarının yokluğuna, zorluğuna ve çocukları çok küçükken büyükler gibi düşünmeye zorlayan ruhuna bağladım. Burada İmran’ı okuyan bir akranı, onun çektiği sıkıntıları onun gözünden anlayabilirken ve hikayeyi başka bir zemine oturturken; savaşı bizzat yaşamış biri okuduğunda tamamen farklı bir hikaye bulacak, belki o da kendi çocukluğunu İmran’ın olgunluğunda bulacaktır. Akıcı ve anlaşılır dilinin yanında Anadolu’nun şivesine ve o zamanlar köylünün dilindeki çeşitli terimlere yer veren yazar, belli ki bunun için de ayrı bir mesai harcamış. İlk kez duyduğum onlarca terimi anlamlarıyla birlikte veren yazar sayesinde kelime bilgim gelişti. Günümüzde sıkça kullandığımız çoğu kelimenin kökenini ve eski hallerini öğrendim. Yazar bu kelimeleri yalnızca literatürden değil, Ankara’nın çeşitli köylerindeki büyüklerden de yararlanarak işlemiş. Ayrıca hikayede bazı bölümlerde Orta Asya Türk geleneklerine göndermeler, köylerde hâlâ varlığını sürdüren alışkanlıkların açıklamaları bulunuyor. Hikayenin önüne geçilmeden minik şerpiştirmelerle tarihsel bilgilere yer verilmesi beni çok etkiledi. Bu sayede kitabı okuduğumda hem dokunaklı bir hikayenin içine konuk oldum, hem de kafamda çocukluğumdan beri yer etmiş olan çeşitli tarihi ve coğrafi bilgileri oturtmuş oldum. Okudukça anladım; köyde herkesin binbir türlü derdi, tasası vardı; herkes emin bir şekilde üstüne düşen görevi yerine getirmeye çabalasa da herkes kaybolmuştu, kimse bir şeyin farkında, ayırdında değildi. Hikayeye başlarken, alışılmış bir köy romanı okuyacağınızdan eminsiniz; hikayeyi yarıladığınızda çok şey öğrenmiş ama olanlardan incinmiş hissediyorsunuz; sonuna geldiğinizde ise –eğer Marquez okuduysanız, aynı onu okurken olduğu gibi- yüzünüze sertçe çarpan gerçekle hayal arası şeyle sersemliyorsunuz. Etkileneceksiniz, sizin de benim gibi bu narin hikayeyi saatler içinde okumanız dileğiyle! (Yalnızca şiveli kısımlarda yavaşladım, siz de öyle yapın ve Anadolu’nun tadını çıkarın!!!) Suzan Alfazya Hedayatian Serengeti Ayhan 21901605 İdeal Aile Anlayışı Üzerine Nedense ideal bir aile denince akla kendi ailemizin eksiklikleri geliyor. İdealin ne olması gerektiğini düşünmektense kendi ailemizin eleştirmeni oluyoruz. “Benim ailem böyle olmayacak.” ya da “Ya benim ailem çok sıkıntılı.” İdeal bir aile kimileri için günlük hayatın bir parçası, kimileri için uzak bir rüya. Peki gerçekten ideal bir ailenin özellikleri nelerdir? Güçlü bağlar, güven duygusu ve belki de kendi ailemizde görmek istediğimiz birkaç özellik daha… Vasiliki. “Https://Www.gettyimages.com.” Https://Www.gettyimages.com, Getty Images, https://www.gettyimages.com/detail/photo/elderly-hands-looking-at-o ld-photos-of-self-and-royalty-free-image/108272245. “İdealde aileler, bir arada yaşamak için istek duyan birden fazla nesilden insandan oluşur.” (Philips 286) Artık çoğu yetişkin için kalıplaşmış bu düşünceden uzaklaşıp, ideal aile anlayışını daha çağdaş bir bakış açısıyla değerlendirmeliyiz. İdeal bir aileye sahip olmak için ne onlarca akrabaya sahip olmak ne de aynı çatı altında yaşamak gerekiyor. Herkesin hayalindeki mükemmel aile farklı olsa da başlıca ortak amaç mutlu bir hayat sürmek. Bazılarımız için bu ideal, birlikte yaşama arzusunu barındırmıyor. Hatta aileler, çocuklarını büyüdüklerinde bir yetişkin olmanın zorluğunu aşmak için yalnız başına yaşamaları gerektiğini diretiyor. Öyleyse, ailemize düşkün olmayıp bir arada yaşamak, yıkılan bir aileyi mi işaret ediyor? Ailedeki çocukların bağımsız bireyler olması, idealini bozmuş bir aileye işaret etmediği gibi ailevi değerlerin öneminin kaybettiğini de kanıtlamaz. Her ne kadar ailemizin eleştirmenleri olsak da bizde bu yapının birer parçasıyız ve bu yüzden kendimizi de değerlendirmeliyiz. Durmaksızın ailemizdeki kusurlara odaklanırsak, zamanla bu yapının dengesiz bir ayağı oluruz. Bir gerçek de var ki kendi ailemizi seçemeyiz ve çoğu zaman değiştiremeyiz. O zaman ilerideki kuracağımız aileyi mi idealleştirmeliyiz? 1 Serengeti Ayhan 21901605 “Eğer Wittgenstein’ın önerdiği gibi, hayatta gördüğümüz problemleri çözmenin yolu onları ortadan kaldıracak şekilde yaşamak ise o zaman aile başlamak için iyi bir yerdir.” (Philips 287) Kendi ailemizi idealleştirme çabasına girerek gördüğümüz her eksik noktayı eleştirirsek bitmeyen bir uğraşa girmiş oluruz. Örneğin durmadan akrabalarımızın uygunsuz olduğunu düşündüğümüz davranışlarına odaklanırsak sadece eksiklikleri görür, onların bizim için manevi değerini unuturuz. Her aile farklı değerler üzerine kuruludur ve nesiller arası anlaşmazlıklar her zaman olacaktır. Bu nedenle kendi belirlediğimiz ölçütlerin peşinden koşmak yerine karşılıklı iletişimi güçlendirerek birbirine adapte olmak en uygun seçenektir. İdeal ailenin gerekliliklerini anlayabilmek için öncelikle çocuk sahibi olmak, sonra da zamanla aile içerisindeki bağların kurulması gerekiyor. Sürekli değişen bir aile dinamiğinin içerisinde “ideal aile” takıntısı içerisinde olmak hem anne babayı, hem de çocuğu çok yıpratır. Böyle bir ortamda gelişen aile en sonunda sahte değerler üzerine kurulur ve kendiliğinden gelişmesi gereken güven duygusu önemini kaybeder. “Soru şudur: Çocuk yetiştirmek bizden bir şeye sadık olmamızı bekliyorsa bu nedir?”(Philips 288) Anne ve babaların ağzından düşmeyen “Bizim zamanımızda böyle değildi.” sözü ideal ailenin şekillenmesinde olumsuz bir etkendir. “Benim annem bana böyle davranmazdı.” demek çocuk yetiştirmeye sadık olunduğunu göstermez. Bu nedenle uygun bir aile ortamının oluşturulmasında çocuğun bakış açısına ve düşüncelerine yer verilmelidir. İdeal bir aile, kişisel arzularını arka planda tutup çocuklarının sağlıklı ve güvenli bir ortamda büyümesine odaklanmalıdır. Sağlıklı aile bağlarının oluşmasında çocuğun da eleştirileri dikkate alınmalıdır. Örneğin yoğun iş saatleri yüzünden ailesiyle kaliteli zaman geçiremediği için şikayetçi olan bir çocuk haklı bir isyandadır. Sonuç olarak hayalimizdeki ideal aile, ileride çocuklarımızın beklentileri ve kendi ailemizin üzerine eleştirilerimizle şekillenmelidir. Kaynakça MLA Handbook, 8th ed., Modern Language Association of America, 2016. Phillips, Adam. Öyle Ve Böyle. Çeviren İpek Şen, Ayrıntı Yayınları, 2019. 2 Berkay İnce Beni Bana Gösteren Aynalar, Yolumu Aydınlatan Gözler Varuna’nın Bin Gözü’nü okurken kaç kere yüzüme ayna tutuldu hatırlamıyorum. Ne iyi etmiş Melih Ergen, her aynaya bakışta kendimiz, hayatımız ile ilgili düşünmemizi, zamanımızı nasıl geçirdiğimizi fark etmemizi ve hayatlarımızda neler olup bittiğini anlamamızı istemiş. O nedenle, dışarıdan bir okuyucu gibi okunmuyor bu roman, ben de romanın içindeydim sanki. Adeta birlikte yazdık romanı. Roman boyunca sadece kendimizle yüzleşmemizi istemiyor Ergen. Aynı zamanda düşünmemizi teşvik etmek amacıyla Tanrı Varuna’yı da destekçisi olarak romana katmış. Ne de olsa Tanrı Varuna her şeyi gören ve bilen tanrı, üstelik gökyüzündeki yıldızlar da gözleri. İşte o yıldızlar karanlıkta yolumu aydınlattı ve kendimle yüzleşmeme yardım etti. Zaten Hint mitolojisi de düşünmeyi, anlamayı ve eyleme geçmeyi önermez mi? Aynalara baktıkça ne gördüm dersiniz? Kapitalizmin tek tipleştiren bireylerinden biri olma tehlikesini. Bunu fark ettiğim andan itibaren ise romanda benden isteneni yaptım. Düşündüm ve anlamaya çalıştım. Sorular sordum kendime. Asık bir suratla, omuzların düşmüş, hayatından bezmiş bir şekilde, tekrar tekrar her gün, tepene diktikleri sayısız gökdelenin arasından karınca gibi, saatlerce trafik sıkışıklığı içinde işe mi gidip geleceksin? Böyle mi yaşayıp tüketeceksin hayatını? Çalışmaya programlanmış robotlar gibi mi olacaksın? Senden bunu istiyorlar, neden? Cevaplar bir bir aklıma üşüşmeye başladı. Çünkü çok tüketmeni istiyorlar. Hem de çılgın bir şekilde tüketmeni. Buyruk bu! Hiçbir arızası olmayan bir cep telefonun varken, yeni bir model çıktıysa, yenisini almalısın. İş gören televizyonun ve benzeri teknolojik ev gereçlerin varken yenileri çıktığında hemen yenileri ile değiştirmelisin. Daha iyi, daha da iyi, çok daha iyi arabalar almalısın. Sonsuz arzular yaratıyorlar sürekli olarak tüketmen için. Peki, tüm bunları neyle ve nasıl alacaksın? Tek doğru: “yaşamak için para, para için yaşamak” (Ergen 17). Kısaca çok çalışman, çalışman, hep çalışman gerekli. İşte tek kural bu! Yalnızca çalışanları sevip kollayan, diğerlerini bağışlamayan çağın yeni tanrısı kapitalizm, sana boyun eğmeyeceğim. Tüketmemiz için sözde sonsuz seçenekler sunuyorsun ancak bunlar arasından seçimlerimizi yaptığımızda farklılaştığımızı zannederken ne kadar da aynılaştığımızın tek tipleştiğimizin farkındayım. Üstelik bir yandan bizi tek tipleştirirken aynı zamanda bizi büyük yalnızlıklara mahkûm ediyorsun. Ne kadar açgözlü ve doymak bilmez bir canavar olduğunu da anladım artık. O kadar acımasızsın ki gezegenimizi paylaştığımız hayvanları ve yaşam alanlarını yok etmekle kalmıyorsun, gökyüzüne yükselen beton binalarda kutu kutu odalara bizleri hapsediyorsun. Havayı, suları, tüm doğal çevreyi kirletiyorsun. Bizi öldürüyorsun! Yok, hayır. Benim hayatım, gelip geçen günlerin bezdirici tekrarından oluşmayacak. "Tek doğru, tek kural, tek buyruk…" (Ergen 9). Çalışmak, tüketmek, yok etmek. Benim düsturum bu olmayacak. Üstelik bir tek ben değilim böyle düşünen. Biliyorum, bizler milyonlarız, dünyanın dört bir tarafındayız ve hayatlarımız için sadece çalışmak dışında başka amaçlarımız ve hayallerimiz var. Yetişkinliğe doğru hızlı adımlarla ilerlerken, hayatımızı nasıl şekillendireceğimiz ve nasıl yaşayacağımız konusunda kapitalizmin bize dayattığı yaşam biçiminden kendimizi kurtaracağız. Bu durumda, Hint mitolojisine göre, düşünme ve anlama aşamasından sonra eyleme geçme zamanıdır. El ele vererek tüm canlıların yaşama haklarına saygılı, doğayla dost, çalışmak dışında kendine değerli zamanlar ayırabilen, yalnız değil, mutlu kalabalıklar içinde yeni hayatlar kurmaktan, kendimize yeni hikâyeler yazmaktan çekinmeyeceğiz. Sen çok yaşa, aynada beni bana gösteren Melih Ergen. “Sen çok yaşa, ikimize de karanlığın gösterdiklerini anlatan bin gözlü Tanrı Varuna!” (Ergen 79). Kaynakça: 1. Ergen, Melih. Varuna’nın Bin Gözü. İstanbul: Yapı Kredi Yayınları, 2016. Baskı. Polonya Senfonisi/Ege Berkay Gülcan Düşünün, güzel bir gün geçirmektesiniz. Çalıştığınız radyoda Chopin’in Nocturne’ünü do diyez minörde çalıyorsunuz şevkle. Her şey güzel gitmekte. Dinleyicileriniz zevkle dinlemekte sizi. Daha iyi gidemezdi her şey. Sonra bir anda her yeri patlama sesleri sarıyor. Sizse eserinizi çalmakla ilgilenmektesiniz hala. Ta ki bir patlama sizi piyanonuzun başından atana kadar. İşte böyle başlıyor bizim Piyanistimizin hikayesi de. Nazi Almanyası Polonya’ya saldırırken İngiltere’nin gelip yardıma koşucağı haberiyle sahte bir mutluluğa kapılmış, olacaklardan habersiz bir sanatçının hikayesi... Herkes sever sanatçıları. Neden sevmesin ki! Sıkıcı ve yorucu günlerinizin ağırlığını üstünüzden alan, bütün yaşamınızın, kısa bir süre için olsa bile, tüm yükünü üstünüzden alan, ruhunuzla konuşabilen insanlardır onlar. Eğer ki 1939 Polonya’sında yaşayan bir Yahudi sanatçı değilseniz. O zaman değeriniz kaybolur insan olarak, sanatınızla beraber. Bir bakıma müzik yapabilen, resim çizebilen bir et yığınına dönüşürsünüz. Yarattıklarınız, belki de yaratacaklarınız tarih denen güzel kitapta bir dipnottan öteye geçemez duruma gelir, o da eğer şanslıysanız. Ki bir müzisyen olarak bundan daha kötü bir ceza asla varolamazmış gibi geliyor bana. Hele ki bunun beğenilmemekle ilgili değil, sadece doğumdaki bir şanssızlık(!) sebebiyle olması ise daha da beter hale getiriyor bu cezayı. Beğenilmemek bile çalışma arzusu aşılayarak ilerlemeye yol açıyor. Hayal denen güzel hanımın kollarına girelim şimdi. Bir piyanistsiniz. Hem de o zaman yaşayalar arasında en iyilerinden biri. Ve şimdi yeniden hayal edelim, bir daha asla ahşabına dokunamamayı, klavyesinde bir nehirde yüzer gibi süzdürememeyi parmaklarınızı, bir daha asla kulaklarınıza sıcak karamel gibi gelen o eşsiz tınıyı duyamamayı. Bırakın hayal etmeyi, en ufak düşüncesi bile ruhumda derin yaralar açmaya yetiyor. Bu yaraları kapatabilecek tek şeyin ise yaraları açan bıçak tarafından yok olması ise ruhumda asla dinmeyen kandan nehirlerin, her gece kabuslarla, ter ve titreme içinde uyanmama varlığına sebebiyet veriyor. Her ne kadar basit ve önemsiz gelsede çoğumuza müzik varlığımızı sürdürebilmenin önemli kaynaklarından biri ve asla yeri doldurulamaz. Bu sebeplerden ki piyanistimizin yaptığı gibi kovalamalıyız bu tatlı ezgiyi, açlık içindeyken bu akşamın yemeğini bulmaya çalışırmış gibi. Hırsla ve çaresizlik içinde... Bir yaşam mücadelesine dönüşmeli bu kovalamaca. Leyla’nız olmalı müzik sizin, Şirin’iniz olmalı. Onsuz yaşam anlamsız, siyah beyaz bir filme dönüşmeli. Ulaştığınızda ise renklenmeli hayat. Umut ışığınız olmalı aynı zamanda. Yaşam karanlıklaştıkça son alevlerini veren bir mum gibi daha da şevkle yükselmeli sesi içinizde. Karanlıktan kaçmak üzereyken ise en yüksek hale ulaşmalı, sanki senfoninin ortasında açığa çıkıcakmışsınız gibi gerçekten duymalısınız. Varlığınızla bir bütün olmalı kaçtığınız zaman ise. Bütün bu acı ve yaralanmanın içindeyse bir an var ki paylaşmadan edemeyeceğim. Piyanistimiz açlığa yenik düşmüş bir haldeyken bir konserve turşu bulur ve açmaya çalışır. Fakat şanssızlığı yeniden yakasına yapışır ve bulduğu konserve yere düşer, bir Nazi SS subayının ayakları dibine. Sorar subay ne ile uğraşırsın diye. Piyanistim diye cevap verir. Subay yanına çağırır ve bir piyano gösterir. Çal der. Ve biter o anda tüm acı ve hüzün. Başlar çalmaya Chopin’in Ballad’ını. Bittiğinde ise subayın ruhu sarsılmıştır. Onu bırakır ve gider. Bu işte müziğin gücü. En zıt kutupları birleştiren, insanlar arasında derin bağlar yaratan eşsiz bir güç... Öyle ki tüm amacı Yahudileri öldürmek olan bir SS subayının bile kalbini yeniden hissetmesini sağlayacak kadar kuvvetli. Böyle yaşıyor hayatının bir kısmını bizim piyanistimiz de. Acımasız Nazi rejiminin kollarında ayrı düştüğü yaşamını, hayatının anlamını yeniden arıyor. Bir gün yeniden elde edebilme umuduyla sıkıca sarılıyor hayata. Sefillik içinde, aşağılanmaya mağruz kalarak yaşıyor hatta kendi halkı tarafından bile dışlanıyor. Yine de umudunu yitirmeden savaşıyor her an kulaklarında bir senfoniyle. Tüm sevdiklerini kaybettiği bu yolda çabalar durur. Hepsi bize bir şeyin önemini anlatmak için. Doğru bildiniz müzik... İÇERDEKİ İNSAN ../.. Kuş öldü Küçücük bir yorgunluk ölmeden önce Öldü, kim ısıtır artık onun ellerini Suların aynasında üşüyen ellerini Suların saygısıyla üşüyen ellerini İsmet Özel – Kuşun ölümü (1962) 6.000 Zeytin ağacı yaklaşık bir hafta önce katledildi. Danıştay kararı durdurmuş. Bunu biraz dinle ilişkilendiriyorum, dinde de böyle yürüyor işler: 6.000 tane zeytin ağacı katledildikten sonra Danıştay kararı durdursa ne olur ki? Din: 9 yaşındaki çocuğunu oklavayla döven baba, olayın üzerinden geçen 50 yıl sonra cehennemde yansa ne olur ki? Çocuk o dayağı yedi bir kere. O konu orada kapandı. Tanrı, bu bir çocuğu önce kırıp, sonra da bir şekerle kandırmaya çalışmaya benzer. Kırılgan çocuklar için bir zehirden farkı yoktur o şekerin. Dostoyevski’nin de dediği gibi: Bir çocuk bile mutsuzsa bu yeryüzünde, tanrı yoktur. Dolayısıyla Allah, eğer varsa, kendisinin de belasını versin! İnsanın doğayla ve diğer türlerle ilişkisi hep tartışılır ve bu gidişle tartışılmaya da devam edecek. “Sanayi devrimi kuşların ölmesidir.” Kırılgan bir yorum. Diğer yönden “Sanayi devrimi olmasaydı aydınlanma olur muydu?” Mantıklı bir soru. Alternatif maliyet! İşte bu çözülemiyor bir türlü ki ben de bilmiyorum: örneğimizden yola çıkarsak, kuşlarla aydınlanmayı bir teraziye koyuyorum. Hangi taraf daha ağır sizce? Buna ben bir cevap bulamıyorum. Lanet olsun, bu kahrolası ölüm neden var? Başka bir türle temas ettiğimizde ilk ve aslında tek yaptığımız şey: onu anlamaya çalışmaktır. Bunu insan dışında her tür için yaparız. Acılarımız biraz da bundan değil mi? Bir hayvanı anlamaya çalışırız çünkü onu bizden daha aşağıda görürüz. Bir kedi ya da köpek sahiplenirsiniz. Sonra da günleriniz onu anlamaya çalışmakla geçer. Kediye oranla köpek çok daha basittir bu anlamda. Kediler ise klaslarını koruyorlar. Bir canlının yaşamını devam etmesi size bağlıysa, orada bir sorumluluk ve duygu da vardır. Her iyi insan bilir ki, herhangi bir canlının yaşama hakkı çok önemlidir. Zamanla ilişki her ne kadar kediyle yüz göz olmaya kadar gidip, gülünçleşse de, kedilerin insana öğrettiği çok fazla şey vardır. “Kedilerle olan ilişkim, beni ölümcül, yaygın bir cahillikten kurtardı.” W.S.Burroughs Burroughs’un İçerdeki Kedi isimli eserini 3. Kez bitirdim geçenlerde. Burroughs’u hepimiz biliyoruz, egemen sınıf paranoyasına sahip –ki bunun bir paranoya olduğu tartışılır, benim için bir gerçekliktir- Ece Ayhan’ın tabiriyle kuyruğu her zaman dik gezen bir otorite düşmanı. Beatler’in diğer üyeleri Burroughs’un ciddiyetinden pek uzaklar. Burroughs’u ayrı kılan da bu zaten. Onun orijinalliği her şeyin farkında olmanın ötesine geçip, olayları temellendirmesi ve savaşını farkındalığın ötesindeki bu alanda vermesi. Burroughs’un içindeki insanı anlamak için onun doğa ve diğer canlı türlerine olan bakışını bilmek gerekir. Kedisinin suratına kitapla vurduğu bölümde, “aslında kendi canımı yakıyordum.” diyor. Sonrasında gördüğü rüya: “Sonra bir çocuğun bana kanayan parmağını gösterdiği rüya, hınçla bunu kimin yaptığını sordum. Çocuk beni karanlık bir odaya çağırdı ve kanayan parmağıyla beni gösterdi. Bağırarak uyandım, ‘Hayır! Hayır! Hayır!’” İşte Burroughs özünde budur; Tanrı’nın kandıramadığı kırılgan bir çocuk. İnsan dünyanın kanseriyken, doğa ve diğer türlerle olan ilişkimiz tartışılırken hepimizi utandıran bir şey de oluyor bu sırada: insanoğlunun korkunç vahşeti. Auschwitz’den sonra şiir yazılamaz da, Yırca köyünden sonra yazılabilir mi? Burroughs’un kitabın arka kapağında bu koyula ilgili güzel bir sorusu var, onunla baş başa bırakayım sizleri: “Porsuk sadece sıçrayıp oynamak istemişti ve devlet malı bir 45'likle vuruldu. Ona dokunun. Onunla bütünleşin. Onu hissedin ve kendinize sorun, kimin hayatı daha değerli? Porsuğunki mi, yoksa kahrolası bir bok parçasının mı?” Irmak Sergi SAVAŞIN ÇOCUKLARI Çocuk deyince aklınıza neler geldiğini düşünmenizi isteyeceğim şimdi sizlerden. Siz söylemeden ben birkaç tahminde bulunayım. Masumiyet, saflık, oyun, neşe.. Ama onların hayatında ne oyunlara ne de neşeye yer var. Kim mi onlar? Onlar, yurtlarından, evlerinden, okullarından, mahallelerinden koparılmak zorunda bırakılmış Suriyeli çocuklar. Onlar, trafik ışıklarında beklerken araba kapıları kilitlememize neden olan ama ancak sahile cansız bedenleri vurunca adları haberlere, gazetelere, sosyal medyaya konu olan “Vah yazık! Ne kadar da küçük, masum.” dediğimiz çocuklar. Suriye’deki bitmek bilmeyen savaş beşinci yılını doldururken yaklaşık beş buçuk milyon çocuk evsiz, okulsuz hatta ayakkabısız kalıyor. Yine de hayatta kalmak, mutlu olmak ya da ne azından öyle görünmek için kendilerince bahaneleri var. Bazıları bir gün kendi ülkelerine dönebilmeyi hayal ederken bazıları artık uçaklardan, roketlerden değil de vahşi hayvanlardan korktuklarını söylüyor. Ama yine onlar ki hayallerinin peşinden koşacaklarına inandıklarımız, ümit ettiklerimiz. Mesala çoğu doktor olmak istiyor, “Neden?” diye soranlara ise cevapları direk hazır “Ben eğer doktor olursam, Suriye’de kalan arkadaşlarımı iyileştirebilirim.” Asla tahmin edemeyecekleri bir duruma bodoslama düştüler onlar. Dilini dahi bilmedikleri ülkelere davetsiz, istenmeyen misafir oldular. Ellerinde mendiller, ağlamaklı ifadelerle, yalınayak kaldırım kenarları mıydı onların Suriye’deki evleri ya da şu an olmaları gereken yer? Bir gün gelip bu savaşlar son bulduğunda ne olacak peki? Adını sık sık her yerde, her dakika duyduğumuz devlet büyükleri bu sefer de başka sorunlar hakkında demeçler verecek ama yine şimdi olduğu gibi yine unutulacak Ümranlar, Aylanlar. Unutulmayacak şey ise onların gözlerindeki, yüreklerindeki nefret, öfke olacak savaşa, vahşete ve dehşete. Şimdi belki ufaklar, çoğunun gözlerindeki parıltıda umutları gizli. Peki ya içlerinde neler gizli? Resim yaparken iki dağın arasından doğan güneşi çizmiyorlar mesala onlar artık renkli boya kalemleriyle. Dağların önüne kırmızı çatılı, bacasından dumanı tüten bir çiftlik evi çizmiyorlar ya da o evin yanına oyun oynayan çocuklar çizmiyorlar. Bilmiyorlar sabahın ilk ışıklarını, sokak oyunlarını, renkli kalemlerle neler çizilebildiğini çünkü eskiden yaşadıkları, arkalarında bıraktıkları memleketlerinde gün hep karanlık, bombaların grisinde, ateşlerin kızıllığında ama güneşin parlak sarısından eser yok o sokaklarda, kentlerde. Böyle olunca da boya kalemlerinden siyahı, griyi seçip silah, savaş resimleri yapıyorlar. Kim bilebilirdi, bir gün onların “Savaşın Çocukları” diye anılıp muhabirlerin, fotoğrafçıların kadrajlarına gireceklerini? Bir sabah yüzümüze çarpan soğukla uyanmak nedir hiçbirimiz bilemeyiz. Bu şehir bizim, bu sokak, bu elektrik direği bizim, peki ya bu çocuklar? Başka ülkeden geldiler diğer bizim çocuğumuz değiller mi? Gökkuşağının çocukları onlar, esmeri, beyazı, mavi gözlüsü, zeytin gözlüsü, hepsi bizim çocuğumuz. Şimdi düşünme sıramızın geldiğini anlarız belki “bizim” çocuklarımızın hıçkırarak rüyalarından uyandığını düşünürsek, “bizim” çocuklarımızın karınlarının guruldadığının farkına vararsak, “bizim” çocuklarımızın renkli boya kalemleri olmadığını hatırlarsak. Gün gelip de yolumuzu değiştirmezsek onları görünce o zaman insanlıktan biraz haberimiz olur diye düşünüyorum. Yarını belli olmayan bir bilinmezliğin içinde kaybolup gitmelerine göz yummak bize yakışan değildir elbette. Kaldırımları yatak, yıldızları yorgan yapmak nereye kadar sürecek? Soğuktan elleri, ayakları uyuşmuş çocukların gecelerine rüzgar uğultusunun değil de bir yardım çağrısının karışma vakti gelmedi mi? Kısacası, ben, sen, biz, siz, onlar, hepimiz, dünyada yalnızca konaklıyoruz. Bir iz bırakmak pek azımıza nasip olacakmış gibi duruyor bu gidişle de ama yaşadım diyebilmek için ne yapacağım diyecek olursanız sokaklara, kaldırımlara bakmayı değil de oraları görmeyi deneyebilirsiniz, sanıyorum. KAYNAK Wennman, M. (2016, 21 Kasım). https://www.instagram.com/p/BBXC_U3knrJ/ adresinden elde edildi. Hayaller ve Gerçekler / İlayda Canaz-21201505 Kitap okurken soluğu kesilen, gözyaşlarına boğulan veya kalp atışı hızlanan insanları duydukça ve gördükçe anlam veremezdim. Okuduğum bir şey beni ne kadar etkileyebilirdi ki? Çoğu insanın da bunları yaparken çevrelerine gösteriş yaptığını düşünürdüm çünkü çoğu insana göre kendilerini topluma mükemmel tanıtma ve pazarlama isteği, bir işten gördükleri yarardan daha ağır basar. Evet, her şeyin istisnası olduğu gibi, bu düşüncemin de istisna durumu vardı. Bu kanıya varmam John Steinbeck’in Fareler ve İnsanlar romanını okumamın peşi sıra oldu. Kitaba başladığım ilk sayfadan, son sayfaya kadar nefesimi tuttum ve zaman zaman sesli tepkiler vererek, gözyaşlarım eşliğinde kitabın son sayfasını kapattım. Anladım ki, kitaplar insaları etkileyebiliyormuş ve insan kitabın içerisindeki bir karaker gibi duygularını dışarı yansıtabiliyormuş. Çok sevdiğim bir arkadaşım, kah heyecanlı bir şekilde kah üzülerek bir romanın sayfalarını çeviriyordu. O kadar davranışlarının kitaptan olduğuna inanamıyordum ki, bir probleminin olup olmadığını sordum. O kadar yoğunlaşmıştı ki kitaba, sorumu dahi duymadı ve belki birkaç seferde cevap alabildim. Kitabın çok akıcı olduğunu ve yer yer yüreğimin cız edeceğini söyleyerek, şiddetle okumamı tavsiye etti. En yakın arkadaşım kitap okumayı sevmediğimi bildiği için bu kitabı bana önermesinde bir bildiğinin olduğunu düşündüm ve kitaba başlamam uzun sürmedi. İlk önce, kitabın adı Fareler ve İnsanlar olmasından yola çıkarak bağlantı kurmaya çalıştım ve ardından Burns’un “İnsanlar ve fareler hiçbir zaman hayallerini gerçekleştiremezler.” sözünden yola çıkarak bu ismin verildiğini öğrendim. Ve şu gerçek ki, kitaba başladıktan sonra bırakın aklıma takılan şeyleri araştırmayı, kendi günlük hayatımdan bile fedakarlık ederek, kitabı okumaya devam ettim. Kitap daha çok George ve Lennie adında iki karakter üzerinde geçiyordu ve bu iki karakterin birbirinden tamamen zıt ve farklı olmasına rağmen aralarındaki kuvvetli dostluk bağı insanın gözlerini doldurmuyor değil. Lennie iri yapılı, aşırı saf ve olağanüstü gücü olan bir adam iken, George tam aksine sıska fakat zeki bir adamdır. Hayatlarını devam ettirebilmek için çıktıkları yolda Lennie’nin özel durumu nedeni ile bir kadını istemeden ve farkında olmadan öldürmesi bu iki dostun planlarının önüne beton döker. Evet, bundan sonra iş George da biter. “Lennie onu arayan silahlı adamlar tarafından acı çekerek mi ölmeliydi?”. Özellikle kitabın sonu olan bu sahnede gözyaşlarını tutabilen olduğunu sanmıyorum çünkü insan empati yaptığında gerçekten bu işin içinden çıkamıyor ve ölümlerin içinden ölüm beğenmek bir insanın ömrü boyunca karşılaşabileceği en zor durumdur. Evet, o hazin son gerçekleşmişti ve Lennie en yakın arkadaşı George tarafından vurulmuştu. Bu vurulmanın peşi sıra hıçkırıklara boğuldum ve kendimi tanıyamıyordum bile. Özellikle de, Lennie’nin tüm bu olup bitenlerden habersiz oluşu insanın üzerinde aşırı duygusallık yaratıyor çünkü Lennie saftı, Lennie her şeyi farkında olmadan yaptı ve Lennie cinayet işlese bile o ölümü hak etmiyordu. Hele ki, konu George’a gelince, onun durumu Lennie’den daha zordu çünkü o yol arkadaşı, can dostunu kendi elleri ile öldürmek zorunda kalmıştı. Onların tek amacı vardı, o da hayatlarını sürdürebilecek kadar para kazanmaktı. Hiç şühesiz ki, hayat biz planlarımızı gerçekleştiremeyelim diye elinden gelen ne varsa yapar fakat önemli olan yılmamak ve doğru bildiğinin arkasında sonuna kadar durmaktır. Dahası, George, arkadaşını vurarak belki de hata yapmıştır. Evet, daha kötü öldürülme ihtimali yüksekti ama savaşmadıkça, direnmedikçe ve hemen pes ederek hangi ihtimalin gerçekleşeceğini ve bizi neyin beklediğini asla öğrenemeyiz. Fareler ve İnsanlar her insanı düşüncelere sürükleyebilecek bir kitaptır. Çünkü ben bu kitapta kesin bir hükme varamadım. Ortada haklı olarak karısının ölümüne sebep olan adamı vurmak isteyen bir koca, elinde olmayan sebeplerden dolayı kadının ölümüne sebep olan saf bir adam ve arkadaşının acı çekerek öldürülme ihtimali yüzünden onu kendi elleri ile vuran bir adam var. Her bir olay kendi içerisinde mantıklı sebepler barındırıyor fakat benim kitaptan kendime çıkardığım dersler ve anladıklarım; bu dünyaya gelen bizler asla pes etmemeliyiz ve kendimizi bizi nelerin beklediğini öğrenmekten mahrum bırakmamalıyız. Kaynakça: Fareler ve İnsanlar, http://kitapozettanitim.blogspot.com.tr/2013/01/fareler-ve-insanlar-john-steinbeck.html, ET: 12.12.2014 ÖZENİLEN ÇOCUKLUK Her şeyin küçük hâli güzeldir. Hayvanların, bitkilerin ve hatta evlerimizde kullandığımız eşyaların bile küçük olanı daha hoş, daha cazip gelir gözümüze. Her şeyin olduğu gibi bizlerin, insanoğlunun da küçük olanı yani bebek veya çocuk olanı her zaman daha güzeldir. Fakat bize kendi ırkımızın küçüğünden daha hoş, daha cazip ve daha güzel gelen bir şey vardır ki o da kendi küçüklük çağlarımızdır. Hani şu bedensel olarak küçük olmamızdan ziyade daha küçük sorunlarla ve sorumluluklarla uğraştığımız zamanlarımız… Hani şu fiziksel olarak tatlı görünmemizden ziyade şimdiki zamanımızdan daha tatlı duygu, düşünce ve insan ilişkilerine sahip olduğumuz zamanlarımız… Küçüklüğünü özlemeyen tek bir insanla karşılaşmadım ben bugüne kadar. Arkadaşlarımdan kim kendi çocukluk anılarını anlattıysa bana, hepsinde şunu fark ettim ki hepsi en güzel çocukluğu geçirdiğini göstermeye çalıştı bana içten içe. Hepsine de hak verdim. Çünkü bana çocukluğunu anlatan her arkadaşım aşağı yukarı yaşıtımdı. Bu çocukluk çağını sadece ailelerin ne tür oyuncak aldığı, annemizin bizi nasıl sevdiği veya babamızın bizi nasıl çağırdığı gibi kısıtlamalarla anlatamayız. Büyük bir pencereden bakıldığında bir insanın çocukluğu aslında koskoca bir neslin çocukluğunu anlatır bizlere, kolay kolay öznelleştiremeyiz. Ülkelerin, hatta dünyanın siyasi, ekonomik, sosyal ve kültürel özellikleri en çok çocukları etkiler ve bu yüzden aynı neslin çocukları aşağı yukarı aynı çocukluğu yaşar. Benim çocukluğum da kendime göre güzel geçtiği için yaşıtlarımın anlatımlarına hak verdim hep. Ta ki Ayçe Ayyıldız’ın “Biz O Zamanlar Baaçede Oynardık” kitabını elime alıp okumaktan ziyade yaşayana kadar… Ayçe Ayyıldız bu kitapta okurlarıyla sohbet eder gibi kendi çocukluğunu anlatmış. Kitabın içeriği bir cümleyle basitçe anlatılabiliyor aslında, hatta kitabı okumadan okurlarda yaratacağı hissiyatı bile tahmin edebilirsiniz bu cümleyle. Mesela kitabı okuyan ve Ayyıldız’ın anlattığı tarihlerde çocuk veya genç olan insanlar bol bol özlem ve hüzün hissetmişlerdir diyebiliriz. Fakat ben, o zamanlarda anne-babam tarafından varlığının hayali bile kurulmamış olan ben kitabı bitirip kapağını kapattığımda kitaba hayran kalmamın yanında içimdeki kıskançlığı ve hüznü bastırmaya çalıştığımı fark ettim. Hayatımda ilk defa başıma geldi bu. Hepimiz illa ki az da olsa birilerinin hayatına, bizde olmayan maddi veya manevi varlıklarına özenmişizdir. Ama ilk defa bir insanın geçmişinde sahip olduğu yasaklarına, ailesinin kurallarına, sokakta oynamasına, edindiği değerlerine, utanmalarına, kısacası bütün anılarına özendim ben. Yaşadıkça görüyoruz ki gün geçtikçe ailelerin yaşam koşulları iyileşiyor. Yaşam koşulları iyileştikçe alım güçleri artıyor. Alım gücü artan ailelerin çocukları daha çok çok ve çok istiyor. Her istediği alınan, her şeyine izin verilen çocuk çok özgür ve çok mutlu gözükebilir hepimize. Fakat ne yazık ki değerlerden, kendi başlarına öğrenmeleri gereken elzem konulardan uzak büyüyorlar. “Onla bunun ne alakası var?” demeyin. Çocuklar tablet, telefon, bilgisayar istiyor; aileler “kıyamayıp” çocuklarının ellerine veriyor önlerine gelen teknolojik ve bizden çok uzak bir dünyaya sahip olan renkli aletleri. E bunda ne var? Hiçbir şey yok. Sokakta arkadaş edinmek yok. Yere düşünce nasıl kalkacağını öğrenmek yok. “Pantolonum veya eşofmanım yırtılırsa anneme babama ne diyeceğim?” diye düşünüp malın kıymetini nasıl ve neden bilmesi gerektiğini öğrenmek yok. İnsanlarla nasıl iletişim kurulacağını; utanmadan selamlaşmayı, soru sorulduğunda “çocuk gibi” cevap vermesini bilmek yok. Telefon ve benzeri aletlerle oynamak yerine aileyle oturup en azından kendi ülkemizde ne olduğunu, kimlerin kötü kimlerin iyi olduğunu dinlemek yok. Bunda hiçbir şey yok. Şükür ki anlattığım bu nesil benim gençlik yıllarıma denk geldi ve ne yazık ki böyle bir nesil büyüyor. Ve yine şükür ki ben kendimden yaklaşık 25 yaş büyük olan Ayçe Ayyıldız’ın kitabını okuduğumda onun çocukluğuna özenebildim, en azından nelerin değiştiğini gözlemleyip fark edebiliyorum. Ve yine ne yazık ki ben ve benden sonra gelen nesil şu cümleyi asla kuramayacak: “Biz Atatürk’ü severek büyüdük… Nefretiyle büyüyenler olduğunu bilmeden büyüdük(161).” Kaynakça Ayyıldız, Ayçe. Biz O Zamanlar Baaçede Oynardık. Doğan Egmont Yayıncılık ve Yapımcılık, 2016. Özge Güngör ALMİNA SAGUŞ KABUKSUZ KAPLUMBAĞA OLMAZ, PEKİ YA KALIPSIZ İNSAN OLUR MU? Aidiyet duygusu… Gizliden gizliye hep aradığımız ve sevdiğimiz bu duygu tehlikeli olabilir mi? Yeni tanıştığımız bir gruba, yaşadığımız yere veya herhangi birine karşı hissettiğimiz ya da hissetmek istediğimiz tatlı, güven verici bir duygu insanı kendinden uzaklaştırıp hissizleştirebilir mi? Öyle zannediyorum ki cevabım: Evet! Bir topluluğa ait olmak insanın kendini güvende hissetmesine yardımcı olduğu ölçüde kişinin bireyselliğini öldürür ve davranışlarını şekillendirir. Bu süreç o kadar yavaş işler ki insan bunun farkına çoğu zaman varamaz. Ait olduğu toplumun ahlak kuralları ve öğretileri ile çevrelenen insan zaman ilerledikçe kendini bu kalıplara sığdırır. Bu kalıplara uymak için kimi zaman kendinin bir kısmını dışarıda bırakır. Başlarda ara sıra mutsuz hisseder fakat anlam veremediği bir mutsuzluktur bu. Çoktan unutmuştur dışarıda bıraktığı parçasını bu yüzden aklına bile gelmez mutsuzluğunun sebebinin o olabileceği. Zaman geçtikçe kalıba girmiş insan monoton hayatı içinde hissizleşir ve kendinden uzaklaşır. Birbiri ardına geçip giden günler içinde yaşadığımızı hissettiğimiz anların toplamı o kadar az ve günü geçirmek ile yaşamak arasındaki fark o kadar fazla ki… Herkes refah içinde yaşayabilmek için çalışıp didiniyor ve bu şekilde ömürlerini yaşayamadan tüketiyorlar. “Ah, canlılığım her zaman vardı elbette, sadece yaşamaya cesaret edememiştim.” (sayfa 36) Kaçımızın gerçekten yaşamaya cesareti var? Çoktan girmiş olduğumuz kalıptan çıkmadan alışkanlıklarımız ile yaşlanmak daha bir tercih edilesi sanki. Güvende olmayı ve çevreye uyum sağlamayı her şeyin üstünde tutuyoruz. Bu şekilde erkenden öldürüyoruz kendimizi ve yaşadığımızı zannederek geçiyor günlerimiz. Acınası fakat kolay kolay farkına varılamayan da bir şey bu. Yemek yaparken üzerimize sinen kokuyu fark edemeyişimiz gibi yaşarken üzerimize yapışan davranışları ve alışkanlıkları fark edemiyoruz, kalıplarımızı kıramıyoruz. “Denizde susuzluktan ölen biri gibiyim.” (sayfa 43) İronik hayatlar yaşıyoruz. Varlığın içinde yokluk, yokluk içinde varlık… Bence alışkanlıklar çoğaldıkça farkındalık azalıyor. Belli aralıklarla yaptığımız bir işi ezbere yapmaya başlıyoruz veya her gün gidip geldiğimiz yoldan bir zaman sonra etrafımıza bile bakmadan geçer oluyoruz. Farkındalığımızın azaldığı ölçüde de hissizleşiyoruz. İlk yaptığımızda veya gördüğümüzde bizi mutlu eden bir şey ikinci, üçüncü defasında bizde herhangi bir duygu uyandırmıyor. Hayatın tadı ağzımızın içinde ekşiyip gidiyor. Peki, ama ne yapmak gerekir? Kendi adıma konuşmam gerekirse hissizleştiğimi düşündüğüm zamanlarda yazarım. Genelde yazıma nasıl bir cümleyle başladığım önemli olmaz, önemli olan yazımın gidişatıdır. Çünkü yazdıkça içim açılır ve asıl söylemek istediklerim, düşüncelerim ve gerçek duygularım dökülür kalemimin ucundan. İşte, ben kendimi böyle kapanan bir kutuyu açarcasına açarım. Yazı yazmanın yetmediği zamanlarda ise yeni bir şeye başlamakta bulurum çözüm yolunu, beni monoton yaşantımın içinden çekip çıkaracak bir şeye. Her gün geçtiğim sokakta yürürken yere bakarak ilerlediğimi fark ettiğimde kafamı kaldırırım. Çünkü etrafıma bakarak yürüdüğüm zaman duyarsız kalamam gördüklerim karşısında. Farkında olmadan geçip gidemem bana gülümsemekte olan bir çocuğun yanından. Kendimin farkında olduğum her an etrafımın da farkında olurum. Yaşadığım bir tek gün bile bana değmeden bitip gitmesin diye bazen kasten elimi uzatır dokunurum. “Bir kez kendini bulmuş olan kişinin bu yeryüzünde yitirecek bir şeyi yoktur artık. Ve bir kez kendi içindeki insanı anlamış olan, bütün insanları anlar.” (sayfa 69) Ve yaşam bu şekilde anlam bulur. KAYNAKÇA: Zweig Stefan (2016-01-06) Olağanüstü Bir Gece (2.Baskı) Türkiye İş Bankası Kültür Yayınları SELİM İLERİ ile İSTANBUL YOLCULUĞU Merhaba, sevgili dostlar! Bugün size okuduğum ve oldukça ilgimi çeken bir kitaptan bahsetmek istiyorum. Çok sevgili yazarımız, gerçek bir İstanbul Aşığı olan Selim İleri’nin bir eseri: İstanbul Mayısta Bir Akşamdı. Doğma büyüme İstanbullu olan bendeniz, içinde İstanbul geçen her şeye atladığım gibi bu kitabı da görünce heyecanlanıp satın almış bulundum. Kitap hakkında pek bir bilgi sahibi olmamama rağmen Selim İleri’nin her zaman olduğu gibi bu sefer de beni hayal kırıklığına uğratmayacağından emindim. Okumaya başladığım andan itibaren de yanılmadığımı gördüm zaten; çünkü kitabın içinde kaybolmuştum, çeşitli duyguları aynı anda yaşarken, çoğu insanın İstanbul hakkında değinmediği yerleri okurken zevkten dört köşe olmuştum. Kitabı okurken bazen hüzünlendim, bazen geride bırakmış olduğum hatıralar gözümde canlanınca tebessüm ettim, bazen de İstanbul’un orijinalliğini yitirmeye başladığı gerçeği yüzüme acı bir tokat gibi vurunca iç geçirip dertlendim. İstanbullu olmak nasıl bir şey biliyor musunuz dostlar? İstanbullu olmak bir ayrıcalıktır. Öyle çoğu insanın zannettiği gibi Boğaz’dan ibaret değildir sadece. Nereye giderseniz gidin kokusunu her daim burnunuzda hissetmektir. O kadar çok şey öğretir ki size: Sevmeyi, sevilmeyi, olgunlaşmayı, terk edilmeyi, güçlü olmayı, hoşgörüyü, kendi başınıza ayakta durabilmeyi… Sizi üzse bile ondan vazgeçemezsiniz. Hakkında yazılan şiirleri okurken, şarkıları dinlerken kendinizden geçersiniz. Sokakları, insanları, havası, denizi, tarihi… Her şeyi ile başkadır, tektir, kendine özgüdür İstanbul. Her ne kadar uzaklaşmış olursa olsun, hemen hemen her İstanbullunun aklındadır İstanbul’a geri dönmek; çünkü onsuz yapamaz. Bağımlılık yaratır İstanbul insanda. Kopamazsın. Selim İleri, kitabı İstanbul Mayısta Akşamdı ile o kadar güzel anlatmış ki İstanbul’u… Günlük yaşamda bana çok normal gelen şeyler bu kitabı okurken onlara daha farklı gözle bakmamı sağladı ve bu beni iyi hissettirdi, mutlu etti; çünkü sadece kendi gözümden değil başkasının gözüyle de bakmak, İstanbul’un diğer insanlarda nasıl bir his uyandırdığını anlamama yardımcı oldu. O güzel, eski sokaklarını, eski sakinlerini, şimdiki sakinlerini, şehrin değişimini, Boğaz’da balık tutan balıkçılarını, Adalar’a yapılan vapur yolculuklarını, yemeklerini, sofralarını, kozmopolit yapısını, şairlerini, yazarlarını, ressamlarını o kadar güzel betimlemiş ki, şu an Ankara’da, gurbette olan bana adeta nostaljik bir yolculuk yaptırmış oldu. Bir ilaç gibi iyi geldi! Hem neşelendirdi hem de içimi büyük bir özlem duygusu kapladı. Gözlerimi kapayıp kendimi İstanbul sokaklarında hayal ettim. Bu kitabı okuyana kadar İstanbul’u bu kadar özlediğimin farkında değildim. Öyle ki şimdi Selim İleri bana İstanbul Mayısta Akşamdı sayesinde İstanbul planları yaptırtmaya başladı! Kendi hatıralarım dışında bir başkasının hatıralarını daha doğrusu Selim İleri’nin İstanbul hatıralarını, kendime bile itiraf edemediğim İstanbul’a dair endişelerimi, fikirlerimi bu kitapta bulup okuyabilmek beni gerçekten çok şanslı hissettirdi! Her zaman olumlu tarafları ile düşünsem de İstanbul’u, şehrin hızlı değişimi, en büyük problemleri haline gelmiş trafiği, biçimsiz yapılanması, yüksek yüksek çirkin binaları insanı endişelendirmiyor değil. Selim İleri, bu kitabında bana bu endişelerimi tekrar unutturup, beni İstanbul’un henüz bozulmamış olduğu zamanlara götürdüğü için kendisine minnettarım. Şimdi düşünüyorum da İstanbul’u yazmak, satırlara sığdırmak gerçekten çok zor. İstanbul anlatılmaz, yaşanır demek istiyorum ancak kitabı okurken Selim İleri beni her satırında şaşırtarak bunun mümkün olabileceğini gösteriyor. İstanbul’u Selim İleri gibi kıymetli bir yazarımızın kaleminden değişik, özgün ama bir o kadar da gerçek tasvirlerle, betimlemelerle okuyabilmek bir İstanbullu olan beni çok mutlu etti. Ezgi Tanrıyakul ( no: 21602878) Fotoğraf: D&R internet sitesi Tuğba Tandoğan Güven Olağan bir yaşam süren her insan gün içerisinde birçok kişi ile iletişime geçiyor ve hayatında birçok kişiye yer veriyor. Çevremizdeki bu insanların çoğunluğuna nötr duygularla yaklaşırken onların bir kısmını sevmiyor, bir kısmını ise seviyoruz. Ben, aslında, bu sevdiğimiz kesimi ele alarak düşünmek istiyorum. Bu insanları da kendi içinde gruplara ayırıyoruz, tabii ki. Fakat, bir kısmını da eşit olarak değerlendirdiğimizi söylüyoruz. Ben de tam olarak bu konuya değinmek istiyorum. Kimsenin kimseye eşit olmadığına inanıyorum, aynı zamanda bir kişinin bir başkasını kendisi kadar sevdiği klişesini inandırıcı bulmuyorum. Tabii, bir de kendinden çok sevme durumu var ki, bana bütünüyle imkânsız geliyor. Eğer kendinizi çok seviyorsanız da bencil gibi sıfatlarla tanımlanıyorsunuz. Bencil, anlamı daima olumsuz olarak tanımlanan bir kelime ya da bir kişinin olumsuz yönlerinden bahsederken kullanılan bir sıfat olarak karşımıza çıkıyor. Genel bir kanı var: bencillik kötüdür, bencil olmamalıyız. Fakat, bir insanın bencil olmasından daha normal ne olabilir ki? Asıl noktaya dönmek gerekirse, olaya oldukça klişe bir noktadan yaklaşacağım. Karşınızda sevdiğiniz birkaç kişi var ve sadece birini kurtarabilirsiniz. Bu oldukça klişe ve insanı rahatsız eden bir örnek. Fakat, düşününce çok basit ve oldukça açıklayıcı bir örnek olabilir. Nasıl ki insanların sosyal toplum içerisinde eşit oldukları vurgulansa da gerçekte eşitlik olmadığı gibi, duygusal anlamda da bir eşitlik mümkün değil. Bir yönden oldukça radikal şeyler söylüyorum. Fakat sosyal toplum içerisinde, yaşadığımız çevre veya aldığımız eğitim gibi etkenler bu eşitsizliği yaratıyorsa duygusal dünyamızda da farklı konularda farklı insanlara verdiğimiz değerlerin değişiminde aynı etkiyi görüyoruz. Tabii, demokratik koşullar altındaki bir toplum içerisinde, liyakate göre hareket eden bir sistemde, kişi sınıflar arası bir değişim içerisinde oluyor. Bu sosyal hareketlilik sayesinde net bir sınıftan bahsetmiyoruz çünkü kişi kendi statüsünü değiştirme şansına sahip. Duygusal anlamdaki sınıflandırma bundan çok daha basit bir şekilde ilerliyor. Aslında tam olarak bir sınıflandırmadan bahsedip bahsedemeyeceğimizden emin bile değilim. Eşit olmadığımız kesin fakat tam bir sınıftan bahsetmek doğru olmayabilir. Çünkü bir insanla diğerlerinden daha çok eğlenebiliriz ya da başka bir insana diğerlerinden daha çok güvenebiliriz. Fakat sonuçta bu da onlar arasında bir seçim yapma durumu ortaya çıkarır. Mesela, birkaç kişiden oluşan bir arkadaş grubunda herkes birbiri ile rahat bir iletişim kuramaz, topluluk halinde kuvvetli bir iletişim olsa bile bazı insanlarla ikili iletişimde problemler yaşarız. Daha yakın ve yanında rahat hissettiğimiz kişileri arama eğiliminde oluruz. Yakın arkadaş kavramının oluşumu olarak adlandırılabilir, bu. Ancak yakın olarak görülenler arasında da bir sıralama daima vardır. Yani, farklı nedenlerle farklı insanları tercih etmemizden bahsetmeye çalışıyorum ve gayet normal olduğuna inanıyorum. Fakat, bu durumda eşitlik kavramını yanlış ifade ettiğimizi düşünüyorum. Güven açısından bakalım. Düşününce insana çok garip geliyor, nasıl kendimizden başka birilerine güvenebiliriz ki? Bir kişi başkalarına karşı nasıl tamamıyla rahat ve güven dolu olabilir? Kulağa çok korkutucu geliyor, sanki bir anda bu duygu oluşuyor. Yeni tanıştığımız birini düşünelim. İlk anda, kendi açımdan değerlendirirsem, oldukça rahat ve güven dolu oluyorum. Fakat zaman içerisinde bir uzaklaşma ya da yakınlaşma meydana geliyor. Benim açımdan bu genellikle bir uzaklaşma ile sonuçlanıyor çünkü bir insana karşı böyle olmamam gerektiğini hissediyorum. Sanki birbirimizi fazlasıyla tanımamız büyük bir yanlışmış gibi, yapılmaması gereken bir şey ya da uzak durulması gereken bir şey gibi. Neden sorusunun cevabı belki vardır fakat ben bilmiyorum. Delik filminde de çok büyük bir sırra sahip dört kişinin beşinciye olan güvenini ve sırlarını ona açmalarını görüyoruz. Bir yandan soruyorum, nasıl bu tehlikeyi göze alabiliyorlar ama diğer yandan da başka bir şansları olmadığından ötürü bunu yaptıklarını düşünüyorum. Ancak, filmin son kısmında yaşadıkları hayal kırıklığı belli bir süre içerisinde gerçek bir yakınlığa ve güvene sahip olduklarını gösteriyor ama çok acı bir şekilde sonuçlanıyor. Bu yüzden de başa dönüyorum ve kafamda tekrar aynı soru işaretleri Tuğba Tandoğan oluşuyor. Belki insan yapısı gereği birilerine ihtiyaç duyuyor ve bir paylaşım içerisine giriyor. Belki de yalnız yaşayamayacağımıza inanmamızın nedeni de budur. Kaynakça Becker, Jacques. Le Trou. 1960. Criterion Studios, 2001. DVD. Doğukan KAYA 21201608 Türk 102-8 18.11.2014 SERBEST(2) SERHAT’A YOLCULUK Memleket denince çoğu kişinin aklına doğduğu şehir gelir. Doğru mu yanlış mı bilinmez ama doğduğu yeri öz memleketi sayan insan çoktur. Bunu belirtme nedenim, bu şekilde cevap verenleri garipsediğimden dolayıdır. Ankara’ da doğup bu yaşa kadar hep Ankara’ da kalmama rağmen, kendimi bir türlü Ankaralı görmedim. Hani memleketi için Ankara diyenlere sorarlar ya, dedenin ya da babanın memleketi neresi diye, ben o soruyu hayatımda hiç duymayanlardanım. Benim memleketim; kimilerinin uzak doğu diyerek şaka yaptığı, kimilerinin güneşin donduğu şehir dediği serhat ili Ardahan. Çocukluğundan beri öz memleketini Ardahan sayan birisinin, memleketine ilk kez giderken duyduğu heyecanın boyutunu tahmin etmek çok zor değildir elbette. Yola çıkmadan önce kendime, arabadan iner inmez memleketimin toprağını öpme sözü verdim. Öyle de güzel bir zamanda gidiyorduk ki memlekete, artık geleneksel hale gelmiş olan “kaşar festivali” ni de canlı canlı görecektik. Memleketimi görmekti asıl istediğim şey ama gidişimizin festival zamanına denk gelmesi, tabiri yerindeyse tatlının üzerine kaymak gibi bir şey olmuştu. Heyecanıma da heyecan katmıştı tabi. Ankara’ dan memleketime gidene kadar anlatacak pek bir şey yok aslında. Uçsuz bucaksız bir bozkırdan çıkarak, yüce dağlara ulaşma yolculuğu. Bizim oraların türkülerini dinlerken, türkülerde dağların yüceliğinden bahsedilmesi en çok dikkatimi çeken şeylerden biriydi. Bu yüzden de hep merak ederdim o dağların yüksekliklerini. Ankara’ da gördüğüm en yüksek yerler Hüseyin Gazi Dağı’ yla , Elmadağ idi. Oradaki o yüksekliği, yüceliği görünce dağların gerçekten de yüce lakabına uygun olduğunu anlıyor insan. Hatta garip bir saygı duyma halinde oluyor. Garip çünkü dağların yüksekliğine, yüceliğine saygı duyuyorsunuz. Belki korku dersiniz, belki ürperme ama dağları görünce tüyleriniz diken diken bir halde derin nefes alma durumu beliriyor insanda. Dağlar size merhaba dedikten sonra, serin bir rüzgâr karşılıyor sizi. O an nereye geldiğinin farkına varıyor insan. On dört on beş saatlik bir yolculuğun ardından o rüzgâr insanı öyle bir kendine getiriyor ki, ne yorgunluk kalıyor ne başka bir şey. Uzaktan sevmek tamam da, ya gittiğimde sevmezsem diye bir soru vardı aklımda. Ya beklediğim gibi çıkmazsa, ya memleket olarak görmezsem korkusuydu biraz da bu soru dediğim. Asıl korkum ise ya Ankara’ ya bağımlı olduysam, ya artık memleketim Ankara’ ysa korkusuydu. Böyle karmaşık duygular içinde keşfetmeye çalıştım ilk başta . Keşfettikçe sevgim de iyiden iyiyiye arttı. Ankara’ nın beton halinden sonra oradaki o yeşillik, o doğallık insanın ruhuna işliyordu adeta. Durup dururken mutluluk hissiyatı oluşuyordu insanda. “İnsanoğlu çekirge sürüsü gibidir, girdiği her yeri tahrip eder” derlerdi de pek inanmazdım o güne kadar. Gerçekten de insanların çok olduğu yerlerde doğanın güzelliklerinden faydalanmanın zor olduğunu orada fark ettim. Neredeyse her yerin yeşil olduğu, büyükbaş, küçükbaş her türlü hayvanın kendi başına otladığı uçsuz bucaksız bu yer benim memleketimdi. Bu kadar güzelliğin arasındayken, bazı hemşehrilerimin dedikleri beni biraz düşündürdü aslında. Ne kadar güzel bir yerde yaşadıklarının farkında değillerdi sanki. Bana “neresini beğendin, Allah’ ın unuttuğu yer” şeklinde bir söz gelince o an bir şey diyemedim. Allah unutmuş olamazdı elbette, ama insanlara unutturmuş olabilir miydi? Kesinlikle bu güzellik sürsün diye insanlara unutturmuştu. Başka türlü buranın güzelliğini, doğallığını koruyabilme ihtmali yoktu zaten. Ardahan, güneşin üşüdüğü şehir, kimilerine göre de uzak doğu benim memleketimdi. Gitmeye karar vermemdeki ilk etken, tabii ki de soyumun oraya dayanmasıydı. Ama gittikten sonra gezmek için, dinlenmek için de oldukça ideal bir yer olduğunu anladım. Zengin kültürüyle, güzel doğasıyla, farklı dilleri ve lezzetleriyle, Ardahan kesinlikle görülmesi gereken yerlerden bir tanesi. HASTA BİR REFAKATÇİNİN GÖZÜNDEN Canınızdan bile çok sevdiğiniz insan gözünüzün önünde eriyor, elinizden bir şey gelmiyor ama. Bir yandan umudunuzu kaybetmek istemiyorsunuz, içinizde ne olursa olsun her şey daha iyiye gidecekmiş gibi bir his var. Büyük ihtimalle korkutucu gerçeklerle yüzleşmek istemiyorsunuz, kötü sonu düşündükçe bile başınıza ağrılar giriyor, daha sonrasında ise hissizleşiyorsunuz. Kendinizi düşünüyorsunuz, neden ben iyi durumdayım da yanımdaki günbegün eriyor diye soruyorsunuz kendinize. “Hayatın şanstan ibaret olduğunu kabullenmekte neden bu kadar zorlanırız? (10)” diyor yazar. Bizi karşımızdakinin acısıyla kahreden ve birdenbire hayatımızı tepetaklak eden olgunun şans olduğunu düşünmek istemeyiz hiçbirimiz. Güzel geçen bir günün ardından dünyamızın başımıza yıkılmayacağının garantisi yoktur, çoğu zaman bu düşünceyi farkında bile olmadan görmezden gelsek de. Mutluluğumuz da mutsuzluğumuz da pamuk ipliğine bağlı aslında. Her anımız kıymetli, başımıza kötü bir şey gelmeden yaşadığımız her an değerli, zorluk çekmeden aldığımız her nefes çok önemli. Bunun değerini görmezden geliyoruz başımıza kötü bir şeyler gelmeden. Ama bir felaketle, bir hastalıkla karşılaşmayagörelim, birden bu sert koşullara alışır, ancak bu felaketten kurtulunca çıkılacak bir döngüye gireriz. Bu döngüyü eminim çok sevdiği birini hastalıktan kaybedenler çok iyi anlayacaktır. Yutkunduğunda, nefes alırken hastanın göğüs kafesi zorlanarak inip kalktığında onunla zorlanmak, canı yandığında onunla beraber hissetmek, yavaş yavaş yemek yerken ona yardım etmek, en basit gündelik işi bile yavaş yavaş yapamamaya başladığına tanık olmak, bunun ağırlığı altında ezilmek, hastayla beraber hasta olmak, ama bir yandan da hastanın umudu olarak ona moral olmak zorunda olmak... Bunu yaşamadan bilemiyor insan. Hastaneye gittiğinizde gözünüze çarpmıştır belki, bir kantinde şiş bir surat ve uyku dolu kan çanağı gözlerle çayını yudumlarken kaçamak bir şekilde televizyona bakar bir refakatçi. Belki onlarca ziyaretçi geliyordur, onları ağırlıyordur yorgun bir beden, hastaya moral olsun diye. Belki de o yakınların ziyaretleri iyidir, çünkü insanı hastalık felaketiyle yalnız kalmaktan bir süre de olsun koruyordur. Onlar gittikten sonra da sürekli hastayı neşeli tutmaya özen gösterir o gözleri kan çanağı olmuş kişi. Hastayla uzun süre kalan kişi, bir süre sonra farklı bir tür hasta olur. Demem odur ki, hastalık sadece hastayı hasta etmez. İşi gücü hasta olur çünkü yeni hastanın, onun öksürüğüyle ciğerleri ağrır, acısını çeker, neşesini de paylaşır, kahkahasını içinde hisseder. Yanında kaldıkça, daha da fazla anı paylaştıkça, refakatçi ve hasta “biz” olur, acıları ve sevinçleri bir olur. Şans, yeteri kadar yanında değilse bu zavallı insanların, hastalık hastanın ve onun yanında bekleyen hastanın yakasına daha sert yapışır, bu insanları daha sert silkeler. Hele ki sağlığı giderek kötüye gidiyorsa ve doktorlar bile alıştırarak bu kötü gidişatı haber veriyorsa, refakatçi gözyaşlarını içeri akıtmak durumunda kalır. Yanındaki yavaşça ölürken üzüntünü dışa vurmaya çekinmek de diyebiliriz. Hastalık süreci uzadıkça, ölüme giden dolambaçlı ve uzun yolda daha da hızla ilerleniyorsa, artık çok fazla denecek şey yoktur. Aşama aşama alışır hastanın yanında duran öbür hasta bu duruma, bu kadar acıdansa ölüm bile daha tercih edilebilirdir artık. "Ölüm acıdan yeğdir. Hastalık çok acı bir bedel, ölümü bütün nihai arzularımızın amacı haline getirecek kadar kaprisli bir vergi (152).” İnsanın aşama aşama yok olması, çok acı, buna alışmak zorunda olmak daha da büyük bir ıstırap. Yaşamadan, başımıza gelmeden bilemeyeceğimiz, bilmek istemeyeceğimiz, asla kimsenin başına gelmemesini dilediğim bir çile. Yarın hasta yatağının başında hasta olmayacağımızın garantisini kimse veremez, zamanımız varken güzel günlerimizin, ağrısız acısız kahkahalarımızın kıymetini bilebilmek, sevdiğimizle nice güzel günler dileğiyle... Kaynakça Tyszka, Alberto Berrera. Babam Giderken. Göksu Çağlayan Tek Kök, İki Farklı Dal: Kadın ve Erkek Kadın ve erkek… Bir toplumun iki farklı penceresi, tek kökten iki farklı dalı adeta… Çok fazla betimleme ya da tanımlama yapılabilir kadın ve erkek üzerine. Tarih boyunca çoğu olayın temelinde kadın ve erkeğin hayatı farklı algılaması yatarken, efsanevi yazarların klasiklere imza atabilmesini sağlayan da çoğu zaman yine kadın-erkek ilişkileri, bunların topluma yansıması ve bireysel konuların toplumsala genişlemesinden başka bir şey değildir. Peki kadın ve erkek dünyayı ve birbirini nasıl algılar, ilişkilerden beklentileri nelerdir? Bu soru da oldukça geniş cevaplar barındırmakla beraber herkes; deneyimlerine, hayatın onu savurduğu limanlara göre yorumlamakta. Günümüzde herkesin karşılaşabileceği tipik ilişkileri de bu yorumlara katarsak kadın ve erkeğin ikili ilişkilerden beklentilerinin ve tatmin durumlarının farklı olduğunu görmek işten değil aslında. Kadınlar kişisel yaradılışları gereği olayları tek perspektiften değil, birçok perspektiften inceler; insanlara ait küçük parçalardan genel profillere yürür, bazen düşünme süreçlerinde sorun yaratsa da erkeklere oranla daha kompleks düşünebilme yetisine sahiptir. Erkekler ise olaylara genel profiller ve perspektifler üzerinden yaklaşır, detaylar ikinci plana atılabilir. Tüm bunların yanında fiziksel farklılıklar da tarih boyunca bu kadın-erkek ayrımını daha da keskinleştirmiştir. Erkeklerin hormonsal özelliklerinden dolayı kasları gelişime daha açık olduğundan yüzyıllardır kadınlara göre güçlü sayılmış ve bu da toplumsal düzene yansımıştır. İnsanların büyüdüğü ortamın ve bu çağda hakim olan düşüncelerin gelecek nesillere tartışılmaz etkisini de göz önüne aldığımızda bu görüşün yıllarca süregelmesine şaşırmamalı aslında. Erkekler; kendilerine ihtiyaç duyulmasına, fiziksel üstünlüklerine dayanarak kadınlara karşı her konuda ve her daim üstün olmalarına alışık büyüyorlar ve ilişkilerden beklentileri de bu yönde şekilleniyor. Kadınlar ise kişilik özelliklerine bağlı olarak kompleks ve her açıdan düşünebilseler de bu düşünceler erkeklerin sözleri altında gölgede bırakılıyor, yıllardır güçsüz sayılıyorlar. Dünyada gelişen fikirler ile beraber ve Türkiye’de ise özellikle Atatürk sayesinde bu düşünce yıkılıyor ve kadınlar adeta potansiyelleriyle bir güneş gibi doğuyorlar toplumlara… Her alanda aktif olmaya ve kendi ayakları üzerinde durmaya başlıyorlar, hayatlarını kuruyorlar, çoğu alanda örnek alınacak profiller çiziyorlar. Yıllarca toprak altında kalan tohumların şimdi kocaman ağaçları oluşturması gibi bu süreç. Peki bu durum kadın-erkek bireysel ilişkilerine nasıl yansıyor? Kendi deneyimlerimden yola çıkacak olursam erkeklerin güçlü kadın profili içeren ilişkilere alışması bir hayli zor. Kendini her konuda geliştirmiş ve gelişime açık, sadece yemek yapmaktan ve çocuk bakmaktan anlamakla kalmayıp yeri geldiğinde siyaset, spor da konuşabilen, futbol maçı izleyip, sevinip, üzülüp ofsaytı da tanımlayabilen, kitap okuyan, sanattan anlayan, yazı ve şiir yazabilen, şarkı söyleyen tüm bunların yanında evde priz bozulunca ilk işi “erkek” bir tamirci çağırmak yerine tornavidayla çiviyle işe girişen; kendini ifade edebilen, hukuki haklarının farkında ve bunları savunabilen, toplumlarda ve dünyada neler olduğunu takip eden, yorumlayabilen veya iş kuran, güçlü bir iş kadını olabilen kadınlara erkeklerin hayatlarında yer vermesi için bir asır daha geçireceğiz sanırım. Kadınların kendilerine ihtiyaç duymasıyla ego tatmini yaşayan ve bundan hoşnut olan düşünce yapısıyla kendi ayakları üzerinde duran ekonomik ve kişisel bağımsızlığına sahip özgürlükçü kadınların oldukça zıt olduğunu görmek zor değil. Genel olarak günümüz ilişkilerini analiz ettiğimizde de uzun ilişkilerin, tarafların birbirine ihtiyacı üzerine kurulu olduğunu düşünüyorum. Elbette erkeklerin de kadınlara ihtiyaç duyduğu çok nokta vardır ve bunlar da erkekler ve kadınlar tarafından kabul edilir ancak bunun kabul ediliş oranına göre kadınların potansiyellerinin düşük görülme ve toplumda yer edinebilmesi için erkeklere ihtiyaç duydukları düşüncesi çok daha yaygındır. Güçlü ve kendi ayakları üzerinde duran bir annenin kız çocuğu olarak, hayatta her zorluğu önce kendim göğüslemeye çalıştım, belki düştüm ama dizlerimin üstünde yine kalkmayı, yürümeyi öğrendim, kendi kendime yetebilmeyi, eğlenebilmeyi ve özgürce yaşamayı öğrendim. Kapı önündeyken başka birinin kapımı açmasını değil, kendim itip açmayı; ihtiyacım olanları arayıp kendim bulmayı öğrendim ve bununla gurur duyuyorum. Kadın-erkek ilişkilerime ve çevremde gördüğüm ilişkilere bakacak olursam istisnaları tabii ki var olmakla beraber güçlü profildeki çoğu kadının başarılı olamadığını görüyorum. Küçük bir anımı da buraya eklemek istiyorum. Bir akşam arkadaşlarımla oturup sohbet ediyoruz. Arada her arkadaş grubunda konuşulur, ilerde hayatımız nasıl olacak; kim evlenir, evlenirse ne zaman evlenir diye. Bizde de konu oraya geldi, arkadaşlarım yorum yapmaya başladı ve hepsi tek bir senaryoda hemfikirdi. Geç evlenir ve yüksek ihtimal 3-4 yıl içinde boşanırmışım. “Neden?” dedim. “Öyle işte.” dediler sadece. “Aman!” dedim, “Boşansam da ben kendime yeterim, yine böyle bir akşam eğlenmesini biliriz.” dedim ve bir arkadaşım dedi ki “İşte bu yüzden!” Kısaca zaman ne yaşatır, neler değiştirir bilinmez ama erkeklerin kendilerine ihtiyaç duyan değil, kendileriyle olmayı tercih eden kadınlarla ilişkileri kabul etmesi için daha önümüzde çok zaman var. Erkek Adam Feminist Olur Geçen haftalarda Avrupa’ya giden bir arkadaşım, Türkiye’ye geldiğinde bana anılarını anlatırken Avrupa’da bir “bayan” taksici gördüğünü büyük bir şaşkınlık içinde anlattı. Bu durum beni düşündürdü, bir kadının iki eli iki ayağı yok mu da araba suremesin, taksicilik yapamasın. Geçenlerde okuduğum Gösteriş: Kadınlar, Tarih, Feminizm romanında da kadının toplumdaki yeri ve yaşadığı ayrımcılık üzerine birçok yaşanmış öykü yer alıyordu. Kadının toplumdaki yeri üzerine okuduklarım ve yaşadıklarım beni bu yazıyı yazmaya teşvik etti. Çoğu insanın gözünde kadının toplumda rolü evde oturup yemek hazırlamak ve ütü yapmaktan ibaret sadece. Benzer şekilde erkek de evi geçindiren olmalı, bu roller birçok insana göre değişmesi mümkün olmayan roller. Bu tür insanlara göre bir kadının taksicilik yapması şaşkınlıkla karşılanacak bir durum. Kadınların araba sürmesinin ve taksicilik yapmasının önünde hiçbir engel olmadığı gibi genelde erkeklerden iyi araba sürebiliyorlar, farklı cinsiyetlere farklı roller atayan herhangi bir yazılı kural da yok. Yıllardır süregelen ve insanların bilinçaltına her an nüfuz eden algılar böyle düşüncelerin önünü açıyor. Yıllar boyu evde annesini yemek ve ütüden sorumlu kişi olarak bilip yetişen insanlar büyüdüklerinde taksici kadınları garipsiyorlar. Toplumdaki bu cinsiyet ayrımcılığını ne kadar erken yok edersek ülke olarak gelişmemiz o kadar kolay olacaktır, kadınları evlere kapamak yerine topluma kazandırabilsek ve onların önünü açabilsek ülkemizin ilerlemesinin çok daha hızlı olabileceğini düşünüyorum. Tabii ki belirtmekte fayda var ki kadınlara hak ettikleri gibi davranmamızın altında yatan amaç gelişimden ziyade kadınların da toplumda hak ettiği seviyeye gelmeleri olmalıdır. Toplumsal ilerleme de yalnızca kadınları hak ettikleri seviyeye koymanın bir yan getirisi olacaktır. Toplumdaki cinsiyet ayrımcılığını çözebilmek için de aşılması gereken engeller var, insanların yanlış ön yargılarını yıkmalı, her yere sinmiş olan klişeleri yok etmeli ve bir parçası olduğumuz halkı bilinçlendirmeliyiz. Feministler her ne kadar bunun için çabalasa da göz ardı ediliyorlar çünkü yıkmaya çalıştıkları önyargıların kurbanı olarak çılgın erkek düşmanı insanlar olarak algılanıyorlar. Her şeyden önce bu önyargıyı yıkmalıyız, feministler kadın üstünlüğünü savunmazlar, kadınların ve erkeklerin eşit haklara sahip olmasını ister ve bunun için çabalarlar. Feministlerin amacı erkek ve kadın arasındaki cam tavanın ortadan kaldırılmasından başka bir şey değildir. Bu ön yargıları kırmakla beraber yerleşmiş klişeleri de yok etmeliyiz, kadınların hemşire erkeklerin doktor olmadığını, her cinsiyetten insanın her mevkide çalışabileceğini herkese, özellikle de gençlere göstermeliyiz. Önyargıları ve klişeleri yok etmenin yolu da eğitimden geçiyor fakat bu bahsettiğim okullarda verilen anlamsız eğitimle ayni bir eğitim değil. Çünkü en eğitimli insan bile kadının toplumdaki yeriyle ilgili çok ayrımcı görüşlere sahip olabiliyor. Ayrımcılığın önüne geçecek olan eğitim her bireye eşit olduğunu öğretecek, sevgiyi ve saygıyı aşılayacak bir eğitimdir. Bana göre bu tarz bir eğitim ailede başlamalı ve çocukların toplumda gördükleri tarafından da pekiştirilmelidir, bu şekilde gördüğü taksici kadını garipsemeyecek yeni bir nesil yetişmelidir. Bana öyle geliyor ki bu nesil ırkçılık ve toplumdaki diğer ayrımcılıkların da olmadığı bir dünyanın öncüsü olacaktır. Toplumda yer etmiş algılar ve klişeleri yok etmek imkânsız gibi görünebilir. Benim de toplumdaki ayrımcılığın yakın zamanda yok edilebileceğine olan inancım çok yüksek değil, fakat bu durum beni eşitlik için çabalamaktan alıkoymuyor ve başka kimseyi de alıkoymamalı. Başka konularda olduğu gibi, istediğimizin kendiliğinden ve bir anda olmasını beklemeden istediğimiz ve inandığımız şeyler için çalışmalıyız. Bu sebeple herkesi feminizme davet ediyorum. Kaynakça Dyhouse, Carol. Glamour: Women, History, Feminism. London: Zed, 2011. Print. Ege Özcan Şükrü Kırman Evrenin Sönüşü “Bir tek veya milyon, fark etmezdi. Çünkü birinin ölümü her birinin ölümü gibiydi. Çünkü her insan bir evrendi ve her ölüm ‘evrenin sönüşü’ demekti. Bu yüzden tek masumun dahi öldüğü yerde hiçbir haklı gerekçeden söz edilemezdi. Savaş insanı canavarlaştırıyordu ve insanın insana ettiğini kimse kimseye etmiyordu”(Bekiroğlu 2012). Savaşlar… Barışlar… Yine savaşlar… Tekrar barışlar… Ve yeniden savaşlar… Sessizlik… Herkes susmuş, herkes yummuş gözlerini, kapamış kulaklarını, kapamış kalplerini sonsuz sessizlikle ve hiçlikle. Hiç kimse göremez, duyamaz, konuşamaz olmuş. Hiç kimse sevemez olmuş. Sevemez olmuş insanoğlu kendi kibrinden başka hiçbir şeyi, bir ona çalışır, bir ona didinir olmuş. Unutmuş başka her bir şeyi, ağaçları, doğayı unutmuş, kedileri, köpekleri, kuşları, hayvanları unutmuş, çocukları, insanları, insanlığı unutmuş insanoğlu. Ama bu günlerde en çok da çocukları unutmuş, onları kullanır olmuş. O masum, küçük insanlara, kendi küçük hayatlarının yanından bile geçmeyecek kadar küçücük ve çıkarsız hayatları çok görmüş. Bu fotoğraf, bu unutulmuşluğun gerçeğe doğru acımasızca yol alışı adeta. Bir asker tarafından ölümün sonsuz sessizliğinden yaşamın renkli kıyılarına geri getirilen bir bebeciğin hikâyesi… Bu fotoğrafın içinde ne acılar, ne ayrılıklar, ne yaralar, ne yalnızlıklar gizli. Ancak bu fotoğrafın arkasında gizlenen ve o yavrucağın hayatından taşan hikâye sadece ‘bizim’ için bir hikâyeden ibaret, oysaki onun için hiç tahmin edemeyeceğimiz kadar gerçek! O, bizim gibi çocuk olmanın getirdiği masum şımarıklıkla çok istediği bir oyuncak için saatlerce ağlayamadı hiç. Annesi onu balla börekle besleyemedi, ayakları sendeledi, yere düştü diye koşa koşa yanına gelemedi, kanayan dizlerini öpüp en güzel ilaçla, sevgisiyle alamadı acılarını. Hatta dizi değil, her yeri kanadı da cansız, yerde yatan annesi onun acılarını sarmaya koşamadı. O, küçücük yaşında hepimizden güçlü artık! Keşke olmasaydı, keşke güçlü olmak zorunda bırakmasalardı. Oysa ben çocukken ne de masumdu hayat… Hiç sataşmamıştı bana, hiç yormamıştı beni. İstediğimi yer, istediğimi giyer, istediğimi yapardım. Korktuğum tek şey annemin babamın bana kızması, gece gördüğüm kâbuslar ya da abilerimin beni onların bütün kıymetiyle sakladıkları eşyalarıyla oynarken bulmalarıydı. Keşke hep öylesine güzel kalsaydı her şey demeye bile yüzüm yok artık! Keşke o yüreği hepimizden güzel çocuklara güzellikler yaşatıp hiç üzmeseydi hayat! Keşke… Keşke onlara da benim gibi dağlarda koşup oynayabilme izni verseydi, keşke onlar da bisiklet sırası beklemenin heyecanını tadabilselerdi, keşke onlar da zillere basıp kaçmanın tatlı munzurluğunu yaşayabilselerdi, keşke kötü rüyalar gördükleri gecelerde anneleriyle babalarının arasına yatma iznini bütün tatlılıklarını kullanarak alabilecek kadar zamanları olabilseydi. Ve keşke onlar da terli terli soğuk su içtikleri için azar işitebilecek kadar şanslı olabilselerdi, hatta hasta olma nedenleri de sadece bu olabilseydi. Savaşın getirdiği açlık, susuzluk, pislik, üstüne üstlük cinsel istismar, işkence ve şiddet… Daha sayamadığımız çünkü bilmediğimiz nice şeyler olmasaydı, yaşanmasaydı. Dünyada bu kadar kötü insan varken bunlar o küçük, suçsuz ve masum meleklere reva görülmeseydi. Neden insanoğlu, neden? Neden hala savaşları, sonuçlarını düşünmeden yalnızca çıkarları için çıkaran canavarların lehinde davranıyorsun? Neden bu haksızlığa ve adaletsizliğe kalkıp sesini çıkarmak yerine sadece susup görmeyip duymayıp kendi sessizliğinde saklanıyorsun? Ben söyleyeyim; çünkü korkaksın! Çünkü korkağız. Çünkü korkağım. Her birimiz bizim başımıza gelmesinden korkarak ve saklanarak adeta sessizlikle saklambaç oynuyor ve dizlerimizi göğsümüze çekip soluk soluğa bir köşede saklanıp aman bize bir şey olmasın diyerek, güzel bir hayat sürüp ölmeyi bekliyoruz. Bize dokunmayan yılan bin yaşasın da başkasına ne olursa olsun değil mi? Değil! Fotoğrafla karşılaştığımda dakikalarca gözümü ayıramadan ona, o masuma bakarken buldum kendimi. O kim bilir kimin kanıyla kaplı olan minicik ayacıklarına, küçücük bedeninden süzülen ağır acılara, içinde oluşan büyük derin boşluklara ve askerin kocaman kalbiyle merhamet dolu, sıcacık sarılışına öylece bakakaldım. Sorguladım hayatımı, amaçlarımı, isteklerimi, üzüntülerimi, acılarımı ve beklentilerimi. Her şey boş geldi bir anda, çok ama çok boş. Tarifsiz ve çaresiz bir acı kalbimi sardı, sıktı ve boğdu sanki. Hayatın korkamayacak kadar kısa ve acımasız olduğunun bir kez daha farkına vardım. Ya bu hayatta cesaretini toplamalı, bu kadar acıyı kaldıramayacak kadar küçücük ve masum bir kalbe sahip olsan da, her türlü zorluğa, yalnızlığa, acıya göğüs germeli ve kazanan olma mertebesine ulaşabilmelisin ya da çoğumuzun yaptığı gibi, sadece görmeyip duymayıp susup bir köşede ölmeyi beklemelisin, bunu anladım. Bu dünyadan öylece geçip gitmeden bir şeyler görebilmenin, tadabilmenin ve yaşayabilmenin koşulları bunlarmış, bunu anladım. Her gün yaşam savaşında binlerce evren sönüyor; binlerce masum, hayata yenik düşüyor ve gözlerini sonsuz huzur için yumuyor. Ama böyle olmak zorunda değil; biz susmak, korkmak ve yaşananların sineye çekilip unutulmasına izin vermek zorunda değiliz! Biz bu koşullara uymak ve onların istediğini yapmak zorunda değiliz! Artık hiçbir insan savaşlar yüzünden, bizim sessizliğimiz yüzünden ölmesin! Yapamaz mıyız? Onlara inat bal gibi de yaparız bence! Kaynakça Bekiroğlu, Nazan. Nar Ağacı. (İstanbul: Timaş Yayınları, 2012) Bora Baş GERÇEK DEĞER Hiç oturup düşündünüz mü bir insanın hayatındaki en değerli şeyin ne olduğunu? Değeri diğer birçok şey kadar bilinmeyen, ancak herkes için ortak olan bir kavramı. Kiminin tüm derdi para, kiminin sağlık, kiminin mutluluk iken aslında hepsinin ortakça buluştuğu nokta nedir? Her ne kadar önemini fark etmesek, birçok başka ihtiyacı öncelik hâline getirsek de, sahip olduğumuz en değerli şey zamandır. Ancak böyle soyut ve bağımsız görünen bir kavram nasıl böyle bir önem taşıyabilir? Bunun sebebi zamanın diğer tüm öncelikleri ve istekleri kapsayan bir küme olmasıdır. Zaman olmadan diğer hiçbiri de olamaz. Zamanı olmayan bir insan ya zevklerine harcadığı bu zamandan dolayı yoğun çalışıp iyi para kazanamaz, ya çok para kazanıp mutlu olacak vakit bulamaz, ya da o yoğunlukta sağlığını koruyamaz. Bu genel insani önceliklerin hepsi zamana bağımlı şeylerdir aslında. Zamanın bunlardan daha önemli olmasının sebebi ise, diğerlerinden farklı olarak hiçbir insan tarafından kontrol edilemiyor olmasıdır. “Zamana Karşı”(Niccol,2011) adlı filmde ise zaman karşımıza çok farklı bir şekilde çıkar. Para yerine geçen ve fakirlerin ölüp zenginlerin sonsuza kadar yaşamasını sağlayan zaman, burada kontrol sahibi değildir. Burada insanlar için zaman her şeyden önemlidir çünkü aslında her şey zaman ile yapılır. Gerçek hayatta da öyle değil midir aslında? Her şeyin zaman ile yapıldığını anlamak ve ona gereken önemi vermek için kolumuzda bir sayaca mı ihtiyacımız var? Yoksa herkes için eşit akan zamanın bu filmdeki gibi hızlıca akabilir olması mı gerekir? İki dünya için de ortak olan şey zamanın insan hayatındaki yeridir, ancak bizim hayatlarımızı farklı kılan şey kimsenin zamanını donduracak ya da uzatacak bir güce sahip olmamasıdır. Bu nedenle yapmamız gereken bunun önemini anlayıp ona göre yaşamaktır. Zamanın bilincinde yaşamak, insanın hayatı daha güzel yaşamasını sağlar. Delicesine hedefler koyduğu dünyadaki tek şeyin bu hedefler olmadığı, bir gün hepsinin anlamsız kalacağını bilmek insana ne kadar çaresizlik hissi verse de farkındalık da katar. Filmdeki gibi daha fazla zamana sahip olmak için çalışamayız belki ama, eldeki zamanı en iyi şekilde kullanmak insanın elindedir. Bunu anladıktan sonra para, sağlık, mutluluk gibi şeyler gelebilir. Bu insan için en temel ve gerekli şeyler, zamanla yüzleşildiğinde kolaylaşır. Fakat buradaki bir diğer önemli şey de zamana gereğinden fazla odaklanıp hayatın diğer somut gerçeklerine karşı kör olmamaktır. Zaman belki bunların hepsini kapsayabilir ve öneminin en farkına varılması gereken şey olabilir ancak bu onun üzerine düşünülmesi ve odaklanılması gereken bir şey olduğu anlamına gelmez. Sonuç olarak zaman soyut bir şeydir ve elinizden onu değiştirmek adına hiçbir şey gelmez. Sadece ve sadece onu anlayıp kapsadığı diğer her şeyi değiştirmelidir insan. Zamana bağımlı yaşayan, zamandan korkan insan asla isteklerine ulaşamaz. Tıpkı filmdeki zengin kesimin önem verdiği tek şey zaman olduğu için gerçek mutluluğu tadamaması gibi. Değer vermek ile bağlanmak arasındaki çizgiyi tutturamayanlar hayatlarını bir paranoya içerisinde, sürekli korku ve kaygı ile geçirirler. Onların yaşamlarının da zamana değer vermeyenlerinkinden bir farkı yoktur. Sonuç olarak zaman, ne değeri küçümsenecek ne de üzerinde çok fazla düşünülecek bir kavramdır. İnsanoğlu değiştiremeyeceği tek şeyin zaman olduğunu anlayıp gereken çabayı göstermeli ve diğer hedeflerin faniliğini anlamalıdır. Ancak bu algının ilerisine geçip de zamanın kaygısı ile yaşamamalı ve yaşadığı hayattan, başardığı hedeflerden zevk alabilmelidir. Bu şekilde gerçek değer, anlam kazanır. Zamana Karşı(In Time), Andrew Niccol,2011 Emin Bahadır Türker Medya Sonumuzu Mu Planlıyor? Günümüzde medya tam anlamıyla hayatımızın bir parçası olmuş durumda. Yıllardır televizyonlar, radyolar, gazeteler ve internet gibi kitle iletişim araçlarıyla bizi kendisine bağladı ve biz bunlardan kopamaz hale geldik. Fakat bu iletişim araçları gerçekten amacına uygun mu kullanılıyor, düşündüğümüz kadar masum mu, arkasında başka amaçlar mı var, bu yazımda bunu tartışmak istiyorum. İnsanlar maalesef gördüklerine, duyduklarına inanabiliyor ve bunların doğruluğu hakkında kendilerine ‘’acaba’’ sorusunu sormuyor. Ama bu iletişim araçlarının suçu değil, bunları yönetenlerin suçu. Bu sorgulamama da, birçok şeyin anlaşılıp gerçek yüzünün görülmesine engel oluyor, belki de o amacı farklı olan insanların amaçlarına ulaşmasını sağlıyor. Medyayı yöneten ve şekillendiren insanlar da büyük