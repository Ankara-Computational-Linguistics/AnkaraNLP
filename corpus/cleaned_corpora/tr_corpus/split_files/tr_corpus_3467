kötülüğe iyilikle yaklaştığınızda telefonunuzu çalan hırsızın namusuyla para kazanan birine nasıl dönüştüğünü görmenizi isterim. Bir insanı yaptıklarından dolayı cezalandırmak belki de en kolay yol. Zor ama güzel olan ise bir insanı yaptığı hatalara rağmen ödüllendirebilmek. Kırmadan, incitmeden, sevgiyle dokunarak… Yelda’nın Gazanfer’e dokunduğu gibi. Bir de hepimizin hem bakıp hem görebildiği, gözlerini kaçıramadığı, kulaklarını tıkayamadığı bir gerçeklik olan ölüm var. Her türlü zorluğuna rağmen mücadele edilen bu hayatta, hayatın karşısında dimdik duran ölümden bahsetmek isterim size, Cemşid’in hikâyesinden. Anne ve babamızı seçemediğimiz gibi doğacağımız coğrafyayı da seçemiyoruz. Haliyle doğduğumuz coğrafya ile gelen sorunları da. Kimi coğrafyalar da sorunların en acısıyla; ölümle, kanla imtihan ediliyor bu hayatta. Ölümle imtihan edemediklerini de geride yaralı bırakıyor. Cemşid gibi. Eğitimden mahrum kalmış bir eğitim yaralısı, aile saadetinden mahrum kalmış bir sevgi yaralısı. En kötüsü de geleceği çalınmış bırakıyor. Ölümden bile kötü, hayat yaralısı. Kaynakça: Demirtaş, Selahattin. Devran. İstanbul: İletişim Yayınları, 2019. Baskı. Ah Bu Mektuplar da Olmasa… / M. Nehir Usta 23.12.2014 (Vincent Van Gogh – Theo’ya Mektuplar) Medeniyetin başlangıcı deniyor yazı için. İnsanlar yüzyıllar önce dumanla, dağa taşa oydukları resimlerle iletişim kurmaya çalışırken yazının bulunmasıyla medeniyete bir adım yaklaşılmıştır. Peki, biz bu medeniyet elçisini nelere alet ettik, neler yaptık onunla? Yazıyı bulan ya da bulunması için gayret eden, bu amaç için çabalayan ilk insanların amacı neydi bilmiyoruz. Acil durumlarda yardım istemek için mi yoksa beraber yaşadıkları insanlara mesaj vermek için mi net bir bilgi yok fakat bildiğimiz bir şey var ki o günlerden bu günlere yazının kullanılış amacı ve yeri çokça değişmiş durumda. Öykü, şiir, deneme bunlar edebi yazınlar olarak bir köşede dursun biz gelelim günlük konuşmalara. Konuşurken söylediklerini geri alabilir mi insan ya da zamanı geri çevirip en baştan başlayabilir mi derini anlatmaya? Böyle bir şey konuşurken elbette mümkün değil ama yazarken durum farklı. Konuşurken karşınızdaki insanı kıracak bir söz söylediğinizde zamanı geri almak istediğiniz ya da “Özür dilerim düşünmeden söyledim.” dediğiniz olmuştur. Oysaki düşünmeden konuşamaz insan, bu mümkün değildir fakat uzun uzadıya düşünüp yapılan konuşmalar da sohbet etmek demek değildir. Bu durumda yazıda daha çok düşünüp daha çok zaman harcıyoruz. Pişman olmaktan korktuğumuz cümleleri düzeltip karşımızdakine düzeltilmiş hâlini iletme şansı buluyoruz yazarken. O zaman kabul etmeliyiz ki yazı, konuşma kadar samimi değildir. Bunları söylüyorum çünkü edebi bir tür olan mektup hayatımıza girdiğinden beri insanlar daha çok düşünüp daha az konuşur oldu. Yazmak zaman alan bir uğraştı ve yolculuğunun bile uzun bir hikâyesi olan mektuba sığacak şeyler onu bekleyene ve çektiği yola değer cümleler taşıyor olmalıydı. Fakat zamanla bu durum da değişti. Mektuplaşma hızı arttıkça insanlar ne söylediğine önem vermez oldu hatta öyle ki gönderilen kişi bile artık o kadar dikkate şayan değildi. Hız insanın düşmanı oldu. Yıllar önce birine yanlışlıkla mektup atmanızın imkânı yokken şimdilerde hızlıca yazılan bir sms’i rehberde yapacağınız küçük bir harf hatası ile konuyla alakası olmayan birine yollayabilirsiniz. Bu da bir şey mi dediğinizi duyar gibi oldum. Haklısınız değil. Mektup ile başlayan, insanları edebiyata bir adım daha yaklaştıran bu durum teknolojiyle beraber bırakın insanın edebiyatla olan bağını neredeyse ana dilleriyle olanı bile kopardı. Yazının başına gelmeyen kaldı mı çıktığı bu tarihsel süreçlerdeki değişimlerle dolu yolculuğundan beri? Neler alet etmedik ki yazıya. Kötü bir fikri savunmak için, kimi zaman birini aldatmak ona yalan söylemek için kullandık, kimi zaman da alay ettik yazıyla. Üşendiğimiz, yazmaya sıkıldığımız kelimeleri hatta cümleleri kendimizce kısalttık. Bir takım işaretler çıktı. Sevindiğimizi, üzüldüğümüzü, şaşırdığımızı temsil eden şeyler. Ünlemin yerine koyduk onları. Yazıyı bir şeylere alet etmenin ötesinde, onu değiştirdik, yeri geldi hakaret ettik. Bam teline dokunduk ve yazı artık o ilk insanın ne amaçlarla kendini feda ettiği yazı olmaktan çıktı. Tüm bunları düşününce bırakın yüz yüze konuşmadaki samimiyeti, mektuplaşmanın edebi hâli de insanların mesajlaşma hızını farkında olmadan dezavantaja çevirmesiyle kayboldu ne yazık ki. Yolculuğu da kendisi gibi bir hayat, bir hikâye taşır mektubun. İçinde emek vardır, gönderilen kişiye sunulan en derin hisler vardır, bekleyiş ve umut doludur sayfalar. Eğer siz de duygu eksikliğinden nasibini almış sms’ler okumaktan bıktıysanız açıp gerçek bir mektup okumanızda fayda var. Buna en güzel örneklerden birisi – ki beni en çok etkileyen- hayatını sanata adamış bir ressamın kardeşine yazdığı mektuplardır. Kimi zaman kardeşine olan öfkesini kimi zaman da sevgi ve özleme rastlarken dönemin sanat anlayışına, siyasetine ve konuşma diline de yaklaşıyor okur. Ünlü ressam Van Gogh’un kardeşi Theo’ya yazdığı mektupların toplandığı kitap Theo’ya Mektuplar bu bağlamda iyi bir başlangıç olacaktır. EN ÜST VE EN ALT NOKTALARIN KESİŞİMİ: YAŞLILIK Ticaret şüphesiz ki hayatımızın önemli bir parçasıdır. İhtiyaçlarımızı karşılamak için hayatımızın her safhasında ve her parçasında içinde olduğumuz bir alışveriş sürecidir ticaret. Peki, sadece mal mıdır alınıp satılan? Eğer birlikte işi yaptığımız tüccar zaman ise, ne para puldur emtia, ne de mal mülk; çok daha kıymetli kıymetli bir şey. Verdiğimiz yılların karşılığında tecrübe ve bilgi alırız bu tüccarla olan ticaretimizden. Verdiğimiz her yıl, mazinin tepelerinden istikbâlin çukurlarına yuvarlanmaya mahkûm olan bizleri, mutlak sona daha da yaklaştırır. Bir kitabı ya da şu anda okuduğunuz bu yazıyı her bir harfini kalemimle dokuyarak nasıl daha anlamlı kılıyorsam, zaman da yaşadıklarımın hatırasını saklamak için suratıma çektiği çizgilerle nakşediyor adeta. Okumasını bilene bir kitap değil midir bir ihtiyarın suratı? Zamanla olan ticaretinin sonunun yaklaşmış ve tükenen yılları karşısında birçok tecrübe satın almış olan ihtiyarlar değil midir en bilge rehberimiz? Tabi, en bilge olmak için en çok yıpranan da olmak gerekir, yoksa kolay değildir böyle tecrübeli ve bilgili olmak. Yani tüm bu tecrübeye rağmen zordur yaşlılık. Bir tepeye tırmanmak gibi geçer ömür. Tepe noktasına vardığınızda artık enerjiniz bitip yorulmanıza rağmen en geniş bakış açısını da o zaman yakalarsınız. Epsilon ve karısı da işte bu engin birikim sahibi ihtiyarlardan. Hızlandıkça Azalıyorum adlı eserde yazar, ömürlerinin son sayfasında birbirlerinden başka kimsesi olmayan, emekli olduğu gün sosyal hayatı biten yaşlı bir koca ve sosyal ilişkilerde oldum olası başarısız olan bir yaşlı ev hanımının yaşantısını bizlere sunuyor. Toplumdan izolasyonun hızlandığı yaşlılık sürecindeki bir çift, şu an bizlere sahip olduğumuzdan çok farklı bir psikolojiye de sahip olabileceğimizin sinyalini veriyor. Peki, ya bizler hazır mıyız bu sürece? Biz hazır olsak da olmasak da kaçınılmaz bir gerçek yaşlanmak. Doğduğumuz andan itibaren başlayan yaşlanma durumu, birçoğumuzu ihtiyarlık güneşi şakaklarımızda tulû edinceye kadar rahatsız etmez. Cesedin üzerine bir daha batmamak üzere doğan bu güneş, cesedin içinde hapsolmuş bazı ruhları, hayatın çok yakında sönmesi korkusuyla yakarken; bazılarını da "çiçeğin hayatının başlangıcıdır tohumun bozulup parçalanması" düsturunca huzurla ısıtır. Her iki durumda da ortak gerçeklik, artık cesedin, benliğimizi taşımakta eskisi kadar kabiliyetli olmadığıdır. Yaşlılarımızın nispeten daha engin ruhlarının nispeten daha harap olmuş cesetlere hapsedilişi, kendilerinin ömürleri boyunca dünyayla kurduğu sosyal bağların zaman tarafından yavaş yavaş koparılmasıyla ayrı bir psikolojik boyut kazanıyor. Bu dönem onların, gerek maddi gerekse manevi açıdan başkalarına muhtaç hâle geldiği son derece hassas bir geçiş aşamasıdır. Toplumun da bu konu hakkında daha duyarlı olması gerekiyor. Yaşlılara yönelik hali hazırdaki uygulamaların bir kısmı, bilinçsiz insanlar yüzünden ne yazık ki istenilen etkiyi gösteremiyor. Örnek vermek gerekirse; metroda yaşlılar için ayrılmış koltukların bazı gençler tarafından sürekli gasp edilmesi, devletin bu konu üzerine daha fazla eğilme gerekliliğini artırıyor. Aslında büyük resme baktığım zaman rahatlıkla etkili bir uygulama önerebilirim. Eğer yaşlılarımızın ve gençlerimizin etkileşimin artırabilecek sosyal sorumluluk projelerini hayata geçirebilirsek hem yaşlılarımız toplumdan izole olmasını önleyebiliriz, hem de gençlerimizin zamanla ticaret yapmasına gerek kalmadan keyifli bir şekilde tecrübe kazanmalarını sağlayabiliriz. Tüm bunlar toplum olarak birbirine daha bağlı ve saygılı bir toplumun temellerini atar aslında. Son olarak bu zor döneminde, hayatları boyunca biriktirdiği deneyimlerle günümüz problemlerine önemli çözümler üretebilecek olan ve hayatın anlamını kavramaya bizlerden daha yakın olan yaşlılarımıza birkaç saatimizi esirgememeliyiz. Mina Kazanç KISA VE ÖZ Hayatta çok değer verdiğim ve kimi açılardan hayatımı yönlendirdiği söylenebilecek üç olgu vardır. Hiç bir konuda “uç”larda olmamak ve bir denge tutturabilmek. Bu dengeyi tutturabilmek adına çeşitli “uç”lar arasında bir uzlaşmaya varabilmek, ki bu bence bir ressamın doğru rengi bulabilmek için doğru seçilmiş renkleri doğru miktarda karıştırması kadar muazzam olduğudur. Doğrusunu söylemek gerekirse de (en azından) etrafımdaki insanlarda ender olarak gördüğüm bir yetenek. Sonuncu ve belki de en önemlisi; bu olguların arasında kısa ve öz olabilmek. Ferzan Özpetek’e olan hayranlığım da muhtemelen bu olgulara duyduğum hayranlıktan ve verdiğim önemdendir. İstanbul Kırmızısı’nın en sevdiğim yönlerinden biri de okurken zihnimde betimlemeler değil sakin bir ırmak gibi akıp giden, bir filmi aratmayan imgeler belirmesi. Her sözcüğü, cümleyi, satırı, paragrafı, sayfayı tek tek, harf harf yaşıyorum adeta. Kimi zaman cevapların kimi zamansa cevapsız soruların oluşturduğu bu ırmakta yüzerken boğulur gibi oluyorum. İşte o noktada kitabın kapağını kapatıp soluklanıyorum. Ve sonrasında soruyorum kendime “Peki, ya hayallerim?”, onlar da bir film şeridi gibi sorunsuzca akıp gidecekler mi? Yoksa beni de İstanbul Kırmızısın’daki karakterler gibi bir engelden öbür engele ilerleyen engebeli bir yolmuşcasına beni tökezletmek için bir köşede saklanmış bekliyor mu hayat? Ben de Ferzan Özpetek gibi bir yönetmen olmak istiyorum. Bir şeyi “istemek” ve “yapmak” arasında dağlar kadar fark var. Hatta aynı Özpetek’in bir yanda İtalya’ya gidip çekmeyi hayal ettiği filmleri, bir yanda köklerini salmış olduğu topraklar da kalakalması gibi ben de henüz köklerimden kopamamış hayallerim ve içinde bulunduğum an arasında arafta kalmış gibi hissediyorum. Öte yandan bu “uç”larda olmamak seçimimin bir sonucu. “Uç”lar kolayca tanımlanabilir. Tek bir siyah ve tek bir beyaz renk varken grinin milyonlarca tonu vardır. Bugünlerde yeni sorunum bu. Grinin hangi tonu olmak istediğime karar vermek. İstanbul Kırmızısı’ndan aldığım en büyük ders kapağında yazılıydı aslında “Hiçbir şey aşktan önemli değildir.” Her ne kadar Ferzan Özpetek bu “aşk”ın bildiğimiz aşk olduğunu ima etse de buna katıldığımı iddia edemeyeceğim. Ya görev aşkı? Vatan aşkı? Hayallerimize duyduğumuz arzu, ya o aşk? Demiştim ya istemek ve yapmak arasında dağlar var diye, benim için de yönetmenlik aşkı öyle bir şey. Yetersiz kalıyor sadece bir yönetmen olmayı “istemek”, ben bir yönetmen “olmalıyım” diyorum. İşte böyle zaman ve anlarda elime tekrar alıp göz gezdiriyorum İstanbul Kırmızısı’na. Asıl böyle anlarda ihtiyacım oluyor çünkü verdiği dersi hatırlamaya. “Hiçbir şey aşktan önemli değildir.” Ne olursa olsun hayallerinin peşinden koşmalı insan, nasıl bir aşk duyuyorsa duysun. Bir yanda aşk bir hayaller. Karşımda yine iki “uç” var. Normal biri için gereken tek şey ya aşkı yada hayalleri kovalamayı seçmek. Benim içinse üçüncü bir seçenek var. Hem aşkı hem hayallerimi kovalamak ve bu kovalamaca içinde bir denge tutturmak. Aşk hakkındaki bu derse ne kadar derinden inanırsam inanayım, kendi olgularıma daha çok inanıyorum. Ne olursa olsun bu devir ve çağda bir yönetmen olmak için elimden geleni yapacağım. Ancak bu demek değil ki pek çok diğer insan gibi bunu fütursuzca, geleceğimi, eğitimimi veya arkadaşlarımı veya ailemi riske atarak yapacağım. En azından pratik olmak ile hayallerimi kovalamak gibi iki “uç” arasında bir denge yakalayabileceğimi umuyorum yakın gelecekte. Öte yandan bu yazıya bakınca... Geçmişim, geleceğim, içinde bulunduğuman nasıl da bir duygu karmaşıklığı içinde… Sanırım kısa ve öz olmak üzerinde biraz daha çalışmam gerek. Bu konuda İstanbul Kırmızısı’ndan çıkarmam gereken çok ders var bana sorarsanız. Ama kim bilebilir ki geleceği? Gereken dersleri çıkarırsam belki de ilk filmimin adı “Kısa ve Öz” olur. Melike Uysal Neşe Çetiner Türkçe 101 - 58 25 Kasım 2014 (Yönetmenliği ve senaryosu Mike Judge’a ait olan, başrollerini Luke Wilson ve Maya Rudolph’un paylaştığı, geleceği anlatan IDIOCRACY adlı mizah filminden esinlenerek yazdım.) KAYBEDİLEN DEĞERLERİN ETKİLERİ Sevgili Melike… Sana bu mektubu yazıyorum, çünkü birçok hayal kırıklığı barındırıyorum içimde… Her şey o kadar çok değişti ki, sana bunları teker teker yazarsam daha fazla sayfaya ihtiyacım var demektir. Birçok değişime, birçok farklılaşmalara şahit oldum. Bunlardan kimi iyi iken, kimi ise kötü hem de çok kötü… Senin zamanına, senin yaşına dönmek istiyorum. Tekrar aynı şartlara sahip olmak istiyorum. Önünde o kadar çok zamanın var ki, birçok şeyi görebilirsin, yorumlayabilirsin hatta bana neler olabileceğine dair fikirler bile yürütebilirsin… Ne kadar çok kayıp verdim biliyor musun? Birçok şey senin zamanında belirli bir öneme sahipti ki, şimdiyse birer hiç oldular. Mesela aile yapısı… Artık öyle bir şey yok! Aileler çocuklarına eskisi kadar önem vermiyor hatta aile kavramı yok denebilir. Her birey sadece kendini ilgilendiriyor, kısaca aile içi bütünsellik arka planda kaldı. Mesela duygular… Buradaki insanlar duygularını kaybetti. Senin zamanında herkes -iyi veya kötü- bir duyguya sahipti ama önemli olan, hissetmeleriydi. Şimdiyse insanlara bakıyorum bu his kayboldu. Ellerinin arasından öylece kayıp gitti! Robot gibi hareket ediyor herkes. Sadece bakıyorlar birbirlerine ve aşk duygusu da yok oldu diyebilirim. Sizin zamanınızın başrolü, en büyük etken maddesi yok oldu! Mesela dil… onu da kaybettik maalesef. Bu yüzden, insanlar arasındaki iletişim gücü yok oldu ki, belki insanların robot gibi hareket etmesine, bu da bir etken diyebiliriz. Mesela saygı… Sizin zamanınızın temel taşı ve bir bireyin sahip olduğu en büyük değer de kayboldu. Tabii aile yapısının da yok olduğunu düşünürsek, bunun kaybolması da son derece doğal demeden geçemiyorum. İnsanların öncelikleri de değişti biliyor musun? Tüketim buna en büyük örnek diyebiliriz. Eskiden hazır yemek dediğiniz yemekler vardı sizin gözünüzü korkutan, zararlarını bilmenize rağmen, yenik düşüp yemeğe devam ediyordunuz. İşte şimdi o zararlı şeyler, gündelik yaşamın vazgeçilmezi oldu biliyor musun? Ayrıca zararları artık insanı ilgilendirmiyor, çünkü o kadar çok insan etkilendi ki obezite artık hastalıktan bile sayılmıyor. Ne kadar çok insan bu hastalığa sahip tahmin bile edemezsin. Tercih ettiğiniz televizyon programları bile değişti… Bunu söylemek istemezdim ama mantıklı tercihler yapmayı bıraktınız. İzlediğiniz programlar önceki zamana göre o kadar farklı ki, konusunun olup olmaması bile sizi etkilemiyor ve sadece izliyorsunuz. Bağımlı oldunuz! Bir program açıyorsunuz ve o kadar çok odaklanıyorsunuz ki, izlerken zamanın nasıl geçtiğinin farkına varmıyorsunuz. İnsanlar bu şekilde hareket ettiği için, sahip olduğu kabiliyetlerinin düştüğünün farkında bile değiller. Mesela iletişimsizlik meydana çıktı. Zaten dil kaybolduğu için anlamsız şekilde iletişim kurmaya çalışıyorlar, işte bu yüzden buna iletişimsizlik diyorum. Eğer değer verilseydi, insanlar konuşma kabiliyetlerini kaybetmezlerdi. Tabii başka kabiliyet olarak ne söyleyebilirim? Hobiler vardı insanların birlikte yapmaya hoşlandıkları… Onlarda değerini kaybetti. Evde vakit geçirmek en büyük hobi durumuna geldi maalesef… Amerikalaşmak… İşte şu anki sahip olduğumuz durumun tek kelimeyle özeti… Pazarlama güçleri o kadar arttı ki, her taraf onlarla dolu. Yemek markaları çok fazlalaştı, ayrıca alışveriş yapmak isteyen insanlar hep onlardan almak zorundalar artık. Siz bu tehlikenin farkındaydınız ve önlemler de alınıyordu. Demek ki yeterli değilmiş, daha fazla çaba gerekliymiş bunun için. Ayrıca ele geçirilmiş gibi hissediyorum kendimi arada biliyor musun? Kararlar onlardan soruluyor mesela. İnsanlar kendi kararlarını veremiyorlar. İzin kâğıdı almak gibi bir şey onların kararı ki, eğer evet derlerse yoluna devam edebiliyorsun ama aksi durumda çok oluyor tabii. Bu yüzden onların gücünü azaltmak diye bir şey yok. Zaten azaltamazsın güçlerini, bir nebze olsa da indiremezsin. İşte bu yüzden onlar egemen olmaya devam ettiler ve ediyorlar. Giderek zenginleştiler ve ucuz işçi alarak zenginliklerine zenginlik katmaya da devam ediyorlar. İşte bu alanda, kapitalizmin devam ettiğini söylememe gerek yok. Siz bunu yok etmeye çalışmanıza rağmen, sınıf farkı olgusu hala ön planda… İşte değişim ve farklılaşmaları gördün mü? Etkileri nasıl sence? Hayal kırıklığı barındırmakta haklıyım değil mi? Sana sorular soruyorum, çünkü bu soruların cevabını verirken, benim neler barındırdığımı ve nelerin beni daha fazla etkileyebileceğini fark etmeni istiyorum. Sadece sana değil aslında benim bu mektubum, tüm gençlere gitmeli. Benim durumum sizin elinizde. Anlamsızlaşmak ve basitleşmek istemiyorum. Daha da önemlisi, sizden umudumu kesmek istemiyorum. Ben size muhtacım ve unutma ki, beni -geleceği- sadece farkındalığınızla siz değiştirebilirsiniz… Umut ve Beklenti İçinde GELECEK Ekin Bircan Boşdurmaz Ben Deli Değiliz Şemsettin orada mısın, sesimi duyuyor musun? Geçenlerde bir kitap okudum. 40 Şizofrenden Bir Öykü diye, bizim Okay Uludok yazmış kendi arkadaşlarıyla, hani şu çocuklar korkmasın diye soyadının sonundan –umacı kısmını atan çocuk. İsim konusunda endişelere de düşmüş, beni en çok bu güldürdü Şemsettin. Ama hakkını yememek lazım, çocuk güzel yazıyor. Bir ara sen de okursun, kitapta bizimkiler de var haberin olsun. Şemsettin’i şimdilik yalnız bırakalım ve oturup şöyle adamakıllı konuşalım. Deli kime denir? Deli, bence düşünen insana denir. Hatta bir deli bu konu hakkında şöyle demiştir: En verimli çağımızda bizi şizofren yapıyorlar (s.39). Şimdi deli ile şizofreniyi karıştırdığımı düşünenler olacak. Rica ediyorum, öyle düşünüp delilik yapmayın. Halk ağzında böyle terimler var da biz mi konuşmuyoruz sanki. Şizofreni de bipoları da obsesifi de hepsi mahalle halkımızın gözünde deli. Çaktırmayın, burada iyi terim bilgisi döktüm ortaya. E o kadar da olsun yani, boşu boşuna mı dört yıl fen delileri hastanesinde(lisesinde) yattım. Bu arada Şemsettin ile tanışıklığımız daha öncesine dayanıyor, merak edenler için ekleyeyim. Aslında kim olduğunu merak edenler ise yazının sonuna kadar beklemek zorunda, beklesin de bir zahmet. Beni delirtmeyin, şurada sizinle iki delilik paylaşacağız zehir etmeyin. Delilik, aslında yukarıda da bahsettiğim gibi küçük görülecek, utanılacak bir şey değildir. Aksine iyiliktir, güzelliktir. Temiz, saf ve duru bir zihin halidir. Ah keşke Şemsettin de burada olsaydı, bu hikâyeyi çok severdi. Her şeyde olduğu gibi sevmek için anlamanız veya anlamaya çalışmanız gerekir ama aynı zamanda ne kadar çabalasanız da anlayamazsınız. Kabul ediyorum, bu kısım biraz “Ben seni değil seni sevmiyorum.” tarzı dizi repliği gibi oldu. Şunu da hatırlatmakta fayda var: Bozuk saat günde iki defa doğruyu gösteriyorsa ikinci sınıf diziler de yüzyılda bir(!) doğru bir noktaya parmak basabilir. Aslında bazı deliler de bu sorundan muzdariptir. Arada sırada beyinleri durur ve akıllılık yapmaya başlarlar ki bu onlar için felakettir. Delilik her ne kadar kötü bir şey değilse akıllılık o kadar kötü bir şeydir. Sizlerin de kafasını bulandırdım, hadi şimdi oturup deli deli konuşalım çünkü akıllı uslu oturup konuşunca olmuyor, biliyorsunuz. Akıllı uslu konuşmak Şemsettin’in fikriydi, bana kızmayın. Hala Şemsettin’i merak edip duruyorsunuz. Akıllanmaya mı başladınız yoksa? Allah korusun, yazdıysa bozsun. Akıl kötü bir şeydir arkadaşlar. Bana bir örnek gösterin, deliliğin kötü olduğuyla ilgili. Gösterin, akıllanacağım söz. Akıllanmayan, akıllı olsun. Hala inanmıyor musunuz? Beni değil ama Şemsettin’i üzüyorsunuz. Bu yazımda, kitapta yaşadığım gerçeklik karmaşasını en iyi böyle anlatabileceğimi düşündüm ve kitaptan etkilenerek böyle bir hayali tartışma yazdım. Yazının sonuna kadar sabırla bekleyip, Şemsettin’in kim olduğunu öğrenmek isteyenler ise üzülmesin. Şemsettin, gerçek bir kişiliğe dayanıyor ve hatta bahsettiğim gibi kendisiyle ilkokulda tanıştım. Burada bir geçmişe dönüş yapalım. İlkokulda yer aldığım tiyatro kulübünde, her amatör tiyatro kulübünde olduğu gibi usta oyuncuların oyunlarını izleyip tekniklerini anlamaya çalışıyorduk. Şemsettin ile bu provalardan birinde tanıştık. Kendisi Savaş Dinçel’in Şizoşems adlı gösterisindeki hayali arkadaşı. Merak edenler internette ufak bir araştırmayla videosunu bulabilir. Kitap hakkında ufak önerilerde bulunacak olursam lütfen bu kitabı yani 40 Şizofrenden Bir Öykü’yü ayık kafayla okumayın. Hatta kitabın üstüne “Okuduktan sonra araç kullanmayın.” yazsalar yeridir. Hadi Şemsettin, gidelim. Ben deli değiliz, Şemsettin. Kaynakça: 40 Şizofrenden Bir Öykü, Okay Uludok, Doğan Kitap, Şubat 2015 Şizoşems. Savaş Dinçel Sude YILMAZ 21502362 ‘’RAHATLIK BATIYOR’’ Ne kadar yaşam standartlarımız iyi olsa da her geçen gün daha fazlasına sahip olmayı isteriz. Eğer başımızı sokacak evimiz, ocağımızda yemeğimiz ve giyebileceğimiz kıyafetimiz varsa dünyanın %75’inden daha zengin olduğumuzu belirten bir söz okumuştum. Kimileri bir gün daha yaşamak için yemek ararken kimilerinin o gün hangi yemeği yiyeceğine bir türlü karar veremediği bir dünyada yaşıyoruz. Peki, durumu bizden daha kötüleri varken şikayet edemeyeceğimiz bir hayat yaşıyorken huzursuz olmamız, depresyona girdiğimizi sandığımız tarif edilemeyecek bir ruh hali içerisinde olmamız neden? Rahatlık batıyor derler ya tam da bunu kastediyorlar sanırım. Gerçekten de rahatlık batıyor çünkü. Nadir gördüğümüzü sandığımız bir şey değil bu durum. Çağatay Ulusoy, Gizem Karaca gibi günümüzdeki ünlülerin uyuşturucuya başlamaları, Marilyn Monroe’nun intiharı bu durumun sonuçlarıdır. Ünleri birden parlayan bu yıldızların yeni yaşamlarına ayak uyduramamaları sonucunda ortaya çıkan ruh halleri onları bu duruma itmiştir. Yoksa ‘’Mutluluk’’ romanındaki Dr. İrfan Kurudal hayatının zirvesinde olmasına rağmen niye her şeyi geride bırakıp arzularının peşinden gitsin? Paulo Coelho’nun yazdığı ‘’Aldatmak’’taki Linda’nın da yaşadıkları tam bunlar aslında. En güzel kıyafetleri giyebilmesine yetecek zenginlikte olması, harika bir eşe ve çocuklara sahip olması, ülkenin önemli bir gazetesi için çalışmasına rağmen Linda kendinde birtakım sorunlar hisseder. Onun sorunlarının kaynağı sevgidir ama. Bu sorunlarına depresyon adını vermez, veremez. Gittiği çeşitli psikiyatrlarda da bir çözüm bulamaz. En son, lisede sevgilisi olan bir siyasetçiyle birlikte olması, Linda’nın kendi sorununa kendisince getirdiği bir çözümdür. Diğerlerinin çözümü intiharda ya da uyuşturucuda bulması gibi. Linda, yaşadıklarını, ruh halini anlatırken bunlar geldi aklıma. Her şeyin dört dörtlük olmasına rağmen hayattan soğuyan ve çeşitli psikolojik sorunlar yaşayan insanlar… Kaynağı pek belli değildir bu sorunların belki yeni yaşam tarzına tutunamama ya da tekdüze bir yaşamdan sıkılma... Herhangi, normalde kimsenin umursamayacağı, en ufak bir şey bile yetiyor insana bu sorunların kıvılcımının ortaya çıkması için. Bütün bunlar geçen senemi anımsattı bana. Üniversite sınavlarının ilk aşamasından sonra aldığım darbe benim hayatımda daha önce yaşamadığım bir depresyon evresi geçirmeme yetmişti. Bu, ufak bir sorundan kaynaklanmıyordu fakat. Benim için gerçekten büyük bir sorundu. Ama bu başarının değil, başarısız olduğumu düşünmemin neticesinde gerçekleşmişti. Muhtemelen yaşamımızda zıt bir yöne gittiğimizde herkesin başına gelebilecek bir şeydi bu. Benim yaşadıklarımın tek farkı çözümü bulamıyor daha doğrusu hiç aramaya bile çıkmamış olmamdı ta ki en iyi arkadaşım elimden tutup beni bu uçurumun kenarından kurtarana kadar. Ben de Linda gibi hiçbir şekilde psikologa falan gitmek istememiş, yıllardır arkadaşım olan ilkokul dostuma tutunmuştum. Öyle bir ruh haline gireceğim aklımın ucundan bile geçmezdi. Herkese neşe veren ve küçük şeylerle mutlu olan biri olarak tanınırdım çünkü. Ama o andaki yalnızlık hissini Linda’nın benden daha iyi tarif ettiğine eminim. O daha geç atlattı bu evreyi ne de olsa. İkimizin ortak yanı ise bu dönemden sevginin sayesinde kurtulmuş olmamız, diğerlerininki gibi uyuşturucu ya da intiharla değil. Yaşama olan sevgimiz onlarınkinden daha güçlü gelmiş demek ki. Yaşadığımız çevre, sahip olduğumuz güzel dostluklar, doğanın güzelliği… Gerçekten de hayatta hiçbir şey kesinlikle bunlardan daha önemli değildir. Her insan eninde sonunda bu evreden geçecektir; yalnızlık, çaresizlik duygularını en derininden tadacaktır, ama hiçbir şeyin gücü insanı bu dünyadan koparmaya özellikle de hayatın kıymetini daha bilmeden ve güzelliklerini en sonuna kadar yaşamadan koparmaya yetmemelidir. Yaşamak güzel şeydir çünkü. EYLÜL MANAVGAT HÜZÜNLÜ HALLER Yağmur Kaçağı… Yağmurun verdiği hüzünden mi, yağmur kaçağı isminin gizeminden mi bilmem ama kitabın ismi bile ruh halimi değiştirmeye yetiyor. Bu değişimin olumsuz olduğu söylenemez ama beni başka bir dünyaya götürdüğü bir gerçek. Hani yağmurlu havaların klişesi vardır ya, bir kitap ve bir bardak kahve alıp yağmur damlaların sesiyle evde bir gün geçirmek… Öyle zamanlarda Attila İlhan’ın en sevdiğim şiir kitabım oluveriyor. İnsan, mutlu olunca, üzülünce, öfkelenince hep sevdiğini arıyor. Onunla paylaşmak istiyor dizginleyemediği duygularını. “Yağmur Kaçağı” şiirinde de şair, korktuğu zaman sevgilisini yanında istiyor. Belki de yağmurdan korkması sevgilinin elini tutması için bir bahane sadece. Yağmurun onu götürmeyeceğini bilse de sevgilisinin elinden tutmak istiyor şair, ona muhtaçlığını bu şekilde dile getiriyor. Ne de olsa, insanın yalnızlık korkusu karşısında muhtaç olduğu şey sevgidir ve bizler bu yalnızlık korkusunun ardına saklanıp bahaneler üretiyoruz sevdiğimize kavuşmak için. Aslında şair, “telaş telaş yağmurdan kaçıyorum” (9) dese de içindeki yalnızlıktan kaçarak sevgiliye koşuyor. “Üçüncü Şahsın Şiiri…” Bu şiirin ismi bile şairin yaşadığı dışlanmışlığı gösteriyor. Bir ilişkide üçüncü kişi olmanın verdiği o hüzün de şiirin her dizesinden okunabiliyor. “gözlerim gözlerine değince/ felaketim olurdu ağlardım” dizeleri ile gözler duyguların gizlenemediği o yüce yer oluveriyor. Gözlerin sevdiğinin gözleriyle buluştuğu o an tüm öfke, sinir geçiveriyor, güzel duygular öne geçiyor. Hani sevdiğimizin gönlü başkasındaysa o kişinin ne kadar eksik yönü varsa bize batar ya, “çöp gibi bir oğlan ipince/ hayırsızın biriydi fikrimce” (22) dizelerinde de bu kıskançlığı sezmek mümkün. Bir türlü sevdiğimizin onda bulup da bizde bulamadığını anlayamamanın verdiği çaresizlik… Ama şiirin en çok canımı acıtan kısmıysa “felaketim olurdu ağlardım” dizesi olsa gerek çünkü şairin karşılıksız aşkının verdiği acının belki de en iyi dile getiriliş biçimi bu dize. Şiir boyunca iki kişi arasına girememenin, hep üçüncü şahıs olarak kalacak olmanın çaresizliği haykırıyor. Bazen de umutsuzluğa kapılıyor, hayatımızdaki insanı kovmaya çalışıyoruz çünkü ona kapılıp gitmekten korkuyor, bir engel arıyoruz. “Rüzgar Gülü” şiirinde de Attila İlhan, “önümden çekilirsen İstanbul görünecek/ nerede olduğumu bileceğim” (31) diyor. Bulunduğu boşluğu, kendini kaybetmesini sevgilinin varlığına bağlıyor. Bir yandan da onu sevmeye EYLÜL MANAVGAT devam ediyor: “gözlerini söndürme muhtacım” (32). Hepimiz yapıyoruz aslında bunu. Bir şeylere kızıyor, her tersliğin sebebini sevdiğimize bağlıyoruz. Çıksın istiyoruz hayatımızdan ama bir yandan da içten içe kara bulutlar dağılsın da sevdiğimizin elinden tutalım, o hep yanımızda kalsın istiyoruz. Bu da bizim bencilliğimiz işte. Geri dönüp baktığımızda da hatalarımızın farkına varsak da hala yerimizde sayıyoruz. Attila İlhan, yoğun duygularını yansıtmanın yanı sıra, yaşadığı toplumun sesine de kulak verebiliyor. Belki de onun en sevdiğim yönü bu. Şiire sen kişisi ile birine seslenerek başladığını sanıyorum ama sonradan bakıyorum ki onun “sen” olarak gördüğü, “Yangın Gecesi” şiirinde de alevler içinde tutuşan kişi halk imiş. “İstanbul yanmasa sen yanmasan/ ben kendimi yakacaktım” (36) diyerek aslında sevdiğine değil uğruna canını verebileceği halkına sesleniyor. Bu geçişle bizi uyandırmak istiyor belki de. Gerçekleri görmemizi, olana bitene seyirci kalmamamızı istiyor. Gerekirse beraber yanalım diyor, geleceğin iyi olması için beraber yanalım. İşte böyle uzaklara götürüyor beni Attila İlhan her seferinde. Onu okurken yağmur damlalarının cama vuruşunu, arabaların hızla geçişini duymaz oluyorum. Aklımın bir yanı sevdiğime gidiyor, biraz sonra kendime geliyorum, halkımı düşünüyorum. Yaşadığım hayatı sorgulamaya başlıyorum ister istemez. Böyle telaşla nereye gidiyoruz, ben nereye gidiyorum? Arzum Kutlu Kimi İçin Kolay, Kimi İçin Zordur Hayat Hayat herkese iyi mi davranır sizce? Bence bu sorunun cevabı kesinlikle hayır. Neden böyle düşündüğümü anlamak için çok da fazla derin düşünmeye gerek yok. Her gün etrafımızda onlarca evsiz ve işsiz insan görüyoruz, birçoğu ne kadar çabalasa da bizim lüks olduğunu fark edemediğimiz ufak şeylere bile sahip olamıyorlar. Sokağa çıktığımız zaman hayatın adil davranmadığı bu insanları görmemek imkansız. Kimi yaptığı ufak tefek eşyaları, kimi mendil satar, kimi de karnını doyurmamız için dilenir. Biz restoranlara bitirmeyip çoğunu tabakta bırakacağımız pahalı yemekler yemek için giderken ve sormadan arabanın camını silmelerine sinirlenirken, onlar ailelerinin akşam nasıl karnını doyuracaklarını düşünürler. Özellikle günümüz şartlarını düşününce asgari ücretle ev geçindirmeye çalışan bir ailenin ay sonunu getirmesinin çok zor olduğu herkesçe biliniyor. Çoğu zaman belirlenmiş saatlerin çok üstünde ve sigortasız çalışmak gibi zor şartlar altında olup kazandıkları asgari ücret bir ev geçindirmek için gerekli olan paranın çok altında. Buna karşın milletvekilleri daha kolay çalışma şartları altında bu ailelere yetecek kadarının kat kat fazlasını alıyor ve maaşlarına sürekli zam yapılıyor. Bu iki farklı sosyoekonomik durumda olan ailenin yaşam ve çalışma şartlarını düşününce hayatın gerçekten de adil olamadığını görüyorum. Daha da kötüsü bu adaletsizliğin farkına varamayan, sahip olduğu bütün imkanların değerini bilmeyen insanlar görüyorum etrafımda. Örneğin tanıdığım çok varlıklı bir aile vardı. Kendilerini üstün görüp kendi imkanlarına sahip olmayan insanları umursamazlardı. Sonra iflas ettiler ve kendileri de umursamadıkları insanlarla aynı duruma düştüler. Eğer bu ailenin yaşadığı benim başıma gelmiş olsaydı, başkalarının elinde olmayan sebeplerden dolayı yaşadığı zorluklarla dalga geçtiğim için kendimden çok utanırdım. İşte bu adaletsizliğin farkına varabilmek bu yüzden çok önemli. 2005 yılında Dünya Bankası Gelişim Gösterge Kurumu’na göre dünya popülasyonunun %80’i günlük on dolar veya daha azı ile yaşamını geçindiriyor. Bu gelir nerdeyse aylık 900 liraya denk geliyor ve sadece kafamda insanların sadece bu parayla nasıl yaşayabildiğini canlandıramıyorum bile. Dünya popülasyonunun sadece %2’si bu paranın çoğunluğunu kazanırken bu insanlar sabahları günlerini nasıl hayatta kalacaklarını geçirerek düşünüyorlar. Zengin ve fakir arasındaki bu korkunç uçurum aklıma tek bir şey getiriyor: adaletsizlik. Verdiğim bilgileri düşündüğüm zaman ne benim ne arkadaşlarımın aklında bu korkunç fark canlanıyor. Bunu görselleştirmek için aklıma tek bir şey geliyor, Eyfel Kulesi’nin yerden uzaklığı ile Ay’la yeryüzünün uzunluk farkı. Üstelik bu adaletsizlik coğrafyaya göre değişmiyor. Çoğunluğa sorulunca Ankara’da bu kadarı olmaz diye düşünülür belki ama başkentte olmanın hiçbir şeyi değiştirmediğini üyesi olduğum bir sosyal sorumluluk kulübünün etkinliğinde an be an yaşadım. Çok uzak değil, Ankara’nın Elmadağ ilçesindeki çocuklara yardım için gittiğimizde yaşadığım şoku cümlelerle anlatamıyorum. Beş derse birden giren tek bir öğretmenden sandalyesiz masalara kadar... Bazı insanların yaşadığı hayat koşulları ile kendi şanslı durumumu karşılaştırdığımda bazen gerçekten toplumumuzun ne kadar bozuk ve yozlaşmış olduğunu fark ediyorum. Ben evimde oturmuş Türkçe ödevim ile boğuşurken oradaki insanlar şu anki 2 derecede hastalık geçirmemek için ısınmaya çalışıyorlar. Benim problemlerim ile onların problemleri arasındaki fark… Bunu insanlığa yakıştıramıyorum. George Orwell’in sokaklarda beş parasız geçirdiği zamanları Paris ve Londra’da Beş Parasız adlı kitabı beni bu konu hakkında iyice düşündürdü. İnsanların hayatlarındaki problemlerin farkını, çoğu zaman ödevlerim gibi bana zorluk gibi gelebilecek şeylerin birçok insanın hayatında lüks bir ayrıcalık olabileceğini anladım. Orwell kitabında bu uçurumu bana birinci elden tecrübe ettirdi ve edebiyatın bana kattığı şeylerin sadece okuma yazma kabiliyeti değil, aynı zamanda daha çeşitli bir dünya bakışı olduğunu anlamamı sağladı. Hepimiz biliyoruz ki yüzyıllardır dünyamızda çoğu insan akıl almaz bir haksızlık içinde yaşamaya çabalıyor ve daha da acı olan, çoğu zaman ne kadar çabaladıkları önemli bile olmuyor. Bu tür olayları gördükçe hayatta karşıma çıkabilecek zorlukların farkına varıyorum, gerçekten ne kadar şanslı olduğumu anlıyorum ve hayatımın değerini bilmeyi öğreniyorum. Ad ve soyad: Kubilay Meşe Numara: 21302093 Ders: Türkçe Şube: 20 Öğretmen: Başak Berna Cordan Ödev no: 4 Tarih: 11.11.2014 Ahenk Kendi Gök Kubbemiz, Yahya Kemal Beyatlı’nın vefatından sonra, şiirlerinin derlenmesiyle ortaya çıkmış eseri. “Ok” şiiri dışındaki tüm şiirlerin aruz ölçüsüne göre yazılmış olması, şiirlerdeki duyguları yakalamamı zorlaştırdıysa da –şairden değil, şiir konusundaki cahilliğimden dolayı- aslında bana önemli bir şey gösterdi, bu da ahenk idi. Belki ahenk deyince akla sözlerin musiki ile uyumu geliyordur ancak bana doğrudan söylendiğinde bunu görebilmiştim. Aslında gördüğüm, duygularla aklın ahengi idi. Şiirlerin birçoğunda böylesi bir ahenge dair işaretler yoktu. Ama her şiirde, hatta her kelimede sanki bana bu ahengin önemi üstü kapalı biçimde gösterilmek isteniyordu. Çünkü aslında bende eksik olan buydu ve ben aslında kitabı okumaya başlarken, eksiklerimi kapatma ve olgunlaşabilme amacını gütmüştüm. Edebiyatla ilgilenebilmek istiyordum, sevebilmek istiyordum. Fakat öyle görünüyor ki bendeki sorun, toplumuzdaki duygu-akıl ayrımına maruz kalmammış. Böylesi bir ahenk, aklı kullanırken geçmişi ve geleceği insanla harmanlayabilmek, duyguları hayvanca değil ama doludizgin yaşayabilmek, yani aklı kullanırken makineleşmemek duygularla hareket ederken hayvan kadar düşüncesiz olmadığını bilmektir. Bunları yapabilmek Meşe 2 için emir almak gerekmemeli, bunlar kültür inşa etmekle olur. Sıkıntılı olan nokta da kültürsüz olmam. İstanbul’a bakıp “Yaşamıştır derim, en hoş ve uzun rüyâda/ Sende çok yıl yaşayan, sende ölen, sende yatan.” (Beyatlı, Kendi Gök Kubbemiz 12) diyecek vatan sevgim de yok. Onun yerine “Ne kadar iğrenç bir yer vıcık vıcık sıcak.” diye kestirip atıyorum. Osmanlı Devleti’nin bir zamanlar var olması zerre umrumda değilmiş. Resmi bayramlar, önemli günler sadece ezberlenmiş tarihler, olaylar ezberlenmiş olaylarmış. Kısacası geçmişle bağlantım kalmamış. İçinde yaşadığım ülkenin nereye doğru gittiği umrumda değilmiş, kendimi kurtarayım da ne olursa olsun der olmuşum. Geleceğim zifiri karanlık içerisinde. Okuduğum bilime de, felsefeye de inancım kalmamış. Kısacası geleceğimle de bağlantım kalmamış. Bari anı yaşayım gibi klişe söze razı olmam yetmezmiş gibi onu bile yapamaz olmuşum. Her zaman ya geçmişte ya da gelecekte yaşadığımı, oradaki şeyleri önemsediğimi zannederek günlerimi geçiriyorum. Kültürsüz, hiçbir kökü olmayan birisi olduğumu ne zaman itiraf edeceğim? Köksüz birisinin duygularına da aklına da hükmü kalmaz. Çünkü önünde feyz alacağı bir geçmişi ve umutlanacağı bir geleceği yoktur. Ahengi tutturamaz hale gelmiştir. Ahengi olmayan bir hayatın bomboş olduğunu şimdilerde anlıyorum: Karşı cinsi sadece cinsel olarak hayal edebilen yani hayvanlaşmış birisinin hayatı, bir sürü matematik sorusu çözüp evrendeki matematiği göremeyen birisinin hayatı. Meşe 3 Başarılı olacağım diye tek tip hayatlar yaşamaya razı olmuş insanlardan birisiyim. Geçmişi yaşatmaya çalışmak “gerilik”, geleceğin taslağını çizmeye çalışmak “hayalperestlik”, yaşanan günü gerçek anlamıyla yaşamak “fevrilik” ise, sırf farklı olmamak adına tercih edilen, bunların hiçbirisini içermeyen; dilin, bedenin, duyguların, aklın tutulduğu çağda yaşıyoruz. Halbuki kendi kendimle konuşurken, bu ahengi tutturmak için, kültürsüzlüğüme, köksüzlüğüme bir son vermek için olağan gücümle çalıştığımı sanıyordum. Hepsi zavallı bir çabadan öte değilmiş. En azından şimdi ellerimin arasında, duygularına ve aklına hareket vermiş, ahenk katmış, dilin en güçlüsünü, musikinin en hoşunu arayan ve yetinmeyen bir şairin, kelimenin gerçek anlamıyla bir ‘insanın’ şiir kitabı duruyor. Bir kez daha okurum, on kez daha okurum, hatta yüz kez daha okurum, belki yüz birincide onun yaşadığı binlerce duygu halinin bir kırıntısına ulaşırım. En azından biliyorum ki, şimdi bulunduğum konum, iyi bir konum değil ve kendime gelmeliyim, kültür binamı inşa etmeye başlamalıyım. Çünkü “Her rind bu bezmin nedir encamı bilir/ Dünyamızı nagah zalam örtebilir/ Bir bitmeyecek şevk verirken beste/ bir tel kopar ahenk ebediyyen kesilir.” (Beyatlı, Rubailer 36) Kaynakça: Beyatlı, Yahya Kemal. Kendi Gök Kubbemiz. İstanbul: İstanbul Fetih Cemiyeti, 2014. Baskı. ---. Rubailer. İstanbul: Yapı Kredi Yayınları, 2004. Baskı. Mehmet Efe Lorasdağı Üç Şehir Üç Karakter Şehirler de insanlar gibi doğar, yaşar ve ölürler. Aynı zamanda her şehrin tıpkı her insanın sahip olduğu gibi eşsiz bir kişiliği vardır bence. Şehirlerin bu kişilikleri, içlerinde yaşayan insanların, diğer canlıların ve şehirlerdeki binaların toplamından daha fazlasıdır. Sanki içindekilerle ve bulundukları konumla etkileşerek kendi karakterlerini kazanır şehirler. Nasıl bir koku insana ilk aşkını ya da çocukluk arkadaşını hatırlatabiliyorsa benzer şekilde bir yazı da bir şehri ve onun karakterini anımsatabilir. Deborah Levy’in Siyah Votka kitabı, oturup sıcak bir sohbet etme imkanı bulduğum üç dostumu hatırlattı: Roma, Viyana ve Ankara. Roma, kalabalık bir şehir olsa da insana oldukça yalnız hissettiriyor. Sanki eskiden daha iyi olduğunu bilmenin hüznü şehrin görkemine karışmış. Kitaptaki “Roma” adlı öyküyü okurken bu yalnızlık hissini Roma ile paylaştım. Roma’nın yalnızlığı, bence şehrin kendisine bu ihtişamı kazandıran dostlarından ayrılmasından kaynaklanıyor. Bundandır ki Roma, turistlerin kendisini ziyaret etmesine hem üzülür hem de sevinir gibi gelir bana. Bir an, yeniden ilgi odağı olduğuna sevinir, sokaktaki her bina ya da yerdeki her bir taş birbiriyle kavga ederek hikâyesini anlatmaya çalışır. Hangisini dinleyeceğinize şaşırır, etkilenirsiniz Roma’dan. Ne var ki taşların ve binaların uğultusu yükseldikçe Roma her birine kulak verir, hatırlar eski şaşalı günlerini ve dünyaya nasıl hüküm sürdüğünü. Bunları göz önüne aldığımda Roma yaşlı bir Holywood yıldızını hatırlatır bana: tesadüfen televizyonda kendi filmine denk geldiğinde gözünden ince bir yaş süzülen ve gördüğü her insana hayat hikâyesini anlatmak isteyen bir Holywood yıldızı. Viyana’nın ise geçmişteki ihtişamından uzak olmasıyla bir problemi yoktur, hatta o bağrına basmıştır bu gerçeği. Viyana’nın bu hoşgörüsü eskiyle yeninin ahenk içinde birlikte var olmasını sağladığı gibi farklı kültürlerin de huzurla bir arada yaşamasına olanak vermiştir. Viyana’nın bu kucak açıcılığı, kitaptaki “Viyana” öyküsünde açıkça görülebilir. Sokakta, Çin’den gelen çayların satıldığı modern bir dükkanın yanında yer almaktadır örneğin Viyana’nın en köklü kafesi. Yağmurlu bir yaz akşamında belki siz de Nazım’a ve Freud’a rastlarsınız Café Hawelka’da. Nazım size de anlatır belki Freud ile tanışma hikâyesini. Ancak onun hikâyesini dinlemekten sıkılıp Viyana’nın hikâyesini dinlemek isterseniz Gustav Klimt’e gitmelisiniz. Viyana’yı en güzel anlatacak kişi kendisiyle tanışamamış olsak da odur bence. Çünkü şehir canlı bir Klimt tablosu gibi gelmiştir bana hep. Bunun sebebi Klimt’in Viyana’yı çizmesi mi Viyana’nın Klimt’in tablolarına ayak uydurmak istemesi mi bilemem ama ikinci sebebe inanmayı seçerim. Son olarak Ankara’dan bahsetmek gerekirse samimidir o çünkü öteki güzel şehirler gibi yüzlerce yıllık bir tarihi yoktur aslında, diğerleri gibi boğmaz sizi uzak geçmişteki olaylarla. Bana Ankara’nın tarihi Atatürk ile başlamış gibi gelir. Yani oldukça gençtir Ankara. Samimiyeti de gençliğindedir Ankara’nın. Hâlâ yaşayacak çok şeyi vardır onun. Bu durum, şehrin tarihini Ankara ile beraber yazıyormuşsunuz hissini duyabilmenizi sağlar. Bu genç yaşına rağmen nice sıkıntılar çekmiştir Ankara. Bu yüzden biraz melankoliktir o. Daha çok küçükken deneyimlemiştir bir devletin emperyalist güçlere ve gericilere karşı küllerinden doğuşunu. Gericilere karşı mücadeleleri Ankara’nın modern olmasını da zorunlu kılmıştır. Roma, Roma İmparatorluğu’nun; Viyana, Avusturya-Macaristan İmparatorluğu’nun şaşalı ancak acımasız simgeleriyken Ankara Türkiye Cumhuriyeti’nin sade ancak mağrur simgesidir. Bu sebeplerden dolayı diğer şehirler bayramdan bayrama görülen uzak akrabalar; Ankara ise en yakın arkadaş, kardeş, ana ve babadır benim için. Kaynakça: Levy, D. (2018). Siyah Votka (I. Kür, Çev.). İstanbul: Everest. TEOMAN KONSERİ Her yaz sonunda yapmayı alışkanlık haline getirmek istediğim bir şey var: Teoman konserine gitmek. Birkaç yıldır bunu yapma imkânım oldu, bu yıl biraz geç de olsa gerçekleştirebildim. Teoman benim en sevdiğim ve hayranlık duyduğum sanatçıların başında geliyor. Onun her parçasının, şarkı sözünün hayatımda ayrı bir yeri var desem yanlış olmaz. Teoman şarkılarını dinleyince hep sonbaharı yaşıyor gibi hissederim; özellikle sonbahar hüznünü... Sonbahar bana her zaman biraz hüzünlü gelmiştir... Yazın o enerjisi, coşkusu güneşin parıltılarıyla beraber kendini soğuğa ve sararıp dökülen yapraklara bırakır. Kimi insanlar sonbaharın gelmesini büyük bir neşeyle karşılarken nedense bende hep bir üzüntü oluşur. Sanırım tatilin verdiği o rahatlığa ve özgürlüğe veda vakti geldiği için öyle hissediyorum. Yazın yaşadığınız tüm o güzel anlara veda etme vakti gelmiştir, hepsi birer anı olarak hafızamızdaki yerlerini alırlar. Sonbahar sorumlulukların, telaşın mevsimi; özellikle bizler için okulun açılmasıyla koşuşturma tam gaz başladığı için ilk başta uyum sağlamakta her zaman zorlanırım. Bu yıl mevsimin bu bahsettiğim etkileri beni biraz daha az etkiledi. Bunun nedeni yazı en iyi şekilde değerlendirmem ve tabii ki sonbahara İstanbul’da merhaba demem etkili oldu. Teoman sahnede şarkılarını söylerken şarkı sözlerine dalıp o günleri düşündüm. Etrafımda çalışma heyecanı yüklü, istekli insanları gördükçe ben de daha kolay bu moda girdim. Eğer benim gibi romantik ruhlu biriyseniz sonbaharın hüzünlü ruhuna kapılmamak işten bile değil...Elinizde sıcak kahveniz, pencere kenarından güzel bir müzik eşliğinde yağan yağmur damlalarını seyretmek demek benim için sonbahar bir bakıma. Bir yanda bahsettiğim o tempoya ayak uydurmaya çalışırken diğer yandan ruhunuzun dinlenmesi, rahatça düşünebilmenin ve hissedebilmenin mevsimi. Sonbahar bitişlerin olduğu kadar başlangıçların, hüzünlerin olduğu kadar heyecanın ve yeniliklerin de mevsimi; bu tamamen bizim bakış açımızla doğru orantılı bir durum. Bu yıl sonbaharın hüzünlü yanı kadar bu özelliklerini de fark edebildiğim için kendimi şanslı hissediyorum. Sonbahar, teninizde hafif bir ürperti bırakan rüzgarın, camımıza yapışan yağmur damlalarının, bir fincan sımsıcak kahvenin, uçuşan atkının, hırçın denizin, giymeyi en çok sevdiğimiz ceketin mevsimi. Enerjisini toplamış, istekli insanların tiyatro ve kütüphanelere akın ettiği, her şeye yeniden başlanılan zaman...Hüznün yanında tüm bu güzelliklerin de bilincinde olmalı ve bunları görebilmeli insan, işte o zaman yaşadığımız anın tam olarak hakkını verebiliriz. Hüznün yanında neşe, sakinliğin yanında hareketlilik var ve bu mevsim bize her birini ayrı ayrı sunuyor. Tıpkı dinlediğimiz bir şarkıyla bambaşka şeyler düşünürken şarkı değişince içimizde beliren yeni duyguyu fark ettiğimizdeki o tatlı his gibi sonbahar da bu etkiyi bıraktı bu yıl benim üzerimde. Teoman şarkılarını söylerken hem hüzünlendim hem de coşkuyla eşlik ettim. Bazen bir söze takılıp bambaşka yerlere gittim bazen de içimden geldiğince bağırıp “Ben burdayım.” dedim kendimce. Tıpkı sonbahar gibi içimde enerji ve hüzün harmanlandı. Konser de mevsime uyum sağladı ve bu duyguları yeniden yaşamama sebep oldu. Sonbahar güzeldir, belki hüzünlüdür ama aynı zaman da keyifli bir mevsimdir de. Tüm mesele hayatta olduğu gibi hüznün yanında sevincin, durağanlığın yanında hareketliliğin ve enerjinin olduğunu hatırlamak, zıtlıkların bilincinde olmak ve ona göre bir ruh hâline bürünmek. Eğer bunun farkında olursak her şeyin güzelliğini daha iyi görüp yaşayabiliriz ve en önemlisi bulunduğumuz yerin keyfini doyasıya yaşarız. Teoman konserinden sonra zihnimde bu düşünceler belirdi ve bu yıl diğer yıllara nazaran sonbaharı daha coşkulu ve bilinçli karşıladım bunda konserin verdiği güzel enerjinin etkisi tartışılamaz bir gerçek. Sonbahar güzeldir! İrem Ekin YILDIRIM NASIL İYİ OLUNUR? Genç metroda yaşlıya koltuğunu vermelidir. Çocuklar sevmeseler de garip çocuğu oyuna dâhil etmelidir. İki eşyası olan birini arkadaşıyla paylaşmalı, parası olan bağış yapmalı ve Suriyeli mültecilere ev sağlanmalıdır. Gereklilik kipini sonuna ekleyince bu eylemler ne kadar doğru geliyor kulağa, değil mi? İyiliğin sınırı yok, olmamalı diye öğrenmedik mi hep? Peki, neden hiç davet etmedim burnunu karıştıran çocuğu evime? Eşyalarıma sümük bulaştırır diye mi korktum başkası bizi görür diye mi? Neden veremedik üç kişilik evimizdeki ikinci bilgisayarı başkasına? Tek bilgisayarı planlı kullanmak mı zor geldi, üçe bir oranını başka hanelerle karşılaştırınca aşağılık mı hissettik? Neden Suriyeli bir mülteciyi hiç davet etmediniz yemek masasına, izin vermediniz koltukta kalmasına? Zaten her akşam kurduğunuz sofranıza bir tabak daha eklemek mi zor geldi, kırk yılın başı selamlaştığınız komşularınız ne der kaygısına mı düştünüz? Kendime, bize hatta size baktım ve gördüm: Gücümüz yettiğince yardım etmiyoruz işte! Arabamıza yanaşan dilenciye üç-beş kuruş vermek yardım etmek değil. Tiyatroya gitmekten farkı yok aslında. Oyuncu rolünü iyi oynar, sizde bir duygu uyandırır-ki dilencinin durumda bu acıma- siz de parasını ödersiniz. O trafik lambasından siz yardım etmenin (!), o da para kazanmanın mutluluğuyla ayrılır. Sizi suçlamıyorum, gerçek iyiliğin ne olduğunu bulmaya çalışıyorum. ‘Neden yardım etmeli, iyi biri olmaya çalışmalıyım?’ diye çok sordum kendime. İyilik eden iyilik bulur felsefesi, bana birtakım öğretileri olabileceği, etrafıma benim hakkımda pozitif bir algı oluşturacağı… Hepsi sahte geldi bana. İyilik çıkar barındırmamalı içinde. Dini inancımın söylemesi veya toplumun baskısı da neden olamaz yaptığım iyiliğe, zorla güzellik olmaz ki. O zaman, ben azize miyim? DEĞİLİM. Ben de Nick Hornby’nin ‘İyi De Nasıl’ kitabında ele aldığı Katie gibi her sabah iyi biri olmak amacıyla uyanıp yaklaşık iki saat içinde kendimi suçlu hissetmek için bir sebep yaratıyorum (buluyorum demiyorum çünkü kendi seçimlerimle kendi hayatımı yarattığıma inandığım için ‘bulmak’ sorunu başkasına yüklemek gibi olur-ki zaten metrodayken etraftaki yüzlerde kendimden genç birini arayıp öyle biri yok ise ‘yardım’ amacıyla yer verişim aslında sorunu başkasına atmak isteyişimdendir.). Ben en azından insanlar evrimsel olarak bencil yaratılmıştır hatta biyologlarca bencillik geni (selfish gene) diye adlandırılmış bir kavram vardır’ gibi komik bahanelerle işin içinden sıyrılmaya çalışmayacak kadar dürüst; elimde her sabah içtiğim Starbucks kahvemle ‘Buna yardım yapmayı da Koçlar-Sabancılar düşünsün’ demeyecek kadar farkında; her gün uyanış amacımı başarı, şöhret, para ya da aşktansa iyi biri olmak koyacak kadar erdemli davranıyorum. Kitapta Katie sordu, ‘‘Aynı anda hem gereğinden pahalı tüketici mallarına para harcayıp hem de iyi bir insan olabilir miyim?’’ diye. Bu kadar basit görünen bir sorunun cevabının sizin için ne kadar zor olduğuna şaşıracaksınız. Ben..? Tek bildiğim akıllı telefonumdan da ayakkabılarımdan da vazgeçemeyeceğim. Artık kendi cevabınıza göre benim, çevrenizin ve kendinizin iyi olup olmadığını değerlendirebilirisiniz. Eğer cevabınız olumsuz ise sormalıyım iyi biri olmadığımı siz bile biliyorken niye iyilik yapıyorum? Çünkü yazarın, bahsettiğim kitapta "Cennete ya da o tarz bir şeye inanmıyorum. Ama yine de girebilecek nitelikte bir kişi olmak istiyorum. " sözleriyle idealleştirdiği insan olmak ve iyilikten ne manevi ne de maddi bir karşılık beklememek istiyorum. Sizin değer yargılarınızca karar verilmiş iyi insan olmak için değil, bir bakımla sebepsiz iyilik olarak görülebilecek bu ince dala minik pençelerimle tutunmak ve oradan ruhuma şakımak istediğim için iyilik yapıyorum. Evet, sıkça detone oluyorum. Ama her sabah bir gün belki detone olmam diye uyanmıyor muyum zaten? Kaynakça: Hornby, Nick. İyi De Nasıl. Çeviri. Melek Aslı Öztürk. İstanbul: Sel Yayıncılık, 2001. Print Can Berk Öztürk ÖZGÜRLÜK Özgürlük, bir bireyin zihnen ve bedenen, kendi istekleri ve düşünceleri doğrultusunda hareket edebilmesidir. Herhangi bir baskı altında kalmaksızın ve başkalarının özgürlüğünü etkilemeksizin dilediğince yaşamaktır. Özgürlük konusundaki en büyük kısıtlama başkalarının özgürlüğünü etkilememeye dayalıdır. Bu bağlamda kişilerin özgürlüğü yasalarla güvence altına alınmıştır. Peki yaşadığımız özgür dünyada, bize sunulan ve korunan özgürlüğümüzle aslında ne kadar özgürüz? Eski çağlarda iş gücüne çok fazla ihtiyaç duyulmaktaydı. Teknolojinin henüz ilerlemediği zamanlarda iş gücünü karşılamak insanlara düşüyordu. Gerek bir ticaret yöntemi gerek iş gücü olarak insanlar, mal gibi satılıp ağır işlerde çalıştırılıyorlardı ve ne bedensel ne de zihinsel özgürlükleri vardı. Kendi düşünceleri vardı elbet fakat bu düşünceleri dile getirmeleri imkânsızdı. Direnen insanlar ölümle cezalandırılırdı. Kölelik adı altında yapılan bu haksızlık özgürlüğün en büyük kısıtlamalarından biriydi. Orta Çağ'dan sonra yayılan insanlık düşüncesiyle birlikte özgürlük adına verilen mücadelelerle insan bedensel özgürlüğüne kavuşmuş oldu. Kölelik düşüncesinin temellerini yok etmiş ve insanları özgür gibi göstermişti. Artık kölelik yoktu ama insanların bedensel özgürlükten ziyade düşünce özgürlükleri hâlâ kısıtlıydı. Bilimsel çalışmaların ve toplumsal ilerlemenin çok yavaş olduğu bu zamanlarda büyük bilim insanları düşüncelerini dile getirme cesaretinde bulunmuş ve yargılanarak idam edilmişti. İnsanların düşüncelerini sunabilmesi için de bir yenilik gerekiyordu. Her şeyden öte bedensel özgürlüğünü kullanmasını engelleyen idam kaldırılmıştı ki insan var olabilsin ve düşünebilsin. Daha sonra yapılan reformlarla düşünce özgürlüğünde birçok adım atılmış oldu. Evet, insan düşünebiliyordu, kendini ifade edebiliyordu ama ne kadar özgürdü? Günümüzde bedensel özgürlüğümüze sahibiz ve isteğimizce hareket edebiliyoruz. Fikirlerimizi ne kadar açıklayabiliyoruz? Bu soruyu sorduğumuzda komik kısım burada başlıyor. Yüzyıllar öncesinde özgürlük için verilen mücadeleler insanı insan yapmak içindi. Haksızlıklara boyun eğmeden kendi hayatını kazanma arzusuyla verilmiş mücadeleler. Halldor Laxness, Özgür İnsanlar romanında bir köylünün mücadelesini, özgürlük arayışını ve hayatını kazanmaya çalışmasını konu edinmiştir. Romanın konusuyla bağdaştıracak olursak Türk milletinin verdiği kurtuluş mücadelesi en güzel örneklerden biridir. Köylü, şehirli her insanın insan olmak, özgür olmak için verdiği mücadele... Köleliği sonlandırmak adına çıkan Amerika İç Savaşı, Fransız İhtilali ve niceleri... Kanlar dökülen yüzyıllar alan bir süreçte düşüncelerle başlayan bu mücadelelerle insan sadece ve sadece bedensel özgürlüğünü kazanabildi. Bugün bile düşüncelerimizden bahsetmek suç teşkil ediyor. Düşünceyle başlayan, düşünceyle kazanılan özgürlüğümüzün düşünceyle kısıtlanması bu kadar komiktir işte. Trajik ve aynı zamanda komik. Rejimler devletin düzenini sağlamak ve insanları kontrol etmek adına oluşturulmuş kurallar bütünüdür. Cumhuriyet rejimi ve demokrasi anlayışı insanların özgürce yaşaması ve kendilerini ifade etmesi için birlikte kullanılmaktadır. Kullanım amacı doğrultusunda sormak istediğim sorular: Neden düzendeki yanlışları belirtmek suç ? Neden her insanı insan olduğu için eleştiremiyoruz? Neden özgürlüğümüz bizim elimizde değil? Cevapları düşünmek oldukça zor. Bir gazeteci işini yaptığı için tutuklanıyor. Devletin hatasını belirtmek suç. Yanlışları toplumca değerlendirmek suç. Bırakın bireysel özgürlüğümüzü toplumsal değerlerimizi korumak için bile düşüncelerimizi belirtemiyoruz. Eski zamanlara kıyasladığımızda bedensel bir kısıtlamamız yok ama düşünce özgürlüğümüz de tam olarak bizim elimizde değil. Kime göre, neye göre ve ne kadar az eleştirel konuştuğumuza bağlı. Özgürlük yüzyıllar boyunca düşünülen bir konu olmuştur. Herkesin özgürlük anlayışı farklıdır. Hume'ye göre eylemde bulunma ya da bulunmama gücü, Kant'a göre bir olanağa ilişkin fikir, Jaspers'e göre varoluş ve Sartre'ye göre varlığın yokluğudur. Bana göre ise özgürlük insan olarak var olmaktır. İnsanları diğer varlıklardan ayıran her yetiyi dilediğimiz gibi kullanabilmektir. Fakat kendimle çeliştiğimiz bir nokta var ki o da şudur: Eğer tamamen özgür olsak özgürlüğü düşünür müydük? Var olan bir şeyin peşinden bu kadar koşar mıydık? Herkes istediğince davransa nasıl düzen olabilirdi? Bunların cevabını bana Sartre vermekte. Özgürlük varlığın yokludur. Kendimizi hayatın içinde görebildiğimiz kadar varız ve bize sunulduğu kadar özgürüz. BERSU KARADAYI ‘’SOSYAL’’ VARLIKLAR Teknolojinin gelişmesiyle uzaklar yakın oldu, herhangi bir bilgi çok daha ulaşılabilir hâle geldi. İyi hoş da, eskisi gibi değiliz sanki. Sanki demek de yanlış oldu aslında, tamamen değiştik, çünkü biz biz değiliz. Telefondur, tablettir, akıllı alettir dediğimiz şeyler sadece yeni kuşağı ele geçirdi sanmıştım, değilmiş meğer… Küçük büyük herkes hipnotize olmuş, gerçek hayatı o küçük aletlerde bulmuş gibi… Hayatımızı filme sarmışız da oturup dışarıdan izliyor gibi, yaşayan bizler değiliz… Çoğu insanın uyanır uyanmaz yaptığı ilk şey akıllı telefonlarına bakmak oluyor, önce bir kendilerine gelmek yerine. İnanır mısınız bilmem ama annem benden çok kullanıyor akıllı telefonunu. Ya oyun oynuyor ya da sosyal medya hesaplarında vakit geçiriyor. Eskiden eve geldiğimde beni kapıda karşılayan annem geçen gün yerinden bile kalkmadı, sanırım fark etmedi geldiğimi… O akşam yemeği ben yaptım annem gerçekten çok meşgul olduğu için! ‘‘Eskiden şöyleydi, böyle güzel geçerdi buluşmalar, saatlerin geçtiğini fark etmezdik’’ dönemine maalesef rastlayamadım küçüktüm o zamanlar… Ama eminim şu an bulunduğumuz bu sahte dünyadan çok daha iyidir. Sosyal medya hesaplarına fotoğraf koymak adına arkadaş buluşmalarına gidenlerden yoktur o dönemde en azından. O saf ve temiz duyguların yarattığı ortamda yaşamımı sürdürmek isterdim ben. Dış görünüşe ya da maddiyata değil de daha çok kişiliğe, iç yaşantımıza bakmak isterdim. Arkadaşlarımla kapalı bir mekânda susup oturmak yerine dışarı çıkıp çimlerde uzanmak isterdim… Ailecek toplanıp bir odada sohbet edip salep içerken gözlerimi kapatıp duymak isterdim kokusunu… Şimdi ise köreldi duygularımız, ne güzel bir şeyi görebiliyor ne de kokusunu alabiliyoruz. Onun yerine internetten sipariş verdiğimiz beyaz çikolatalı, ekstra karamel ve fındıklı kahvelerimizi yudumlayıp, hepimizin elinde birer telefonla, aynı odada oturan dört yabancı gibi oluyoruz… Bence bu teknoloji, internet mahvetti bizi. Olduğumuz kişiler gibi davranamıyoruz artık. Çünkü eskiden olduğumuz kişiler artık biz değiliz. Aynı fabrikanın ürünü olan ‘’sosyal’’ varlıklarız, öyle olduk zamanla. Her gün aynı kıyafeti giyiyormuşuz gibi, çıkaramıyoruz… Çıkaramadıkça kıyafetimizi o kirleniyor, biz daha çok kirleniyoruz. Üstümüze yapışmış bu sahte tavırlar… İnternette fotoğrafını beğenip onlarca yorum yağdırdığımız o değerli (!) arkadaşı yolda görünce ona selam vermiyoruz. Çünkü biliyoruz ki önemli olan sanal dünya; bu yaşadığımız, gerçek dünya değil. İnternet ortamında ne kadar etkinsek, o kadar yüceliyoruz belki de… Diğer insanları etkilemek adına başka benliklere bürünüp kendimizi öyle sergiliyoruz. Çünkü toplum standartlarına uymayan bizler, herkes tarafından dışlanırız, değil mi? Bir konsere gittiğimde havada sallanan elleri görmek istiyorum ben, fotoğraf ya da cep telefonu görmek yerine… Eğlenen insanları görmek istiyorum. Konsere gerçekten gitmek istediği için, o anı yaşamak istediği için giden insanları… Gördüğüm tablo ise içler acısı. Sırf etrafındakilere hava atmak, bir iki fotoğraf çekip oradan ayrılmak için gelenler, birbirlerinin yüzlerine gülüp arkasından etmedik laf bırakmayan insanlar… Ne ara bu kadar sahte olduk, nasıl izin verdik bu korkunç canavarın bizleri ele geçirmesine? Nerden geldik, nereye gidiyoruz? Babam ilk bilgisayarımızı aldığında çok sevinmiştim, ne güzel dedim, her şeyi biliyor ya. Bizleri de biliyormuş, zamanla yerlerimizi almayı da… Ben bundan bilmem kaç sene sonrasını düşünmek bile istemiyorum. O kadar yakındığım bu günleri ilerde özlemle anıp ‘’ah, keşke eskisi gibi yan yana olabilseydik bari bir şeyler konuşmasak bile’’ demek istemiyorum. Ve korkarım ki bunları tek tek söyleyeceğim… Umarım o zamana kadar insanoğlu nasıl bir hataya düştüğünü anlar ve sonunu bile getirebilecek olan bu hareketi durdurmayı başarabilir… Doruk Alpsar 21202337 TURK 102-2 Başak Berna Cordan 6.4.2016 Koşmak Üzerine Düşünmek Dünyaca ünlü Japon yazar Haruki Murakami’nin Japoncadan İngilizceye ‘What I think about when I talk about running’ şeklinde çevirilmiş inceleme kategorisindeki yeni kitabı Koşmasaydım Yazamazdım (merak edenler için Japoncası şu şekilde: hashiru koto ni tsuite kataru toki ni boku no kataru koto), yazarın Japonya, Birleşik Devletler ve Hawaii Adası gibi birbirinden farklı yerlerde ve farklı zamanlarda yazdığı yazılardan oluşuyor ve Murakami’nin en büyük tutkularından biri olan koşunun onun hayatındaki önemini anlatıyor. Bu kitap, yazdığı kitaplarla bütün dünyada ses getiren Murakami’nin okuduğum ilk eseri. Açıkcası kitabı elime ilk aldığımda hoşuma gidip gitmeyeceğinden pek emin değildim. Lise ve ortaokul yıllarında atletizmle uğraşmıs ve kısa mesafe koşuculuğu yapmış biri olarak kendi kendime ‘koşmanın nesi bu kadar ilginç olabilir ki?’ ve ‘koşma üzerine neden bir kitap yazılır ki’ gibi sorular sordum. Ancak kitabı okudukça farkettim ki koşmak sadece kasların belilrli bir şekilde çalışması yoluyla bedenin hareket ettirilmesinden ibaret bir olay değilmiş. Murakami’ye göre koşmak bütün duyulara hitap eden, yazmak ve oyun oynamak gibi eylemlerle oldukça ilişkili ve bazı şeylerin farkına varmamızı sağlayan, rutinin içinde hayatımızı değiştirebilme gücüne sahip olan ve bizi zihinsel ve fiziksel olarak geliştiren bir eylem. Murakami bu yeni kitabı, koşmanın faydaları ve insanı temeli üzerine düşünmeme sebep oldu. Konu üzerine biraz daha fikir yürtürsek fark ederiz ki koşmak aslında en temel insani eylemlerden biri: Belki de en temeli! Buna bilimsel denebilecek bir açıdan şöyle de bakılabilir: Evrimsel süreçte çeşitli iklimsel değişimler sonucunda ağaçlardan Afrika’nın geniş savanlarına inmek zorunda kalan ilkel primat olan atalarımız yeryüzündeki en hızlı koşucular değillerdi belki ama zamanla en iyi uzun mesafe koşucuları oldular ve bu sayede yırtıcı hayvanlara karşı büyük bir avantaj sağladılar. Koşmak, ilkel primattan günümüze insanın evrim geçirip modern insana dönüşmesini sağlayan en önemli şeylerden biri olabilir ve belkide koşu üzerine yazmayı garipsemenin kendisi problemli bir tutum olabilir. Yani, ‘yürümenin hızlısı işte’ deyip geçmeyin. Murakami’nin bu eserinde koşarken katlandığı acıyla yazarken katlandığı acıyı kıyaslaması ve aralarında ne tür bir ilişki olduğunu anlamaya çalışması oldukça ilgimi çekmişti. Murakami için koşmak aynı zamanda zihinsel bir egzersiz. Murakami, ne zaman yazmaya başlasa koşmaya başladığını, koşarken aklına yeni fikirler geldiğini söylüyor. Benim içinde benzer bir şey söz konusuydu: Lise yıllarından hatırladığım kadarıyla ben de koşarken çok fazla şey düşünürdüm. Koşunun ritmi ve temposu insanı bir tür transa mı sokuyor bilmiyorum ancak düşünce akışımı düzenlediğini ve daha yaratıcı olmamı sağladığını hatırlıyorum. Lise yıllarımdan konuya geri dönecek olursak: Bana sorarsanız kitap edebi bir şaheser değil. Belki de deneme, roman ya da kurgu olmaması sebebiyle ve konusunun görünüşdeki sıradanlığı nedeniyle çok da sorgulanmaması gereken bir kitap. Bununla birlikte Murakami, metinleri edebi esprilerle ve yan hikayelerle süslemeden ve koşunun teknik yönlerine hiç girmeden onun üzerine tonlarca fikir üretmiş ve bence asıl ilgi çekici olan da buydu ve kitabı biraz da bu yüzden hiç sıkılmadan okudum. Sonuç olarak bu kitabı ‘hadi canım, koşuna üzerine bir kitap yazılır mı?’ diye merak eden herkese, oldukça doğal ve rutin olan bu eylemin (ve bunun gibi sıradan eylem ve olayların) altında yatan derin anlamları ve faydaları fark etmelerini sağlayacağıni düşündüğüm için öneriyorum. Bununla birlikte eğer hâla koşmayan varsa hemen düzenli olarak koşmaya başlamalarını öneriyorum. Hande Buyruk Emekçi Kadınlar Dünya Emekçi Kadınlar Gününüz kutlu olsun! Evet, genellikle Dünya Kadınlar Günü olarak geçen bu önemli gün yani 8 Mart aslında emekçi sıfatıyla anılıyor. Sadece kendileri için değil tüm emekçi insanlar için 1857’de eylem yapan Amerikalı kadınlardan yüz yirmi dokuzunun bir yangın sonucu hayatını kaybetmesiyle böyle anılmaya başlıyor. Bu tarz olaylar yerine tarihte önemli buluşlar ve hareketler gerçekleştiren kadınlardan sadece ayrıntı olarak bahseden tarih kitapları okumuşuz yıllarca. Dahası böyle büyük çapta anılan ve kadınlara hitap edilen bir günü bile sadece kadınların güzellikleri ve evde yaptıkları işlere dair sözlerle kutlamak yerine yine Amerika’daki kadınların bir diğer önemli eylemini anlatan bir film izleyerek kutlamayı tercih ettim: The Suffragette! Bahsettiğim film ABD’de oy kullanma hakkını savundukları için türlü işkencelere maruz kalan ancak buna rağmen yılmayan kadınlarla ilgilidir. İnsan hakları arasında demokrasi alanında en önemli haklardan biri olarak bildiğiniz üzere ülkemizde kadınların seçme ve seçilme hakkına kavuşması diğer birçok ülkeden önce gerçekleşiyor. Ancak bu hakkı ne kadar kullandığımız veya bu hakkın ne kadar önemli olduğunu idrak etme hususunda oldukça geç kaldığımızı fark ettim. Toplumda varlığını kabul ettirmek adına savaşan ve çok acı verici deneyimler yaşayan kadınların hikâyesini anlatan bu filmi tüm arkadaşlarıma zorla izlettiriyorum. Filmin kalitesi veya oyunculuğu değil, anlatılan karakterlerin dirayeti en ilgi çekici kısım bu filmde. Türkiye ve çevredeki ülkelerle ilgili haberlerde sürekli duymaya alıştığımız kadın cinayetleri veya kadınlara karşı nefret söylemlerinin önüne geçebilmek adına toplumda ve siyasette kadınların daha çok yer alması gerektiğine inanıyorum. Bu da ancak seçme ve seçilme hakkını kullanmak için can atmaya başladığımızda olur diye düşünüyorum. Trafikte, iş yerlerinde veya büyük şirketlerde “kadın” deyince ilk akla gelenin yönetici veya becerikli, vasıflı kişiler değil de alt kademelerde çalışan karakterler olması, bu sorunu çözme konusunda daha da geriye itiyor ülkemizi. Kadının toplumdaki yeriyle ilgili bu durumu özellikle ilk yurtdışına çıkışımda fark ettim. Emeklilikten sonra belediye otobüslerinde şoförlük yapan kadınları gördüğümde ben ne kadar şaşırdıysam yabancı arkadaşlarım da benim bu duruma şaşırmama bir o kadar şaşırdılar. Cinsiyetlere göre meslek ayrımı yapmanın ne kadar saçma olduğunu fark edebilmek için daha ne kadar zamana ihtiyacımız var bilemiyorum ancak oy verme bilincine ulaşmak için önümüzde çok uzun bir yol olduğu kesin! Seçimlerde eşinin veya babasının desteklediği siyasi partiye oy atan ve kendisi düşünemeyen bireyler olarak yansıtılan geleneksel Türk kadını imajını yıkmak için belki bizim de kadın başarı hikâyelerini anlatan filmlere ve dizilere ihtiyacımız vardır. Kadınlar Günü’nde özellikle sosyal medyada çokça paylaşılmış adını duymamız gereken başarılı kadınlar listelerinde Türkçe isimler aradım. Bu durum isimlere rastlamıyoruz anlamına gelmiyor, tam tersine onlardan daha çok bahsetmemiz ve daha çok teşvik etmemiz gerektiğini gösteriyor. Özellikle de Birleşmiş Milletler gibi örgütlerin başlattığı HeForShe gibi kampanyaların burada da her alanda yaygınlaştırılması ile bilinçlenme oluşturmak imkânsız değil. Bu tarz oluşumlarla toplumda kadını ve erkeği ayırmak yerine birbirlerine sahip çıkan bir harekete ihtiyacımız var. Daha çok küçükken çocukları hiç bilmedikleri cinsiyet ayrımcılığı kavramından uzakta tutarak başlamalı bu harekete belki de. İlkokuldayken yapılan sınıf başkanı seçimlerinde nasıl kız ve erkek çocukları arasında bir ayrım yerine başarılı ve başarısız diye ayrımlar varsa siyasi veya toplumsal görevlerde de insanlarımız mesleğe cinsiyet yakıştırmak yerine yetkinlik yakıştırması yapmaya alışması lazım. Önemli günlerin neden önemli ve gerekli olduğunu kötü deneyimler yaşamadan da anlayabilmemiz ve diğer ülkelerin yaşadıkları deneyimlerden ders çıkarmamız dileğiyle tüm erkek ve kadınların Emekçi Kadınlar Günü’nü kutlarım. İleride bu yaşadığımız günlerden nasıl kurtulduğumuzu anlatan filmleri ve belgeselleri izlemeyi umuyor ve öldürülen kadınları saygıyla anıyorum. Mert BULUTÇEVRENİN KARANLIĞI Nereden geldiği belli olmayan bir karmaşıklık duygusu dünyama kaotik bir hal veriyor ve gün geçtikçe beni kör ediyordu. Ne gelecek planlaması yapabiliyordum ne yaşadığım âna konsantre olabiliyordum. Kaygı ve stres, sürekli yanımda taşıdığım bir çanta gibi eşlik ediyordu bana ve ben onları var eden sebebi bir türlü anlayamıyordum. Durumum elbette içler acısı değildi ancak süregiden bir stres sarmalının içine hapsolduğumu biliyordum. Tüm bunların sonucunda mutluluk ağacına bir türlü yaklaşamayan, o ağaçtan düşen çürük meyveleri yiyerek anlık sevinçlerin peşinden giden bir insan çıktı ortaya. Stresin, kaygının ve paniğin hayatım boyunca bana eşlik edeceğine inandım ve aksi bir yaşamın mümkün olduğunu aklımın ucundan bile getirmedim. Sihirli bir değnek olsa ve beni bu kaygı ortamından kurtarsa diyordum sürekli. O sihirli değnek, Madrid oldu benim için. Sanatın, tarihin ve doğanın iç içe geçtiği bir şehir Madrid. Şehrin her yolu tarihî bir binaya çıkan, müzelerin şehri adeta kuşattığı ve yeşil rengin hemen her yerde insanın karşısına çıktığı bir kent burası. Sıradan bir bireyin hayattan talep ettiği her şey mevcut burada. Tüm bunlar kendisine hayran bırakacak kadar önemli olsa da bu şehrin beni etkileme sebebi çok farklıydı: Burada, çocukluğumdan beri mustarip olduğum o kaotik evrenden kurtulmuştum ben. Sıradan insana bu normal gelebilir ancak benim gibi, çevresel dinamiklerin insan hayatına etki etmeyeceğine inanan biri için bu büyük bir kazanımdı. Şehrin merkezi Puerta del Sol meydanında yürüyüşe çıktığımda, kaygının yavaş yavaş beni terk ettiğini hissettim. Bende bir değişiklik yoktu ancak çevrem eskisinden çok farklıydı. Ne kadar kalabalık olursak olalım meydan sessizdi. Bağrışmalar yoktu, korna sesleri tüm şehirde yankılanmıyordu, caddeler arabaların işgaline uğramamış ve bu sebeple insanlar dar kaldırımlarda yürümek zorunda bırakılmamıştı. Özel alana saygının had safhada olduğu bu şehrin sokaklarında gezerken bir sıkışmışlıktan kurtulduğumu anladım. Bir yaz akşamında huzur tüm şehre sirayet etmişti sanki. İnsana ve onun varlığına duyulan saygı kişiye değerli olduğunu yeniden hatırlatıyordu. İşte bu değerdi beni stresten uzaklaştıran şey. Hayatımda ilk defa, ailem ve beni sevenlerin dışında -sırf birey olduğum için- bana ciddi anlamda değer veren birilerinin/bir şeylerin olduğunu hissettim. Arabalar yolumu işgal etmiyordu, insanlar kişisel alana saygıdan dolayı bağırmıyordu, yürüdüğüm alanlar rahat olayım diye genişti, huzur bulayım diye hemen her yere ağaçlar dikilmişti. Madrid’in binalarına baktığımda mimarinin bile insan psikolojisine etki ettiğini fark ettim. Hiçbir plana uymayan gri renkli uzun binalar yoktu burada; birbiri ardına dizilmiş, mütevazı, renkli ve bahçeli apartmanlar çevreliyordu her yeri. Bu renk ve sevimlilik beni yumuşatıyor, dünyanın aslında yaşamaya değer bir yer olduğunu bana yeniden hatırlatıyordu. Şehirde olmama rağmen doğanın içindeydim. Burada önemli bir varlıktım ve gezdiğim her yerde, girdiğim her dükkânda, insanların bana bakışında bunu görebiliyordum. Yıllardır aradığım şeyi buldum; değerli olduğumu yeniden hissettim ve bu tarifi olmayan bir zindelik ve yaşam enerjisi verdi bana. Her sabah erkenden kalkıp kendimi dışarıya atmak bunun bir tezahürüydü. Daha da ilginci ilk defa gelecek planlaması yaparken buldum kendimi; nasıl olmuşsa yaşadığım ânı güzelleştirmiş, huzuru sağlamış, yetmemiş ileriye dönük hedefler koyar olmuştum. Şunu fark ettim; insan çevresel dinamiklere göre şekil alıyordu. Yıllardır kronik olduğunu düşündüğüm ve çaresizliğine inandığım kaygı sorunum burada kaybolmuştu. Madrid muazzam derecede güzel değildi ve cennet vadetmiyordu. Onu güzel yapan şey insanı yaşatmaya çalışan bir şehir olmasıydı. Yaşanan çevrede en ufak bir detayın bile kişiyi etkilediğini fark etmişlerdi sanki ve her şeyi insana göre ayarlamışlardı. Benim yıllarca göremediğim şey buydu. Öylesine serpiştirilmiş binaların, gürültülü sokakların, gri şehirlerin ve geleceği görmeyi engelleyen o bilinmezliğin içinde güzel bir hayat yaşanmazdı. Ne kadar çaba gösterirsem göstereyim bunu aşamayacağımı gördüm. Güzel tarafı ise bende kronik kaygı yoktu; bu kaosun içinde yolunu bulmaya çalışan sıradan, sağlıklı ama hasta gibi hisseden bir insandım sadece. Faruk Yücel ÖzcanKAFADA BİTİRMEK ve İLERLEMEK Bazı durumlarda başarılı olabilmemiz için sadece çalışmamız ya da istememiz yeterli değildir. Bu yüzden başarmak istediğimizi elde edebilmek için gayret göstermekten ve arzulamaktan daha fazlasını sergilememiz gerekir. Özellikle rekabet koşullarının ağırlaştığı ve başarının adeta aslanın ağzında olduğu günümüzde birey, daha iyi bir hayata sahip olmak ve özgüvenini en yüksek seviyede tutabilmek için hiç denenmemiş yollara başvurur. Bununla birlikte, onu başarıya götürecek her aşamada sahip olduğu kısa zamanı değerlendirme yarışında kalıcı ve etkili çözümler üretmeye çalışır. Spor da aynı şekilde rekabet ortamının büyümesi ve yeniliklerin getirdiği zorluklar neticesinde sadece daha çok çalışmanın ve başarılı olmanın değil, aynı zamanda zihinsel anlamda güçlü ve kararlı durmanın da büyük bir önem arz ettiği bir branş haline gelmiştir. Sporun neredeyse her dalında, başarılı olabilmek için her yönden en iyisine sahip olmanın gereklilik haline gelmesi, sporda güçlü figürler ortaya çıkarmıştır ve bu figürler de hayatının bir parçasını spor yapmaya ya da sporu takip etmeye adamış bizler için yol gösterici ve yönlendirici değerlerden biri haline gelmiştir. Sıkça tecrübe ettiğim ve duyduğum şeylerden birisi, bazı zamanlarda başarmak istediğimiz bir işle uğraşırken elimizden ne gelirse gelsin bir yerlerde takılıyor olmamız ve ne kadar çabalasak da uğraşsak da hak ettiğimizi düşündüğümüzü elde edemememizdir. Bu durumun altında yatan nedenlerin çoğu zaman yaptıklarımızla alakalı olduğunu düşünerek kendimizi bunaltmamız ve oyalamamız, bizi zihinsel olarak daha fazla yorabilir ve içinden çıkamadığımız hali daha da karmakarışık edebilir. Bu durum, bazen kitabımızdaki bir problemi çözememek kadar basit bir şekilde görülebiliyorken, bazen de yıllarca emek harcadığımız ve uğraştığımız halde sonuçlarını alamadığımız ve büyük bir hayal kırıklığına uğradığımız bir olay olarak da görülebilir. Sporda ve özellikle de teniste bu durumun sıkça meydana gelmesi, zihinsel ve psikolojik anlamda hazır olmanın başarılı olmak için ne kadar önemli olduğunu ortaya koymaktadır. Tenis maçında bir puan bile kazanmanın ne derece zorlu olduğunu düşündüğümüzde, ulaşılan başarının arkasında harcanan emeğin ve kurgulanan zihinsel yapının çok büyük bir öneme sahip olduğunu kolayca fark edebiliriz. Tenisseverler tarafından her zaman olduğu gibi büyük bir heyecan ve merakla beklenen, yılın en büyük tenis turnuvalarından üçüncüsü olan Amerika Açık’ta artık sona yaklaşılmış, finalde bir tarafta turnuvanın favorisi ve sıralama birincisi Novak Djokovic yer alırken, diğer tarafta inişli çıkışlı performansıyla turnuva boyunca kimi zaman elenmekten kıl payı kurtulan, kimi zaman da gösterdiği muhteşem performansla dikkatleri üzerine çeken Stan Wawrinka yer almıştı. Turnuva boyunca gözlemlediğim kadarıyla iradesiz, istikrarsız ve zihinsel anlamda adeta bir kapalı kutu olduğunu düşündüğüm Wawrinka’nın, finalde beni yanıltabileceğini ve şaşırtabileceğini düşünmüyordum. Çok çalışan, üstün bir fiziksel yapıya sahip ve yetenekli bir oyuncu olması, onu finalde öne çıkması için yeterli kılmıyordu. Tıpkı hayatımızda başarıya ulaşmamıza kısacık bir mesafe kalmışken, elimizden gelen tüm gayreti göstersek de bizi başarı noktasına ulaştıracak olan o küçük sıçramayı yapamamamız gibi Wawrinka’nın da göstereceği gayretten daha fazlasına ihtiyacı vardı. Bu ihtiyacı karşılaması ancak ve ancak zihinsel ve psikolojik olarak kendisini motive etmesiyle mümkündü. Nitekim Stan’ın ilk seti kaybetmiş olması, bu ihtiyacı karşılayacak kıvılcımı ateşleyemediğinin kanıtı olarak nitelendirilebilirdi. Ancak kaybettiği setin sonrasında, tamamıyla yenilenmiş bir halde inancını ve hırsını ortaya koyarak, zihnindeki duvarları tek tek yıkan Stan, aldığı her sayıyla kupaya bir adım daha yaklaştı. Raketini değiştirmesi, daha sert vurması ya da daha çok koşması onu şampiyon yapmamıştı. Onu şampiyon yapan, içine düştüğü zorlu duruma sebep olan unsurları bir araya getirerek basit bir bütün halinde görebilmesiydi. Wawrinka, kazandığı bazı puanlardan sonra ve maç sonunda işaret parmağını kafasına değdirerek zihnindekileri