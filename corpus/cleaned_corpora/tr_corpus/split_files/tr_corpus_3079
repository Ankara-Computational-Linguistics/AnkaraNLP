yaşardık. Annem sokağa çıkmama izin vermediği zamanlarda balkondan dışarıyı seyrederdim. Çocukları, kedileri, kuşları… Çocuklar neşeli gürültülerle oynarlardı sokakta. Gökyüzünün kuşlara ait olduğu gibi sanki tüm sokak da onlara aitti. Keşke hep çocuk kalsam da o günleri o anki mutluluğumla hatırlayabilsem. Ama bazen yaşadığımız bir olay, bazen duyduğumuz bir hikaye, bazen de okuduğumuz bir kitap büyütüyor bizi; Uçurtmayı Vurmasınlar gibi. Bu kitabı okuduğumda sanki daha önce hiç dokunmadığım bir yerine dokundum kalbimin. Küçücük bir çocuk olan Barış ile beraber özgürlük mücadelesi verdim durdum. Küçücük kalbiyle hapishanede sıkışmış bir çocukluk çırpınışının tüm kederi çöktü geçmişteki güzel anılarıma. Şimdi geçmişe dönüp o balkondan yeri ve göğü izlediğim zamanlara gidince içimde bir şeyler kopuyor. O mutluluğu hiç yaşamamış olan çocuklara ağlıyorum içtenlikle ve çaresizce. Kafamda ise yanıtsız bir soru beliriyor: Özgürlük nasıl öldürülür? Gerçek bir hikayeyi anlatan Uçurtmayı Vurmasınlar kitabı kocaman bir resim çizdi zihnimde. Baktıkça ait olduğum dünyaya küstüğüm karanlık bir resim... Küçük bir kuş gibi çırpınan, çocuk olmaya çalışan Barış, resmin en ortasında durup hesap soruyor gibi hissediyorum dünyadan. Sonra o resimden uzaklaşmaya çalışıyorum. İçimi ürpertiyor çünkü, dayanamıyorum bu çaresiz kedere. Kendimi berbat hissediyorum. Tüm güzel çocukluk anılarım, çocukluğu kayıp bir sürü insanın da hakkı diye düşünüyorum. Onların da hakkı olan çocukluğu, onlarsız yaşadım diye suçluyorum kendimi. Bu sefer ressam ben olmalıyım ve bu resmi ben çizmeliyim diyorum kitabı okurken. Tüm düzeni değiştirmek istiyorum. Hayal ediyorum. Umut doluyorum yeniden. Mesela, özgürlüğün resmini yap deseler şüphesiz çocukların uçurtmalarıyla süslenen gökyüzünde uçan kuşları çizerdim. O resime başkalarının hataları yüzünden, parmaklıklar ardında çocukluğunu yaşatmaya çalışan Barışları, o hapisanelerde bürokrasiye takılan çocuk mektuplarını da eklemek istiyorum şimdi. En baştan o resmi yapmak, rengarenk boyamak istiyorum. Belki bu resimle özgürleşir bir çocukluk diye. Üşümüş hissediyorum kendimi, tıpkı yüksek duvarlarla çevrili bir avludan, güneşin batışını hiç görememiş olan Barış gibi. Üşüyorum. İçim donuyor sanki. Dışarıda deli bir yağmur yağıyor. Buz kesmiş içim. Battaniyenin altında umutlarımı kaybedişlerim geliyor aklıma. Her hayal kırıklığının bıraktığı derin yaralarımı hissediyorum tekrar tekrar. Her satırda tekrar hatırlıyorum çaresizliğin içinde umut etmenin zorluğunu ve o hayalin boşa çıktığı andaki kayboluşlarımı. Ölüşlerimi… İnci’nin, hapishaneden çıkarken onu da yanında götüreceğine dair Barış’a verdiği sözlerden sonra, Barış’ın sabah gözlerini açıp İnci’nin çoktan gittiğini anlaması gibi yıkılıyor hayat bazen içimde. Tutunduğum her şeyi kaybetmenin nasıl bir his olduğunu tekrar hatırlıyorum içimdeki uçurumlardan düşerken. Parça parça oluşlarımı yeniden hissediyorum her şeyiyle. Küçük bir çocuğun gözyaşlarında tekrar tekrar ölüyorum. Kendimi çok yara almış hissediyorum, her yerim kanıyormuş ve bir daha hiç iyileşmeyecekmiş gibi. Kitabı gözyaşları içinde tamamladım. İçimdeki çocukla sarılmak istedim küçük Barış’a. Ona sarılırken kendi yaralarıma bir kez daha sarıldım. Şimdi, anlamaya çalışıyorum. Anlamlandırmaya çalışıyorum. Hiç görmedim ama bilirim, bir tabancan varsa ateş edip bir adamı öldürebilirsin. Yapamazsın deyip cesaretimi öldürebilirsin. Saçma deyip düşüncelerimi, anlamı yok deyip kalbimi öldürebilirsin. Peki özgürlük, özgürlük ölür mü? Düşünüyorum hala, kitaptaki cezaevi müdürü, avlunun küçük gökyüzünde uçan uçurtmaya dayanamayarak askerlerin uçurtmayı vurmasını istediğinde neyi öldürtmek istedi? Uçurtmayı mı? Bir çocukluğu mu? Yoksa özgürlüğü mü? KAYNAKÇA Çiçekoğlu, Feride. Uçurtmayı Vurmasınlar. İstanbul: Can Yayınevi, 2016. Çocuk Büyüdü Küçüklüğümden beri her zaman ‘’yeni’’ kelimesine karşı bir düşkünlüğüm olmuştur. Sakın yanlış anlaşılmasın kesinlikle şımarık büyümüş bir insan değilim. Şu an üzerinde konuştuğum yeni kelimesi bir objeden çok bir fikri ya da bir manzarayı ifade ediyor benim için. İşte tam da bu yüzden hayatım boyunca en ufak bir fırsat yakaladığımda herhangi bir şeyi keşfetmek için elimden geleni yapar ve insanlığın temelini oluşturduğunu düşündüğüm merak kelimesini iliklerime kadar hissetmeye bayılırım. Büyük bir şans ile geçtiğimiz yaz çocukluğumda ve gençliğimde belki de en çok iz bırakan Sicilya’yı keşfetme fırsatı buldum. Her zaman filmlerde izlediğim hatta yalan söylemeyeceğim kimi zaman özendiğim mafya kelimesinin doğduğu topraklara gitmek benim için bir çocukluk hayali gibiydi. Uçağa biner binmez kafamda dönmeye başlayan Baba filminin replikleri heyecanımı gittikçe artırmaya başladı. Gerçek olmadığını bile bile uçaktan indiğimde zihnimde oluşturduğum ‘’adamlarımın beni havalimanından alacağı ve konvoy halinde malikânemize yolculuğa çıkacağımız’’ fikri kafamda hayalden bir adım ötede gerçekten bir adım geride durmaktaydı. Katanya Fontanarossa Havalimanına iner inmez beklediğimden çok daha uzak, tam bir Avrupa ülkesi ve insanlarıyla karşılaştım. Biliyorum İtalya bir Avrupa ülkesi ama benim gözümde küçüklüğümden beri İtalya ve Sicilya birbirinden farklı iki ülke gibiydiler. Her adım atışımda ve yeni bir insanla konuştuğumda aslında farkı anlamaya başladım. Buradaki insanlar İtalyan kimliğine sahip, İtalyan gibi görünen, İtalyan gibi yaşamaya çalışan Türklerdi. Ne kadar bastırmaya çalışsalar da hırçın ama bir o kadar yumuşak kalpleri ve bizimki gibi aceleci tavırları onları benim gözümde bir anda Türk yaptı. Yabancılık çekmeden Sicilya sokaklarında gezerken yeniyi görmenin mutluluğunu yaşamakla beraber çocukluğumda tasarladığım yerle hiç alakası olmaması beni hayal kırıklığına uğratmıştı. Ama beni asıl şaşırtan sanat hazzını hayatımda bu kadar yüksek yaşayabildiğim başka bir yerde bulunmamamdı. Sokakta bulunan bir musluğu bile büyük bir zevkle izleyip hatlarına ve rengine bu denli odaklanmam ne kadar mantıklı bilmiyorum ama bu düşüncelerim sokakta ya da herhangi bir yerde gördüğüm gelişigüzel bir obje de bile oluşabiliyordu. Sicilya insanının ortalama gelirine baktığımızda gördüğümüz; Avrupa’ya oranla düşük rakamlar onların kalplerinde ve yüzlerindeki mutluluğu azıcık bile olsa yok edememiş hatta bana göre birbirlerini mutlu etme kaynakları olmuştu. Belki pek çok sanatseverin görüşlerine çok ters olacak söyleyeceklerim ama insanların yüzündeki mutluluk hayatımda gördüğüm en büyük sanattı benim için. Yemek yemeyi bir ihtiyaçtan çok zevk olarak gören bir insanım ve kesinlikle kendime göre bir yer bulmuştum. Sebze sevmeyen bir insana bile et yemeklerinin yanında sebzeyi sevdirmesi yeme alışkanlıklarım adına büyük bir artıydı. Bitmek bilmeyen Akdeniz’in sularına bakarak yemek yemek ve manzaranın keyfini çıkarmak tiyatro izlemeyi çok seven bir insan olarak her akşam izlediğim bir tiyatro gibiydi benim için. Gün batımıyla perdenin açıldığı ve yorgunluğuma mağlup olup uyumaya gittiğimde perdesini kapatan bu tiyatro gözlerimi kapattığımda hala gözümün önünde canlanmaya devam ediyor. Çocukluğum ile şu anı kıyasladığımda Sicilya benim için çok farklı şeyleri simgelemeye başladı artık. Bir çocuğun filmler sayesinde kafasında kurduğu Avrupa’nın vahşi batısı artık yerini sıcakkanlı insanların bulunduğu yemek, yaşam, sanat üçgeninde yer alan bir cennete dönüştü. Kafamdaki tüm Sicilya algısını yıktığım için hala üzülsem de yeni tanıdığım bu ada kendisine atfedilen yanlış fikirlerden kendisini soyutlayarak gerçekleri tüm içtenliğiyle önüme serdi. Sokaklarına, yemeğine, insanına aşina olduğum bu adaya ilk fırsatta yeniden uğramak istiyorum. Tarık Batuhan ERTEK Alperen Özzeybek HAYALPERESTİN YOLU Hepimiz boyumuzdan büyük hedefler belirleriz kendimize. Bazılarımız elinden geleni yapar bunun için, bazılarımız ise kader diye düşünüp sadece bekler. Bazılarımız önüne çıkan hiçbir zorluğu tanımaz, bazılarımız tüm imkanlarını görmezden gelip yine bekler. Bazılarımız büyük işler başaran insanları kendine örnek alıp daha da hırslanır, bazılarımız da sadece tüm kıskançlığıyla o kişileri izler. Yine de hepimizin ortak yanı hayattan beklentilerimizin olmasıdır. O koyduğumuz hedef gerçekleştiğinde her şeyin değişeceğini düşünürüz ama gerçekleşse de gerçekleşmese de ben şu ana kadar değişen hiçbir şey görmedim. Belki de tek değişim eski hedeflerin yerini alan yeni hedeflerdir. Diğer herkes gibi benim de hayallerim var. Bu hayaller için koyduğum büyük hedefler ve bu hedefler için de ortaya koyduğum tonlarca emek var. Hayattan beklentilerim ve umutlarım beni hayatta tutan bağlar. Mutluluğum da üzüntüm de hedeflerimin elinde. Kısaca duygularım hayattan beklentilerimin esiri. Mutluluk sanki ileriki zamanlara ait bir duygu ve bunun peşinden koşmak elimden gelen tek şey. Hedefler ve hayallerle dolu sonu olmayan bir yoldu hayat ve ben bunu çok geç fark ettim. Gençliğim gibi çocukluğum da bu yolda kayboldu. Oysa Deve Boku Savaşları kitabı bunu çoktan bana söylemişti de ben bunu başta anlayamamıştım sanki... “Nereye gidersek gidelim yine aynı yerdeyiz” (142, Gürbüzatik). Ne kadar koşsam da hedeflerimin peşinden, uykularımı da feda etsem varacağım yer beni hiçbir zaman tatmin etmeyecekti. Her zaman aynı yerde olacaktım ve o yer hayallerimin gerçekleştiği güzel bir hayat değil de onlar uğruna gidilen bir yoldu. Bir hayalim vardı uğrunda kalan her şeyi görmezden geldiğim. Bulutların üstünde görkemli bir hayaldi bu ve her zaman da bunun hayatımın anlamı olduğunu düşünürdüm. Çocukluğumda evde abimle ve ablamla geçirebileceğim keyifli dakikaları ben parkelerde ter dökerek geçirdim ama yine de bu benim için bir kayıp değil o hayallere çıkan merdivenin basamaklarındandı. Ailemin yanında geçirebileceğim bir tatil yerine antrenmanlarla dolu basketbol kamplarına katıldım aklımda tek bir soru işareti olmadan. Bunlar, hayatımı adamam gerektiğini düşündüğüm basketbol için umursanmaması gereken küçük fedakârlıklardı. Hayat hayallerime olan bağlılığıma bakmadan başkalarının tahlihsizlik dediği bir sakatlıkla bu hayalleri benim geleceğimden alıp götürdü. Ben hayatımın anlamını yitirdim diye düşünürken kimsenin ruhu bile duymadı bunu. Yine de hayat devam etti ve yıkılan hayaller değişerek yeniden doğdu. O hayalimin küllerinin arasından yenisi doğdu ama çocukluğumdan kaybettiğim o zamanların yerine geçen hiçbir şey olmadı. Abim de ablam da bana çok uzaklardaki kendi evlerinde kendi işleriyle ilgileniyorlar artık. Yani elimde ne o büyük basketbolcu olma hayallerim ne de kardeşlerimle geçirebileceğim zamanlarım var. Bunların yanı sıra bir de olan hiçbir olaydan ders çıkarmayan bir hayalperestliğim... Ben yine hayallerimin arasında boğuldum. İstediğim üniversite için gecemi gündüzüme kattım. Annemler dedemlere ziyarete gittiğinde artık vereceğim cevabı bildikleri için bana hiç sormuyorlardı bile. Önceki hayalimden tek farkı ise bu sefer başarmıştım ama kaybettiğim o zamanların ne uğruna olduğunu söylemeye artık dilim bile varmıyor çünkü o hayalimin yerini başka hayaller o zamanlarımın yerini yine hiçbir şey almadı. Bu hayatın ne kelimelerle anlatılabilen bir anlamı var ne de bir kazananı. Hedeflere ulaşmak ne gerçek mutluluğu getirdi bana ne de gerçekleşmeyen hayaller kalıcı bir üzüntü bıraktı ardında. Tüm hedeflerin bir yenisi tüm hayallerin de bir yedeği var. Önemli olan da bunlara ulaşmak değil bunların peşinden giderken çok şey kaybetmemekti. KAYNAKÇA Gürbüzatik, İnci. Deve Boku Savaşları. Epilson Yayın Evi. 2018. ÜTOPYADAN DİSTOPYAYA İnsanların eşitliği, yani birbirleriyle aynı oluşları, birçok sorunu ortadan kaldırır diyorlar. Farklı görüşlerden kavgalar çıkmaz, herkes aynı şeyi gördüğü için mutluluk ve huzur içinde yaşanırmış. Farklılıkları kaldırmaya neden bu kadar hevesliyiz? Kimi renk körüdür, hayatı siyah beyaz görür; kimi çok duygusaldır; kiminin ise hiçbir şey umrunda değildir. Neden bu farklılıklarla başa çıkamayıp anlaşmazlıklar içinde yaşadığımızı çok düşündüm. Benim için bütün farklılıklar; yeni görüşlere, yeni ilişkilere açılan kapılar gibi. Bir ülke düşünün herkesin birbiriyle aynı olduğu; o çirkin, bu güzel diye yorumların yapılamadığı bir ülke… Kızlar saçlarını hep aynı şekilde at kuyruğu yaparak toplamak zorunda, makyaj yapmak yasak. Erkekler saçlarını uzatamaz, farklı şekillerde kestiremez. Her yerde kameralardan izlendiğiniz, hatalarınızın anonsla herkese duyurulduğu bir ülke. Bu ülkede yaşayan bütün insanlar hayatı siyah- beyaz görüyor (Lowry 25). Gökyüzünün mavisini bilmiyorlar; Pamuk Prenses’in elmasının kırmızılığını bilmiyorlar; rengarenk, güzel kokulu çiçeklerin olmadığı bir yerde bu insanlar. Böylece senin kazağının rengi daha güzel, ben de o renk araba istemiştim gibi huzursuzluklar ortaya çıkmıyor. Sadece renkler değil, duygular bile ortak. Kiminle arkadaşlık yapacağınız daha siz doğmadan belli. Büyüyünce kiminle evleneceğiniz, kaç çocuğunuz olacağı… Yani hayata, yaşamınız belli bir şekilde geliyorsunuz. Düzene karşı çıkamazsınız. İyi bir amaç üstüne koyulsa da bu kurallar, her sabah yemeniz gereken bir elma var, eğer o elmayı yemezseniz dünya renklenmeye, duygular belirlemeye başlıyor (Lowry 64). Ama o elmayı yememek de insan öldürmek kadar büyük bir suç. Hayatınız ülkenin başındaki kişinin elinde, her şeyi o belirliyor ve siz bunun farkında değilsiniz. Bu tür kurallar eşitliği yok etse bile, özgürlüğümüzü kısıtladığını kimse inkar edemez. Özgürlüğümüzü kısıtlamasının yanında farklı düşüncelere de kapatıyor bizi, hatta kendi düşüncemizin bile olmadığı bir ülke bu. Günümüzde o kadar alışığız ki istediğimizi yapabilmeye, böyle şeyler bize komik geliyor, gerçekçi gelmiyor. Bu kadar özgürlük içinde merak duygumuz sömürülüyor. İstediğimiz bir sürü şeyi yapabildiğimiz için sorgulamayı da bırakıyoruz. Merak, çoğu insan için aşk ya da mutluluk gibi yoğun bir duygu olmasa da, günlük hayatta başardığımız bize aşk ve mutluluğu sağlayan çoğu şey merak sayesinde oluyor. Mesela bahsettiğim ülkede merak etmek kolaydır. “Acaba bir gün bu elmayı yemesem neler olur?”, “Ben bu elmayı neden yiyorum?” diye düşüncelere dalmak o kadar zor değil. Ama düşünmek, harekete geçmekten çok daha kolaydır. Böyle düşünen bir insan gizlice elmayı yemeyip hayatın renklerinin ve duygularının tadına varırsa bir daha o elmayı yemez (Lowry 128). O an da hissettiği yaşama zevki her şeye bedeldir. Bütün o renkler, duygular bir insana hayat verir. “Sahip olduklarımızın değerini onlar gidince anlarız” sözü bu durumu çok iyi anlatıyor. Çoğu insan farkında değil nelere sahip olduğumuzun. Özgürlük herkesin yaşayabileceği bir şey değil. Herkes ne mutlu olabilir, ne de âşık olabilir. Şimdi bir daha düşünün herkesin bu kadar eşit olmasının yol açabileceği karmaşıklığı. Farklılıklar insanları birbirine bağlar. Sohbet ortamındayken bile düşünceleri tartışmak insana kendini savunma becerisi ve farklı vizyonlar katar. Ancak bu şekilde kendi hayatımıza yön verebiliriz. Başkalarının dedikleriyle sürdürdüğümüz hayat, bizim hayatımız değildir. Var olan huzursuzluğun nedeni farklıklar değil, bizim anlayışsızlığımızdır. Farklılıkların değerini bilip onlarla yaşamayı öğrenmeliyiz. Daha önce hiç duymadığımız fikirleri garipsemek yerine onları benimsersek gerçekten huzurlu bir yaşam süreriz. Zeynep Karaer KAYNAKÇA: Lowry, Lois. Seçilmiş Kişi. Çev. Esra Davutoğlu. Türkiye/Ankara: Arkadaş Yayınları, Aralık 2017 Turhan Seçilmiş 21401181 EMEKLER VE UMUTLAR Nobel ödüllü Gabriel Garcia Marquez ile edebi anlamda tanışmam,bildiğiniz üzere ‘Kırmızı Pazartesi’ adlı romanı ile olmuştu. Bu büyük yazarın hiç düşünmeden başka bir kitabını alıp okuyacağımı biliyordum. Kitapçıda yaptığım kısa turdan sonra,Marquez’in ‘Albaya Mektup Yok’ adlı uzun öyküsünü buldum. Sırf kitabın arkasında bulunan tanıtımı bile beni çok etkilemişti. Daha o dakikadan itibaren,günümüzde aktif olarak görev yapan ve emekli olmuş askerlerin hayatlarını düşünmeye başladım fakat kitabı okudukça kitabın aslında sadece emekli bir albayın hayatının yanında Kolombiya İç Savaşı’ndaki hayatı resmeden bir tablo olduğunun da farkına vardım. Kitap, Bin Günlük Savaş sonrasında kaotik bir hal almış Kolombiya’da geçiyor. Peki nedir bu ‘Bin Günlük Savaş’? Bu savaş: Yeni kurulmuş olan Kolombiya Cumhuriyeti’nde liberal ve muhafazakar parti ile radikal gruplar arasında gerçekleşmiş olan ve liberal parti karşıtlarının iktidarı kaybetmesiyle sonuçlanmış, Kolombiya ekonomisini ise berbat hale sokmuş bir iç savaş. Sonrasında yaşananlar ise ülkemizde de yaşanmış, ülkenin geriye gitmesine de neden olan 12 Eylül ve 27 Mayıs darbelerinden pek farklı değil. Gerek ülkede sıkıyönetimin uygulanıyor olması gerekse akşam belli bir saatten itibaren uygulanan sokağa çıkma yasakları ,bu benzerliği yaratan etmenlerden bazıları. Yazar değindiği bu konularla savaş sırasında ülkede uygulanan,bizim ise 21. yüzyılda bile hala maruz kaldığımız baskı ve sansür politikasını gizliden gizliye ele alıyor.’’ En iyisi Avrupalılar buraya gelsin biz de oraya gidelim, böylelikle herkes kendi ülkesinde neler olup bittiğini öğrenebilir’’ derken,albay sansürü açıkça vurguluyor. Emekli olmuş bir albayın hissettiği değersizlik ve içinde beslediği milliyetçi duyguların boşa çıkmış olduğunu anlaması ,kitabın anafikrini oluşturuyor.Yıllarca ülkesi için savaşmış,bireysel olarak büyük fedakarlıklar yapmış kahramanımız,ülke genelindeki yozlaşmanın ve problemlerin kendi özeline de yansımasıyla kendisini büyük bir açmazın içinde bulmuştur.Ülkesi için büyük hayallerinin yerini zaman içinde kendi geçimini sağlayabilmek almıştır. Ülkesi ise ona bu fedakarlıklarının karşılığını vermemiş ve onu umutsuzluğa sürüklemiştir. Albay onbeş yıl boyunca bıkmaksızın her cuma, verdiği emeklerin karşılığı olan aylığını alabilmek umuduyla şehirden gelen gemiyi beklemeye gider ve her seferinde eli boş döner;fakat umudunu hiçbir zaman yitirmez. Gabriel Garcia Marquez albayın her cumaki yılgınlığını öyle bir yaşar ve yaşatır ki bir dahaki cumayı okumak istemezsiniz ama o limana gitmekten hiç vazgeçmez. Bu da umudun hayatımızdaki önemine yaptığı bir vurgu bence.Peki, nedir umut? Umut; beklemektir, sabırdır, heyecandır,unutmamaktır,inanmaktır bağlanmaktır. Kısacası umut yaşıyorum demektir, hem kendisi hem ülkesi için. “Umudun bittiği yerde herşey biter.” der ünlü filozof Friedrich Nietzsche. Marquez umudu, kitapta oğullarından kalan ve onlar için manevi değeri yüksek olan horoz ile vurgular. Albay ve karısı içinde bulundukları büyük sıkıntı nedeniyle horozu satmak veya dövüşlerde kullanmak arasında bocalar. Horozla ilgili yaşadıkları çıkmaz sadece kendileri için değil tüm toplum içindir aslında… Horozu öldürmek veya satmak ülkelerini yok edip satmaktan da farksızdır onlar için. Hikaye boyunca sansür ve baskı rejimini oldukça etkili vurgulayan yazar, ülkemizde de basın özgürlüğünün yok olması ve özgür düşüncelerini bizlere aktaran gazetecilerin hapislerde yatması gibi senaryoların yüzyıllar boyu aynı olduğunu acı biçimde bizlere yansıtıyor. Bundan önce hazırlamış olduğum ‘Kırmızı Pazartesi’ adlı eserinde işlenen tema ülkemizin de kanayan yaralarından biri olan töre cinayetiydi. Marquez’in bu kitabı ise yine ülkemizin bir başka kanayan yarası olan sosyal adaletsizlik ve demokratik yaşam haklarımızdan her geçen gün biraz daha mahrum bırakılmamızı anımsatıyor. Umarım bu evrensel problemler dünya döndükçe dillendirilmek durumunda kalmaz. Modern Çağın Kızılelma’sı Konuşurken kendisinden tek bir “Iıı…” sesi duymadığınız, ağzından çıkan her kelimenin yerli yerinde olduğu bir kimse biliyor musunuz? Ben biliyorum. Kendisini defalarca dinlememe rağmen şimdiye dek konuşurken ne bir duraksadığını gördüm ne de dilimizi yanlış bir şekilde kullandığını. Tahmin etmesi belki zor ama tertemiz Türkçesiyle Yavuz Bülent Bâkiler’den bahsediyorum. Kendisini sözlü şekilde ifade ederken üstün bir belagat örneği sergileyen bu zatın yazdıklarını varın siz düşünün! Peki kimdir Yavuz Bülent Bâkiler? Kendisini, bir asırdır süregelen köklü Turan mefkûresine adamış bir dava adamı… Davasını Türk – İslam coğrafyasına ve Türkçeye dair eserleriyle, hazırlayıp sunduğu pek çok radyo ve televizyon programıyla ve verdiği sayısız konferansla temsil eden Bâkiler, Altaylardan Tuna’ya uzanan uçsuz bucaksız sahada kök salmış millî tarih ve kültürümüzün Anadolu’da yetişmiş mümtaz evlatlarındandır. Her bir eseri Türk dili ve coğrafyası bakımından ayrı bir kıymete sahip olan bu aydınımızın, ismi bile Anadolu kokan Harman kitabına bir göz atalım isterseniz. Harman’da bazen ana özlemi dile getiriliyor bazense gençlik aşkları. Şair kimi zaman yalnızlığından kimi zaman da İstanbul sevgisinden dem vuruyor. İçerik yelpazesi geniş sayılabilecek bu eserin ağırlık merkezini ise şairin Türkiye sevgisi ve Turan ideali oluşturuyor. Bu temalara tek tek dokununca bakalım neler çıkacak? Ne güzel hayatı analarla yaşamak Yürekleri temiz, alınları ak. Duyguları bile haramdan uzak, Sıcak analar bilirim. Yurdumuzun, yuvamızın orta direği… Dünyadaki varlıkların en mübareği. Elimize diken batsa yüreği, Yanacak analar bilirim. (Bâkiler, s.10) mısralarında çok yalın ve içten bir dille anaya atfedilen kutsiyet, kendi anamdan epeydir uzak oluşumdan mıdır bilmem yaşarttı gözlerimi. Aah analar! Yine şairin ifadesiyle “duaları üzerimizde olmasa, sırtımızı verdiğimiz duvarların yıkılacağı” şefkat abideleri… Pek dışa vuramam hislerimi. Bu yüzden nasıl desem bilemedim ama hislendirdi beni bu ana bahsi. Neyse… Şairin kalbinin biraz daha derinine inip sevdalandığı güzele Ne derse aldırma şimdi artık el. Gel bir akşam yine türkülerle gel! İstanbul seninle çok daha güzel İstanbul’dan güzel hayal sen misin? (Bâkiler, s.99) diye seslendiğini duyar duymaz Uğur Işılak’ın bir o kadar güzel dörtlüğü geliyor hatırıma: Ah nergis bakışlı yâr Gözünde İstanbul var En az gözlerin kadar İstanbul’u özledim Sevdiği kadınla İstanbul’u özdeşleştirip aynı satırlarda zikretme, edebiyatımızda az görülen bir şey değil aslında. Bu dizelerse türünün en güzel örneklerinden. Öte yandan şairin içe dönüklüğü, bazen de yalnızlık ve ölüme değinmesiyle gösteriyor kendini. Siz de bizim gibi bir gün öleceksiniz: Garipçe, yetimce, dulca… (Bâkiler, s.169) diyerek kabre götüren o tahta atın tek kişilik olduğunu vurgularken Arzularınız kadar güzel, arzularınız kadar sıcak Bir ölüm meleği gülecek pırıl pırıl Ağzınız açık kalacak. Allah’ın rahmeti yağacak üstünüze Avuç avuç, kucak kucak Ve sessiz sedasız yolculuğunuz Fatihalarla başlayacak… (Bâkiler, s.169) derken de tıpkı üstad bellediği Necip Fazıl gibi ölümün hiç de korkulası bir olgu olmadığını anlatır. Zaten edebiyat, insanoğlunun üzerinde istisnasız hemfikir olduğu en büyük hakikat olan ölümü sevimli kılmak için en tesirli vasıtalardan biri değil mi? Evet, asıl değineceğimiz kısımlar olan Türkiye sevgisi ve Turan idealine gelelim. Kitabın ilgili bölümüne isim veren “Türkiye’m, ana yurdum, sebebim, çarem!” hitabı, bir insanın vatan sevdasını en samimi şekilde özetleyen bir ifade. Bu başlık altında yer alan şiirler de çocukluk hatıralarından olgunluk çağının acı tatlı pek çok tecrübesine uzanan yaşanmışlıkların son derece candan, sıcak ve duru bir şekilde resmedilmiş hâli aslında. Kalender Anadolu insanının yoksul sofrasından nesiller boyu süren kan davalarına, köy akşamlarının sessizliğini bozan kurbağa seslerinden zaten fakir olan insanımızın sırtına askeriyle, vergisiyle bir de devletin vurduğu ağır yüke kadar pek çok gerçeklik süzülüyor kâğıda şairin yüreğinden. Zaten Bâkiler’i “sözün ressamı” olarak gören Azerbaycanlı mütefekkir Sabir Rüstemhanlı ve şiirlerini “yaşantı şiiri” olarak niteleyen Mehmet Kaplan da bunun muteber tasdikçileri. Turan ve milliyetçilik ekolüne gelince; başta kuru Türk(çü)lük nutukları çeken Nihal Atsız’ın düşüncelerinden etkilenen Bâkiler, devamında Atsız’ın sığ ve batıl fikirlerini olması gereken potada eritip onlara İslam libası giydirerek gerçek milliyetçiliğin, gerçek Turancılığın destanlar şairi Niyazi Yıldırım Gençosmanoğlu’yla beraber, Cumhuriyet devrindeki en büyük temsilcilerinden olduğunu Yeniden inanmak Yaradan’a huzurla En son elçisini şahdamar bilmek Bir Hun türküsüyle, Selçuklu yüreğiyle Yeniden Türklüğe eğilmek. (Bâkiler, s.49) gibi pek çok mısralarda ispatlıyor. Lakin ne acıdır ki günümüzde özellikle de milliyetçi/Turancı camianın genç kuşağında Bâkiler ve onun gibi birçok mütefekkirin iyi bir ihtimalle yalnız adı biliniyor. Ne doğru dürüst bir eserini okuyan var ne de fikirlerini irdeleyen. Hâlbuki böyle olmamalı. Zaman denen büyük müfessir, eşya ve hadiseler üzerinde baş döndürücü bir hızda pek çok inkılaba sebep olurken bütün bu değişim ve dönüşümlerin atisi içinde en gür sese sahip olmayı gaye-i hayal edinmiş modern çağın alperenlerinden beklenen; ızdırap dolu ve fikir sancısıyla yoğrulmuş dimağlar olmaları, ecdadın faziletlerini anlatmakla yetinmeyip onların ahvalini hedeflerinin alt sınırı olarak belirlemeleri, hak ve hakikatin ihyası ve şairin tabiriyle cihanı “Yunus Emre gibi atsız pusatsız fethetme” gayretinde olmalarıdır. Son derece ümitvarım ki Anadolu toprakları, böyle bir diriliş neslini yetiştirme potansiyeline sahiptir ancak bu cevheri açığa çıkarma adına biraz titreyip kendimize dönmek gerekmektedir. Bu da kanaatimce, modern çağın Kızılelma’sıdır. Muhammed Ebubekir Celayir Tolga Talha YILDIZ BENCİL SANATÇILAR Dünyanın yaratılışından beri insanoğlu hep bir sanat oluşturma çabası içinde sonraki nesillere ve kendi toplumlarına eserler bırakmıştır. Ama sanat yaparken acaba amaçları neydi? Bence bunun için üç seçenek var: sanat için, toplum için ya da kendileri için. Sanat için sanat yapmak, yeni bir sanat anlayışı ile özgün bir yapıt oluşturmaya dayalıdır. Toplum için sanat ise toplumun sanatçıdan beklentisi ve sanatçının kendini duyurma arzusu üzerine kuruludur. Bireyin kendisi için yaptığı sanat ise daha çok kişinin oluşturduğu yapıttan kendine bir çıkar sağlamasıdır, bu gruba zanaat da girer. Bu üç seçenek arasından en kudretlisi ise toplum için sanat anlayışıdır, çünkü sanatın bir kişiye yararının dokunmasındansa birden fazla insana yani topluma faydasının olması o sanatın insanlığın gelişmesini sağlaması demektir. Bunu özellikle Umberto Eco’nun Edebiyata Dair adlı kitabını okuduktan sonra daha iyi anladım. Kitapta yazdığı yazıların kimin için yazıldığı üzerine Eco kendisini sorguya çekiyor: “[...] bugün yazdığımı yarın okuyacak hiç kimse kalmazsa, yine de yazar mıyım?” (399). Bu soru üzerine bir umuda bağlanarak yine yazacağını dile getiren Eco, “Kıyamet' in eşiğindeyken bile yazmanın hâlâ bir anlamı var.” (399) diyor. “Yarın evren yok olacaksa ne gerek var bi uğraşa, kendi keyfime bakayım, başkalarından banane.” gibi söylemler bencilce bir tavır resmeder. Ama Eco burada böyle düşünmüyor, dünyanın sonunda bile kendinden sonra gelenlere seslenmek, onlara yardımcı olmak istiyor. Bence de bir sanat anlayışı takip edilecekse böyle insalara yarar sağlamaya odaklı bir sanat anlayışı olmalıdır arkasından gidilecek. Bu demektir ki sanat topluma faydalı olmalı ve topluma seslenmelidir, başka bir deyişle toplum için sanat benimsenmelidir. A a a a a a a a a a a a a a a Toplum için sanat, sanatçının toplumla anlaşması demektir. İdeal sanat anlayışımızın bir öğesidir toplum içi sanat, ama sadece topluma yönelik bir sanat anlayışı olmamalı. Sanat için yapılan eserler de ideal sanat anlayışının ürünleri olabilir. Çünkü sanat için sanat, farklı metodlar geliştirir. Mesela Picasson’nun kübizmi ya da Fransız şair Andre Breton’un başlattığı sürrealizm sanat için sanat anlayışından Tablo1: Millet'in ünlü "Başak Toplayan Kadınlar" tablosu. doğan akımlardır. Bu akımların bazıları Realizm akımının ürünlerinden biri (Millet) topluma fayda katabilecek eserler verebildiği gibi sadece sanatçı için anlam ifade eden yapıtlara da sebep olabilir. İşte bu yüzden sanat için sanat anlayışına tamamen karşı değilim, çünkü sanatın insanlara ulaşmasını ve etkilemesini sağlayabilir, yani ucu yine topluma fayda sağlayabilir. Fakat bireyin kendi için yaptığı sanat topluma bir fayda getirmez, Eco’nun şu benzetmesini çok seviyorum “Sadece kendimiz için yazdığımız tek bir şey vardır, o da alışveriş listesidir.” (Eco 399), çünkü tam yerinde bir benzetme. Alışveriş listesi kendi ihtiyacımızı karşılar, alışveriş yaptıktans bittikten sonra da listeyi çöpe atarız çünkü başka kimsenin işine yaramayacaktır o liste. O zaman yazılan bir yazının, boyanan bir tablonun kalıcılığını istiyorsak sadece kendimizi ihtiyaçlarımızı düşünmemeliyiz. İnsanların yararına dokunacak, toplumun gereksinimlerini karşılayacak eserler çıkmalı ki sanatçı toplumda yerini bulsun ve hatırlansın akıllarca. Sonuç olarak, sanatçılar tarihte kalıcı bir yer edinmek istiyorsa sanatlarını icra ederken sadece kendilerini düşünmemelidir, topluma ses olmalı ya da toplumun dilinden konuşmalıdır. Eğer sanatçı sadece kendilerine bir anlam ifade eden eserler ortaya koyarsa, sanatçı toplum tarafında algılanamaz ve bu durum sanatçının unutulmasına yol açar. Ünlü yazar Tolstoy’un da dediği gibi “Sanat; düşünebilen, gerçeği görebilen, toplumu anlayabilen insanların işidir.” (Tolstoy), topluma uyamayan sanatçı ayakta kalamaz. Kaynakça 1. Eco, Umberto. Edebiyata Dair. Betül Parlak tarafından çeviri, 2. Baskı, Can Yayınları, 2017. 2. Tolstoy, Lev. "Sanata Dair Özlü Sözler | Gallerymak". Gallerymak.Com, 2018, https://gallerymak.com/tr/page/ozlu-sozler.html. 9 Nisan 2018. 3. Millet, Jean-François. The Gleaners. Musée D’Orsay, Paris, 1857. Korkularımı Yenmeyeceğim Biz daha doğmadan, anne karnında suyla haşır neşir oluyoruz, suyun içinde yaşıyoruz âdeta. Bunu öğrendiğimden beri insanların suya, denize olan korkusunu hiç anlamam. Belki de beni 5 yaşımda denize bırakıp artık kendi kendine yüzeceksin alış artık buna demelerindendir. Suya, denize olan bağımlılığım, sevgim bir başkadır benim. Asla korkmadım, korkmamda bir sürü kötü tecrübe yaşamama rağmen. Yaşayabilir, şu an bende sudan korkan ve saatlerce denizde kalmayı bırakın, ayağını bile sokamayan bir insan olabilirdim. Ama ne yazık ki insanlar birbirlerini korkularıyla yargılarlar. Çünkü korkularıdır insanları güçsüz kılan. Aynı zamanda korkularıdır insanları insan yapan. Defalarca sevdikleri tarafından kırılan, en yakını tarafından dolandırılan ya da en basitinden geçmişte yaşadığı kötü bir anısı yüzünden yavru bir kediden bile korkan insanın ne kadar üstüne gidip ‘korkularında yüzleş, onları yen artık’ diye emir verebiliriz ki? Aldatılan bir kadının tekrar aldatılma korkusunu yenip size körü körüne bağlanmasını nasıl sağlayabilirsiniz mesela siz erkekler? Ya da küçükken onu terk eden kedisi yüzünden kazandığı terk edilme korkusunu nasıl bir anda silip hayatına devam etmesini isteyebiliriz bir düşünsenize. Bunlar verebileceğim en basit örnekler elbette. Daha önce de dediğim gibi korkular insanı hem güçsüz kılar hem de insanı insan yapan en önemli şeylerdir, hayatı şekillendirir, yönlendirir. Balık Öyküleri kitabında Grey’in şöyle bir notu var; ‘’ Önemli olan, balığın peşinde denizler, dalgalar açmaktır, onları öldürmek değil...’’(syf.53). Bu cümlede geçen balıkları korkularımıza, denizleri ve dalgaları da bizlerin hayatına benzettim ben. Korkularımızı yenmek, dahası onları öldürmek zor ve zaten böyle bir şeye de gerek olduğunu sanmıyorum. Önemli olan korkularımızı yenme safsatasından kurtulup onlarla yaşamayı ve onları kabul etmeyi öğrenmek. En azından daha basit ve sancısız bir yol bu bana göre. Çünkü insanların bana neyi yapmalıyım ya da neyi yapmamalıyım diye verdikleri gereksiz öğütlerden ve korkularımla var olup onları kendi çapımda kabullenmeme rağmen insanların hâlen bu korkularıma aşina olmak istememelerinden aşırı bunaldım. Uçsuz bucaksız denizlerde, sonsuz okyanuslarda korkusuzca yaşamak, beni ben yapan, zayıflıklarımla, hatalarımla, kusurlarımla var olup kimseye hesap vermeden uzun ve huzurlu bir uykuya dalmak istiyorum artık. Her ne yaptıysam ve neyin bedelini ödüyorsam bu cezanın bir sonu olmalı artık. Çünkü ben çok yoruldum ve bu yorgunluğun getirisi olan asık suratım ve zehirli kelimelerimle insanları daha fazla incitmek ve onlara laf yetiştirmekle harcadığım zamanımı beni hak eden ve bana değer veren kişilere veremediğim için pişmanlık yaşamak istemiyorum daha fazla. Bazı insanlar etrafındaki güzellikleri göremeyecek kadar kör, bazı insanlar ise fazlasıyla acımasız ve gereksiz geliyor artık. Zamanında hayatımı ne kadar mahvedecek, korkularımla alay edip güçlü yanlarımı değersiz kılacak ve zayıflıklarımı gün yüzüne çıkarmayı görev bilecek insanları hayatıma soktuysam, bunun cezasını yeterince çektiğimi düşünüyorum. Artık ben de mutlu olmak, etrafa ışık saçmak, yaptığım ufacık hatalardan pişman olup bedel ödememek ve iç huzurumun eski hâline dönmesini istiyorum. Bunların gerçekleşmesi için de en ufak bir çaba sarf etmek istemiyorum açıkçası. Çünkü ben bunları çoktan hak ettim! Herkesten çok hak ettim hem de. Sadece bana uygun en mavi okyanusta beni seven ve bana değer veren, beni korkularımla kabul eden ve bu korkularımın başıma açtıkları sorunlarda bana destek olan insanlara ihtiyacım var. Artık bu dünyada yaşamaya değer ve yaşadığım her dakikaya minnet duyacağım anlara ihtiyacım var. Özgürlük Sokakta “Başkaldırıyorum öyleyse varım.”1 diyerek Descartes’ı anan Albert Camus geliyor aklıma. Hayatım boyunca, toplumun bana öğretmeye çalıştığı tüm değerleri kabul etmeden önce sorgulamam gerektiğini küçük yaşta öğrendim. Üç yaşımda elime oyuncak olsun diye süpürgeyi tutuşturup bana kadın olarak yerimi öğretmeye çalışan toplum, bana kendisine güvenmemem gerektiğini küçük yaşımda öğretmişti. Bir baskı altında büyüyen insanları düşünüyorum. Bu insanlara üzülüyorum ancak bir noktadan sınra karşı koymadıkları için bu insanlara kızmaktan kendimi alı koyamıyorum. Belki de ben şanslı bir insandım, bunun yanlış olduğunu küçükken kavradım. Ancak, “ben babamdan böyle gördüm” diyerek at gözlükleriyle dörtnala koşan insanlar her yerde, bunun farkındayım. Son zamanlarda izlediklerim gördüklerim yaşadığım çevreye dayanma eşiğimi giderek düşürmeye başladı. Kırk beş çocuğun tacize uğramasını “bir kereden bir şey olmaz” diyip sineye çekenlerden, devletin yarattığı terörü meşru görenlere kadar o kadar çok şeye kızıyorum ki. Öfkem bana sürekli bir şey yapmam gerektiğini söylüyor. Ancak öyle bir zamandayız ki bir katliamın hesabını sorarken başka bir katliama kurban gider olduk. Peki, bu şartlar altında Camus’nün öğütlediği gibi canımız pahasına başkaldırmaya devam edebilecek miyiz? İşte La Haine, canından başka kaybedecek hiçbir şeyi olmayan üç gencin her şeye rağmen devlet terörüne karşı ayaklanmasını anlatıyor. Film, zamanında ırkçılığı ve sosyal sınıf farklılıklarını eleştirmesiyle büyük ses getirmiş. Bu ses yıllardır hor görülen, ezilen azınlıkların çığlığı desek hiç yanlış olmaz. Filmde en sevdiğim sahne şüphesiz ki Said’in billboarddaki “Bu dünya sizindir.” yazısını “Bu dünya bizimdir.” diye değiştirmesi. Çünkü biliyorum “siz” dili her zaman ötekileştirir. Direnişin dili ise her zaman “biz” olacaktır. Devlet mi birey için vardır, birey mi devlet için? Bu yıllardır süregelen bir tartışma. Benim için bu sorunun cevabı apaçık ortada. Daha büyük amaçlar için kendini feda eden daha doğrusu başkalarının kendisini feda etmesini isteyen insanları bir türlü anlayamıyorum. Son zamanlarda belki de duyduğum en doğru düşünceyi tekrarlıyorum “Uğruna ölünecek davalar vardır, ama hiç biri uğruna öldürmeye değmez.”2 Takım tutar gibi fanatikçe insanı değil devleti tutan insanlar var çevremde. Bu insanlar her yerdeler. Benim gibi düşünen insanlar da azınlıkta ve delirmenin eşiğindeler. Azınlığın haklı sesini fütursuzca bastırmaya çalışan bu kalabalığa inat bizi ayakta tutan tek şey ise öfkemiz. Belki de filmle aramdaki bağı en çok ana karakterlerde kendi öfkemi görmem kurdu. O haklı öfkeyi ben her gün yaşıyordu. Gözü dönmüş bir devlet tarafından katledilen kardeşlerimi düşünüyorum. Bu insanlar şuan aramızda olsalar bize ne derlerdi bu soruyu her gün kendime soruyorum. Bu insanlar neden öldü? Aklıma Cemal Süreya’nın şu dizelerinden başkası gelmiyor: “Yaşayanlar unutmuştu bizi /Biz öldüğümüzle kalmıştık” Gerçekten, biz bu insanları neden unutuyoruz? Biz bu insanların hesabını niye sormuyoruz? Niye sorgulamıyoruz? Niye çocuklarımızın da böyle yetişmesine izin veriyoruz? 1 Camus, Albert, Başkaldıran İnsan. Can Yayınları, İstanbul, 2014. 2 Camus, a.g.e. La Haine bana kendi toplumum gibi düşüş halinde olan bir toplumu gösterdi. Bir sahnede polislerin, protestocuları dövmek için sokağa çıkan kalabalığa müdahale etmemesi filmdeki nefretin benim ülkemdekiyle tıpatıp olduğunu kavramamı sağladı. Filmdeki insanlar aslında benim her gün sokakta yanından geçtiğim insanlardan farklı değildi. Bu yüzden filmin sonunun bizim yaşayacağımız son olduğundan emin oldum. Filmin en zekice kurgulanmış noktası ise şüphesiz ki Vinz’in "Önemli olanın düşüş değil, yere çarpıştır." sözü. Çünkü film, anlatmak istediğini dolandırmadan, açık seçik bir şekilde anlatırken insanoğlunun düşüşünü çok net bir şekilde göstermiş ve inişte yere ne kadar sert çakıldığımızı gözler önüne sermiş. Film belki izleyenin canını yakıyor hatta ciddi bir umutsuzluğa sürüklüyor ancak izleyici izlediğinin gerçekliğinden şüphe duymuyor. Kaynakça Kassovitz, Mathieu. Protesto. 1995 Camus, Albert, Başkaldıran İnsan. Can Yayınları, İstanbul, 2014. Güle Gülen Hayat Çocukluğunu özleyen insanlardan birisi olarak sizi çocukça bir heyecanla ve biraz da şekerini yere düşürmüş, annesinden yeni bir şeker isteyemeyecek kadar çekingen bir tavırla selamlıyorum. Tıpkı Oscar Wilde’ın Narlı Ev adlı kitabında bizleri o çocukluk zamanlarımıza götüren anlatımı gibi ben de o hislere değinmek istiyorum. Çocuksu heyecanlarıma. Sonra belki biraz büyümenin ne kadar huzursuz edici bir gerçek olduğundan bahsederim. Ama önce çocukluk, masumluk, utangaçlık… İnsan beyni yeni bir bilgi öğrendiğinde zamanı daha yavaş algılarmış, öğrenmek için harcadığı zaman daha uzun sürdüğü için, daha önce bildiği bir şeyi algılamasından, öğrenirken zamanın yavaş geçtiğini hissedermişiz. Küçükken zamanımızın çoğunu çevremizde ne olup bittiğini anlamakla geçiriyorduk, bu yüzden küçüklük anılarımız olduklarından daha uzun sürede gerçekleşmişler gibi geliyormuş. Büyüdükçe dünyaya olan alışıklığımız arttığı için beynimiz olanı biteni kavramak için fazla emek harcamadığından, zaman daha hızlı akıyormuş. Yani henüz yaşlanmadığım için ‘mış’ dilini kullanıyorum. Bunun önüne geçmek içinse olabildiğince yeni şeyler keşfedin, insanlar, yerler, kitaplar… diye okumuştum bir sitede. Belki de bir diğer sebebidir büyümeye bu kadar sitemli olmamın, hayatın çok çabuk geçiyor olması, çocukluğumdan gitgide ve daha hızlı bir şekilde uzaklaşıyor olmam. Çocukluğumu özlüyorum, geri gelmeyecek bir zamana olan hasret insanın tüylerini sanki birer iğneye dönüştürüyor ve biraz daha büyüdüğünde derinin üzerinde yer değiştirirken içerde iç kanama yaratacak kadar acıya sebep oluyor. İnsan nasıl özlemez ama? En çok da dedemin beni parka götürüşlerini özlüyorum, odasında boncuklardan, tahtalardan yaptığı el emeği küçük dekoratif eşyalarını yaparken izleyişlerimi… Ne zaman bir söğüt ağacı görsem ondan cebindeki çakısıyla bana üflemeli çubuk, bir nevi düdük yapmasını isteyişlerimi… Sonra bir de, evet en çok bunu sanırım, masasında tahtaları oyarken bir yandan dinlediği o müzikleri… Küçük olduğum için fazlasıyla komik gelen o eski Türkçe şarkıları, şimdiyse dedemle birlikte dinlediğim…. Annemin beni her sabah kreşe bırakırken ağlayışlarımı, akşam eve döneceğimi bildiğim halde, o kadar güzel ‘’canım kızım iyi dersler hadi dikkat et kendine’’ diyordu ki, ondan ayrılmak o sevgi dolu anın bütün büyüsünü bozuyormuş gibi geliyordu ve ben her sabah evet her sabah ağlayarak ayrılıyordum ondan… Hasta olduğum zaman, işten izin alıp benimle ilgilendiği o günler hiç bitmesin istiyordum. Çünkü hissediyordum belki de, bir gün büyüyeceğimi ve asla o anlardaki kadar hayatın naif olmayacağını. Evet, belki fiziksel olarak büyüdüm lakin, sorarsanız kendime yapacağım en yakın benzetme Narlı Ev kitabının ikinci hikayesi olan İnfanta’nın Doğum Günü’ndeki cüce karakteri olacaktır. Cüce kitapta bir ucubeden farksız tanımlanıyor. İnfanta ise bir İspanya prensesi, henüz küçük yaşlarda ve fazlaca şımarık bir kız çocuğu. Doğum gününü konu alan hikâyede ülkenin dört bir yanından prensesi eğlendirmek için gelen hokkabazlar, sirk oyuncuları, şarkıcılar, dansçılar tek tek gösterilerini yapıp prensesi mutlu etmeye çalışıyorlar. Fakat içlerinden sadece birisi prensesi gerçekten eğlendirebiliyor, bir cüce. Cüce ailesi tarafından bir sirk sahibine para karşılığı satılmış, insanların bakmaktan iğrendiği, çarpık bacaklı, orantısız vücut hatları olan bir karakter. Çiçekler, ağaçlar, içinde yaşadığı orman bile ona iğrenerek bakıyor, çiçekler güneş ve cüce aynı yerdeyken güneşe sırtlarını dönecek kadar nefret ediyorlar ondan. Fakat cüce bunların farkında değil ve hayattan inanılmaz keyif alarak yaşıyor, insanları güldürdüğü için mutlu oluyor, onu sevdiklerini düşünüyor ve hayat enerjisi dünyayı doldurup uzaya kadar taşıyor. Tıpkı benim çocukluğumda her şeyden bihaber, duygularımı bir bardaktan diğerine su boşaltırcasına dolu dolu yaşadığım gibi. Sonra gösteri sırasında prenses onun acınası haline kahkahalar atıp ona kendisini bu kadar güldürdüğü için bir beyaz gül fırlatıyor. Benim de hayattan aldığım bir beyaz gülüm var, tesadüfe bakın. Tıpkı cüce gibi ben de bu beyaz gülün peşinden koşup saraya doğru yol alıyorum. Cüce prensesin onu sevdiği için gül verdiğini düşünüyor ve onun da prensesi sevdiğini söylemek için saraya giriyor. Ben de gülün yapraklarını tek tek koparıyorum saray yolunda, geldiğim yeri tekrar bulabileyim diye. Her odaya girip çıkıyor cüce, her kapının ardına kadar uzatıyor kafasını, gördüğü her renk siyah beyaz, prensesi görene kadar renklenmeyecek dünyası ve bir anda, bir şey beliriyor girdiği odanın öteki duvarında. Yaklaşıyor, gördüğü şey de yaklaşıyor, heyecandan ölmek üzere olan cüce biraz daha yaklaşıyor ve o da ne! Korkunç bir canavar tam karşısında dikiliyor. Geri çekiliyor, canavar da çekiliyor, elini uzatıyor canavar da uzatıyor… Nasıl bir şey bu, bu bir canavar ama kendisiyle aynı şekilde hareket ediyor. Bir anda donuyor bütün kanı ve anlıyor bu korkunç yaratığın kendisi olduğunu… Önündeki ayna ona bunca zaman ona yaşadığı hayatı, ona gülen insanların onu sevdiği için güldüğünü sandıran hislerini, beyaz gülün veriliş nedenini, bir yangından arta kalan toz parçalarına dönüştürüyor. Kendisini yere atıp hıçkırarak ağlamaya başlıyor, onu gören prenses ağlayışına aldırış etmeden ona gösteri yapmasını söylüyor, durumu anlayan saray görevlisi onun tekrar dans etmeyeceğini çünkü kalbinin kırıldığını söylüyor. Prenses de tıpkı büyüdüğümü fark ettiğimde yaşadığım acıya hayatın aldırış etmeyişi gibi kalbi olanlar benimle oynamaya gelmesin o halde diyor… Onları orada bırakıp çıkıyorum saraydan, aklıma döktüğüm gül yaprakları geliyor. Umudum, geçmişteki masumiyetim, ne kadar da hevesliydim; ülün sahibine kavuşmaya yahut yapraklarının bana yol göstereceğine ne kadar ümitliydim. Kaynakça Wilde, Oscar. Narlı Ev. Çev. Canan Başoğlu. Mavi Yelken/İstanbul Ece İpek Saruhan 21600978 Ata Çeviker Perde Arkası Chuck Palahniuk Anlat bakalım'da her zaman olduğu gibi kaybedenleri, kazandığını sanıp yokuş aşağı gidenleri ve kentin “sahte yüzlerini” anlatıyor. Bu kitapta da film setleri, kamera ve oyuncular üzerinden bunu yapıyor. Parlak Hollywood dünyasının aslında ekrandan gözüktüğü gibi olmadığını anladım. Aslında Palahniuk bütün kitaplarında bunu yapıyor demek istediğim şaşalı dünyaların kirli ve gerçek yüzünü biraz abartılı bir dille okuyucuya tasvir ediyor.Sanırım Palahniuk bu yüzden sevdiğim yazarlardan. Günümüzde artık herkes bu sahte kusursuz ve şaşalı dünyanın bir parçası olma peşinde. İnsanların egosu bu nedenden gitgide rahatsız edici biçimde büyümekte. Bana göre aşırı abartılmış benlikler yüzünden günlük hayatımız ve özel hayatımız daha zor ve yorucu hale geliyor. Örneğin;ilişkilerde her geçen gün insanlar önceliklerini tamamen değiştiriyor ve birbirlerine karşı tahammülsüzler çünkü herkes aynaya baktığında kusursuz birini görüyor.Bu duygusal veya sosyal ilişkileri çok aşağı çeken bir tutum. Öncelikler aşk, sevgi veya karşıdaki kişinin kültür seviyesi gibi daha temel şeyler olması gerekirken şuan insanlar tamamen dış görünüşe yönelmiş durumdalar. Tabi biri güldüğünde dişlerinin inci beyazı olması onu Nazım HİKMET okuyan birinden nasıl daha değerli veya özel yapabilir bilmiyorum. Beni çok rahatsız eden bir şey bu. İnsanlar kusurlarıyla hatalarıyla var olur bana göre ve kusurlar farklılıklarımızı ortaya çıkarır. Ama bugünlerde herkes aynı fabrikadan çıkmış gibi belli başlı sığ değerler çevresinde var olmaya çalışıyor. İşte bu sınırlar içinde var olmaya çalışan insanların perde arkasında kirli veya sıradan yaşantıları var. Zaten bu kadar sahte yaşantılar arkasında temiz ve düzgün bir şey barındıramaz. Doğallığın güzelliği ve ahengi göz ardı edilir olmuş bu da işin en üzücü kısmı.İnsanlar bunu tamamen unutmuş durumdalar. Bir insanın içten doğal gülüşünün değeri neyle karşılaştırılabilir? Özellikle duygusal ilişkilerde yapaylık insanı resmen çıkmaza sürüklüyor. Demek istediğim mesela siz bir insanı en doğal içten haliyle tanımak isterken o etrafa sahte duvarlar örerek bambaşka bir profil çiziyor. Bu yüzden içtenlik ya da sevgi gibi duygular değersizleşti. Yapay ve keyifsiz hayatlar yaşıyoruz. Özellikle Bilkent'te bu duruma o kadar çok maruz kalıyoruz ki son zamanlarda beni çok bunalttı. Okulda insanlar birbirlerine tamamen dış görünüş ve sonrasında maddiyat odaklı bakıyorlar. Mesela biri için "sen ondan daha iyisine layıksın" cümlesinin altında sen daha çok kitap okuyan veya müzikten anlayan biriyle birlikte olmalısın gibi bir anlam yok. Sen daha güzelini/yakışıklısını bulursun. Zamanımızı ve hayatımızı bu kadar ucuzlaştırmak şok edici. Nasıl tarif edilebilir tam olarak bilmiyorum ama tam doğru kelime olmasa da 'sevgisiz' hayatlarımız var. Önceliklerimiz sadece mükemmel olmakla kısıtlanmış ama bana göre doğallık çok daha değerli bir şey. Yapaylık nasıl bu kadar tercih edilir bir şey oldu anlaşılabilir gibi değil. İşin garip yani bu 'mükemmel' insanlar kendileri gibi olmayanları dışlama ya da küçük görme gibi bir davranışa sahip. Bunun ana nedeni sanırım insanların rol model olarak gördüğü ünlü insanlar. Kitapta da bu yeriliyor. Peki bu ünlü insanlar parlak ışıklar altında değilken nasıl hayatlar yaşıyor? Bence bu iyi düşünülmeli çünkü günlük hayatları gayet sıradan ve normal. Hatta belki de daha yorucu ve karamsar hayatları olabilir çünkü dışarıya kusursuz bir profil çizmek yorucu ve bunaltıcı bir iş. Her saniye herkes sizi izliyormuş gibi yaşamak yıpratıcı bir durum. Sanırım ben onların yerinde olsam kimlik çatışması yaşardım. Bu normları boş verip günlük yaşantılarına bakma şansları da pek yok. Halkın beklentisi karşılarında olağan üstü bir insan görmek. Sürekli olmadığın gibi biri davranmak büyük bir psikolojik baskı. Sonuçta günün sonunda hepimiz insanız. Basit kısacık ömrü olan varlıklarız. Şişkin bir egoyla yaşamak yerine daha gerçekçi bir hayat yaşamak bana daha değerli gözüküyor. Hayatın koşuşturması içinde böyle gereksiz ve amacı olmayan bir şeyle uğraşmak yerine daha mantıklı verimli şeylerle uğraşmalı insanlar. Sahte ve kişiye hiçbir katkısı olmayan bir uğraşa bu kadar efor sarf etmek sadece zaman kaybı üstelik hayata bakınca en değerli şey zamanken. Kitabı bu yüzden severek okudum, tüm bu absürtlük göze sokuluyor ve şahsen ben bunların farkında olsam bile kitap sayesinde bu durumun ne kadar da gereksiz ve yorucu bir şey olduğunun daha da farkına vardım. Kitap etrafımızda örülen sahte duvarların varlığını fark etmemi sağlarken birazda kendime dönüp bakmama da neden oldu. Her ne kadar sahte bir yaşantının yorucu olduğunu bilsem de toplumun bir parçası olarak bundan kendimi tamamen soyutlayamıyorum. En azından şimdilik öyle... Umut Can Uludağ RÜYA VE RIHTIM Keyifsizim bu akşam, yine uykum kaçtı. Zamanımı genelde kendime sorular sorarak harcıyorum. Uykumdan harcayıp cevap arıyorum, ne sorduğumu bile bilmeden. Güzellikleriyle beni rahatsız eden rüyalarımı düşünüyorum ümitsizce. Eskiden güzel bir rüya gördüğümde mutlu olurdum, sonra yaşanmışlıkların ağırlığı çöktü üzerime. Güzel rüyalarım artık geçmişteki mutlu günlerimin devamı niteliğindeydi fakat gerçek değillerdi, bunu biliyordum. Uyanınca, hepsinin sadece rüya olduğunu, yalnızlığa ve aynılığa yani sıradan hayatıma geri döndüğümü anlayınca öfkeleniyordum. Güzel bir rüyadan uyandığım günlerim hep kötü geçerdi. Huysuz olur, kimseyle konuşmazdım. Yalnız kalmayı oldum olası sevmemişimdir. Ama o güzel rüyalardan sonra istemsizce yalnızlığa meylederdim. Yakınlarımdan, çevremden soyutlanırdım. Bu, farkında olmadan geliştirdiğim bir savunma mekanizmasıydı. Sanki yalnızlık beni geçmişimden saklayan bir rıhtım oluyordu güzel rüyalarımın gündüzlerinde. Soğuk, havasız bir rıhtım… Rahat edemiyordum o rıhtımda, ancak güvendeydim. Mutsuzdum o rıhtımda ama beterin de beterini görmüştüm, değil mi? ‘’Ardımdan ağlayacak yalnızlar rıhtımı’’ diyor Gölgeler, Zülfü Livaneli (47). Atilla İlhan’dan alıntılıyor o da. Rıhtımımı düşünüyorum; soğuk, havasız rıhtımımı. O rıhtımdan bir gün çıkacağım, bunu adım gibi biliyorum diyorum kendime. Fakat öyle olmuyor. Güzel rüyalarım artık daha çok acıtıyor. Daha rüyam bile bitmeden gerçek olmadığını anlıyorum. Öfkelenmiyorum bile, sadece üzülüyorum. Böylesi çok daha kötü. Öfkelerimin altında güç yatıyor. İsyan ve direniş hâkim öfkelerime. Oysaki hüzün öyle değil, kırılgan ve hasta bir his. Güçten düşmüş, çaresiz biri oluveriyorum. Ağlıyor yalnızlar rıhtımı ancak arkamdan değil, tam karşımda ağlıyor. Halime acıyor desem yeridir! Yorganların içinde bile üşüyorum, bu soğuk rıhtımda. Annemin sözleri çınlıyor kulağımda. ‘’Öfkenin altında korku yatar.’’ derdi. Bugün ne kadar haklı olduğunu anlıyorum, sahiden de öyle. İstediğiniz öfkeli profili inceleyin, hepsinin öfkesinin temelinde korkuları yatıyor. Arkadaşlarına şaka malzemesi olunca sinirlenen birisini düşünelim mesela, aslında içten içe insanlar tarafından küçük görülen birisi olmaktan korkuyordur. Makalesinden düşük not alan bir öğrenci sinirlenebilir, başarısız olmaktan korktuğu açık değil mi? Hatta ve hatta kalemi en güçlü yazarların bile beğenilmeme korkusu vardır, öfkelenirler beğenilmezlerse ancak biricik eserlerinin bu korku yüzünden hiç okunmamasını da istemezler. Zülfü Livaneli’nin Gölgeler (26) kitabında da belirttiği gibi, farklı bir isimle de olsa paylaşırlar insanlarla şiirlerini ve öykülerini. Bana gelince, rüyalarımdan sonra öfkelenmemin sebebi gayet açık. O güzel rüyalarımın asla gerçek olmayacağından korkuyorum. Annemin ben on yaşındayken söylediği sözünü on yıl sonra, yirmimdeyken anladım. Öfkemin altında yatan korkularımla yüzleşiyorum. Artık öfkelenmiyorum, çünkü gerçeği kabullendim. Her şey bir yana kendimi tanıyorum. Beni neyin üzeceğini biliyorum. Saklandığım rıhtımın içinde gözüm kapalı yürüsem yürürüm. Rıhtım büyük, içi karışık ama her yerini adım gibi biliyorum, duvarlara çarpıp düşmem kolay kolay! Ben artık eski ben değilim. O neşeli, heyecanlı çocuk değilim. Canım acıdığında bağırmıyorum artık öfkeyle, ağlamıyorum da. Yardım istemiyorum kimseden. Hacıyatmaz gibiyim, düşsem bile yine de dik duruyorum. ‘’Beni deviremezsiniz!’’ diye haykırasım geliyor rastgele sokaklarda, rastgele insanlara. Mizacım sertleşti, kaşlarım çatıldı, farkındayım her şeyin. Akarsu kenarındaki yalnızlık rıhtımım kayalıkların zirvesindeki bir kaleye dönüştü, hem de Hasan Sabbah’ın kalesi kadar yüksek. En büyük korkumsa rüya görememek. Ne kadar acıtsalar da canımı o güzel rüyalarım, bana benden kalan, kaşları çatık gence heyecanlı çocuktan kalan son çırpınışlar onlar. Hayal kurmak gibi ama daha hisli. Gerçek ile kurmaca arasında bir yerdeler. Üşümediğim bir yer rüyalar âlemi, yalnızlık rıhtımım gibi değil. Hatalarımın sonuçlarının olmadığı bir yer, acımasız bir yer değil, gerçek hayat gibi değil. Neşeli çocuk saklandı oraya, çatık kaşlı gencin yalnızlar rıhtımına saklandığı gibi… Kaynakça Livaneli, Zülfü. Gölgeler. İstanbul: Doğan Kitap, 2018. “Hayat” “Yaşarken kimse kimseye benzemez, ölünce herkes birbirinin aynı…” (İskender, 2017) Küçük İskenderin bu dizelerini okuduğumda hiçbir şey hissetmedim. Hayatımda duyduğum en anlamsız şeylerden biriydi hatta bu sözler, ancak önümde bir görev vardı, bu sözler benim için çok şey ifade ediyormuş gibi davranmalıydım. En iyisi yalnızlıkla ilgili bir şeyler bulayım oradan yürürüm diye düşündüm. Devrik cümlelerle bir iki giriş cümlesi yazarım, daha sonra 1000 Kitap adlı siteden diğer insanların bu söz hakkında ne yazdıklarına bakarım, üç beş özgün görünen bir şeyler serpiştirmek mantıklı olurdu. Özgün konular bulup yazmak benim için ne kadar kolay olsa da edebî eserler ilgimi pek çekmez. Bilimsel içerikler veya toplumu eleştirmek benim için çok daha kolaydır edebi eser okumaktan. Mesela az önce yanlışlıkla devrik bir cümle kurdum, bu da pek yaptığım bir şey değildir. Edebiyata yüklediğimiz anlam, edebiyatı anlamamızdan gelir. Edebiyat bana hep garip gelmiştir. Edebiyatta yazarlar, günlük hayatta kullanılmayan tonlarca kelime kullanarak anlamı kuvvetlendirmeye çalışır. Bize öğretilen ise yazılanları anlamamız için çok okumamız gerektiğidir. Küçüklüğümden beri edebiyat konusunda beyinsiz olduğumu düşünürüm. Okuduğum şiirlerden anlam çıkaramam, diğer edebî eserleri de çoğu zaman anlamam. Şu an ise tamamen farklı bir fikirdeyim. Bence edebiyatı sevmememin sebebi edebiyatı anlamamam değil, edebiyatın hiçbir şey ifade etmemesidir. Örneğin yazının başındaki cümle çok şey ifade ediyormuş gibi geliyor, ancak düşünmeye başladığımızda anlamsızlığı görebiliyoruz. Hepimiz ölünce aynı olacağımızı, toprağa dönüşeceğimizi biliyor. Buna ek olarak yaşarken de hepimizin farklı olduğu su götürmez bir gerçektir. Eğer iki saniye ayırıp düşünürsek bu tarz anlamsız cümlelere zaman ayırmamamız gerektiğini görebiliriz. Aslında bu paragrafta neden bahsedeceğimi bilmiyorum. En son edebiyatı sevmediğimi söyledim. Edebiyatı sevmememin nedenlerini bu paragrafta açsam sonraki paragraf da bu konudan bahsetmek zorunda kalırım, ancak aynı şeylerden bahsetmek sıkıcıdır, bu yüzden bu konuyu es geçiyorum, zaten 275 kelime olmuş bile. Şu an karar verdim, aynı konudan devam edeceğim. Hayatta her zaman beklenmedik şeyler olabilir, bunlara karşı beyninizin tüm kıvrımlarını hazır etmelisiniz. Türkçe hep ilgimi çeken bir dil olmuştur. Türkçeyi ilk kez öğrendiğimde çok küçüktüm. Arkadaşlarım ve ailem dil konusunda yetenekli olduğumu düşünseler de onlara pek inanmam. Devrik cümlelerle kelime partisi yapmak hiç bana göre değildir. Bildiğim kadarıyla bir eserin iyiliği devrik cümlelerin çokluğu ve kelimelerin kompleksliği ile ölçülüyor, anlattığınız şeyi ne kadar az insan anlıyorsa o kadar çok seviliyor. Yani çok az insan anlıyorsa çok insan seviyor anlamına geliyor eserinizi. Yine devrik cümle kurdum, yazımın değeri gittikçe artıyor. Birkaç yayınevi ile görüşmeye başlayabilirim, ama önce Selin’e hediye almam lazım, doğum günü hediyesi. Kızın doğum gününü 3 senedir kutluyorum ama tarihi yine unuttum. Bambaşka şeylerden bahsederken bile günlük işlerinizi, özellikle arkadaşlarınızı unutmamalısınız. Arkadaşlar her şeyden önemlidir. Edebiyat yapan insanlara büyük saygı besleriz. Örneğin anlatım bütünlüğüne önem veren yazarları severiz. Buna karşın, sayfa sayfa atlayarak giden kitapları da severiz. Anlatılanların karmaşık olması hikâyeye bağlanmamızı sağlar. Bu da dopamin salgılatır falan filan… Hoşumuza gider işte. Ben de bu konuda okuyucularla aynı fikirdeyim sanırım (bence de garip). Anlam karmaşasının içerisindeki anlam arayışını severim (ya da hayranlık duyarım, ölürüm onun için). Yaratıcı kelime kullanmadan okuyucuyu anlatmak istediğin şeyin içine hapsetmek ve duvardan duvara vurmak tam bana göredir. Bence yaratıcılık uzun ve anlamsız devrik cümleler kurmak değil, okuyucuyu kendi hayatınıza çekmenizdir. Sanal bir dünya yaratmadan… Hayat ne zaman biteceğini bilmediğiniz bir yazıya benzer: Bazen hiç beklemediğiniz bir anda erkenden biter, bazen de ne kadar giderseniz gidin hiç bitmeyecekmiş gibi gelir. Erdem Koçer Kaynakça İskender, Küçük. Ölen Sevgilimin Şiir Defteri. İstanbul: Can yayınları, 2017 KAFKA VE İNSAN İLİŞKİLERİ Franz Kafka’nın ölümsüz eseri Dönüşüm, Gregor Samsa adlı ana karakterin bir sabah böcek olarak uyanmasıyla başlıyor ve Samsa’nın aklını kurcalayan ilk sorulardan biri ise işe yetişip yetişemeyeceği. Gregor, ailesi için zor şartlar altında ve huysuz bir müdürün idaresinde çalışıyordu, işini de sevmiyordu. Ailesi tarafından bir para kaynağı olarak görülüyordu. Samsa ailesi (Gregor’u dışarda tutarak) rahatına çok düşkün bir aileydi ki, evde çalışan tek kişi Gregor’du ve bu beş kişilik aile hizmetçilerine hatırı sayılır miktarda bir meblağ ödüyordu. Ailenin tek gelir kaynağı kesildiğinde ise bu aile hizmetçi lüksünden vazgeçmek istemediği için daha az para ödeyecekleri başka bir hizmetçiyi işe alıyordu. Benim bu yazımda konuşmak istediğim şey Gregor’un maruz kaldığı ekonomik sömürü, ailesinin Gregor’u bir para kaynağı olarak görmesi ve insanların gereksiz lükslere çok para harcaması. Ekonomik sömürü, işverenlerin daha çok para kazanmak veya şirkete daha fazla para kazandırmak uğruna çalışanlarına zulüm etmesiyle ortaya çıkar. Sömürünün söz konusu olduğu yerlerde çalışanlar emeklerinin karşılığını alamazlar. Gerektiğinden fazla çalışırlar, daha fazla, çok fazla çalışırlar. İşverenler ellerindeki para denen bu iğrenç gücü sadece şirketinin ya da firmasının çıkarlarını düşünerek kullanır. Emek önemli değildir bu tür insanlar için, çalışanlarının psikolojisi de. Bu sömürüye maruz kalan insanların sesini kimse duymuyor, duymak istemiyor açıkçası. Diğer insanların da bana dokunmayan yılan bin yaşasın mantalitesi ve yine bu insanların umursamazlığı, sömürünün devamını getiriyor ve Gregor gibi insanlar da bu ekonomik sömürüye maruz kalıyor. Bir de ailelerine para götürememe korkusu konuyu başka bir boyuta taşıyor ve bu zulme boyun eğmek zorunda kalıyorlar. Zaten bu zorunluk değil midir birçok arkadaşının öldüğü maden ocağına ekmek parası kazanmak için tekrar giren ve canını hiçe sayan madencinin yaşadığı? Üstünde konuşmak istediğim diğer husus ise Samsa ailesinin Gregor’u para kaynağı olarak görmesi ve artık bir süre sonra Gregor’u evlatları olarak değil sadece iğrenç bir böcek olarak görmesi. Burada ailesinin Gregor’a olan çıkar odaklı ilişkisini görüyoruz. Günümüz insanlarında da sıklıkla görebileceğimiz bu bağımlı ilişkiler, bence bu insanların ikiyüzlü olduğunu gösteriyor. Bir insanla sırf onun parası veya bir başka özelliği nedeniyle ilişki kuran insanlar, gerçek arkadaş veya dost değildirler. Bir gün o para veya özellik gittiğinde arkasını dönen ilk insanlar bu ikiyüzlü insanlar olacaktır, fakat insanlar bu gerçeği sonuç olmadan göremiyor belki de görmek istemiyor. Samsa ailesinin gereksiz lükslerine bu kadar düşkün olması da beni rahatsız eden diğer husuların arasında. Yine etrafımızdaki insanlarda da görebileceğimiz bu duruma en güzel örnek olarak küçücük çocukların elinde gördüğümüz akıllı telefonlar olabilir .İçindeki sebzelerin toplam maliyeti üç lirayı geçmeyecek bir salataya yüz lira vermek saçmalıktır, o parayla evinin bir aylık mutfak masrafını karşılayan insanlara , asgari ücret uğruna canını tehlikeye atan insanlara büyük saygısızlıktır. Bu kitap aslında Gregor’un hayatının monotonluğundan ve ailesinin ona bu iğrenç bakış tarzından bahsetse de, yazar o küçük aileden tüm dünyaya bir kapı açıyor. Bu kitap insanlığa dair çoğu pek gurur duyamayacağımız sağlıksız anlayışlardan ve düşüncelerden bahsediyor. Sizi Gregor olarak düşünmeye ve bu anlayışları eleştirmeye sevk ediyor. İnsanların aslında çıkarlarına ne kadar düşkün olduklarını ve aile bağlarının bile bazen bu çıkarların üstüne çıkamadığını gösteriyor. Her insana şüpheyle yaklaşmak veya aile kavramının saçmalığını göstermek değil anlatmak istediğim, etrafınızdaki bu ikiyüzlü insanlara dikkat etmeniz gerektiğinden bahsediyorum ayrıca bu sistem tarafından ezilen ve sömürülen insanların seslerinin duyulmasında her insanın rolünün büyük olduğunu vurgulamak istiyorum. Zehra BELDAĞ 21301315 TURK 102-56 Vedat YAZICI 18.04.2015 FIRTINAYI DİZGİNLEYEN GÖRÜNMEZ SİLAHLAR Khaled Hosseini, Bin Muhteşem Güneş adlı kitabında, kadınların zayıf ve her zaman haksız görüldüğü bir toplumda, yaşanan acımasız savaşın yanında, kendi içlerinde de yaşadıkları buhranlara karşı mücadelelerinde, yolları kesişen iki güçlü kadının, Leyla ve Meryem’in hayatını anlatıyor. Rüzgâr hep eser. Bazen bir meltem kadar hafiftir, yüzünüze her değdiğinde yaşadığınızı hissettirir. Bazen yaşanmışlık kokusu getirir başladığı yerden, herkesin yüzüne farklı çarpar, saçlarınızı, yaşadıklarınızla okşar ve size özel koku yayar. Bu koku beyaz renktedir, bütün renkleri taşır, bütün sevdiklerinizden oluşan güzel bir parfümdür ve elinizde olsa onu bir şişeye saklamak istersiniz, ihtiyacınız olduğunda umut kokar ve asla uçmayacağını bildiğiniz tek kokudur. Bazen de ters eser, yaşadığınız kötü şeyleri getirir rüzgâr, yüzünüze sertçe çarpan yeşil pis bir koku getirir, saçlarınızı savurur, hatta bazen o kadar sert eser ki gözünüzü açamazsınız çünkü bilirsiniz ki açarsanız size zarar verecek. Savrulursunuz, duruşunuzu ve yerin sizi çektiği kadar olan ağırlığınızı sarsmaya çalışır, üşütür çünkü sevmedikleriniz kadar soğuktur. Önemli olan rüzgâr bize ne kadar ters eserse, o kadar sağlam durabilmektir. Fırtınalar koparıyorsa, ne kadar sizi savurmak ve dengenizi bozmak istiyorsa o kadar sağlam basmayı öğrenebilmektir. Her kötülüğün içinde bir iyilik vardır ya, belki o amacı size zarar vermek olan, siz sağlamlaştıkça hırslanıp şiddetini daha da artıran fırtına, içinde taşıdığı pis kokuları sizden uzaklaştırır, belki sizin içinizdeki sevmediğiniz kokuları söküp sizi o kokulardan da kurtarır, yok olmasını istediğiniz varlıkları sizden çok uzağa götürür. Yere çivilenmiş gibi duruşunuzu ve asla kımıldamayacağınızı gösteren ve zamanla da bu inat kaslarınızı geliştirdikçe, büyük bir kopma noktasından sonra, havası kaçan bir balon gibi, içinde taşıdıklarını azalarak kaybeder ve siz onu patlattıktan sonra hızla savrularak sizden uzaklaşır. Bu sizin başarınızdır; siz, size karşı olan bir şeye esmeyi öğretmişsinizdir ve bundan sonra yüzünüze sadece güzel anılar çarpacaktır. Meryem ve Leyla başta onlara karşı gelen fırtınaya karşı gözlerini kapatıp, dayanmaya çalışmışlardı, fırtınanın şiddeti dayanılmaz bir noktaya geldiğinde ise her şeyden vazgeçip, gözlerini açıp, onu alt etmeyi başardılar. Sonrasında artçı rüzgârlar esse de, Meryem o rüzgârlardan birlikte gökyüzüne çıksa da, artık meltemler, Leyla’nın saçlarını sadece güzelce dalgalandırdı, ona hep güzel kokular getirdi, Tarık gibi. Bir daha asla şiddetini artırmadı, çünkü rüzgârını eğitti o, onu dizginleyebildi ve rüzgârın şiddetini sadece rüzgârgülünü hareket ettirmek için kullandı. Bütün bu fırtınaya karşı olan dayanıklılık savaşında Leyla yalnız değildi, hiç kimse rüzgârın getirdikleri karşısında savaşırken yalnız değildir. En önemli olan şey o büyük kırılma noktasında fırtına artık yağmur da getirmişken, ya o sizi yutacakken ya da siz onu dizginleyecekken, yanınızda sizin kadar ayakları sağlam basan, gözlerini artık açmış kararlı biri olmak zorundadır. Meryem tam da öyleydi, tam bir kadın dayanışması vardı. Kadınlara bu kadar kötü davranılan bir toplumun içinde, suçlayan parmaklar, haklı ya da haksız, daima kadınlara çevrilmiş olsa da, kadınlar sadece çocuk doğurmak işine yarıyormuş gibi gösterilse de, Leyla ve Meryem bana 1 Zehra BELDAĞ 21301315 TURK 102-56 Vedat YAZICI 18.04.2015 gerçek gücü, cesareti ve sevgiyi çok güzel bir şekilde gösterdi. Onların sahip olduğu güce sahip olmayan ama toplumun onu güçlü sandığı bir fırtınayı alt ettiler. Savaşı kazandıklarında, doğdukları andan itibaren yaşamak zorunda oldukları simsiyah dünyadaki bataklıkta, hep güçlü görülen erkekler, zayıf ve düşük gördükleri kadınlar batsın diye bastırırken; o zayıf ve her daim haksız gördükleri ve haksız yere eziyet çeken kadınlar tarafından yenildiler. Onlar şiddetli fırtınaları ve kara bulutları geri dönmemek üzere uzaklaştıran, kendi dünyalarını aydınlatan muhteşem güneşler. Leyla ve Meryem’e, bana güç verdikleri için, aslında cinsiyet ayrımı olmaması gerektiğini hatta “cinsiyet körlüğü” olması gerektiğini gösterdikleri için, bütün basmakalıp görüşlere karşı geldikleri için ve görünmez silahların, savaşta kullanılan ve güç sahibi olduğunu sanan insanların kullandığı en gelişmiş silahlardan daha güçlü olduğunu kanıtladıkları için teşekkür ediyorum. Kaynakça Hosseini, Khaled. Bin Muhteşem Güneş. Everest Yayınları (2007). 2 BÜKEM MORKOÇ 21501308 NEYE BENZER Kİ GERÇEK DÜNYA? Hiç gerçek bir sokağı adım adım tükettin mi? Normal bir mahallenin sokaklarından bahsetmiyorum, gerçek sokaklardan bahsediyorum. Gündüz bir başka olan, karanlıkta bir başka olan sokaklardan... İlkokulda yazdığımız paragraﬂarda betimlediğimiz, duvarlarında güzel sarmaşıkların olduğu ve mis gibi çiçek kokularıyla bezeli sokaklardan değil, esrar kokusunun yükseldiği sokaklardan bahsediyorum. Köşe başlarında kedilerin birbirleriyle oynaştığı sokaklar değil, hayır, kedilerin hırsızlık amacıyla kullanıldığı sokaklar... Yağmur suyunun kaldırım taşları arasından çizgiler oluşturarak aktığı sokakları bilirsin muhtemelen. Peki ya o çizgilerden kanla karışıp aktığı sokaklara aşina mısın? Rüzgar çanlarının çıkardığı o melodiler çok güzel, değil mi? Peki ya şarap şişelerinin birbirine çarptıklarında çıkardığı çınlamalar? Bazı sokaklar böyle işte. Pek düşlediğimiz gibi değil. Ben de isterdim çocuklarımızın top peşinde koştukları sokakları anlatmak ama çocuklarımızın bir nefeslik duman için torbacıların peşinde koştuğu sokaklarımız da var. Değil sayılarla, rakamlarla dillendirdiğimiz yaşlarında, gerçek sokaklarla tanışan çocuklarımız var. Ceplerinde misket değil, muşta taşıyan çocuklar var. Malum gece çöktüğünde sokaklar -gerçek sokaklar- biraz tehlikeli oluyor. Yabancı mı geldi yoksa anlattıklarım? Bana da öyle olurdu eskiden. Ankara’da yaşıyorum, çok güzel bir şehir derdim; modern, gelişmiş, tarihi dokusu var, müzeleri var, alışveriş merkezleri var. Bir yere kadar da doğru ama gün gelir her insan büyümek, gerçeklerle tanışmak ister. Benim ilk tanışmam da kulaklığımdan içime işleyen Sansar Salvo sayesinde oldu. Böyle bir dünyanın da var olabileceği ihtimali geldi aklıma, takdir edersin ki biraz ilginç ve tereddütlü bir andı. Sonra aldım üstüme montumu çıktım sokağa, ama yaşadığım muhitin sokaklarına değil, gerçek sokaklara çıktım. Yeni bir dünya vardı, ama öyle hemen kabul edilebileceğin bir dünya değil. Başlarda sana, yabancı olduğunu bakışlarıyla hissettirenlerin seni karşıladığı bir dünya... Olanı biteni anlayabilmen için önce dilini öğrenmen gereken bir dünya... Ne dili diye düşündün değil mi? Dur anlatayım hemen. Mesela dolandırıcılık diye bir şey yok, “gafticilik" diyeceksin ya da birisi öldüğünde Hakk’ın rahmetine kavuştu dersen dik dik bakarlar yüzüne, o yüzden “mortingen şıtrazze” diyeceksin. Malum racon bunu gerektiriyor. Racon? Buna dikkat et, çok önemli bir mesele çünkü kendisi. Uymayanın kulağını keserler mesela, böyle de ağırdır cezası. Erkeksen eğer biraz daha zor işin, malum bu sokaklarda kimseye kulluk etmeden yaşayabilmek için “delikanlı” olmalısın. Delikanlılık? Bir çok gerekliliği var bu makamın da. Abi demeli sana insanlar. Yanında gezdiklerin eskilerin hakiki kabadayıları olmalı. Omzuna ceket atabilmeli, elinde tesbih sallayabilmesin. En önemlisini unutuyordum az daha; sustalı ya da kelebek olmalı kemerinde. Yoksa sallama ve satırların dans ettiği sokaklarda, ıssızda sıkıştırıldığında savunamayabilirsin kendini. Bir de sevdalı olmak lazım tabi ama imkansız bir aşk olmalı ki racona uysun. Önünden geçtiğinde o güzel varlık, sen kaçamak bir bakış atarsın, senin yanında kim varsa yere dikerler bakışlarını. Sonra gidip de seni seviyorum diyemezsin genelde, yoktur böyle şeyler gerçek sokaklarda. “Hastayım sana.” dersin. “Sana tapıyorum.” dersin. Düşünürsün onu esrar dumanını havaya gönderirken, düşünmek, dikkat et buna, incelikli bir harekettir. Çık sokağa, al üstüne ceketini, çık sokağa. Çık ki gerçek dünyayla tanış. Çık ki sadece güzelliklerini değil, pisliklerini de gör bu dünyanın. Sadece karanlıktan korkan insanları değil, aydınlığa çıkınca gözleri kamaşan insanları da tanı. Güzel hayalleri olan çocukların başını okşama sadece, hayali olmayan çocukların da başlarını okşa. Dudak tiryakiliğinden dolu sigara içen amcaların elini öpme sadece, bu dünyaya başka bir şekilde tahammül edemedikleri için boş sigara içen amcaların da elini öp. Sadece internetten okuyup takdir etme cinsel yönelimleri farklı insanların mücadelelerini, çık sokağa ve cinsel kimliklerinden ötürü kendilerine meslek hakkı bile tanınmayan travestileri de takdir et. Bir öğretmenin meslek zorluklarını dinlediğin ilgiyle dinle bir hayat kadının sorunlarını. Sen kabul etsen de etmesen de var başka bir dünya. Hemen yanı başında, hiç hayal etmediğin bir şekilde. Düşün biraz neye benzer bu dünya diye. Bana mı soruyorsun “Sence neye benzer?” diye. Sansi’nin yeraltı konserlerinden birinde sahnede haykırdığına benzer dostum: “Filmdeki gibi dünya benzer ağır romana.” Selen Özkan “The Breakfast Club”. (1985). http://www.imdb.com/ ​ ​ÖLÜMLÜ YÜREK “Büyüdüğünüz zaman kalpleriniz ölür.” (The Breakfast Club 1985) ​ ​Hepinizden birkaç saniyeliğine durup düşünmenizi istiyorum. Çocukluğunuzu hayal edin. Boyunuz istediğiniz şeyleri uzanıp almaya yetmediği için yardıma muhtaç olduğunuz, sizden çok az şeyin beklendiği altın yıllarınızı… En azından benim için böyleydi o yıllar. Ufak bedenimin ötesinde uzanan dünya kocaman bir hayal sahnesinden ibaretti. Gökyüzünde anlatılacak masallar, salon mobilyalarının gölgelerinde canavarlar görürdüm. Karanlık kapı deliklerinde ufak cinler yaşar, evimizin çelik kapısının gözetleme deliği nereye gitsem beni seyrederdi. Erişebildiğim her şeyin kendi hikâyesi vardı benim zihnimde. Sadece yatağıma uzanarak bütün o hikâyeleri birleştirir, dünyanın henüz tam anlamıyla çözemediğim gerçekliğinden uzaklaşır ve yeni diyarlar yaratırdım. Elime bir ağaç dalı alsam dünyayı kötülüklerden koruyan bir şövalye, soğuk kış günlerinde nefesimi üflesem görkemli bir ejderha oluverirdim. Attığım her adım, Ay’da atılan bir ilk adımdan daha değerliydi benim için. Gittiğim her yeri ilk ben keşfetmiş, dudaklarımdan dökülen her soruyu ilk defa ben sormuş olurdum. Zemin karolarının çizgilerine basmamayı başarmak benim Nobel ödülümdü. Her şeyi yapabilecekmiş gibi hissettiğimi anımsıyorum. Herkes olabilirdim. Zihnim hudutları olmayan bir hayal makinesiydi. Öyleyse yapmak istediklerimin önüne kim geçebilirdi? Her şey olabileceğim inancından ne zaman vazgeçtiğimi bilmiyorum. Gerçekten de büyüdüğümüz zaman kalplerimiz ölüyor mu? Küçük bir çocukken bedenime sığdıramadığım bir ruhum vardı. Sanki bana kısacık bir bakış atan herkes görebilirdi onu. Bana bakan herkes, geleceğe ve çevresinde olup biten her şeye duyduğu kaygıyla iki kaşının arası erkenden kırışmış bir genç değil, saf umudun ve neşenin toplandığı birini görürdü. Çoğu yetişkin, ortada biraz karışık bir konu olursa ve bir çocuk merakla sorular yöneltmeye başlarsa “Sen daha çocuksun, anlamazsın.” diyerek geçiştirir onu. Oysa şimdi, bir soru yönelttiğimde kimse cevapları benden sakınmıyor. Cehaletin mutluluk olduğu söylemi doğru sanırım çünkü çocukken alamadığımız yanıtlar, dünyayı anlamaya başlayınca geleceğe atılan korku dolu bakışlara dönüşüyor. Eğer şimdi elime uzunca bir ağaç dalı alırsam, ismi dilden dile dolaşan bir şövalyeye değil, ara sokaklardan birinde tedirgin bir ruh hâlinde dolaşan genç bir kız olacağım. Bir kış akşamında bıraktığım nefesimin buhara neden dönüştüğünü artık biliyorum. Yaşadığım bu dünyada ne şövalyelere ne de ejderhalara yer var. Çocukluğum sahnesi kapandı ve ruhumu çevreleyip zincirlerini kıran büyü bozuldu. Yine de bütün suçu gerçeklere ve topluma atamıyorum. En az bizi tanımlamaya çalışanlar kadar ben de suçluyum sanırım. Bütün baskıların, aldığım iç karartan yanıtların altında yeterince dik duramıyorum. Yüreğimin etrafına hayallerden bir koza öremiyorum karamsarlığa kapıldığımdan ve içimdeki çocuk da kalbimle birlikte bir yerlerde kaybolup gidiyor. Etrafımdaki somut varlıkların ötesini görmeyi umursamıyorum artık. “Büyüdüm.” diyorum, “Artık hayalciliği bırakma zamanı. Peri masalları karın doyurmuyor.”. Doğru, hayaller bana bir iş, bir ev vermez ya da iyi bir gelir sağlamaz ama onların da doyurduğu bir şey var: ruhum. Tıpkı bünyemizi üç öğün yemekle tatmin ettiğimiz gibi gibi ruhlarımız da her gün hayallerle beslenmek ister. Olgunlaşmak, yalnızca somut gerçekleri tüketmek değil, o somut gerçeklerin ötesine geçebilmek ve bunları benliğimize katıp diğer milyonlarca insandan farklı bir kişilik geliştirebilmektir benim gözümde. İşin özü bunu unutmamakta sanırım. O vakit, her şeye rağmen, yaşadığımız ve karanlık köşelerini artık tanıdığımız bu dünyada, hayallere tutunabilir miyiz hâlâ? Yazımın en başında sizlerden çocukluğunuzu düşünmenizi istemiştim. Şimdi ise o zamanlarınızın hayalci kahramanı olan çocuğu bulmanızı istiyorum. Onu sakladığınız ve üzerini endişelerinizle örtüp varlığını silik bir anıya dönüştürdüğünüz köşeden çekip çıkartın. Çocukluğumu düşündüğümde hayallerimin zincirlerinden kurtulmak istediğini hissediyorum. Zaman zaman anlamını yitirdiğim, günlük hayatın monotonluğunda kaybettiğim bir his bu ama hep orada. Bazen ulaşması zor, bazen ise imkânsız ama onsuz bir hayatı nasıl düşleyebilirim? Bu yüzden, gelecek sizden o hissi alıp götürmeden önce, uzanıp sizi bu günlere getiren çocuğun elinden tutun ve bütün masumiyetiyle size anlattığı hikâyelere kulak verin. Hayal edin ki dünya sizi köşeye sıkıştırdığında bile özgür olabilesiniz. Kaynakça Hughes, John. The Breakfast Club. 1985. ABD: A&M Films. Film. ​ ​Fotoğraf. “The Breakfast Club”, http://www.imdb.com/title/tt0088847/mediaviewer/rm1439302912 ​adresinden elde edildi. Eğlence Kültürünün Kurbanları Katerina Plotnikova, 1987 doğumlu Moskovalı bir fotoğraf sanatçısı. Onu diğer fotoğrafçılardan ayıran özelliği ve çoğu fotoğraf severin ilgisini çeken yönü ise fotoğraflarında hayvanları kullanması. Kullandığı hayvanlar arasında ayılar, tilkiler, geyikler, develer,yılanlar gibi vahşi hayvanlar yer alıyor. Kimileri onun yürek yediğini iddia etse de, aslında Plotnikova eğitimli veya sakinleştirilmiş hayvanları kullanıyor fotoğraflarında. Aldığı övgüler, çektiği dikkatler oldukça fazla. Sadece Rusya’da değil, dünyada da ün yapmış bir fotoğrafçı Plotnikova. Katerina Plotnikova’nın yaptığı şeyi doğru bulmayanlar da azınlık bir grup oluşturuyor ve ben de bu grubun içerisinde yer alıyorum. Ne kadar huzur dolu fotoğraflar olursa olsun, ne kadar masumlaştırılmaya çalışılsa da hayvanların insanların eğlence zevkine hitap etmesine karşıyım. Fotoğraflarında kullandığı ayılardan biri yirmi yıldır eğitilmiş ve çeşitli