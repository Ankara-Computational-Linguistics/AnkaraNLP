daldığı zamanlarda yok olmuyordu. Bu, kötü bir durumdu. Çünkü, katıksız müşahedeye diğer bir şeyi karıştırmanın, görüş ve düşüncedeki şirkten ileri geldiğini biliyordu. Hay, şirkten kurtulana, hem kendisi, hem de yer, gökler ve içerdikleri şeyler, ruhsal biçimler ve zorunlu Varlık'ı bilen bütün özler düşüncesinden tümüyle silinip yitinceye kadar Tanrı'yı katıksız müşahedeye ulaşmak için çalışmasını sürdürdü. Sonunda, diğer varlıklar da, kendi özü de kayboldu, tümüyle yok oldu. Zorunlu ve gerçek Varlık'ın, kendinden başka bir gerçeklik taşımayan sözüyle, Bugün mülk kimindir. Tek ve her şeye gücü yeten Tanrı'nındır. [183] diye haykırarak yokluğa (fena)[184] erdi. Hay bin Yakzan bu aşamaya ulaştıktan sonra, zorunlu ve tek olan Öz'ün çağrısını duydu, kelamını anladı. Konuşmaması, konuşmanın ne olduğunu bilmemesi, o tek Varlık'ın kelamını anlamasını engelleyemedi. Bu durum içinde kendini yitirdi, daldı ve boğuldu. Hiçbir gözün görmediği, hiçbir kulağın duymadığı, hiçbir kalpten geçmeyen şeyleri gördü ve tattı. Bir Uyarı Sakın, hiç kimsenin kalbinden geçmeyen bu durumu tanımlama, betimleme sevdasına kapılma. Düşün ki, insanın kalbine gelen şeylerin bile birçoğunu tanımlamak, betimlemek mümkün olmuyor. Böyleyken, kalpten geçmesi mümkün olmayan, kalbin bulunduğu dünyanın dışında ve bu dünyada bulunanların eşi ve benzeri olmadığı şeyleri tanımlamak, nasıl mümkün olabilir. Kalp sözcüğüyle ne kalbin cismini, ne de içinde barındırdığı hayvansal ruhu anlatmak istiyorum. Anlatmak istediğim, sahip olduğu güçler aracılığıyla insana taşan Tanrısal ruhun özel biçimidir. Bu özel biçimlerin her birine kalp adı verilir. Hiç kimse, Hay'ın aşamasında müşahede ettiği şeyleri hatırlayamaz. Bu nedenle, o durumu sözle açıklamaya çalışan kimse, saçmayla uğraşmış olur. Sözgelimi renklerin tadını anlamak isteyen, siyahın tatlı mı, yoksa ekşi mi olduğunu anlamak isteyen kimsenin düştüğü gülünç duruma düşer. Bununla birlikte seni, Hay'ın ulaştığı aşamada müşahede ettiği görülmemiş, olağanüstü şeylerden büsbütün yoksun bırakmayacağız. Ne ki, müşahede makamında görülen şeyleri gereği gibi anlamanın, ancak oraya ulaşmakla mümkün olabileceğini gözden ırak tutmaman gerekir. Sana Hay'ın müşahede ettiklerini, doğrudan gerçeklerin kapısını çalarak değil, dolayımlı olarak gösterecek birtakım göstergelerle, örnekleme yöntemiyle anlatmaya çalışacağım. Bu nedenle, şimdi işaret edeceğim şeyleri kalp kulağıyla dinle, akıl gözüyle görmeye çalış. Belki bunlarda seni doğru yola götürecek bir kılavuzluk bulursun. Ama bir şartım var Şimdilik, bu sayfalara aktardığım kadarından daha fazla açıklama istemeyeceksin benden. Çünkü meydan çok dar ve dile getirilemeyecek gerçeklere, sözcüklerle tahakküm etmeye kalkışmak tehlikelidir. Hay bin Yakzan, müşahede ettiği şeyleri, kendinden ve diğer varlıklardan fena bulduğu varlıkta diri (hay), kendiliğinden var olan (kayyum), bir'den (vahid) başka bir şey görmediği zaman müşahede etti. Daha sonra, sarhoşluğa benzer bu müşahede durumundan ayrılarak zorunlu Varlık dışında kalanları gördüğü, düşünebildiği olağan durumuna döndü. Olağan durumunda iken kalbine şunlar doğdu Kendine özgü öz, gerçek Varlık'ın özünden ayrı bir gerçeklik taşımamaktadır. Özünün gerçekliği Tanrı'nın özüdür. Daha önceleri, Tanrı'nın özünden ayrı gördüğü ve salt kendine özgü bir öz sandığı şeyin ayrı bir gerçekliği yoktu. Varlıkta yalnızca Tanrı'nın özü vardı ve başka hiçbir şey yoktu. [185] Başka şeylerin varlığı, yoğun cisimlerde yansıyan ve ilk bakışta cisimlerden çıktığı sanılan güneş ışıkları gibidir. Bu ışıklar, yansıdığı cisimlerden çıkıyor gibi görünseler de, gerçekte, güneşin ışıklarından başka bir şey değildirler. Cisim ortadan kalktığında, ışığı da yok olur. Oysa güneşin ışıkları, hep aynı durumda kalmaktadır. Ne cisimlerin varlığı nedeniyle azalmakta, ne de cisimlerin yokluğu durumunda çoğalmaktadır. [186] Bu düşünce, Hay'ın Tanrı özünün çokluğu kabul etmediği ve özüne ilişkin bilgisinin özünün aynısı olduğu yolundaki önceki çıkarımlarıyla örtüşüyordu. Buradan yola çıkarak şu sonuçlara ulaştı Kim kendi özüne ilişkin bir bilgiye ulaşırsa, ulaştığı bilgi, özüyle aynı olur. Kendi özüne ilişkin bilgisi, özünün varlığının da gerçeklik kazanmasıdır aynı zamanda. Çünkü özün varlığının bilinmesi, ancak yine kendisiyle mümkündür. Bir başka şeyin özünü bilmek de, özsel özdeşliği gerekli kılar. Öyleyse, daha önce çok sandığı soyut ve Tanrı'yı bilen özler, bilgileri nedeniyle gerçekte aynı şeydirler. [187] Tanrı, Hay'ı acımasıyla korumasa, yol göstermesiyle (hidayet) gerçeğe erdirmeseydi bu konudaki kuşku zihninde kökleşecekti. Bu kuşku, cisimlerin karanlığı ile duyulur dünyanın bulanıklığından kaynaklanmaktadır. Az, çok, bir, birlik, toplamak, toplanmak, ayrılmak hep cisimlerin nitelikleridir. Oysa şanı yüce ve gerçek Öz'ü bilen, maddeden yüce ve aşkın özler için ne bir, ne de çok denilebilir. Çünkü, çokluk sözcüğü, özlerin birbirinden ayrı oluşlarını birlik sözcüğü ise, birbirlerinden ayrı özlerin birleşmelerini dile getirir. Her iki durum da ancak duyulur dünya içinde bir anlam taşır. Madde üstü evrende ise bütün anlamını yitirir. Gerçekten de sözcükler, bu aşamada yetersiz kalmaktadır. Çünkü, maddeden arınmış olan bu özleri –şimdi olduğu gibi– çokluk takısıyla anlatsak, onlarda gerçekten çokluk bulunduğu sanısı uyanır. Eğer sözcüğü tekil biçimde kullanırsak, bu da birleşme yanılgısına düşürür. Oysa bu özler için birleşme olası değildir. Bana öyle geliyor ki, yarasa gibi güneş ışığını karanlık görenler, cinnet zincirlerinde çırpınanlar, Araştırmalarında öylesine ileri gittin ki, akıl sahiplerinin yolundan saptın, aklın yasalarını büsbütün yabana attın. Çünkü aklın yasaları nesnenin ya bir, ya da çok olmasını gerektirir diye saldıracaklardır bana. Böyle söyleyenler hadlerini bilsinler, keskin dillerini tutsunlar ve kendilerini suçlasınlar. İçinde bulundukları değersiz, aşağılık duyulur dünyadan Hay bin Yakzan gibi ders alarak gerçeğe ulaşsınlar. Hay da, önceleri, duyulur dünyayı bir bakış açısıyla sınırsız bir çokluk içinde, başka bir bakış açısından da bir görmüştü. Gerçekte çok muydu, bir miydi. Uzun süre ikircim içinde kalmış, kesin bir yargıya ulaşamamıştı. Sonra anladı ki, birlik ve çokluğun kaynağı duyulur dünyadır. Birlik ve çokluk, bu dünya için bir anlam taşır. Ayrılmak, birleşmek, yerleşmek, başkalaşmak gibi nitelikler, yalnızca bu dünya için geçerlidir. Tanrısal evrende ne bütün, ne de parça sözcükleri bir şey ifade eder. Tanrısal evrene ilişkin bir iş, bir şey hakkında, bilinen sözcüklerle konuşmak, gerçekdışı sonuçlara götürür insanı. Tanrısal evreni, ancak gören bilebilir. Oranın gerçekliği, yalnızca oraya ulaşanlar tarafından anlaşılabilir. Beni akıl sahiplerinin yolundan sapmak, aklın yasalarını yabana atmak la suçlayanlara hak veriyor ve onları, akılları ve akıl sahipleriyle baş başa bırakıyorum. Çünkü, onların akıl dedikleri şey, duyulur dünyayı araştıran, inceleyen ve onlardan genel kurallar çıkaran düşünme gücünden (nefs-i natıka)[188] başka bir şey değildir. Akıl sahipleri dedikleri de, duyulur varlıklardan, kendilerine özgü düşünme yöntemleriyle çıkarımlarda bulunan kimselerdir. Bizim tartıştığımız konu, söylenilenlerin çok üstündedir. Duyulur dünya ve bu dünyaya ilişkin genellemeler dışında bir şey tanımayan kimseler, bu konularla ilgilenmesinler, kulaklarını sımsıkı kapatsınlar ve yalnızca dünya hayatının dış yüzünü bilen, iç yüzünden, öte dünya bilgisinden habersiz olan sürüye katılsınlar. [189] Eğer, Tanrıbilime (ilm-i ilahî)[190] özgü işaretler ve örtük anlatımla yetinir, söyleyeceklerimizi alışılmış anlamları doğrultusunda algılamazsanız, Hay'ın arınmış kimselere özgü makamda gördüğü şeylerden bir bölümünü, eski bilgilerinize katabilirsiniz. Aynalar Düzeneği Hay, katıksız kendinden geçme (istiğrak) ve tam yok oluş (fena) ile gerçekliğe ulaştıktan sonra, ötesinde hiçbir cisim bulunmayan en yüce gök katında,[191] maddeden arınmış bir öz gördü. Bu öz, gerçek ve bir olan Öz'ün kendisi olmadığı gibi, göğün kendisi de değildi. Fakat başka bir şey de değildi. Şöyle de anlatabiliriz bunu Güneş, güneşin karşısına konulmuş bir ayna ve güneşin aynada görünen suretini düşün. Aynada görülen suret nedir. Güneş mi. Ayna mı. Tümüyle başka bir şey mi. Hiçbiri değil. Hay, en yüce gök katının arınmış özünde öyle bir yetkinlik, öyle bir değer, öyle bir güzellik gördü ki, sözcüklerle dile getirilemez. Öylesine aşkın ve ince (latif) idi ki, ona ses ve harf giysisi giydirilmesi mümkün değildi. En yüce gök katının aşkın özü, yüce ve ulu Gerçek'in (Hakk'ın) özünü müşahede ediyordu. Şiddetli bir istek, sevinç, coşku ve zevk içindeydi. Hay, sonra, en yüce gök katının altındaki sabit yıldızlar katında da maddeden aşkın bir öz gördü. Bu öz de ne gerçek Bir'in özü, ne en yüce gök katının aşkın özü, ne bu gök katının kendisi, ne de bunlar dışında başka bir şeydi. Yine aynı örneğe başvurarak şöyle diyebiliriz Bu öz, güneşin, karşısındaki aynadan bir başka aynaya yansıyan sureti gibidir. Hay, bu özde de önceki özde gördüğü nitelikleri, değeri, güzelliği, zevk ve coşkuyu gördü. Hay, sabit yıldızlar katının altındaki Zühal (Satürn) katı için de maddeden arınmış ve ne gördüğü önceki özlerin aynısı, ne de onlardan başkası olan bir öz müşahede etti. Güneşin, karşısındaki aynadan bir başka aynaya ve ondan da bir diğer aynaya yansıyan sureti gibi. Bu öz de, önceki özlerin niteliklerini taşıyordu. Hay, gök katlarının düzeni üzere, güneşe karşı düzenlenmiş aynalardan, aynadan aynaya yansıyarak görünen güneşin sureti gibi, her gök katı için, maddeden arınmış ve kendisinden önceki özlerin ne aynısı, ne de başkası olan bir öz gördü. Bu özlerin her birinde, hiçbir gözün görmediği, hiçbir kulağın duymadığı, hiçbir insanın tatmadığı bir tat, bir sevinç, bir güzellik ve değer müşahede etti. Hay bin Yakzan, yukarıdan aşağı doğru, bütün gök katlarını müşahede ederek bütün parçalarıyla Ay katı içinde bulunan oluş ve bozuluş dünyasına kadar geldi. Bu dünya için de, maddeden soyutlanmış ve gördüğü önceki özlerin ne aynısı, ne de başkası olan bir öz gördü. Bu özün yetmiş bin yüzü, her yüzde yetmiş bin ağzı, her ağızda yetmiş bin dili vardı. Bu dillerin tümüyle, gerçek olan Öz'ü anıyor, ululuyor, kutsuyordu. Hem de en küçük bir usanç, bezginlik göstermeden. [192] Çok olmadığı hâlde, çok olduğu yanılgısına düştüğü bu özde de öncekilerde gördüğü bütün nitelikleri aynen gördü. Oluş ve bozuluş dünyasına özgü olan bu öz, çalkalanan bir suda görülen güneşin sureti gibiydi. Bu suret, yukarıdan aşağı doğru sıralanan aynalar düzeneği içinde, güneşin karşısındaki ilk aynadan başlayan yansımanın sona erdiği son aynadan suya yansıması gibiydi. [193] Bütün bu müşahede ve tecellilerden sonra Hay, kendisi için de bir öz müşahede etti. Eğer oluş ve bozuluş dünyasına özgü yetmiş bin yüzlü özün parçalanması mümkün olsaydı, bu özün, onun parçalarından biri olduğu söylenebilirdi. Eğer kendi özü sonradan var olmasaydı, oluş ve bozuluş dünyasına özgü özün aynısı ve eğer Hay'ın sonradan olma bedenine özgü olmasaydı, yaratılmamış, başlangıçsız olduğu düşünülebilirdi. Bu aşamada Hay, var olduktan sonra yok olmuş cisimler ile kendisiyle birlikte var olagelen –ister çok, ister tümü bir sayılsın– sonsuz sayıdaki bütün cisimler için, kendi özü gibi birçok öz müşahede etti. Hem kendi özü için, hem de kendi düzeyindeki özler için hiçbir gözün görmediği, hiçbir kulağın duymadığı, hiçbir beşerin kalbinden geçmeyen, hiçbir niteliğin niteleyemeyeceği ve bu gerçeğe ulaşanlardan başka hiç kimsenin kavrayamayacağı sonsuz bir tat, bir değer, bir güzellik müşahede etti. Bu özlerin yanı sıra, güneşin suretini yansıtan aynaya arkasını dönmüş, yüzü ondan çevrilmiş, pas ve küf içinde kalmış aynalara benzer, maddeden soyutlanmış birçok öz daha müşahede etti. Bunlarda hiç düşünülemeyecek bir çirkinlik, bir eksiklik vardı. Sonsuz acılar, bitimsiz özlemler içindeydiler. Azap çadırları kuşatmıştı ve ayrılık ateşi yakıp durmaktaydı bunları. Sanki parçalayan, koparan testereler ikiye biçilmişlerdi. Hay, oluş ve bozuluş dünyasında, acı içinde kıvranan bu özlerden başka, birtakım özler daha gördü. Bunlar beliriyor, sonra yok oluyor, toplanıyor, sonra dağılıyorlardı. Bu özlerin gerçekliğine ulaşmak için yoğun bir çaba harcadı, derin gözlemlerde bulundu Hay. Dehşet, akıl almaz işler, son derece hızlı yaratılışlar, yetkin yargılar, düzeltilen bedenler, üfürülen ruhlar, yapmalar ve bozmalardan başka bir şey göremedi. [194] Hay, bu makamda uzun süre duramadı. Yitmiş bedensel güçleri yeniden devreye girdi ve baygınlığa benzer durumdan ayrıldı. Bulunduğu makamdan ayağı kaydı. Duyulur dünya yeniden göründü, tanrısal evren kayıplara karıştı. Çünkü, bu iki dünyanın bir arada bulunması mümkün değildir. Bu dünya ile öte dünya, iki kuma gibidir. Hangisinin gönlünü yapsan diğerini gücendirmiş olursun. Bir Soru Ve Yanıtı Soru Hay bin Yakzan'ın öykülediğin müşahedelerinden ortaya şu çıkıyor Aşkın özler, gök katları gibi, varlığı sürekli cisimlere özgü iseler, onların varlıkları da süreklidir. İnsan gibi, sonu dağılma ve bozulma olan cisimlere özgü iseler, onların da bozulmaları, yok olmaları kaçınılmazdır. Nitekim verdiğin örnekte, aynalardaki suretler, ancak aynaların varlığına, kalıcılığına bağlıdır. Aynalar bozulur, yok olursa, suretler de yok olurlar. Yanıt Verdiğin sözü ne çabuk unuttun ve bağı çözdün, anlaşmamızı bozdun. Sana daha önce, bu alanda dilin, anlatımın yetersiz kaldığını, sözcüklerin gerçekleri tam olarak dile getiremeyeceğini, bu nedenle yanılgıya düşürebileceklerini belirtmiştim oysa. Seni kuşkuya düşüren, kullandığımız simge ile simgeleneni bir kabul etmen ve böyle değerlendirmendir. Aslında böyle bir değerlendirme, olağan konuşmalar için bile yersiz ve yanlıştır. Böyle iken, Tanrısal evrene ilişkin bir bilgi aktarımında nasıl düşünülebilir. Güneşin kendisi, ışığı, sureti, aynalar ve aynalarda beliren suretler, cisimlerden ayrılmayan, cisimlere bağlı olan ve ancak cisimlerde bulunabilen şeylerdir. Bu nedenle, varlıkları cisimlere bağımlıdır. Cisimlerin çözülmeleriyle onlar da çözülür, yok olurlar. Tanrısal özler, Rabbanî ruhlar ise cisimlerden, cisimsel olandan ve cisimlere ilişen şeylerden tam anlamıyla arı ve aşkındırlar. Aralarında hiçbir bağlantı yoktur. Onlara göre cisimlerin asılsızlığı ile gerçekliği, yokluğu ile varlığı arasında bir fark yoktur. Tanrısal ruhlar, yalnızca varlığı zorunlu ve gerçek olan tek Öz'le bağlantılı, ilişkilidirler. Tanrı, bunların tümünden önce, tümünün ilkesi, nedeni ve yaratıcısıdır. Bunlara süreklilik, sonsuzluk bağışlayan yalnızca Tanrı'dır. Varlıklarına kalıcılığı O verir. Bu özler hiçbir cisme gereksinim duymazlar. Tersine, bütün cisimler bunlara gereksinim duyarlar. Varlığı yüce ve zorunlu Öz'ün bir an için yok olduğunu varsaysak nasıl bütün özler, bütün cisimler ve baştan başa bütün duyulur dünya yok olur, hiçbir varlık kalmazsa bu özler de bir an için yok olsalar, bütün cisimler yıkıma uğrar, yok olurlar. Çünkü bunların varlıkları birbirine bağlıdır. Her ne kadar duyulur dünya, Tanrısal evrene bağımlı ve onun gölgesi, Tanrısal evren, duyulur dünyadan bağımsız ve aşkın ise de, yokluğunu varsaymak mümkün değildir. Çünkü duyulur dünya, Tanrısal evrene bağımlıdır. Bu nedenle, onun bozuluşu, biçim değiştirmekten başka bir şey değildir. Yoksa tümüyle yok olması demek değildir. Yüce Kitap da bunu bildirir. Nitekim, İnsanların ateş çevresinde çırpınıp dökülen kelebeklere dönmesi , Dağların atılmış renkli yünlere benzemesi ,[195] Güneşin dürülüp ışıksız kalması , Denizin kaynayıp dalgalanması ,[196] Göklerin Tanrı'nın sağ elinde dürülmesi , Yerin başka bir yere dönüşmesi [197] bozuluşun bu anlama geldiğini göstermektedir. Buraya değin, Hay'ın ulaştığı o büyük makamda müşahede ettiklerinden işaret yoluyla dile getirmeye güç yetirebildiğim kadarını anlattım. Söz yoluyla daha çoğunu anlatmamı isteme benden. Çünkü bu mümkün değildir. Hay bin Yakzan, ulaştığı müşahedelerden sonra dünyevi hayatın yükümlülüklerinden iyice usandı. Buna karşılık, sonsuz hayata ilgi ve özlemi arttıkça arttı. Bu nedenle, ulaştığı makama yeniden dönmeyi istedi. Önceki çalışmalarından daha az bir çalışmayla müşahede makamına ulaştı. Bu kez, ilk eriştiğinde kaldığından daha uzun bir süre kaldıktan sonra döndü duyulur dünyaya. Hay, duyulur dünyaya her dönüşünden sonra, müşahedeye yeniden ermek için çaba ve çalışmasını sürdürdü. Her defasında biraz daha kolay ulaşıyordu. Giderek öyle bir düzeye geldi ki, müşahede makamına istediği zaman ulaşıyor, istemedikçe de oradan ayrılmıyordu. Çalışmalarını, müşahede makamında durmayı ve oradan ayrılmayı istemine bağlı bir duruma getirinceye kadar sürdürdü. En alt düzeye indirdiği zorunlu bedensel gereksinimlerini gidermenin dışında hiçbir şey için makamından ayrılmaz oldu. Yine de bu küçük ayrılıklar, üzüntü ve acıya boğuyordu Hay'ı. Bu nedenle, ayrılığa neden olan bedeninden bütünüyle kurtularak sonsuz huzura ve kurtuluşa ermeyi diliyordu Tanrı'dan. Altıncı Bölüm Gerçeğin İki Yüzü Absal Hay'ın bu birkaç sayfaya sıkıştırılan serüveni, onun hayatının tam kırk dokuz yılını doldurmuştu. Bir insanın ulaşabileceği son aşama olan müşahede makamına erdiği ve dünya ile bütün ilgilerini kopardığı sıralar, yaşı elliye varmış ve müşahedenin doyumsuz sarhoşluğunu, zevkini yaşıyordu. Ancak tam bu sıralarda, hayatında büyük bir değişiklik yapacak önemli bir olay oldu. Bir gün adasında, o güne değin hiç görmediği bir yaratıkla, bir insanla karşılaştı. İşte bundan sonra, nefsini arındırmak için adaya gelen Absal ile Hay arasında geçen öyküyü anlatacağız. Öykümüzün başında, Hay bin Yakzan'ın dünyaya gelişiyle ilgili iki değişik varsayımdan söz etmiştik. Kendiliğinden türemeyi mümkün görmeyenlerin varsayımlarına göre, Hay bir başka adada dünyaya gelmişi. İşte bu adada, önceleri, eski inançların bozulmuş şekillerine bağlı insanlar yaşıyorlardı. Fakat zamanla, son Tanrı Elçisi'nin tebliğ ettiği gerçek, sahih inanç bu adaya da ulaştı ve ışıklarını saçmaya başladı. Ada halkı arasında hızla yayılan yeni inanç ve öğreti, kısa zamanda halkın çoğunluğunun inancı durumuna gelerek büyük bir güç ve etkinlik kazandı. En sonunda, adanın sultanı da çoğunluğun inancına boyun eğerek bütün ada halkının sahih öğretiyi benimsemesini sağladı. Ada halkı içinde, birbirini çok seven candan iki arkadaş vardı. Birisinin adı Absal, diğerininki Salaman'dı. Adanın en seçkin ve soylu gençlerinden olan bu iki arkadaş da, sahih inancı içtenlikle benimsemişlerdi. Yasaklarından kaçınıyor, buyruklarını titizlikle yerine getiriyorlardı. Bir yandan da dini öğrenmeye, bilgilerini derinleştirmeye çalışıyorlardı daha iyi anlamak, daha güzel yaşamak için. Tanrı'nın Kitabı düşmüyordu ellerinden. Sürekli okuyor, sürekli düşünüyorlardı üzerinde. Kitap, bütün insanlara seslenmeyi amaçladığı için açık, anlaşılır bir dili vardı. Bununla birlikte farklı düzeydeki insanların, açık ve yalın anlamların ötesinde daha farklı ve derin anlamlara ulaşmalarına olanak tanıyan imler, simgeler barındıran olağanüstü bir anlatım gücü taşımaktaydı. [198] İki arkadaştan Absal, yaradılışı gereği ruhsal gerçekleri daha çok önemsiyor, bunlara yoğun bir ilgi duyuyordu. Bu nedenle Kitap'ın daha çok iç anlamlarını araştırıyor, sözlerin dış anlamlarını yorumlama eğilimi taşıyordu. Absal'ın arkadaşı Salaman ise Kitap'ın açık ve anlaşılır dış anlamlarını korumak gerektiğine inanıyordu. Kitap'ın sözlerinin iç anlamlarını araştırmaktan, sözlerin dış anlamlarını yorumlamaktan şiddetle kaçınıyordu. Salaman'a göre sözlerin dış anlamları bütün insanları ilgilendiriyordu ve bu anlamların yorumlanması kargaşaya yol açardı. Sorumluluk alanı, Kitap'ın dış anlamlarıyla belirlendiğine göre, iç anlamları araştırmanın anlamı yoktu. Aralarındaki ilgi ve yaklaşım farkına karşın, her iki arkadaş da, açık buyrukları titizlikle yerine getiriyorlardı. Benliklerini denetim altına alarak arınma, dünyevi istek ve eğilimleriyle savaşım konusunda olağanüstü bir çaba harcıyorlardı. Ne ki, bu amaçlarını nasıl gerçekleştirecekleri konusunda anlaşmazlığa düştüler. Kitap'ın içerdiği kimi söz ve öğeler insanları yalnızlığa çağırıyor, üstünlük ve kurtuluşun yalnızlıkta, toplumdan soyutlanmada olduğuna işaret ediyordu. [199] Kimi söz ve öğeler de toplumla iç içeliği, toplumsal hayatın gereklilik ve zorunluluğunu dile getiriyordu. Absal yalnızlığı, toplumdan soyutlanmayı seçti. Düşünmek, araştırmak, ders alınacak şeyler üzerinde durmak, anlamların derinliklerine dalmak onun doğal eğilimleriydi çünkü. Bu eğilimlerini de ancak yalnızlıkta gerçekleştirebiliyordu. Salaman ise toplumsal hayatı seçti. Salaman'ın doğasına da bu uygun düşüyordu. Düşünmekten kaçınıyor, dış anlamların yorumlanmasından kaygı duyuyordu. Toplum onun için bir sığınaktı. Kuşkularını, kuruntularını giderecek, şeytanın aldatmacalarından onu koruyacak bir sığınak. Yaklaşımlarındaki, seçimlerindeki bu ayrım, iki arkadaşın yollarının ayrılmasına neden oldu. Absal, Hay bin Yakzan'ın bulunduğu adanın varlığından haberdardı. Yalnızlık için oradan daha iyisi olamazdı. Söylendiğine göre ılıman bir iklimi vardı. Av hayvanları, meyve ağaçları ile doluydu. Her şey daha kolay olurdu orada. Amacına ulaşmak için daha uygun bir ortam bulamazdı. Hiç düşünmeden kararını verdi. O ıssız adaya gidecek, ömrünün kalan kısmını orada, bütün insanlardan uzakta, yalnız başına geçirecekti. Absal, aldığı karar üzerine neyi var, neyi yok her şeyini satarak paraya çevirdi. Eline geçen paranın bir bölümüyle kendisini adaya götürecek bir kayık kiraladı. Kalan kısmını da son kuruşuna kadar yoksullara dağıttı. Artık yapacak bir şey kalmamıştı. Arkadaşı Salaman'la vedalaşarak kiraladığı kayıkla denize açıldı. Kayık uzun bir yolculuktan sonra adaya vardı. Kayıkçılar, uygun bir yerden karaya yanaştırdılar kayığı ve Absal'ı adaya çıkardılar. Absal teşekkür etti, iyi dileklerde bulundu kayıkçılara. Onlar da karşılık verdiler gerekli biçimde, el sallayarak geri döndüler. Absal, kararlı adımlarla yürüdü adanın içlerine doğru ve böylece yeni hayatı başlamış oldu. Absal, adayı şöyle bir tanıdıktan ve kendisi için uygun bir yer seçtikten sonra çalışmalarına başladı. Bütün gün tapınıyor, Tanrı'yı anıyor, kutsuyor, ululuyor, O'nun nitelikleri ve adları üzerinde düşünüyordu. Ada tam da düşündüğü gibiydi. Gönül huzuru içinde tapınabiliyor, düşünüyordu. İlgisi dağılmıyor, düşüncesi karışmıyordu. Acıktığı zaman, birbirinden güzel ve tatlı meyvelerden, av hayvanlarından yeteri kadar alıyor, karnını doyuruyordu. Hem meyve, hem de av hayvanları alabildiğine bol olduğu hâlde Absal, tıka basa yememeye, sadece açlığını bastıracak ölçüde yemeye özen gösteriyordu. Günler ve günler geçti böyle. Olağanüstü bir sevinç, Tanrı'ya yakınlık ve yakarış içinde geçmişti günleri. İsteklerinin yerine gelmesini, açlığa katlanmasını kolaylaştıran, bilgilerini derinleştiren, kalbini aydınlatan Tanrısal bağışlar, armağanlar yağmış, o zamana kadar anlayamadığı birçok şeyi kavramıştı. Absal'ın kendi benliğiyle savaşımla geçirdiği bu süre içinde Hay bin Yakzan, eriştiği yüce makamda kendinden geçmiş bir durumda bulunuyordu. Gereksindiği besini temin için, haftada yalnızca bir defa çıkıyordu barınağından. Bu nedenle Absal, Hay'ın varlığından habersizdi bu sıralar. Adanın çevresinde dolaştığı, köşe bucağını gezdiği hâlde hiç kimseye rastlamamıştı. Rastlamak bir yana, bir insanın varlığını gösterecek bir iz bile görememişti. Bu da adaya duyduğu sevgiyi artırmış, içini rahatlatmıştı. Çünkü tam bir yalnızlık içinde yaşamak kararında idi Absal. Absal ile Hay karşılaşıyorlar Absal bir gün gezintiye çıkmıştı. Ağır ağır yürüyor, bir yandan da düşünüyordu. Hay da yiyecek toplamak için ayrılmıştı o gün barınağından. Yolları çakıştı, ansızın birbirlerini görüverdiler. Adeta donup kaldı ikisi de. Absal, ilkin, doğal olarak, Hay'ın da kendisi gibi insanlardan uzaklaşmak amacıyla adaya gelmiş biri olduğunu düşündü. Bu yüzden de ilişki kurmanın gereksiz, yararsız olduğuna karar verdi. Konuşur, tanışırlarsa, aralarında oluşacak ilişki, durumunu bozabilir, amacına ulaşmasını engelleyebilirdi Hay bin Yakzan ise ilkin Absal'ın ne olduğunu anlayamadı. Absal o âna değin tanıdığı, görmüş olduğu hayvanların hiçbirine benzemiyordu çünkü. Üzerindeki yün ve kıldan yapılmış giysiyi de doğal örtüsü sanmıştı. Tam bir kararsızlık ve şaşkınlık içindeydi. Absal, bir anlık duraksamadan sonra, Hay'ın kendisini eylem ve savaşımından alıkoyacağı kaygısıyla hemen arkasını dönerek uzaklaşmaya başladı. Oysa Hay, onu bırakmak niyetinde değildi. Arkasından gitmeye, izlemeye başladı. Nesnelerin gerçekliğini araştırmak, doğasının en temel niteliğiydi çünkü Hay 'ın. İzlendiğini anlayan Absal, uzaklaşmak, gizlenmek amacıyla hızla koşmaya başladı. Bunun üzerine Hay durakladı. Diğer hayvanları avladığı gibi, onu da avlamak için kendisini gizledi. Absal onun kendisini izlemekten vazgeçtiğini, geri döndüğünü sandı. Uygun bir yer seçerek namaz kılmaya, Tanrı'yı anmaya ve O'na yakarmaya başladı. Tapınma onu tam bir dinginliğe kavuşturuyor, her şeyden uzaklaştırıyordu. Hay, gizlice ve yavaş yavaş yaklaştı. Absal her şeyden habersiz, kendi dünyasına dalıp gitmişti. Hay öylesine yaklaştı ki onun okuyuşunu, ağlayışını duyuyor, kendini alçaltışını görüyordu. O ana kadar hiçbir hayvandan duymadığı güzellikte bir sesti duyduğu ve konuşması da en yetkin konuşma. İlgi ve merakla incelemeye başladı Absal'ı. Yüzüne, gövdesinin yapısına, organlarına, davranışlarına baktı uzun uzun. Hayretle kendisine benzediğini gördü. Üzerindeki giysi de doğal değil, kendisininki gibi yapmaydı. Alçakgönüllülüğü, saygısı, ağlayış ve yakarışı kuşkuya yer bırakmayacak biçimde Absal'ın Tanrı'yı bilen özlerden olduğunu gösteriyordu. Onu yakından tanımak, anlamak için büyük bir istek duydu. Hay içyüzünü, ağlayış ve yakarışının nedenini anlamak düşüncesiyle o denli yaklaştı ki, Absal hemen farkına vardı. Hay'ı görür görmez de hızla kaçmaya başladı. Hay kararlıydı. Peşini bırakmadı ve hemen yakaladı onu. Tanrı, Hay'a düşünme gücü yanında üstün bir bedensel güç de bağışlamıştı. Onu, yeniden kaçma fırsat vermeyecek biçimde, sımsıkı tuttu. Absal, Hay'ın üzerindeki hayvan postundan giysiyi, gövdesinin açıkta kalan kısımlarını kaplayan tüylerini, koşuşundaki hızı ve gücünün şiddetini görünce, büyük bir korkuya kapıldı. Acıma duygularını uyandırmaya, Hay'ın hiç anlamadığı, yalnızca kendine özgü bir konuşmanın parçaları olduğunu ayırt ettiği sözlerle kendisine ısındırmaya çalıştı. Hay da hayvanlardan öğrendiği kimi seslerle ve garip birtakım davranışlarla Absal'ın korkusunu gidermeye, dost olduğunu anlatmaya çalışıyordu. Çabası sonuçsuz da kalmadı. Absal'ın korkusu yavaş yavaş geçti. Kalbi sükûnet buldu. Hay'ın kendisine bir kötülük yapmak, zarar vermek istemediğini anlamıştı. Absal, öteden beri yüzeysel bilgilerle yetinmediği, yorum bilimine ve her şeyin gerçekliğini öğrenmeye yoğun bir ilgi duyduğu için çok sayıda dil öğrenmiş ve bu dillerde büyük ustalık kazanmıştı. Hay'la anlaşabilmek umuduyla bildiği bütün dilleri denedi. Fakat hiçbir olumlu sonuç alamadı. Hay, doğal olarak bu konuşmalardan hiçbir şey anlamıyor şaşkınlığı, Absal'dan duyduğu değişik dillerdeki her sözcükte biraz daha artıyordu. Buna karşın duyduğu sevinci, dostluk isteğini davranışlarıyla göstermeye, anlatmaya çalışıyordu. Her birinin durumu, karşısındakini hayrete düşürüyor, ilgi ve merakını kamçılıyordu. Absal, Hay'ın elinden tutarak barındığı yere götürdü. Gelirken her ihtimale karşı yanında getirdiği fakat el sürmediği yiyeceklerden bir kısmını bir dostluk gösterisi olarak Hay'ın önüne koydu. Hay, daha önce görmediği bu nesnelerin ne olduğunu, ne işe yaradığını anlayamadı. Absal, Hay'a onların yiyecek olduğunu göstermek için önce kendisi yedi, sonra da eliyle yemesini işaret etti. Hay, yiyecekler konusunda belirlediği ilkeleri düşündü. Kendisine sunulan şeylerin neden yapıldığını bilmiyordu. Bu yüzden bir karara varamadı. Yemesinin doğru olup olmadığını kestiremediği için de yemekten kaçındı. Absal, yemesi için Hay'ı sürekli isteklendirmeye, gönlünü çelmeye çalışıyordu. Hay, ikram edilen şeyleri yemekten kaçınırsa Absal'ın kendisinden soğuyacağını düşünerek kaygılanıyordu. Sonunda Absal'ı tanımak isteği ağır bastı. Kararını değiştirerek yemeye başladı. Yemek son derece lezizdi. Bu durum, yiyecekler konusundaki ilkeleriyle çelişiyordu. Bu nedenle kötü bir şey yaptığını anladı. Büyük bir pişmanlık duygusuna kapıldı. Hemen kalktı ve kaçarcasına uzaklaştı Absal'ın yanından. Hay Konuşmayı Öğreniyor Hay, barınağına vardıktan sonra, duyulur dünyadan soyutlanarak makamına, müşahede durumuna dönmek istedi. Fakat alıştığı üzere kolayca müşahedeye eremedi. Kalbinde Absal'a karşı kurtulamadığı bir ilgi ve eğilim vardı. Bunun üzerine, ne yapması gerektiğini düşünmeye başladı. Sonunda Absal'ın durumunu tam olarak anlayıncaya, kalbindeki istek ve eğilim yok oluncaya kadar Absal'la birlikte kalmaya, arkadaşlık etmeye karar verdi. Daha sonra çalışmalarına yeniden başlar, makamına bir demlik dönebilirdi. Hay'ın birdenbire kaçıp gitmesi, Absal'ı da düşünmeye sevk etmişti. O, sandığı gibi kendisi için bir engel olamazdı. Kaygıları yersizdi. Konuşmasını bile bilmeyen zavallı bir vahşi idi. Ona acıması, yardım etmesi gerekti. Ona belirli bir zaman ayırarak konuşmayı, Tanrı'yı, dini öğretebilir, bu yolla sevap ve Tanrı'ya yakınlık kazanabilirdi. Absal ile Hay, ortak düşünce ve kararları sonucu birbirlerini aradılar ve yeniden bir araya geldiler. Absal hemen konuşmayı öğretmeye başladı Hay'a. Eliyle nesneleri gösteriyor, adlarını söylüyor ve Hay'ın da söylemesini istiyordu. Nesnenin adı iyice öğrenilinceye kadar sözcük yineleniyordu. Bu yolla, sözcükleri öğretinceye kadar çalışmasını sürdürdü Absal. Arkasından aşamalı bir yöntemle kısa sürede konuşmayı öğretti Hay'a. Hay konuşmayı öğrenince, Absal ondan durumunu, adaya nasıl ve nereden geldiğini anlatmasını istedi. Hay, ne geldiği yeri bildiğini ne de kendisini emziren ceylandan başka bir anne-baba tanıdığını söyledi. Hatırladığı kadarıyla hayatını, müşahede makamına ulaşıncaya kadar yaşadığı düşünsel ve ruhsal serüveni anlattı. Varlıkların gerçekliklerini, cisimsel niteliklerden arınmış Tanrı'yı bilen özleri, bunların niteliklerini, Tanrı'ya kavuşan özlerin duydukları –Absal'ın da Tanrı isimlerini anarak ulaştığı makamda az çok tattığı– zevki, Tanrı'yı müşahede etmekten perdelenmiş olanların çektikleri acıları anlattı. Bütün bunları büyük bir şaşkınlık içinde dinleyen Absal, iman ettiği öğretinin Tanrı, melekler, kitaplar, elçiler, öte dünya, cennet ve cehenneme ilişkin bildirdiklerinin tümünün Hay'ın müşahede ettiklerinin birer simgesi olduğunu gördü. Bütün bilgileri gerçek anlamına kavuştu. Kalp gözü açıldı, düşünce ateşi parladı. Öğretinin dışsal (zahirî) hükümlerinin gerçeklik içindeki yeri ve konumu aydınlık kazandı. Bütün güçlükler ortadan kalktı, sorunları çözümlendi. Derin kuşkuları açıklığa kavuştu. Sahih akla sahip kimseler arasına katıldı. Hay bin Yakzan gözünde büyüdü, saygınlık kazandı. Onun, kendileri için hiçbir korku, kaygı ve acı bulunmayan Tanrı dostlarından birisi olduğunu anladı. Absal hiç duraksamadan, zaman yitirmeden Hay bin Yakzan'ın hizmetine girdi, ona bağlandı. Halkı içinde iken öğrendiği dinsel edimlerdeki (amel) çelişkileri gidermek için Hay'ın ortaya koyduğu gerçeklere yapıştı. Hay da Absal'ın serüvenini öğrenmek istedi. Absal yaşadığı adayı, adadaki insanları, inançlarını, öğretinin bildirdiği öte dünyayı, cenneti, cehennemi, yeniden dirilmeyi, kıyameti, hesabı, tartıyı, sırat köprüsünü anlattı. Hay, bütün anlatılanları doğruladı. Çünkü bunlar, müşahede ettiği şeylerle uyuşuyor, örtüşüyordu. Bunları getiren ve açıklayan kimsenin Tanrı tarafından gönderilmiş bir elçi olduğuna, bütün sözlerinin doğru ve gerçek olduğuna iman etti. Elçiliğini kalbiyle onayladı ve tanıklık etti. Hay, Absal'dan Tanrı elçisinin getirdiği emirleri, yasakları ve yükümlülükleri sordu. Absal namazı, orucu, haccı ve diğer emirleri, yasakları, yükümlülükleri anlattı. Hay bu anlatılanların da tümünü onayladı, gerçekledi. Doğruluğu apaçık olan elçinin buyruğuna uyarak kendini bu görevlerle yükümlü kıldı. Fakat Hay'ın anlayamadığı, nasıl bir nedene dayandığını kestiremediği iki konuda kuşku kalmıştı içinde. Tanrı elçisi, öte dünyaya ilişkin açıklamalarında niçin simgesel bir dil kullanmış, gerçekliğini açıkça göstermekten kaçınmıştı. Çünkü bu durum, insanların somutlaştırma gibi, Tanrı'nın en uzak olduğu şeylere inanmak gibi bir tehlikeye düşmelerine neden olabilir, ödül ve ceza hakkında da gerçekdışı birtakım inançlar doğmasına yol açabilirdi. Tanrı elçisi açıklamalarını niçin buyruklar ve kulluk görevleriyle sınırlandırmış, dünya hayatına ilişkin birtakım konuları, sözgelimi mal biriktirmeyi, bol bol yeme ve içmeyi mubah kılmıştı. Çünkü insanlar, bunlar nedeniyle, batıl şeyler aracılığıyla batıl şeyler edinmeye çalışarak Tanrı'dan yüz çevirebilirlerdi. Hay, insanın ayakta durmasını sağlayacak kadarından fazla yenilmesini doğru bulmuyordu. Malın ise hiçbir anlamı, değeri yoktu gözünde. Bu nedenle öğretinin zekât ve kısımları, alışveriş, faiz ve bunlarla ilgili cezaları ve benzeri durumlara ilişkin ilke ve yargıları anlaşılmaz, gereksiz ayrıntılardı ona göre. Eğer insanlar bunların gerçekliklerini bilseler, anlasalardı bu tür batıl şeylerden yüz çevirir, Tanrı'ya yönelirlerdi. Dolayısıyla hiç kimse zekâtından hesaba çekileceği, çaldığı için elleri kesileceği, uğrunda canların telef edileceği dünyalıkla, mallarla ilgilenmezdi. Hay'ı böyle düşündüren neden, bütün insanları üstün yaradılışlı, ince kavrayışlı ve kalp gözü açık kimseler saymasıydı. İnsanların yeteneksizliğini, akılsızlığını, düşüncesizliğini, kararsızlığını ve kimi zaman hayvanlardan bile azgın ve aşağı duruma düştüklerini bilmiyordu. İnsanlar Arasında Hay, insanlara duyduğu sevgi ve acıma yüzünden olmayacak bir sevdaya kaptırdı kendisini. İnsanlara önderlik, kılavuzluk yaparak gerçekleri görmelerini ve bir oyundan başka bir şey olmayan dünya hayatının pisliklerinden kurtulmalarını sağlayabilirdi. Bunun için de onların yanına gitmeli, gerçekleri onlara açıklamalıydı. Hay, bu konudaki düşüncesini Absal'a açarak düşüncesini ve adaya gitmek için bir yol bulunup bulunamayacağını sordu. Absal, insanların birtakım eksiklikler taşıdıklarını, yeteneklerinin aynı olmadığını, dünyevi istek ve eğilimlerinin ağır bastığını, bu nedenle de Tanrı'dan yüz çevirdiklerini, onlara gerçeği kabul ettirmenin çok zor olduğunu anlatmaya çalıştıysa da Hay'ı kararından çeviremedi. Bunun üzerine, bütün halkın değilse bile içlerinden kurtuluşa yakın olan bir kısmının Tanrı'nın izni ve Hay'ın aydınlatmalarıyla doğru yola gelebileceği umuduyla Hay'a katılmak zorunda kaldı. İnsanların yaşadığı adaya gidebilmek için yapacakları tek şey ada yakınlarından geçecek bir gemi beklemekti. Kıyıya indiler, gözleri ufuklarda beklemeye başladılar. Tanrı'nın kendilerine hayır vasıtalarını ortaya çıkarmasını, amaçlarına ulaşmaları için yardımcı olmasını yakarıp durdular. Günler boyu bıkıp usanmadan ve Tanrı'dan umut kesmeden beklediler. Nihayet bir gün bekledikleri olay gerçekleşti. Tanrısal istem gereği yolunu yitiren bir gemi, rüzgârın da etkisiyle ada yakınlarına sürüklendi. Nerede bulunduklarını öğrenmek niyetiyle iyice kıyıya yaklaşan gemiciler, kendilerine seslenen, el kol işaretleri yapan Absal ile Hay'ı gördüler. Biraz daha yaklaştılar. Absal onlarla konuşup kendilerine yardım etmelerini rica etti. Gemiciler isteklerini kabul ederek iki arkadaşı bir sandalla gemiye aldılar. Tanrı uygun bir rüzgâr estirdi ve gemi kısa sürede adaya ulaştı. Absal ile Hay 'ı karaya çıkardıktan sonra gemi yoluna devam etti. İki arkadaş yürüyerek adanın merkezi olan kente geldiler. Absal'ın dönüş haberi hızla yayıldı kente. Bütün tanıdıkları, dostları çevrelerine toplandı. Absal onlara Hay bin Yakzan'ın serüvenini anlattı. Hay'ın hayatını mucize kabilinden bir olay sayan halk büyük ilgi gösterdi ona. Seçkin bir topluluk saygıyla halkalandı çevresinde. Absal, bu topluluğun adadaki halkın en zeki ve kavrayışlı olanları olduğunu, bunları uyarmada, aydınlatmada ve doğru yola getirmede başarı gösteremediği takdirde halkı eğitmek, aydınlatmak konusunda hiçbir başarı kazanamayacağını anlattı Hay'a. Absal'ın eski arkadaşı Salaman geçen zaman içinde adanın hükümdarı olmuştu. Hay'ın çevresinde toplananlar da Salaman ve adanın diğer ileri gelenleri idi. Hay, çevresindeki topluluğa ders vermeye, yavaş yavaş aydınlatmaya başladı. İlkin hikmetten, hikmetin gizlerinden söz etti. Daha sonra öğretinin ilke ve yargılarından gerçekliğe doğru yöneldi. Zihinlere başka biçimlerde yerleşmiş kimi inanç ve düşünceleri gerçeklik açısından yeniden tanımlamaya, yorumlamaya geçti. Hay'ın açıklamaları, yorumları yavaş yavaş topluluğu tedirgin etmeye, canlarını sıkmaya başladı. Gerçi Hay'ın yabancılığını, arkadaşları Absal'ın hatırını gözeterek güler yüz gösteriyorlar, açığa vurmuyorlardı, ama içten içe kızıyorlardı. Hay ise büyük bir coşkuyla, gece demeden, gündüz demeden onları uyarmaya çalışıyor, gizli ve açık bütün gerçekleri yalın biçimde gözler önüne seriyordu. Ne ki bu çaba ve açıklamalar, onları gerçeğe çekecek yerde kızgınlıklarını artırıyor, doğru yola duydukları nefreti derinleştiriyordu. Bununla birlikte bu insanların büsbütün kötü oldukları söylenemezdi. Bunlar iyiliği seven, gerçeğe yönelen insanlardı yine de. Fakat yaradılışlarından gelen eksiklikten ve bilgisizliklerinden dolayı gerçeği, gerçeğe özgü yoldan aramıyorlar, araştırma yönüne gitmiyorlardı. Bu bir yana, gerçeği, gerçeğe ulaşan insanların yolundan öğrenmeyi de istemiyorlardı. İşte bu nedenlerden dolayı Hay, onların durumunu düzeltmekten umut kesmek zorunda kaldı. Kavrayışları o denli sınırlıydı ki, kabul ettikleri şeylerin onları kurtuluşa yöneltmesi mümkün değildi. Hay, aydınlatmaya çalıştığı insanlardan umut kestikten sonra bütün toplumu gözden geçirdi. Her sınıftan insanın kendi bilgisiyle yetindiğini, dünyevi istek ve eğilimlerini, bencil isteklerini tanrı edindiklerini gördü. İnsanlar, kendileri için bir felaket demek olan dünya mallarını toplamakta bitimsiz bir yarış içine girmişlerdi. Ölünceye kadar süren bu mal biriktirme yarış ve hırsı, onları ölümsüz mutluluğa eriştirecek eylem ve çabalardan habersiz bırakmıştı. Öğüt vermenin hiçbir yararı yoktu onlara. Hiçbir güzel söz onları etkileyemezdi. Onlara karşı çıkmak, onlarla savaşmak da işe yaramazdı. Çünkü bu, onların inatlarını artırır, durumlarında daha da direnmelerine neden olurdu. Bu insanlar bilgiye, düşünceye gidecek bütün yolları kapatmışlardı kendi elleriyle. Bilgisizlik çepeçevre kuşatmıştı toplumu. Yaptıkları kötülükler kalplerini karartmıştı. Tanrı da onların kalplerini, kulaklarını mühürlemişti. Artık gerçekleri kavrayamazlar, duyamazlardı. Gözlerine perde çekilmişti. Doğru yolu görmeleri mümkün değildi. Açık, anlaşılır bir azap, büyük bir azap hazırlanmıştı bu toplum için. Çünkü azabın nedenleri kuşatmıştı onları. Kapkara perdeler örtmüştü dört bir yanı. Çok azı dışında bütün toplum dünyadan başka bir şey düşünmüyordu. Kolaylıklarına rağmen bütün güzel fiiller, eylemler arkaya atılıyor ya da az bir dünyalık karşılığı satılıyordu. Bildikleri en iyi şey alışverişti ve bu, onları Tanrı'yı anmaktan sürekli alıkoyuyordu. Bütün kalplerin ve gözlerin başka türlü olacağı günün korkusu görülmüyordu hiçbir yürekte. Bütün bunlar açıkça gösteriyordu ki, bu topluma müşahede yoluyla ulaşılan gerçekliklerin anlatılması mümkün değildi. Onlardan oruç, namaz, hac, zekât ve benzeri yükümlülüklerden daha fazlasını beklemek anlamsızdı. Büyük çoğunluğun öğretiden kazancı, yalnızca dünyevidir. Dünyevi hayatlarının düzenlenmesidir. Güvenlik içinde yaşamaları, doğru bir geçim yolu tutabilmeleri ve haklarının tecavüzden korunması gibi yararlar görebilirler ancak. Öte dünya mutluluğunu ise ancak iman ederek öte dünyaya yaraşır biçimde çalışanlar tadabilir. Azgınlık vadisine saparak bu dünya hayatını öte dünyaya yeğleyenlerin dönecekleri yer ise cehennem ateşidir. Bütün amacı mal toplamak, yemek içmek, cinsel isteklerini doyurmak, içindeki kin ve nefreti başkalarını ezerek yatıştırmak, mevki ve makam isteğinde bulunmak, öğretinin buyurduğu yükümlülükleri insanları aldatmak için yerine getirmek gibi aşağılık ve değersiz şeylerden öte gitmeyen insandan daha çok ziyanda olan kimse düşünülebilir mi. Oysa bütün bu şeyler koskoca bir denizde birbiri üstüne yığılmış karanlıklar gibidir. Bu karanlıklar içinde boğulmak, böylesi insanlar için Tanrı'nın takdiri gereği kaçınılmaz olmuştur. Hay bin Yakzan halkın durumunu, büyük çoğunluğunun hayvanlar gibi kavrayıştan yoksun olduklarını görünce Elçi'nin söylediklerinin, öğretinin getirdiklerinin hikmetini anladı. Halk için bunlardan daha hikmetli ve kurtarıcı bir yol mümkün olamazdı. Onlardan daha fazlasını beklemenin, istemenin hiçbir gereği ve anlamı yoktu. İşler için ayrı ayrı insanlar yaratılmış, her insan yaratıldığı iş için gereken yetenek ve güçle donatılmıştı. Bu, Tanrı'nın süregelen yolu ve yasasıydı. Tanrı'nın yol ve yasaları ise değişmeden uzaktı. Hay, bu gözlem ve düşüncelerinden sonra Salaman ve arkadaşlarının yanına giderek bütün söyledikleri, anlattıkları için özür diledi. Bütün söylediklerinin yanlışlığını anladığını, kendilerine katıldığını bildirdi. Onlara, öğretinin belirlediği çerçeve dışına çıkmamalarını, yükümlülüklerini yerine getirmelerini, önemsiz ve amaç dışı şeylerle uğraşmamalarını, Kitap'taki benzetmeli (müteşabih) sözleri olduğu gibi kabul ve iman etmelerini, dine sonradan katılan şeylerden (bid'at), dünyevi istek ve eğilimlerine uymaktan kaçınmalarını, ilk müminlere uyarak öğretide bulunmadığı hâlde sonradan uydurulan şeyleri terk etmelerini, daha çok halkın bilgisiz kesiminde görüldüğü gibi öğretiyi savsaklayarak dünyaya yönelmemelerini öğütledi. Hay ve Absal, öğretiye teslim olan fakat eksiklik ve yanlışlardan arınmayan halk için başka bir yol olmadığını anlamışlardı. Bu yoldan alınıp müşahede doruklarına çıkarılmak istenirse, sonsuz mutluluğa ulaşmak şöyle dursun, içinde bulundukları durumları bile bozulabilirdi. Tepetaklak yuvarlanıverirler, sonları çok daha kötü olabilirdi. Eğer ölerek kesin bilgiye (yakîn) ulaşana değin bulundukları durumda kalırlarsa, kötü sonuçtan korunabilir, kitabı sağ elinden verilenlerden (ashab-ı yemin) olabilirlerdi. Yüksek makamlara erişen ve Tanrı dostlarına en yakın olan kimseler ise, bütün iç ve dış güçleriyle benliklerine karşı savaşarak halkı geride bırakan öncüler (sabikûn) olacaktır. Hay ve Absal, Salaman ve arkadaşlarına veda ederek ayrıldılar. Adalarına dönmenin bir yolunu aramaya başladılar. Tanrı'nın yardımıyla adalarına kavuştular. Hay, önceki yöntemiyle çalışarak eski makamına ulaştı. Absal da onu izleyerek onun makamına yakın derecelere yükseldi. Hatta hemen hemen Hay'a yetişti. Ölünceye kadar adada Tanrı'ya kulluk ettiler. Sonsöz Tanrı bizi ve sizi, kendisinden taşan şerefli ruhuyla doğrulasın. Bu kitapta Hay bin Yakzan, Absal ve Salaman'ın öyküleri çevresinde hiçbir kitapta bulunmayan, olağan konuşmalarda duyulamayacak ve ehli dışındakilerden gizli tutulan bilgileri içeren önemli konulara ilişkin açıklamalar yaptım. Bu bilgileri ancak Tanrı bilgisine ehil kimseler anlayabilir. Şeytanın ayarttığı, Tanrı'ya karşı mağrur kimseler ise bu bilgilerden yoksun kalırlar. Bizden önceki bilginler, bu bilgileri açıklamakta nekes davranmışlar, ehli olmayan kimselerden saklamışlardır. Biz onlara muhalefet ederek her şeyi ortaya koyduk. Üstündeki örtüyü kaldırdık. Bunu, zorunluluk duyduğumuz için yaptık. Günümüzde felsefecilerin savundukları birçok batıl görüş ortalığa yayılmış, halkı da kaçınılmaz biçimde etkilemiştir. Büyük nebileri –tümüne selâm olsun– izleme yükümlülüğünü üzerlerinden atarak sefihlerin peşinden gitmek isteyenlerin, yeteneksiz kimselerden saklanması gereken sırlardan olduğunu sanarak bu yanlış görüşlere inanmalarından, bu görüşlere ilgi ve sevginin artmasından korktuk. Böylesi kimseleri araştırmaya, düşünmeye yönelterek yanlış yolda yürümelerini önlemenin en iyi yol olduğunu düşündük. Şunu da belirtelim ki, ortaya koyduğumuz sırları büsbütün örtüsüz bırakmadık. Ehli olanların kolaylıkla yırtabileceği, bu bilgilere ulaşması doğru olmayanlar için ise oldukça kalın sayılabilecek ince bir perde çektik. Sayfalara döktüğümüz sözleri amacımıza uygun bir biçimde saptayıp açıklama konusunda gösterdiğim hoşgörünün mazeretinin bilginler tarafından kabul edilmesini dilerim. Çünkü bu hoşgörülü tavrım, görüşlerin uzanabileceği son noktanın da ötesine, gözlerin kaydığı yüce dorukların tepesine çıkışımdan kaynaklanmaktadır. Bu hoşgörüyle yüce makamlara ilişkin bilgileri derli toplu biçimde isteklilerin zihinlerine sokmayı ve onları doğru yola ulaştırmayı amaçladım. Tanrı'dan suçlarımızı bağışlamasını ve gereksiz sözlerden uzak olan Tanrı bilgisine ulaştırmasını dileriz. [1] Herhangi bir şeyin var olup olmaması, birbirine denk olursa, ona olumsal (mümkün) derler. Var olması gerekli, olmaması olanaksız olursa, zorunlu (vacip) derler. Bunun aksine, olanaksız (mümtenî) derler. Örneğin denizdeki dalganın olma ve olmama yanları birbirine eşit olduğundan bunda olumsallık vardır. Bu olumsaldır. Güneş doğunca yeryüzünün aydınlanması zorunlu, aydınlanmaması olanaksızdır. [2]Ortaköy, Mahmut Efendi Kütüphanesi 5683 sayılı mecmua, Altı Felsefe Meselesi. [3]Heyula, Yunanca bir sözcüktür, asıl demektir. Örneğin mermerden yapılmış bir heykelin aslı ve heyulası mermerdir. [4]Bu öykünün Yunanca aslı henüz bulunamamıştır. [5]Etkin akıl. [6]Etkin akla yukarıdan gelen tecelli. [7]İnsan biçimine benzeyen bir köktür ki birbiriyle kuşaklaşan iki insan biçimindedir. (Kamus çevirisi) [8]Düşünen ruh. [9]Düşünen ruhun özel kullanım aracı olan bedensel ve hayvansal güç. [10] Nefsin bedensel tatlara eğilimi. [11]Hayvansal güçleri simgeleyen Absal'a kötülüklerin yüklenmesi, herhangi bir düşünen ruhtan ayrıldıktan sonra, bu gücün maddesine başka bir düşünen ruhun ilişmesi nedeniyle, çeşitli erkeklerle ilişki kuran kadınlara benzemesi yönüyledir. [12]Gerçekten uzak, geçici şeylerle uğraşma. [13]Bunların kral tarafından bir süre kendi hâllerine bırakılmaları ve birbirlerini istedikleri hâlde birleşememeleri, yaşlandıktan sonra beden güçlerinin zayıflamasına karşın nefsin eğilimlerinin sürmesi. [14]Temelsiz ve geçici işlerle uğraşmaktan pişmanlık duymak ve bunlardan uzaklaşarak yetkinlik kazanmaya yönelmek. [15]Bunların el ele vererek denize atlamaları ve Salaman'ın kurtulup Absal'ın boğulması, ölümden sonra ruhun sürmesi ve bedenin yok olmasıdır. [16]Güzellik, aşk ve kösnüllük tanrıçası. [17]Aklî olgunluklarla huzur duymak. [18]Gerçek yetkinliğe ulaşmak. [19]Zamanın etkilerine karşı yerinde duran, zamanın dişleri kendisini kemiremeyen ehram, madde ve biçimdir. [20]1414'te doğarak 15. yüzyılı bilgi ve kültürünün ışıklarıyla aydınlatan Abdurahman Câmî. Bu büyük bilgin ve şair tarafından da bir Salaman ve Absal yazılmıştır. Mesnevi biçiminde yazılmış olan bu yapıt, Câmî'nin ve genellikle İran edebiyatının en özgün bir ürünüdür. Yusuf ve Züleyha, Leyla ile Mecnun öykülerinin benzeri varsa da, Salaman ve Absal'ı İran edebiyatına ilk kez Câmî getirmiştir. Akkoyunlulardan Uzun Hasan'ın oğlu Yakub Bey (hükümdarlığı 1478-1488) adına yazmış olduğu yapıtında Câmî de Salaman ve Absal'ın bu şeklini yazmıştır. Yalnız burada, Kral Hermanus'un elindeki altın flüt yerine, bütün dünyayı gösteren bir ayna bulunuyor. Bundan başka, Salaman ile Absal'ın el ele vererek kendilerini atmış oldukları deniz yerine, burada, ateş vardır. Bunlar, kendilerini denize değil, ateşe atarlar. Câmî'nin son derece güzel talik bir yazıyla yazılmış olan bu Salaman ve Absal'ı 1926'da taş basmasıyla Tahran'da basılmıştır. 1850'de aslı ve Hayyam'ın rubailerinin çevirmeni Fitzgerald tarafından kısaltılarak İngilizceye nazmen çevirisi 1854'te Londra'da basılmıştır. 1531'de ölen Lamiî tarafından da Türkçeye aktarılmıştır. [21]İbn Sina'nın da bir Salaman ve Absal'ı vardır. Gerçi bunu, İbn Ebi Useybia'nın Tabakat'ında andığı Cüzcanî'nin naklettiği listede göremiyorsak da, Nasıreddin Tusî, İşarat yorumunda (s. 376) kendisinin gördüğü Cüzcanî listesinde bu Salaman ve Absal'ın bulunduğunu söylüyor. [22]Düşünen ruh. [23]Kazanılmış akıl derecesini bulmuş kuramsal akıl. [24]Kösnü ve öfke güçlerinin etkisi altında olan ve insanın kendisiyle birleşmiş olan güçler. [25]Bu gücün, geçici isteklerini elde etmek için, insandaki bedensel güçlere egemen olduğu gibi, akıl gücüne de egemen olmayı istemesi ve ona boyun eğdirme eğilimi. [26] Edimsel akıl denilen ve kuramsal akla boyun eğen edimsel güç. [27] İnsanı kötülüğe yönlendirme derecesinde kalmış olan nefsin (nefs-i emmare), kendi aşağılık isteklerini yüce ve gerçek amaçlar diye göstererek aldatıcılık yapması. [28]Aşağılık ve bayağı işlerle uğraşanlara Tanrı tarafından kimi zaman gösterilen ışıktır. Tanrı o ışıkla bu kimseleri kendisine yöneltir, çeker. [29]Aklın mensup bulunduğu evrene ilgi ve yönelimi, bayağı ilgi ve isteklerden yüz çevirmesi. [30]Nefsin, kuramsal güçle, bütün yüksek evrenlere ulaşarak sonunda tanrısal evrene erişmesi ve edimsel güçle bedenin gereksinimlerini uygarlık, toplum, politika, aile işlerini en doğru ve iyi biçimde yoluna koyması, düzenlemesidir. [31]İki çevrene, doğuya ve batıya nefsin gerek kuramsal, gerek edimsel güçlerine sahip olarak tanrısal evrene yükselmesi ve insanlık evreninin bireysel ve toplumsal bütün işlerini en doğru biçimde çözümlemeyi başarmasıdır. [32]Tanrısal evrene yükselince, insandaki duyum, imge ve sezgi güçlerinin eksilmesi ve bu tanrısal evrenle bir ilişkileri bulunmadığından, bu güçlerin, kesintiye uğramaları. [33]Bu evrenden ayrı, başka bir evrenden kendisine yetkinlik verilmesi. [34]Aklın, bedenin yönetimini eline alarak işlerini düzenlemesi. [35]Öfke gücü. [36]Kösnü gücü. [37]İnsanın yaşlılık döneminde uğradığı güçsüzlük sırasında, aklın, öfke ve kösnü güçlerine yenik düşerek kötülükleri buyuran nefse yenilmesidir. [38]Nefsin beden yönetiminden tümüyle el çekmesi. [39]Nefsin, ömrün sonunda öfke ve kösnü güçlerini tümüyle düşürmesi ve bu güçlerin sıfıra inmesi. (Bu açıklamalar, Nasıreddin-i Tusî'nin İşarat yorumundan alınmıştır.) [40]İşarat, dokuzuncu nemat, makamatü'l-arifin, s. 198-199, Leiden 1892. [41]Babanzâde Reşid tarafından Türkçemize çevrilip 1923 yılında Mihrab dergisinde tefrika edilmiş (sayfa 89'dan başlar) olan bu yapıtın 1671'de Latince çevirisi çıkmış, 1783'te Doğa Adamı adıyla Almanca çevirisi yayımlanmıştır. 1907'de Haynak tarafından da Rostoch'ta yayımlanmıştır. İngiliz yazarlardan Daniel Defoe, Robinson Crusoe adındaki yapıtında Hay bin Yakzan'ı örnek almıştır. İbn Tufeyl'in bu yapıtında Hay bin Yakzan'ın yalnız kişisel düşünce ve buluşlarıyla evrenin gizlerini ve teolojinin en derin sorunlarını kendi kendine öğrenebilmiş olması eleştirilmiştir. Defoe da Robinson Crusoe'sunda aynı biçimde hareket etmiş ve aynı eleştirileri üzerine çekmiştir. [42] Aşir Efendi-Mustafa Efendi Kütüphanesi, S. 451 ve Râgıb Paşa Kütüphanesi S. 1780. Ayasofya Kütüphanesindeki 7859 sayılı mecmuada da bir parçası vardır. [43]İnsandaki doğal güçler. [44]Yüce evren. [45]Duyulur evren. [46]Özdek evreni. [47]Dünya. [48]İlk türüm. [49]Karanlık evren. [50]Nefsler. [51]Güçler etkilerini yitirdiği zaman, uykuda iken. [52]Özdek ve cisimlerin yoğunluğu. [53]Yüce evren. [54]Yüce evren. [55]Buradan aşağıya doğru Sühreverdî, ruhsal yolculuk (süluk) sırasında ruhun geçirdiği öznel durum ve olayları nesnel biçimde açıklamakta, bunlara çeşitli dışsal kişilikler vererek anlaşılırlara özgü giysiler giydirmektedir. [56]Felekler feleği. [57]Tümel akıl. [58]İlk türüm. [59]Sühreverdî'nin Lügat-ı Muran'ındaki tavus öyküsü de (sekizinci bölüm) aynı konudadır. [60]İbn Sina'nın Kanun'unu açımlamış olan bu zatın, herkesten önce kan dolaşımını bulmuş olduğu, son zamanlarda kanıtlanmıştır. 16. ve 17. yüzyıllardaki Servetus ve William Harvey'den önce, 13. yüzyılda yaşamış olan İbnü'n-Nefis'in kan dolaşımını Kanun açımlamasının otopsi bölümünde söylemiş olduğunu Muhyiddin Tetavî adında, Almanya'da doktora yapan Mısırlı bir genç, 1924'te yayımladığı tezinde ortaya koymuş ve Mayerhof da bu araştırmayı daha ileri götürmüştür. [61]Bu kitapçık da Aşir Efendi-Mustafa Efendi Kütüphanesi'ndedir (s. 461). [62] 1174'te İbn Azra tarafından İbraniceye yapılan manzum çeviri 1736'da İstanbul 'da basıldı. 1110'da ölen şair İbn el-Hebariye tarafından Arapça olarak şiirleştirildi. Bu metindeki açıklama ve açımlamalar İbn Sina'nın öğrencilerinden, üstadından iki yıl sonra ölen İbn Zila'nın Hay bin Yakzan açımlamasından alınmıştır. Bu açımlama, Ayasofya Kütüphanesi'nde 2456 sayılı mecmua içinde vardır. Üniversite Kütüphanesi'nde, Hekimbaşı Mustafa Behçet Efendi'nin yazısıyla 1458 sayılı mecmuada da bulunmaktadır. Mehren'in 1889, 1891 ve 1899 yıllarında fasiküller hâlinde Leiden'de bastırdığı İbn Sina eserlerinin birinci fasikülünü Hay bin Yakzan oluşturur. [63]Bedende bulunduğu ve aklî işleri düşünmeye yükselmediği zaman. [64]Bedendeki sezgi, imgelem gibi iç ve dış güç ve duyular. [65]Aklî işleri düşünmeye. [66]Etkin akıl. (İbn Sina, bir Mutezilî ile arasında kaza ve kader hakkında geçen tartışmayı anlattığı Risaletü'l-Kader yapıtının baş kısmında da maddi bir kişilik verdiği bir ihtiyara Hay bin Yakzan der. Ahmet Kütüphanesi, 3355] adlı yapıtında da Hay bin Yakzan'ın, varlık kaynağından ilk çıkan akıl olduğunu söylemektedir. M. Ş. Y.) [67]İnsanın aklı ile etkin akıl arasındaki ilişkiye ve insan aklının etkin akılla birleşerek gizilgüçlükten edimselliğe çıkma eğilimine işarettir. İnsan aklı, etkin akılla birleşip ondan ışık alarak gizilgüçlükten edimselliğe geçer. Bu da, etkin akla yönelmek ve onun yanına doğru yükselmekle olur. İnsan aklı, başlangıçta ancak iç ve dış duyuların yardımıyla etkin akılla birleşebileceğinden, bunlar amaçlanarak arkadaşlarımla yanına doğru gittik denilmiştir. [68]Etkin aklın ışık ve vergilerini alma yeteneğindeki kimsenin yeteneği yetkinleşince, ona tam olarak yönelince, etkin aklın vergilerinin hemen onu olgunlaştıracağına, yetkinleştireceğine ve onu gizilgüçlükten edimselliğe çıkaracağına, çıkardığına işarettir. [69]Varlığının kendiliğinden olmadığını gösterir. [70]Kendisinin soyut akıl olduğunu anlatmaktadır. [71]Kutsal aklî evren. [72]Varlık sıralamasında kendisinin altında olan varlıkları bilmek. [73]Bu bilme ve öğrenmenin sınırı, kendisinin üstünde bulunan akılları, bu akıllar aracılığıyla ilk ilke ve nedeni bilme isteği. [74]Düşünmesinin kendi özünden gelmediğini, düşüncelerinin ilk ilkeden geldiğini anlatmaktadır. [75]Bu, etkin aklın ya da ilk aklın bilgisinin zamansal olmadığına, bu bilginin aşamalı olarak öğrenilmeyip bir anda elde edildiğine işarettir. [76]Feraset bilimi (fizyonomi) ile mantığı kast etmektedir. Çünkü bunların ikisiyle de bilinenlerden bilinmeyenlere geçilir bilinenler yardımıyla bilinmeyenler elde edilir. [77]Mantıkla yalan gerçekten, doğru eğriden ayırt edilerek düşünce, davranış ve hareketler düzeltildiği gibi, bu bilimden edinilen bilgi ölçüsünde inanç ve edimler de düzeltilir. İnançta doğruluk, edimde gerçeğe uygunluk, bu bilimdeki bilgi oranında gerçekleşir. [78]İnsanın, aldığı iyi eğitim yardımıyla erdem kazanmaya yetenekli duruma gelmesine, kötü eğitim nedeniyle de aşağı düşme tehlikesine işarettir. Yaradılıştan gelen huylar, bilgi ve bilimlere karşı doğal ve yaratılıştan yetenektir. Sonradan ortaya çıkan huylar da mantık yardımıyla kazanılan, edinebilen güçlerdir. [79] Arkadaşlarla insandan, insanın aklından ayrılmayan, insanın aklına aykırı hareketlerde bulunan duyu ve bedensel güçler anlatılmıştır. Akıl, bunlardan dolayı hareketlerinde tam olarak özgür kalamaz. Örneğin imge gücü, akıl gücünü kendi rengine boyar. Akıl, sırf akıl olarak hareket edemez. Bu güçler, aklın başına dertler açar onu yolundan saptırır. Akıl, bedensel güçlerin ortaya çıkardığı karışıklıktan ancak bilimsel ve kılgısal felsefeden yardım alarak kurtulabilir. [80]Bu cümlelerle imgelem tanımlanmakta, açıklanmaktadır. Bu güç iki şeyi birbirine benzeterek, aralarında bir ilgi ve bağ kurar. Örneğin bedende beliren ateşi kırmızıya kötü bir anlamı, dış dünyadaki çirkin bir hayvana benzetir. Bunlar arasında aklî bir bağ olup olmamasına bakmaz. Bu nedenle, haberleri olgulara, dış gerçekliğe uymaz. Bununla birlikte bu güç, aklın, duyulurları ve durumlarını algılamasına yardım eder. Akıl duyulurlar hakkında bundan aldığı bilgiye göre hareket eder. Eğer akıl, bu gücün şaşırtmalarından kendini sıyırabilecek kadar güç kazanır, kendine özgü gücü, bunun elinden kurtaracak olursa, tehlikelerinden kurtulur. Ama kendine özgü gücü tam olarak elde edecek denli güçlenemezse, şaşırır kalır. Bu dereceden aşağı kalacak olursa, imgelemin verdiği eğrileri doğru, yalanları gerçek sanma düzeysizliğine düşer. [81]Buraya kadar olan cümlelerle öfke gücü anlatılmıştır. [82]Bu cümlelerle kösnü gücü olumsuzlanmıştır. [83]Buraya kadar olan cümlelerde insanın akıl gücünün diğer duyu ve güçlerle ölünceye değin birlikte bulunacağı, ölümden önce bunların birbirinden ayrılamayacakları, ölümden önce bunlardan kurtulup kendi evrenine gidemeyeceği için aklın, kurtulma zamanı gelinceye kadar onlara yenik düşmeyerek üstünlüğü elinde tutması öğütleniyor. [84]Öfke ve kösnü güçlerini birbirine kırdırmak, bu yolla ikisini de etkisiz duruma getirerek tehlikelerinden kurtulmak öğütleniyor. Sert başlı olan öfke gücü, boşboğaz olan kösnü gücüne saldırtılarak bunun boşboğazlığı azaltıldığı gibi, öfke gücünün de sert başlılığı azaltılarak tehlikeleri savulmuş olur. Kösnüllüğü baskın olan insanlar ağırbaşlılıklarını, onurlarını koruyamazlar. Bu durumda olanlar, öfke gücünden yardım almalıdırlar. Bunun yumuşaklığı, öfke gücünün sert başlılığıyla dengelenmelidir. Öfke ve öç gücünün üstün gelmesi durumunda ortaya çıkacak eğilmeme, kendini beğenme ve büyüklenme de kösnü gücüyle giderilmeli, bundaki sertlik onunla yumuşatılmalıdır. [85]Buraya kadar olan cümlelerle sezgi gücü anlatılmış bunun verdiği haberlerin mantıkça doğrulanmadan kabul edilmemesi öğütlenmiştir. [86]Buraya kadar duyu ve güçlerin etkin akıl tarafından gösterilen yolla yönetildikleri, etkin aklın önerileriyle hareket edildiği anlatılıyor. [87]Buraya kadar olan cümlelerde şunlar dile getirilmiştir İnsanın hayatta iken etkin akıl gibi yetkinlik kazanması, onun gibi bedensel eksikliklerden uzak, saf akıl kesilmesi, güçlük çekmeden her şeyi bilmesi mümkün değildir. İnsanın, hayatının belirlenmiş süresini uzatma ya da kısaltma gücü de yoktur. Bu nedenle yaşıyorken, ancak bedensel eksikliklerden tümüyle sıyrılmış bulunmayan düşüncelerle yetinmek zorundadır. Ayrıca bu düşüncelerin saf anlamda aklî nitelikleri kazanması, aklîlikle birleşmesi de sürekli değildir. Bir an aklîlikle birleşirse, diğer bir an da aklîlikten koparak bedensel güçlerle karışır. [88]Buraya kadar olan cümlelerle insanın etkin akıl aracılığıyla kazanabileceği bilgi ve yetkinlik anlatılıyor. Maddi olan doğal varlıklardan oluşan yeryüzündeki birinci sınır, özdek (heyula) ile biçimden oluşan cisimler, genellikle gözümüzle gördüğümüz, elimizle tuttuğumuz şeylerdir. Bunlar, doğal bilimlerin konularıdır. Bunların öz ve gerçeklikleri, bu bilimler aracılığıyla bilinmiş, öğrenilmiştir. Mağribin arkasındaki sınır ile özdek kastedilmiştir. Bu, doğal cisimlerin asıllarını, tözlerini oluşturur. Doğu yönündeki sınırla da özdeğin aldığı biçimler anlatılmaktadır. Bu özdek ve biçimin öz ve gerçekliği insana gizli kalmıştır. Bunları çok az insan bilebilir. Bu konuda yalnız yaratılıştan gelen güçler yeterli değildir, kazanılmış güçler de gereklidir. [89]Durgun Hayat Pınarı ile mantık yardımıyla elde edilen, mantıkla ilişkili olan gerçek bilgi ya da gerçekler bilgisi anlatılıyor. İnsanın düşünme ve akıl yürütme gücüne işlerlik veren, varoluşa öğrenme gücü kazandıran bu mantık, iyi biçimde öğrenilirse, insana, varlıkların her türü hakkında kolayca bilgi verir. İnsanı genel bilgisizlik denizinden kurtarır, bilginin en yüksek derecesi olan kesin bilgiye yükselmeyi kolaylaştırır. Bu güç, yakasını kuşkulardan sıyıracağı için insanı, bilgisizlik ve sapkınlığa bağlı karanlıklara düşmekten kurtarır. [90]Kutuplardaki karanlıklarla, insana ilişen kuşku ve şaşkınlıklar kutupla da insanın nefsi anlatılmıştır. Kutuplara yılın belli bir zamanında bir kez güneş doğması, aklın kuşkuları giderecek kadar güç kazanmasının, gerçeği, gerçekliği görmesinin her zaman mümkün olamayacağını dile getirir. Kuşku karanlıklarının içine dalanlar, kuşkuları gidermek için tartışma ve araştırmadan geri durmayanlar, sonunda yetenekli oldukları yetkinliğe ulaşır, bilginin ışıklarıyla aydınlanırlar. Burada ilk görülecek şey, bilgi edinmeye yetenekli özdeksel akla yardım eden, feyzini gürül gürül akıtan bilgi pınarıdır. Bu pınarda yıkanarak bilgisizlik kirinden arınanlar, bilgisizliğin üstüne çıkarlar. Bilgisizlik onları alt edemez bilgi ve mantık yardımıyla yüksek bilgi tepelerine hiçbir zorlukla karşılaşmadan çıkarlar. Bu kimseler, nesnelerin gerçekliklerini, varlıkların öz ve köklerini kavrar, özdek ve biçim dünyasına girerler. [91] Güneşin battığı yere vardı. Orada güneşi sanki sıcak, siyah çamurlu bir pınar içine batarken buldu. Mevakib'in bu çevirisi, aynın hamietin okunuşuna göredir. Bizim metnimizde olduğu gibi aynı hamie okunuşuna göre, Güneşi bir sıcak pınar içine batar buldu demek gerekir. (M. Ş. Y.) [92]Buraya kadar olan cümlelerle cisimlerin aslı ve tözü olan, cisimleri oluşturan özdekler dünyasından söz edilmiş özdek, güneşin içine battığı sıcak ve kızgın denize benzetilmiştir. (Çünkü biçim, bu özdeğe girer.) Bu denizin yardım aldığı geniş ve harap iklimle de evreni oluşturan Ay altı evrende, Dünya'da olan ve ölen, yapılan ve yıkılan her şeyi anlatmıştır. Bu iklimin bayındırlığının dışarıdan gelen yabancılardan olması da, cisimlerin özdekten ayrı olan biçimle oluşmakta ve birleşmekte olmalarıdır. Bu soyut özdeğe, biçim verici Tanrı'dan (vahibü's-suver) gelen biçim bir ışık olduğundan, soyut özdek bunlarla biçim kazandığından, her biçim ve form bağlayan cisim bir ışık pırıltısı bulmuş, bir ışık pırıltısı olmuş olur. Bu özdek ve biçim dünyasında olma ve ölme sürekli birbirini izlediği için, burası ot ve ocak tutmaz. Özdeğe gelen biçimler sabit kalmayarak sürekli değişir oluş ve bozuluş (kevn ü fesad) birbirini izler. Birbirine aykırı olan, hatta birbirine karşıt olan şeyler birbirinin yerini tutar, birbirinin yerine gelirler. İnsan biçimi özdeğe yaklaşırsa, herkesin kendine özgü biçim ve formu ile bütün insanlar arasında ortak olan biçim ve form oluşur. Yabancı örtüler ile bu biçim ve formlar anlatılmak istenmiştir. [93]Bu cümlede insanlık aşamasıyla özdek arasındaki maden, bitki ve hayvan dünyaları anlatılmıştır. [94]Buraya kadar olan cümlelerle bizim Dünyamızın üzerindeki Ay'dan başlayarak dokuzuncu felek olan Atlas Göğü'ne kadar bütün gök cisimleri anlatılmaktadır. Bu gök cisimleri evreni de bizim dünyamız gibi özdekten ve özdeğe ilişen biçimden oluşuyor, bu evrendeki özdekler de biçim ışığını biçim verici aklî bir doğadan alıyorsa da, buradaki biçimlerde değişme, birbirinin yerini alma yoktur. [95]Bundan amaç Ay'dır. Bura halkının küçük gövdeli olmasıyla Ay'ın Dünya'dan küçük olduğu belirtilmek istenilmiş hareket çabukluğuyla da Ay'ın dönüşünü az zamanda tamamladığı anlatılmıştır. Bunun sekiz kenti ile sekiz hareketi, bu sekiz hareketle de Ay'ın alanının bölündüğü sekiz bölüm anlatılmıştır. (Ayrıntı için eski gökbilim kitaplarına bakınız. M. Ş. Y.) [96]Yıldızlara bakarak yeryüzünde ne olup ne olmayacağını bilme. (M. Ş. Y.) [97]Neyrincat, Farsça nireng sözcüğünün Araplarca Arapçalaştırılmış çoğuludur. Nireng hile, efsun, tılsım ve simya anlamlarındadır. İbn Sina'nın neyrincata ilişkin bir kitapçığı vardır. (M. Ş. Y.) [98]Bununla Utarit anlatılmakta ve bunun Ay'dan daha ağır hareketli olduğu söylenmektedir. Bunun kentlerinin dokuz olması da Ay'da söylenildiği gibidir. (Biz de şunu ekleyelim ki, eski Yunanlıların Ermis, Hermes ve Romalıların Merkür dedikleri bu imgesel tanrı, temelde ticaret tanrısıydı. Ticaret adamları, mallarına müşteri çekmek için, çoğunlukla yalan ve hileye saptıklarından, bunda başarı da iyi konuşmaya bağlı olduğundan, Utarit'e aynı zamanda konuşma, yazma ve bunlara benzeyen ya da benzemeyen işler de atfedilmiştir. M. Ş. Y.) [99]Buraya kadar olan cümlelerle Zühre anlatılmıştır. (Zevk ve işret, oyun ve eğlence, müzik ve güzel ahlak tanrısıdır. Buna Romalılar Venüs, Yunanlılar Afrodit derler. M. Ş. Y.) [100]Bu cümlelerle Güneş'e işaret edilmiş, halkının iri gövdeli olmasıyla güneşin büyüklüğü anlatılmıştır. (Apollon denilen Güneş güç, şiddet, ezicilik, namus ve merhamet tanrısıydı. Bilim ve sanatların da koruyucuydu. Bunun bir adı da Febüs'tür. M. Ş. Y.) [101]Bunlarla Merih anlatılmıştır. (Romalıların Mars dedikleri Merih savaş tanrısıydı. Yiğitlik, öfke, kızgınlık, hayınlık gibi şeyler bunun niteliklerindendir. Venüs, Mars'ı severdi. Kırmızı renk buna bağlanır. M. Ş. Y.) [102]Müşteri'ye işarettir. (Latinlerin Jüpiter dedikleri yıldız bilim, yumuşaklık, utanma, cömertlik, alçak gönüllülük, soyluluk, akıl, güzel konuşma ve benzeri niteliklerle nitelendirilirdi. Bu yıldız, iyilik tanrısı sayılırdı. M. Ş. Y.) [103]Zühal'e işarettir. (Ahmaklık, bilgisizlik, korkaklık, cimrilik, yalan buna özgüdür. Buna Romalılar Satürn, Yunanlılar Uranüs derler. Utarit'in yazı, astroloji ve benzerlerine, Zühre'nin müziğe, Merih'in kan dökmeye, Müşteri'nin adalet ve erdeme, Zühal 'in ihtiyatlılığa vekil olduğu gösterilmek için eski eserlerde Utarit, elinde kalem ve kâğıt tutan Zühre, çalgı çalan Merih, bir elinde kılıç, diğerinde kesik baş bulunan Müşteri, yargıç gibi oturan Zühal, elinde asa bulunan insan biçiminde betimlenirdi. M. Ş. Y.) [104]Sabit Yıldızlar Göğü'ne işarettir. Bu ülkenin genişliği, cisminin Dünya'dan çok büyük olmasıdır. Halkının çokluğu, buradaki sabit yıldızların çokluğudur. Burada kent bulunmaması da, sabit yıldızlar arasındaki aranın sürekli aynı kalması, boyutlarının değişmemesidir. Bunların tümü, bir cisim üzerine resmedilmiş noktaların cismin hareketiyle hareket etmesinde olduğu gibi, aralarındaki uzaklığı koruyarak hep birden hareket ettikleri için, ayrı ayrı kentlerde olmadıkları anlamı çıkarılmıştır. Buradaki on iki sınır da Burçlar Göğü bölgesidir. Aşağıdaki ülke halklarının buraya gelip gitmeleri, şaşkın beşli (hamse-i mütehayyire) denilen Zühal, Müşteri, Merih, Zühre ve Utarit'in Burçlar Göğü'ndeki dolaşımıdır. [105]Buraya kadar olan cümlelerle dokuzuncu ve sonuncu göğe, Atlas Göğü'ne işaret edilmiştir. Burada yıldızlar bulunmadığından cisminin ölçüsü belirtilmemiştir. Gözle görülenlerin burada yeri olmaması, yıldızların bulunmamasıdır. Varlıkların kaza ve kaderi bu feleğin aklı ve nefsi aracılığıyla iner. Her şeyin aracı budur. [106]Buraya kadar olan cümlelerle özdeğe ilişen ilk biçimin hayvan, bitki ve maden gibi varlıklar olmadığını, özdek ile biçimin bu ilk buluşmasından dört temel (erkân-ı erbaa) denilen dört öğenin oluştuğu, bu dört temel ve öğenin de toprak, su, hava ve ateş olduğu anlatılmaktadır. [107]Varlıkların ilki olan maden anlatılmıştır. Buradaki yüksek dağlarla madenlerin kendileri nehirlerle dağlardan kaynayan pınarlar rüzgârlarla deniz buharlarından oluşan hareketli havalar ve yağmur yağdıran bulutlar anlatılıyor. [108]Varlıkların ikincisi olan bitkiler evreni. [109]Varlıkların üçüncüsü olan hayvanlar evreni. [110]Nesaî'nin Sünen adlı hadis derlemesinde görüldüğü gibi Peygamberimiz bir hadislerinde güneş doğarken ve tam başımızın üzerinde iken namaz kılmayı yasaklamış ve şöyle buyurmuşlardır Güneş doğarken, şeytanın boynuzu ile doğar, yükselince ondan ayrılır. Tam başımızın doğrusuna gelince yine ona bitişir. Sonra yine ondan ayrılır. Batmaya başlayınca yine ona bitişir, batınca ayrılır. Bu hadisin metnindeki karnu'ş-şeytan daki karn boynuz anlamına geldiği gibi yaklaşma anlamına da gelir... Her iki anlama göre de amaç, bu üç vakitte namaz kılmama buyruğunu dile getirmektir. Çünkü Arapçada herhangi bir nesneyi çirkin ve kötü göstermek istendiğinde, şeytanla ilişkilendirilir. İbn Sina, anlatımıyla, bu hadise gönderme yapmaktadır. (M. Ş. Y.) [111]Dört öğeden önce madenler, madenlerden sonra öğelerin ve madenlerin birleşmesiyle bitkiler, bundan sonra yine birleşme yasası gereğince hayvan ve en sonra da insan ortaya çıkmıştır. İnsandaki akıl yükselerek maddeden soyutlanmış, kendi kendine var olmuş, varlığını bedenin bozulmasından sonra da korumuştur. Bu sürekliliğe doğmak denilmiştir. İnsanın akıl ve ruhundan başka güçleri maddeden soyutlanarak varlığını devam ettiremedikleri için, bunlar hakkında Arapçada uzaklık anlamı belirten şeytan sözcüğü kullanılmış, bunlara şeytan denilmiştir. Bu şeytanın iki boynuzu olması, bu güçlerin iki sınıf olmasıdır. Bu iki sınıftan yürüyenlerle insandaki hareket ettirici güçler, uçanlarla da kavrama güçleri anlatılmıştır. Kavrama hızla gerçekleştiğinden uçmaya benzetilmiş maddi hareket buna oranla ağır olduğundan hareketler ve hareket ettiriciler yürümeye benzetilmiştir. Hareket ettirici güçlerin canavar yaratılışlı olanı ile öfke gücü hayvan yaratılışlı olanı ile de kösnü gücü anlatılmıştır. Bunların ikisinin de doğunun sol tarafında olmalarıyla anlatılmak istenen de, uçan boynuza göre bunların mertebelerinin düşük olduğudur. [112]Uçan şeytan ile insanın imge gücü anlatılmıştır. Buradaki yaratıkların aynı cinsten olmaması, imgelemin türlü türlü imgeler üretmesidir. [113]Ülkenin yöneticisi ile insanın bedensel güçlerine egemen olan ruh, beş posta ile bedenin dışındaki beş duyu anlatılmıştır. Çevremizdeki varlıkların varlıklarını bunlarla duyumsarız. Duyumlarımız, bir tür soyutlamayla maddeden soyutlanarak ruha, akla bunlar aracılığıyla gittiğinden, aynı zamanda zabıtaya ve yabancıları yakalayan polislere benzetilmiştir. Kapıda duran ve beş posta üzerine memur olan ortak duyudur (hiss-i müşterek). Güneş ışınlarının mercekte toplanması gibi bunların duyumları da ortak duyuda toplanır. Ortak duyunun gelen haberleri yöneticiye sunulmak üzere kendisine gönderdiği hazinedar, iç güçlerimizden bellektir. Yönetici de ruh ve aklımızdır. Bu gücün esirleri yanında tutması, duyumsanan biçimlerin bellekte kalmasıdır. Haberlerin kendisine gönderildiği hazinedar ise sezgi gücüdür. Esirlerin bunların biçim ve şekillerini bağlamaları, imge gücünün yukarıda açıklanan tasarruflarıdır. Herkesin kanının içine girenler ve kalplerin derinliklerine sokulanlar öfke ve kösnü güçleridir. Metinde, ilerleyen sayfalarda, bu güçler açıklanmış, anlatılmıştır. [114]İmge gücü yalnızca duyulurları algıladığından aklî işleri inkâr ettirir. İmge gücü her ne kadar bir ilkenin varlığını kabul ederse de, soyut biçimde düşünemeyeceğinden, bunun doğal bir yıldız ya da yapılmış bir put olduğunu ileri sürer. [115]Yürüyen ve uçan boynuzlarla insandaki öfke, kösnü, imge gibi güçler anlatılmıştır. Nefslerini arındıran, ahlakını güzelleştiren insanlar öfke ve kösnü güçlerine bağımlılıktan kendilerini kurtarırlar. Ayrıca, imge ve benzeri güçleri de aklın buyruklarına boyun eğdirerek aklî tözlere benzemiş, bunların niteliklerini kazanmış olurlar. Her ne kadar öfke ve kösnü güçleri akılla bir yerde bulunsa da, nefsini arındırmış kimselerin aklına bir zarar veremezler. Bunların göze görünmemeleri, açıkta olmamaları isteklerle dolu olmaları da, öfke ve kösnü güçlerindeki yararları alma, zararları atma özellikleridir. [116]Buraya kadar olan cümlelerle bedensel güçlerden aklî algı aşamasına geçmek, yükselmek yeryüzü melekleri olan düşünsel nefsi bulmak ve bilmek sağ yandaki bilici ve buyurucu toplulukla bilgi gücü sol yanındaki buyruk alıcı ve yerine getirici toplulukla da kılgısal güç anlatılmıştır. İnsandaki bu kılgısal ve bilgisel güçler, kimi zaman etkin akıldan yardım alarak göğe çıktıkları gibi, kimi zaman da bedeni yönetirler ve böylece aşağı inmiş olurlar. [117]Kur'an'da da bildirildiği gibi, insanı korumakla görevlendirilmiş melekler vardır ki bunlar, görüp gözetici ve yazıcı meleklerdir. İnfitar Suresi'ne bakınız. İbn Zila, buradaki koruyucu (hafaza) ve yazıcı (kâtibîn) ile akıl gücünün anlatıldığını, çünkü insanı aklın koruduğunu söylüyor. (M. Ş. Y.) [118]Bu cümlelerde, sağda olduğu söylenen meleklerle edim ve hareketlerimizin kaynağı olan bilgisel gücümüz solda olan meleklerle de kılgısal gücümüz anlatılmıştır. Düşünsel nefs yükselince insanlık aşamasına ulaşılacağı, insanlığa özgü akla erişileceği, göğe ve göğe özgü akla komşu olunacağı ve maddeden soyutlanmış varlıklarla karşı karşıya gelineceği bildirilmiştir. Bu, maddeden soyutlananların, aşama aşama yükselerek, sonunda varlığı kendisinden olan ve var olmakta kimseye muhtaç olmayıp her varlığın kaynağı bulunan, kaza ve kaderi gereğince var olan her nesne üzerinde yönetme ve tasarruf hakkı olan bir kaynağa ulaşırlar ki, bu kaynağa yönetici denilmiştir. Ufkun ilk aşamasındaki hizmetçiler ve bunları yüce yöneticilerine yaklaştıran işleri, felekler ve feleklerin nefslerinin yetkinleşme istekleri bunların temiz olmaları da, dünyevi güçlerden, öfke ve kösnüden aşkın bulunmalarıdır. Kendilerinde yeme ve içme bulunmaması kösnü gücünden birbirlerine zulmetmemeleri de, öfke gücünden arınmış, uzaklaşmış olmalarıdır. Bunlar, gök cisimlerini yöneten ve onlara yakın olan güçler oldukları ve maddeden tümüyle soyutlanmış olmadıkları için kentlerde ve güzel binalarda oturmaktadırlar. Aynı zamanda, bu güçlü gök cisimlerine yakın olmaları nedeniyle buranın çevresini imar etmekle görevlendirilmişlerdir. Gök cisimlerinin biçimleri, belirlenmiş özdek ve maddelerinden ayrılmadığından, bir madde üzerine türlü biçimler gelmediğinden, dünyevi maddelerde olduğu gibi bunlarda değişme ve bozulma olmadığından, bunların toprakları bizim topraklarımıza benzemez. Görevlerinin tam bir boyun eğiş içinde çevreyi imar etmek olması da, bu güçlerin gökleri harekete geçirmeleridir. [119]Buraya kadar olan cümlelerle göklerin maddeden ayrık akılları anlatılmıştır. Bunların işleri, nefslerde olduğu gibi harekete geçirme değil, akletme, düşünmedir. Bu nedenle bunlar, yöneticiyle daha çok görüşürler, madde üzerinde tasarruftan ve iş yapmaktan yücedirler. Yaratılmışların ilk ilkeye en yakın olanları bunlardır. [120]Buraya kadar olan cümlelerle de gerçekte ilk yaratılan varlık olan ilk akıl anlatılmış genel olarak, madde ve süreden aşkın olmaları nedeniyle akılların zamanın etkisinden korunmuş oldukları bunlar, özsel öncelikle öncesiz (kadim) olduklarından, aralarında zamansal bir öncelik farkı olmadığı için, babanın derecesinin oğlun derecesinden daha yüksek olduğu anlatılmak istenmiştir. [121]Abdülvahid el-Merakeşî, el-Mucib. [122]Nakleden Adnan Adıvar, İslâm Ansiklopedisi, İbn Tufeyl maddesi. [124]Roger Garaudy, İslâm'ın Va'dettikleri, çev Salih Akdemir, 1984, 4. baskı, Pınar Yayınları. [126]Roger Garaudy, age, s. 132. [127]İzmirli İsmail Hakkı, İslâmda Felsefe Cereyanları, Darülfünun İlahiyat Fakültesi Mecmuası, S. 19, s. 17. [128]Hilmi Ziya Ülken, İslâm Felsefesi, Ülken Yayınları, İstanbul, 1983, s. 216. [129]Akşit Göktürk, Edebiyatta Ada, Sinan Yayınları, s. 76. [130]Nakleden Adnan Adıvar, İslâm Ansiklopedisi, İbn Tufeyl maddesi. [131]Roger Garaudy, age, s. 130-131. [132]Bkz. [133]Sait Halim Paşa, Toplumsal Çözülme, Burhan Yayınları, İstanbul 1983, S. 57. [134]İbn Sina (980-1037). Buhara yakınlarında Efşene'de doğdu, Hemedan'da öldü. İslâm bilgin ve filozoflarının en büyüklerinden biridir. Aristoteles felsefesinin açımlanması niteliğindeki ünlü Şifa adlı eserinden dolayı Meşşaî ekole bağlı bir filozof sayılagelmiştir. İbn Tufeyl ise bu bölümde görüldüğü üzere işrakî sayılmaktadır. Hemen her konuda eser veren –bunların sayısı üç yüze yakındır– İbn Sina, Ortaçağ'da Hipokrat'tan sonra en büyük hekim olarak kabul edilmiş, tıpla ilgili Kanun adlı eseri 17. yüzyılın ortalarına kadar Avrupa üniversitelerinde ders kitabı olarak okutulmuştur. [135]Hikmet-i Meşrikî, İbn Sina'nın işrakî görüşlerini dile getirdiği eseridir. Bu eserin bir kısmı kaybolmuş veya tamamlanamamıştır. [136]Bu sözlerden ilki Bayezid-i Bistamî, ikincisi Hallac-ı Mansur, üçüncüsü de Cüneyd-i Bağdadî'nindir. Her üçü de hiç kuşkusuz gerçeklik bilgisine sahip yüce kimselerdir. Yazarın bunları bilgide derinleşmeyenler biçiminde nitelemesi olsa olsa bilgi yetersizliğinden ileri gelmektedir. [137]Şatahat, kendinden geçme (istiğrak) durumunda bilinçdışı olarak söylenilen sözlerdir. [138]Ebu Hamid bin Muhammed bin Muhammed el-Gazalî veya yalnızca İmam Gazalî, Gazalî, Hüccetü'l-İslâm, Zeynü'd-Din gibi isimlerle tanınan büyük İslâm bilgin ve sufisi. 1058 yılında Horasan'da Tus kentinde doğdu, 1111 yılında aynı kentte öldü. Gerçekliği arama yolunda kelam ve felsefe menzillerinde konakladıktan sonra tasavvufta karar kılarak kuşkularından kurtuldu. Ömrünü ders vererek ve kitaplar yazarak tamamlayan Gazalî, İslâm düşüncesinde gerçek anlamda bir doruk, bir dönüm noktasıdır. [139]Ebu Bekir bin Saiğ. Endülüs'te Saragossa şehrinde doğdu ve 1138 yılında Fas'ta öldü. Bizde İbn Bacce, Batı'da Avempace adıyla tanınmıştır. Aristo ve Farabî'nin izleyicisi olan İbn Bacce rasyonalist bir filozoftur. Birçok konuda eserler vermiştir. Boer, İslâm'da Felsefe Tarihi adlı yapıtında İbn Bacce hakkındaki en sağlıklı bilgiyi İbn Tufeyl'in verdiğini söylemektedir. [140]İttisal Bitişmek, ulaşmak, vasıl olmak. Kulun yaratıcısından başka her şeyden ayrılması, ruhunda Hak'tan başkasını görmemesidir. [141]Zevk, tatma. İçmeden önceki durum. Tanrısal tecellilerin başlaması ile kalpte oluşan durum. Bunu içme (şirb) izler. Onu da kanma (reyy). Tatmayan bilmez. Müşahede Tanrı bilgisinin son aşaması. Dünyevi olandan arınarak Hakk'ı bulmak, görmek. Hakke'l-yakin. Yani Irakî'nin ünlü benzetmesiyle ateşe atılarak yanmak, ateşe dönüşmek. Cüneyd'in tanımlamasıyla da Kendini kaybederek Tanrı'yı bulmak . [142]Huzur Kulun dünyadan uzaklaşarak Tanrı ile birlikte ve O'nun huzurunda bulunması. Tanrı zikrinin kalbi istila etmesi yoluyla gerçekleşen sürekli huzur bilinci. [143]İksir ya da büyük iksir. Ölümsüzlük veren içki. Ayrıca madenleri altına çevireceğine de inanılmıştır. [144]Aristoteles, İÖ 384-322 yılları arasında yaşadı. Gelmiş geçmiş en engin zekâlardan biridir. Hocası Platon'un metafizik temelli felsefe anlayışını reddederek kendine özgü yepyeni bir bilgi teorisi ve metafiziğe değil, mantığa dayanan bir kavram teorisi kurdu. Bazı felsefi düşünceleri kimi İslâm bilginleri tarafından şiddetle eleştirilmesine karşın