ve dövüştürülmeye hazırlananlar olarak gruplara ayırmışlardır. Bu gerçeklikle insanların farkındalığını arttırmak amaç olmuştur belki de, çünkü insan psikolojisinin çok iyi bir şekilde izleyicisine yansıtıldığı görülmektedir. Şahsen ben de ayrımcılığın, hak yemek olduğunu zannettiğim şu dönemde bir kez daha bu kavramların ne demek olduğunu, yaşandığı dönem ve sonraki döneme yansıyan olumsuz getirilerini, kaç cana mal olabileceğini anlamış oldum. İnsanoğlu her zaman gücü elinde bulundurma ve kendini üstün tutma çabası içindedir, kimseyle eş değerde tutulmak istemez. Bu nedenle, Zincirsiz bu olguları bize başarılı bir şekilde yansıtan, insanları yeniden düşünmeye sevk eden eşitlikçi bir sanat ürünüdür. Hayatta önemli olan şey, her ne türden olursa olsun ayrımcılığa izin vermemek, adaletsiz ortamlarda ışığı bulabilmek ve herkese alması gereken o insanlık dersini verebilmektir. İnsan olabilmektir en nihayetinde, Django olabilmektir... KAYNAKÇA Django Desencadenado = Django Unchained. Dir. Quentin Tarantino. N.d. Gülce Elif Atabey 21501652 DOSTLUK SINIFTA KALIR MI? Kardeşlik, dostluk, arkadaşlık… Modern dünyanın, upuzun gökdelenlerin, kalabalık şehirlerin en çabuk tükettiği kavramlardır bunlar. En son ne zaman aile bireyleriniz dışında birine tam anlamıyla kendinizi açtınız? Ne zaman gerçekten birine dostum deyip güvenebildiniz? Doğruyu söylemek gerekirse ben uzun zamandır bu değerlere uzak yaşıyorum, her gün eksikliğini hissederek. Gerçek dostluk sahip olduğumuz maddi varlıkların, unvanların tamamen dışında olmalıdır. Bu yüzdendir ki genç yaşta gerçek dostluğu tatma ihtimalimiz ileriki yaşlara nazaran çok daha yüksektir. Üniversite öğrenimime başladığımdan beri kafamı kurcalayan bu meseleler, geçenlerde tekrar seyrettiğim ve seyretmeye doyamadığım “Hababam Sınıfı Sınıfta Kaldı” filmini izlerken duygusallaşmama sebep oldu. Melih Kibar’ın muhteşem bestesiyle başladığı andan itibaren bizi sarıveren ve alıp uzaklara, çok uzaklara götürebilen bir filmdir bu zaten. Ertem Eğilmez'in yönetmenliğini ve yapımcılığını üstlendiği Rıfat Ilgaz'ın eserinden uyarlanmış bu film 1976 senesinde ilk kez yayınlansa da hala güldürebiliyor, güldürürken düşündürebiliyor bizleri. Filmin bu özelliği belki de muhteva ettiği ortak değerlerden, dostluktan ve kardeşlikten ileri geliyordur. Benim için Hababam Sınıfı birliktir, beraberliktir; İnek Şaban’dır, Güdük Necmi’dir; çekilen kopyalar, yapılan şakalar, haylazlıklardır. Sonunda ne olursa olsun kardeşini satmamayı öğrenmektir Hababam Sınıfı, “O tokat İnek Şaban’a değil, Hababam Sınıfı’na atılmıştır!” diyebilmektir gerektiğinde. Memleketten gelen yegane tereyağını yurttaki arkadaşlarınla paylaşmak, arkadaşının doğum gününü asla unutmamaktır. Kendi annesinden çok Hafize Ana’yı ana bilmektir. Evde babanınkilere isyan ederken Mahmut Hoca’dan gelen cezalara eyvallah diyebilmektir. Film baştan sona her sahnesinde bunları hissettiriyor bizlere. Kâh komik kâh dramatik kâh sarkastik özellikleriyle hem keyifli hem öğretici olan bu filmle asla bir buçuk saatinizin çöpe gitmediğini hissedebiliyorsunuz ayrıca. Filmin beni en çok etkileyen ve asla unutamadığım sahnesi Milli Eğitim Bakanlığı tarafından okula gönderilmiş müfettişin sınıfa sorular sorduğu sahnedir. Eğitim sistemimizin aslında tamamen ezbere dayalı olduğunu, öğrencilerin yaratıcılıklarını geliştirmenin akla dahi gelmediğini öyle güzel anlatılıyor ki, bence “Öğretmenliğe Giriş” dersinin ilk konusu olabilecek bir sahne bu. Çoğunuzun yüzünde şimdiden bir gülümsemenin belirdiğini hissediyor gibiyim. Yine de hatırlayamayanlar için, öğrencilere sorduğu ezber sorularını kendi bile karıştıran müfettişin şu cümlelerini hatırlatmakta fayda var: “Roma’yı yakan Hz. Şaban’dır. Padişah Neron Roma’da Hz. Şaban ile beraber ananı günde 1453 kere kanunen…” Nihayetinde kendi söylediklerinden utanan müfettişin düştüğü hal, eğitim-öğretim sistemimizin kara mizah yoluyla yapılmış muhteşem bir eleştirisidir. Lisede yatılı ve oldukça az nüfuslu bir okulda okumuş biri olarak kendimi gayet şanslı hissediyorum. Ne mutlu bana ki bu duyguları genç yaşta tadabildim. Öğretmenlerim annem-babam, arkadaşlarım kardeşlerim, yurdum evim olmuştu. Siyasetçi, diplomat ya da avukat değildik hiçbirimiz henüz ve hiçbirimiz okulda son model spor arabalarla gezmezdik. Telefon markalarımız değil, dar zamanlarımızda cebimizdeki son parayı bile dostumuzla paylaşabilmelerimiz önemliydi. Nasıl isek, öyle idik; iyi ya da kötü, cimri ya da cömert… Şimdi gözümün önüne geliyor canım 12-A , babamız Erhun Hoca, ağabeyimiz Ünal Memur, hizmetli Döndü Abla… Mahmut Hoca’dan, Hafize Ana’dan farklı olmayan onlarca insan… Lise yılları öğrenciyi çocukluktan gençliğe taşıdığından çok özeldir. Dolayısıyla lise öğretmenleri de epey etki alanına sahiptir. Geçenlerde üniversitemde hocalık yapan, edebiyatımızın kilometre taşlarından olan çok saygı değer hocam Hilmi Yavuz’la yaptığım röportaj sırasında lise eğitimine ne denli önem verdiğini ve aslında bir lisede eğitmenlik yapmak istediğini fakat Milli Eğitim Bakanlığı’nın prosedürlerine uymadığı için yapamadığını öğrendim. “Benim öğrencilerim avukat olacaktı, mühendis olacaktı…” diyor Yavuz. Gözleri parlıyor bunları derken. Bir kez daha anladım ki o yılların kıymetini bilmeyenler, bu şansı bir daha güçlükle bulabilir. Hababam Sınıfı sınıfta kalsa da kardeşliği, dostluğu bizlere tekrar tekrar hatırlatma işlevini sinema tarihimiz var oldukça koruyacak, dostluksa asla sınıfta kalmayacaktır. Faruk Ege HatırnazİKİ UCU SÖZLÜ DEĞNEKHayatım boyunca içinde bulunduğum en büyük yanılgılardan birisi karşımdakinin, kafamın içinden ne geçtiğini biliyor olduğunu sanmamdı. Geriye dönüp baktığımda ne kadar aslında ne kadar aptalca olduğunu ve bu durumdan çıkamadığım için ne kadar yanlış anlaşılma yaşadığımı düşünürdüm. Bugün önüme dönüp baktığımda da artık cahilliğimden değil, bilerek isteyerek bunu yaptığımı görüyorum. Kelimelerim istediğim gibi dışarı çıkamadığı için çıkarmıyorum dışarı. Eski püskü yanılgımı pırıl pırıl son model gerçekliğim yaptım.Konuşmaya çekinirdim hep. Sanırım beni iletişimsizliğe iten en büyük etmen buydu. Daimi bir başarısızlık korkusu yaşıyordum ama tek basamaklı yaşımla neyin korkusu, neyin başarısızlığıydı bu emin değilim. Annem ve babam benden kelime sihirbazı bir şair olmamı beklemiyorlardı elbette ama ağzımı her açışımda yetersiz olduğumu hissediyordum. O yıllarda mahalle bakkalına çekinerek gittiğim için bugün insanlarla göz temasından kaçınıyorum, konuşmamaya çalışıyorum. Hayatımda öyle anlar oldu ki yüzlerce insanın önünde kusursuz ve samimiyet yoksunu bir şekilde bana ait olmayan düşüncelerden bahsettim, çok ilginç medya yüzleriyle tanıştım onlardan diksiyon eğitimi almaya layık olmak için. Gel gör ki bir insanın gözlerine bakıp gerçek, kalbimden söküp kopardığım düşüncelerimi bir türlü anlatamadım. Anlatacak bir dünya şeyim olduğundan da değil ya, sırf içimde kalıp bozulmasın diye. Kafam niyetsizce hazırlanmış bir meyve tabağı gibi. Baktım olmadı, beceremeyince varsaydım, karşımdakibeni anlıyor diye. Konuşmadım.Ne zaman içten konuşmayı denedim, o zaman ufacık hissettim: Bir kırıntı kadar. Sonradan dank etti, öyleydim zaten. En iyi ihtimalle olsam olsam kendi hayatımın en önemli objesi olurdum. Öyle değil miyiz hepimiz? Hayatlarımızın merkezindeyiz. Deniz fenerine “yoldan çekil ben geliyorum” çağrısı yapan bir tekneydim uzunca bir süre boyunca. Sonradan gördüm dönüp duran ışıkları: Düşündüğüm kadar değerli değilim. Evrenin minicik parçalarından biriyim ve bu ego bana fazlaydı. Sonsuz değiliz sonuçta. Osman Çakmakçı'nın Konuşmanın İmkansızlığı Üzerine Bir Diyalog adlı kitabı buna isabetli, güzel bir açıklama getiriyor:“Her şey sonludur. Kendi türümüz bile: Yani insanlık. Kendi gezegenimiz bile: Yani Dünya. Bu ölümlülük gerçeği, insana haddini bildiren en hakikatli gerçekliklerden biridir. Bir diğeri de zamanın düz bir çizgi izlermiş gibi bilinmeyen bir geleceğe ilerlemediği, ama aslında döngüsel bir süreç olduğu bilinci.”Konuşunca da yanlış anlaşıldım. Konuşmadığım hâlde de yanlış anlaşıldım. Tanıştığım insanlar cool'luk adına sessiz kaldığımı sandı. Öyle olmasın deyip iki kelime ettiğim insanlar “sen de açıldın iyice ha” dediler. Konuştuğum için özür dilemek istedim. Sustuğum için özür dilemek istedim. Alındılar çünkü bana. Merhaba insanlık. Kusura bakmayın size de çok ayıp ettim. Sözsüzlüğümüzle boğulmamak için konuşmayı keşfetmişiz: Düşüncelerimizi takas edelim, anlaşıp sevilelim diye. Neden bende bu kadar dramatik ve problematik bir hâl alıyor bu takas, anlam veremiyorum. “Doğada varlıklar arasında, bizim anlamamız mümkün olmasa da, var olan söyleşiden ve dışında kaldığımız o büyük konuşmadan sürgün edilmişliğiyle insanoğlu, bir sürgündedir. Bu sürgünlük hali, insanın her şeyden önce konuşmayı kendine göre 'icat etmesini' zorunlu kılmıştır. İnsan konuşmayı yaratmıştır.” (Osman Çakmakçı) Konuşmanın İmkansızlığı Üzerine Bir Diyalog'da belirtildiği gibi, derdimiz sürgünden kurtulmak. Son sözlerim olarak istemeden de olsa, oldukça arabesk bir şekilde hislerime açıklık getireceğim. Öyle bir his var ki içimde, sanki herkes içindeki ve toplum üzerindeki mahpushaneden kurtulmayı başarırken, spot ışıkları bir anda beni buluyor kaçmaya çalışırken. Far yemiş ceylan gibi bir başıma dikiliyorum tek kelime edemeden. AHLAK MEKANİZMASI Hiç doğruyu ve yanlışı nasıl ayırt ettiğimizi düşündünüz mü? Bu kabiliyeti ne zaman ve nasıl kazanıyoruz? Doğru ya da yanlış olarak kabul ettiğimiz olguları doğduğumuz andan itibaren mi biliyoruz, yoksa bunları başkalarından mı öğreniyoruz? Bu konunun tartışmaya çok fazla açık olduğunu kabul ediyorum. Birçok kişi bu yetiyi doğuştan kazandığımızı söylerken, bir o kadar kişi de doğduktan sonra bulunduğumuz ortamların bizi çok daha fazla etkilediğini savunabilir. Ancak ben, insan ahlakının oluşumunda ve işleyişinde, hem insanoğluna özel olarak bahşedilen özelliklerin hem de kişinin yetiştiği ortamın ve dâhil olduğu grupların bu konuda çok büyük bir etkiye sahip olduğu kanaatindeyim. Bu düşüncemi şöyle açıklamak istiyorum, insan ahlakının kişiyi kontrol eden bir mekanizma olduğuna inanıyorum. Ve bu mekanizmanın da kişinin karşılaştığı durumlara göre çalışırken farklı kaynakları kullandığını düşünüyorum. Biraz daha açmak gerekirse, cevap verilmesi gereken durum karşısında insanın doğuştan sahip olduğu duygular ağır basıyor ise ahlak bu kısmı kaynak olarak kullanırken, toplumun insana öğrettikleri üstün geldiği takdirde ahlak bu kısmı kaynak olarak kullanır. Ve sonuç olarak kullandığı kaynağa göre kişiyi farklı şekilde yönlendirir. Bu yüzden ahlak mekanizmasının gelişiminde ve işleyişinde hem doğuştan gelen özelliklerin hem de toplum tarafından öğrenilenlerin büyük bir etkisi olduğuna inanıyorum. Öncelikle insanın doğuştan sahip olduğu özelliklerin ahlak mekanizması tarafından ne zaman kaynak olarak kullanıldığından ve ona nasıl etki ettiğinden bahsetmek istiyorum. Bu kısım daha çok insanın bireysel olaylarla karşılaştığı anlarda ahlak mekanizması tarafından kaynak olarak kullanılır. Yani olay karşısında karakteristik özellikler ağır basıyorsa ahlak mekanizması bu doğrultuda işler. Etki olarak ise kişiye bahşedilen karakteristik özellikler, onun olayları farklı şekillerde yorumlamasına sebep olur. Bu yüzden olayların doğruluğu ve yanlışlığı kişiden kişiye değişebilir. Örneğin sokakta dilenen yaşlı bir kadını gören bir kişiyi ele alalım. Kişi, dilenen kadına para verip vermeme kararını, sahip olduğu ahlak mekanizması göre belirleyecektir. Çünkü insan beyninin doğruyu ve yanlışı ayırt etmesini sağlayan kişinin sahip olduğu ahlaktır. Ve bu doğrultuda beyin de doğru bildiği şeyi yapacaktır. Bu durum karşısında bireyin ahlak mekanizması insanın öğrendiklerinden ziyade kişinin doğuştan sahip olduğu özelliklere göre işleyecektir. Yani toplum insana yardıma muhtaç kişilere yardım etmenin doğru bir davranış olduğunu öğretse de, eğer kişi cimri bir yapıya sahipse, bu özellik üstün gelecek ve mekanizma bu kaynağı kullanacak. Sonuç olarak da mekanizma dilencilerin insanların duygularını sömüren kişiler olduklarını, onlara para vermemenin doğru karar olduğunu beyine bildirecek ve insanı bu doğrultuda hareket ettirecektir. Ancak yardımsever bir karaktere sahip ise, kişi dilenen kadına yardım edecektir çünkü mekanizma bu doğrultuda olayı doğru veya yanlış olarak değerlendirecektir. Toplum değerleri ise kişiyi daha çok kesin kurallar içeren konularda ve sadece kendisini değil, başkalarını da etkileyen olaylarla karşılaştığı zaman yönlendirir. Kesin kurallar içeren konularda ahlak mekanizmasının toplumsal değerleri kaynak almasının nedeni açıktır. Bu yargılar kişiye çok keskin bir şekilde işlenmiştir ve gereken şekilde davranılmaması durumunda kötü sonuçlarla karşılaşılabileceği öğretilmiştir. Bu konu hakkında verilebilecek en iyi örneğin dini konular olduğunu düşünüyorum. Çünkü dinlerin çok fazla dogmatik yargılar barındırdığı kanaatindeyim. Mesela domuz eti konusunda Müslümanların çok keskin bir yargısı vardır. Ve ahlaki olarak konumu kesindir. Kişilerin bu konuda bir görüşü yoktur ve doğduğu andan itibaren bununla yetişir. Kesin kurallar dışında, sadece kendisini değil de başkalarını da etkileyen konularda ahlak mekanizmasının toplumu kaynak almasının nedeninin kişinin sorumluluk duygusu olduğunu düşünüyorum. Çünkü böyle zamanlarda bilinçli kişiler topluma karşı sorumluluklarının farkında olacağından ahlak mekanizması bu yönde işleyecektir. Ve sonuç olarak doğru ve yanlış yargısı buna göre şekillenecektir. Yaptığım bu çıkarımlarla beraber insan ahlakının kaynağı konusundaki tek taraflı tartışmaların anlamsız olduğunu düşünüyorum. Çünkü ahlakın çok geniş bir kavram olduğuna inanıyorum ve tek bir kaynak ile bağdaştırılıp sabit olarak algılanmaması gerektiğini düşünüyorum. Bana göre olaylara göre şekil alan, bulunduğu toplumla beraber kişinin sahip oldukları doğrultusunda çalışan bir mekanizmadır ahlak. Bazen insanın sahip olduğu karakter doğrultusunda insana doğruyu ve yanlışı buldururken bazen de toplum tarafından kişiye öğretilenlerle sonuca ulaşır. Sonuç olarak insan ahlakının kaynağı hem kendisidir hem de toplumdur. AHMET ABDULLAH AVCI KABAKULAK1 Azime Dilruba Kabakulak 21200492 Başak Berna Cordan 16.07.2015 HARİKALAR DİYARINA YOLCULUK İnsan görünüşte çok basit ama derine indikçe çok karmaşık bir varlıktır. Yeryüzünde başınızı nereye çevirirseniz çevirin göreceğiniz her şey insanlar için var olmuştur. Bunların en başında da şehirler gelmektedir. Her insan zevkleri, düşünceleri ve karakteriyle eşsizdir. Şehirler de insanlar gibidir. Her birinin dokusu bir diğerinden farklıdır. Nasıl ki su onu muhafaza ettiğiniz kabın şekline göre şekilleniyorsa şehirler de aynen böyledir. Onun sahibi olan insanların yansımasıdır. Bazı şehirler sevimlidir. Bir boyama kitabından fırlamışçasına canlı renklerle boyanmıştır ve o şehrin insanları enerjik ve güler yüzlüdür. Bazı şehirler soğuk ve donuktur ve zamanla orada yaşayan insanların da asık yüzlü olduklarını fark edersiniz. Şehirler ve insanlar arasında görünmeyen ama her zaman var olan bir bağ vardır. Cengiz Çandar'ın Benim Şehirlerim adlı gezi yazısını okuduktan sonra yaşadığım şehirleri sorgulamaya başladım. Bütün hayatım ülkemin en büyük ve gelişmiş şehirlerinde geçti ama ne yazık ki bu durum insanların bu şehri griye boyamış olduğu gerçeğini değiştirmiyor. Zamanla kendimi robotlaşmış ve şehrin içinde kaybolmuş buldum. Şehirlerin canlı olmadığını ve konuşamayacaklarını düşünüyorsanız yanılıyorsunuz. Yaşadığı şehrin havasını soluyan her insan oranın yansıması oluyor zamanla. Farkında olmadan iç içe geçiyorsun ve soluduğun havanın bağımlısı oluveriyorsun. Çocukluğumdan beri bambaşka bir dünya olduğunu hayal etmişimdir hep. Her tatilde denizin karşısında otururken sonu görünmeyen denizin bitiminde bembeyaz büyük bir kapı olduğunu ve o kapının ardında gizli bir şehir olduğunu düşlemişimdir. Güneş başımı döndürürken hafif bir rüzgâr eşliğinde gözlerimi kapatıp o kapıdan girdiğimi hayal ederek kendi şehrime ulaşmışımdır. Benim şehrim altın rengi ince kumlarla kaplıdır. Güneş ışınları yalnızca kumları değil insanların kalplerini de ısıtır. Bu şehirdeki insanların en etkili silahları yüzlerindeki gülümsemeleridir. Her baktığınız yüzde huzur bulursunuz. İnsanlar sürekli bir yerlere yetişmek zorunda değillerdir. Yapmaları gereken yetişmeleri gereken tek şey hayatlarıdır. Benim şehrimde lüks arabalara rastlayamazsınız. Her insanın önünde çiçeği olan renkli bir bisikleti vardır. Bu şehirde insanlar vergi vermek zorunda değillerdir ama çiçek dikmek zorundadırlar. Arkadaşlıklar çıkar ilişkisine dayalı değildir çünkü bu şehirde hiç kimsenin gözünü hırs bürümemiştir. Beyaz kapıdan girip bu şehre adımınızı attığınız anda daha önce hiç sevip sevilmediğinizi fark edeceksiniz. Soluduğunuz havayı saran çiçek kokularını ciğerlerinize çekerken yüreğinizde sevgiyi de hissedeceksiniz. Bu şehir öyle bir yer ki şu anda bu yazıyı okurken bir yandan böyle bir yerde yaşamanın mükemmel olacağını düşünürken diğer yandan da imkânsız olduğunu düşünmekten kendinizi alamıyorsunuz biliyorum. En başta da söylediğim gibi insanoğlu basit görünümlü karmaşık bir varlıktır ve insana verilmiş en güzel özelliklerden bir tanesi hayal edebilme yeteneğidir. Gözlerinizi kapattığınız da istediğiniz her yere yolculuk edebilecek olmak bir insanın yapabileceği en güzel şey. Şehirlerin, hayatların sınırları vardır ama bir insanın hayallerinin sınırı KABAKULAK2 sonsuzluktur. Şu an işyerinizde oturmuş ve başka insanlar tarafından üzerinize yüklenen sorumlulukları yerine getirmeye çalışıyor olabilirsiniz. Ya da gri şehirlerin yükselen binaların arasında bir arabanın içine sıkışmış trafikte mağdur kalmış olabilirsiniz. Başka bir dünyayı hayal etmek bir kenara evinize ulaşmak bile şu an gözünüzde büyüyor olabilir. Bana inanın! Gözlerinizi kapattığınızda olduğunuz yerden çok uzaklara harikalar diyarına yolculuğa gidebilirsiniz. Metropol şehirlerin sıkıcılığından gürültüsünden gerçek anlamda kurtulmak mümkün değil ama bir insanın beyninde bir dünya yaratması da zor değil. Kendinize şans verin! Güzel kokan bahçelerde dolaşmak, güler yüzlü insanlarla sohbete dalmak, onlara bütün dertlerinizi anlatıp rahatlamak ve gözlerinizi açtığınızda bir kuş kadar özgür ve hafif olmak istemez misiniz? Milyonlarca insan arasında bir adım önde olmak istiyorsanız hayal gücünüzü her zaman kullanın. Bir gün benim şehrime harikalar diyarına gelmeniz dileğiyle… DOĞAMIZDAKİ ACİZLİK Hiç insanlar olarak ne kadar aciz olduğumuzu düşünme fırsatı buldunuz mu? İnsanoğlunun duygular denizindeki en önemli ve muhtemelen en tehlikeli yapıtaşlarından biri olan kibri bir an olsun bir kenara bırakıp ne kadar muhtaç ve acınası varlıklar olduğumuzun farkına vardığınız zamanlar oldu mu? Dünyadaki yaşamış ve yaşayacak olan tüm insanların içindeki duygular eşit orandadır. Hangi duyguların ağır basacağını farkındalık arttıkça insanın kendisi ve çevresindeki faktörler belirler. Bazıları kendiyle hesaplaşacak kadar cesurdur, yaptığı yanlışlarla yüzleşebilir ve duygularını tanımlayabilir. Kimisi ise kendi duygu denizinde fırtınaya kapılmış bir kayık misali seyahat etmeye mahkumdur, ne istikameti bellidir ne de bu istikamete ulaşabilme garantisi vardır. Tarihte bu fırtınaya yenik düşen nice önemli insan olmuştur. Kanuni Sultan Süleyman, Lenin, Stalin, Mussolini ve sayılamayacak kadar krallar, firavunlar. Peki nedir bu ölçüde bilge, tarihe adını altın harflerle yazdıran ismin bu fırtınada kaybolma sebebi? Şu anda evimden yazarken düşündüğüm kadarını onlar düşünememiş miydi ? Doğru cevap muhtemelen düşünememişlerdi olmalıdır. Elbette onları eleştirenler kadar zekaları olmadığından değil, onları eleştirenlerin hayal edemeyeceği kadar güç ve bununla gelen kibir sahibi olduklarından. Nice insan kontrol etmekte zorluk çektiğimiz bu duyguya kapılarak harcanmıştır. Peki ya harcanmayanlar, kendiyle yüzleşip kibrini yok eden hiç mi yolcu olmamıştır bu dünya adını verdikleri hana ayak basan? Muhtemelen olmuştur, çok sayıda olmuştur fakat tarih bunu yazmamıştır. Kötülük ve insafsızlık insana hayır ve iyilikten daha cazip gelir. Farz edin ki bir yolun ortasındasınız. Yolun sol tarafında iki kadın birbirine bağıra çağıra ağza alınmayacak küfürler ediyor, sağınızda ise genç bir adam, yoksul çocukları etrafına toplamış onlarla sohbet edip karınlarını doyuruyor. Hangisi ilginizi çekerdi? Tarihte hiçbir lideri “kibrini yenen lider” başlığı altında göremememizin bir sebebide budur belki de. Kibir anlayacağınız gibi duyguların en tehlikelisidir, herkesin ondan uzak durması gerekir fakat bunu gerçekten yapabiliyor muyuz? Yaşadığımız dünya kibirle yönetiliyor. Devletlerin yöneticileri, savaşların haklı sebepleri, açlığın bile besin yetmezliğinden dolayı olduğunu düşünüyoruz fakat asıl olan; devletleri kibir yönetiyor, savaşlar yükselip en yüksekteki “mücevher tahta” oturmak için yapılıyor, açlık sorunu ise tamamen kibrin ek paketi olarak kabul edebileceğimiz bencillik sayesinde tükenmek bitmiyor. İnsanlığımızın acizliği de bu ya, gülünç, belki bir nefes uzunluğundaki ömrümüzü kavgalar, nefret, bencillikle tüketiyoruz. Nefret ettikçe çirkinleşiyoruz, kibirlendikçe tükeniyoruz. Yine de yenemiyoruz bu alçak duyguyu, kendimizle verdiğimiz savaşımızdan bir türlü galip çıkamıyoruz. Ebu Haşim-i Sûfi’nin dediği gibi “Dağı iğne ucu ile kazmak, gönülden kibri çıkarıp atmaktan daha kolaydır.” Zaten bunu yapabilseydik dünya herkes için yaşanabilecek bir yer olurdu öyle değil mi? Farkında değiliz, her kibre düştüğümüz vakit, kendimize saplıyoruz o iğneyi. Hiç düşündünüz mü insanın uyuduğu andaki masumiyetini? Gördünüz mü bir çocuğun gözlerindeki hayat sevincini ve yaşama isteğini? Ya bu koca dünyanın çocuklukla birlikte masumiyeti yok edişini? Gariptir bazen sadece bazı insanlara acıyorum sırf insan oldukları için. Sokakta yürürken ürkek görünüşlü, içe kapanık bir çocuk görüyorum örneğin, acıyorum. Kim bilir kimin kibri ve bencilliği onun bu şekilde ürkek büyümesine sebep oldu. Dünyanın tepesine de çıksak, altımızda binlerce, on binlerce kulumuz olsa da bitmeyecek miyiz herkesin ayağının altında? Birer et yığını değil miyiz cenneti ve cehennemi elinde tutanın karşısında? Can alıp vermek bu kadar kolayken, geldiğimiz ve gideceğimiz yer birken kalp kırmak, kendimize baktığımızda gördüğümüzü aynalara bile yakıştıramamak neden? Başlangıcı pek yakın olmasa da yıllar sonra bile devam eden ve tüm dünyayı yakından ilgilendiren bir kibir savaşıdır Suriye iç savaşı. İki grubun gücü ve yönetimi ele geçirmek uğruna bir bakıma kendi egolarını tatmin etmek amacıyla başlayan bu iç savaş, kısa sürede bir devleti neredeyse yok edecek noktaya gelmiş ve yüz binlerce masumun hayatına son vermiştir. Bununla da kalmamış bu bünyede terör örgütleri türemiş ve dünya çapında eylemler yapılmaya, insanların hayatlarını tehdit etmeye başlamıştır. Birkaç kelimeye sığdırmaya çalıştığımız, hiçbir zaman dünya çapında bir sorun olarak görülmeyen bu “kibir” denilen illet yüzünden neredeyse tüm dünya vatandaşları potansiyel birer paranoyağa dönüşmeye başlamıştır. Her an kendimize veya sevdiklerimize bir şey olacak korkusuyla idame ettirmeye çalışıyoruz acınası hayatlarımızı artık, şüphesiz ki hepimiz başarılı birer tiyatrocuya dönüşüyoruz gün geçtikçe. Acılarımızı ve korkularımızı içimize atıyoruz ve her sabah uyandığımızda her şeyin güllük gülistanlık olduğuna inandırmaya çalışıyoruz kendimizi, profesyonel yalancılara dönüşüyoruz. Fikrimce bilim insanları uzaya gitmeyi amaçlamamalı, asıl amaçları tüm insanların içinde yer eden kibir duygusunu minimalize etmek olmalı. Çağın vebasıdır kibir, amansız düşmanıdır. Belki de “kıyamet” adını verdiğimiz son içimizdedir. Bu kıyameti engellemenin tek yolu da bir an için şapkamızı çıkarıp önümüze koymamız. Acizliğimizle, benliğimizle yüzleşmemizdir. İnsan insana neden azap çektirir? Şu dünya denen rüyayı neden birbirine zindan etmek için uğraşır? Daha mı değerlidir kahrolasıca bir güç sevdası küçük bir çocuğun tebessümünden? İşte bu soruların cevabıdır bütün problemlerin çözümü. Belki de sonsuza kadar veremeyiz bu soruların cevabını kendimize. Doğamızdaki acizliktir kendimizle olan bu amansız kavganın sebebi. Kainatta bir toz parçası olduğunu kabul edememektir insanlık ve başyaveridir kibir. Burak OKÇU Hayat Yolunu Bulur Ayça Deren Özkan Resim 1: Terkedilmiş apartmanlar. ​National Geographic​. Web. 20 Nisan 2018. <https://www.nationalgeographic.com/news/2018/04/japan-hashima-battleship-island-abandoned-ghost-town-onestrange-rock-science-spd/> Yüz üstü bırakılmış kirişler, soğuk yosunlu beton duvarlar, hoyrat molozlar, terk edilmiş çocuk parkları, alelacele terk edilmiş evler ve bunların arasında da isyan eden yeşillik… Zırhlı gemi adası neredeyse kenofobik bir şekilde ıssız ama bir o kadar de insan eli değmiş. Tüyler ürperticiliğinin ve sahipsizliğinin görkemiyle dev beton sütunların arasında telaşla işe ve okula koşuşturan insanların diriliğini neredeyse halen görebiliyorsunuz. Ama eski canlılıktan geriye kalanlar sadece tozlanmış tüplü televizyonlar, sonuçsuz kalan deney tüpleri ve enkaz altında kalmış oyuncak bebekler. Onun yerine yeni bir canlılık var. Öyle bir atmosfer ki hafta sonu ışıkları kapatılmış boş ofis, saat on bir sonrası fıskiyenin çalışmaya devam ettiği kapanmış karanlık bir alışveriş merkezi gibi -Schrödinger’in kedisi misali- aynı anda hem canlı hem de ölü. Bir zamanlar dünyanın en yoğun nüfuslu bölgelerinden biri olan 16 dönümlük beton ve asfalt kaplı Hashima (Gukanjima1) Adası 70’lerin ortasında ilan edilen ani tahliye kararından beri ıssız. Birikmiş betonarme kalıntıları Hashima dışında başka bir yerde yok. Bu sosyal izolasyon dönemlerinde uzun zaman önce görüp dolaşmak istediğim bu terk edilmiş adaya gittim. Nasıl mı? Tabii ki Google Earth ile. Gerçekte de ziyaret edilmesi yasak olan bir bölge Hashima, tehlikeli olduğu için turizm yapılamamakta. Bu sebeple, Lad Long, 2013’te, tüm adayı 360 derece çekim yapabilen kamerasıyla dolaşıp Google Earth’e yükleyerek Hashima’yı insanların sanal bir şekilde gezebilecekleri bir atraksiyon haline getirmiş. Ben de hazır bu COVID-19 virüsü sebebiyle herkes evde kapalı kalmışken bir sanal müze, bir sanal gezi arayayım derken karşıma tekrar çıktı bu ada. Sosyal medyada da Hashima’daki görüntüleri andıran fotoğrafları görmeye başladım. Belki de ilk defa bu kadar boş olan boğaz köprüsünün MOBESE’ye yansıyan görüntüleri, in cin top oynayan İstiklal Caddesi’nin fotoğrafları etrafta dönmekte. Hatta çok da uzağa gitmeye gerek yok, arabayla markete çıktığımda bile yolların bomboş olması, otobüste metroda hiç insan olmaması beni aynı anda hem büyüleyici hem de korkutucu hissettiriyor. Aynı Hashima’da olduğu gibi, normalde canlı ve haraketli bildiğim yerlerin o dinamikliği kaybetmiş olmasının getirdiği his ayrı bir etkileyici. Yeşile tekrar dönen adayı anımsatan haberler de alıyorum. Japan Times’de dün tüm dünyada şehir sokaklarına dökülen vaşak, aslan, ayı ve geyik görüntülerine rastladım. The Guardian’da da virüs sebebiyle hayatın durmasının dünya çapında hava kirliliğini büyük derecede azalttığını gösteren verilere yer verilmiş. Hashima’nin ıssızlığıyla boy ölçüşemese de salgın sebebiyle sokakları ve yolları boşaltmış olmamız, ne kadar kısa süreli olsa da doğa eski topraklarını geri alırcasına dünyanın en yapay ve sentetik yaşam alanlarında belirmekte. İnsan yapımı her şeyin ne kadar gereksiz ve anlamsız olduğunu düşünmemek elde değil bu zamanlarda! Şu an öyle bir ruh hali içerisindeyim ki Diyojen gibi sahip olduğum her şeyi bir kenara atıp, kendimi tamamen doğaya adayasım var. Belki de dersler normalden yoğunlaştığı için böyle hissediyorumdur; gerçeklerden kaçış namına bir nihilistik hayaldir. Fakat hakikaten doğadan hiçbir şey almamışçasına her şeyi bırakasım ve sonra da daha fazla modern hayatın kaosuna takılmadan her şeyi doğaya geri iade edip öbür tarafa geçmek istiyorum. Tabii bu noktada klinik depresyon ve karantina da konuşuyor olabilir... Kısacası bu haberlerle birlikte Tanrı’nın tuhaf bir espri anlayışı olduğu kanısındayım. Her şey şaka gibi! Okullar kapandı, sokaklar boşaltıldı, iş yerleri kapatıldı, hayat durdu. Peki hayat gerçekten durdu mu? Başka açıdan baktığımızda hayatın canlandığını da savunan olacaktır elbet. Fakat bence şu görüş bence daha yaygın olacaktır: İnsanlık doğanın dengesi üzerinde yıkıcı bir güçtür. Sadece iki hafta kimsenin evden çıkmaması ve araba kullanmaması sonucunda çevre bu denli bir değişim gösteriyorsa tüm insanlığın yok olmasının ne kadar hızlı sürede etkisini göstereceğini hayal bile edemiyorum. Biz ne önüne ne türlü engel koysak da ne kadar yok edip zarar versek de doğa bir şekilde yolunu buluyor; Hashima’da betonları delip geçen sarmaşık kökleri gibi her şey doğaya dönüyor, birgün hepimizin döneceği gibi. 1 Savaş gemisi, zırhlı gemi Kaynakça: Watts, Jonathan ve Niko Kommenda. “Coronavirus pandemic leading to huge drop in air pollution.” ​The Guardian​. Web. 23 Mart 2020. <https://www.theguardian.com/environment/2020/mar/23/coronavirus-pandemic-leading-to-huge-drop-in-air-pollution> AFP-JIJI. “Amid coronavirus lockdowns, nature takes back world's empty city streets.” ​The Japan Times​. Web. 30 Mart 2020. <https://www.japantimes.co.jp/news/2020/03/30/world/science-health-world/coronavirus-lockdown-nature/#.XoOmWOozYuU> “Abandoned 'Battleship Island' Is Crumbling. Can It Be Saved?” ​National Geographic​. Web. 20 Nisan 2018. <https://www.nationalgeographic.com/news/2018/04/japan-hashima-battleship-island-abandoned-ghost-town-one-strange-rock-science-spd/> “Hashima Island: Enter the Forgotton World”. ​Hashima Island Official​. Web. <https://www.hashima-island.co.uk/> ANADOLU’NUN BİLİNEN YÜZÜ Bekir Yıldız eserlerinin büyük bir kısmında sosyal meseleleri ele almasıyla bilinen son dönemin hikâye ve roman yazarıdır. Ama öykülerinde benim ilgimi çeken Bekir Yıldız’ın hikâyelerinin içeriğinden çok konuyu ele alışı yani Doğu ve Güneydoğu Anadolu bölgelerinin sorunlarını gerçekçi ve yalın bir anlatımla dile getirişi. Yazar, farklı öykülerden oluşan “Kaçakçı Şahan” kitabında da Anadolu’da yaşanan sonu gelmeyen çeşitli sıkıntıları konu almış. Yoksulluk, ataerkil toplumun egemen olmasından kaynaklanan sorunlar, yaşamlarını devam ettirmek için gösterilen çaba ve benzeri birçok sorunlar, günümüzde bizlerin büyükşehirlerde yaşamaktan uzak kaldığı Anadolu insanın sıkıntılarından başka bir şey değil aslında. Yani bu kısa öyküler, kurmaca değil gerçeğin, Anadolu’nun ta kendisidir. Anadolu’da genci, yaşlısı her insan yaşamla mücadele veriyor. Oysa yaptığımız işler kendimize göre ne kadar yoğun ve yorucu. Bizler bulunduğumuz konumlardan, yaşadığımız bu hayattan her gün bir bahaneyle şikâyet ederken, Anadolu’da insanlar her şeyin kıymetini, değerini biliyor. Her konuda şikâyet etmek yerine en ufak şeylerden mutlu olmaya çalışan bu insanlarla ne kadar yakın ama bir o kadar da uzağız. “Kaçakçı Şahan” kitabının ilk ve en uzun öyküsü “Gaffar ile Zara” da da benzer durumlar söz konusu. Askerden yeni dönen genç, ailesinin perişan hâlde olduğunu görür buna karşılık para kazanmak ve ailesini geçindirmek için iki çocuğuna ve eşine veda etmek zorunda kalır. Anadolu’da insanlar bir şeyler kazanmak, bir yerlere gelebilmek için hayatlarından büyük ödünler vermek zorunda kalıyor. Son derece gerçeği yansıtan hikâyelerden bir diğeri de “Büyük Yas”. Bu hikâyede ise büyük bir silah kazasının acı verici bir ölüme sebep olmasını, bu ölümün de arkasında getirdiği olumsuzlukları görüyoruz. Evleneli daha bir yıl bile olmamışken eşini kaybeden Gülsün, daha kocasının ölümünün acısını atlatamamışken toplum baskısı ve töreler kendisini yapmak istemediği şeyler yapmaya zorunlu kılar. Ne yazık ki ülkemizin doğusunda yetersiz eğitim şartlarından kaynaklanan bilgisiz, yetersiz insanların ve hâlen kadınlara saygı duymayan insanların olduğu bir toplum var. Tıpkı “Güzel Parmaklar” hikâyesinde de görüldüğü gibi kadına karşı şiddetin var olduğu, kadınların ezildiği Anadolu’da, bu üzücü olaylar karşısında izleyici olmak dışında bir şey yapamıyoruz. Kitabın ismini aldığı en gerilimli hikâyesi “Kaçakçı Şahan”ın teması ise yoksulluktur. Yine ölümle sonuçlanan bu hikâyede kazandığı parayı evine götürmek için Halep’ten yola çıkan Şahan, mayın tarlasında bacağını kaybeder. Patlamaları duyan jandarmalar ise Şahan’ı düşman sanıp vururlar. Aileye gelecek zararları engellemek için çevredekiler Şahan’ı tanıdığını belli etmez. Şahan’ın babası ise oğlunun kendisine daha önce söylediği gibi; kendisine bir zarar gelirse ağzına koyacak olduğu altınları alır ve oğlunun ölümünün acısını içine gömer. Üç, beş kuruş para kazanıp geçimlerini sürdürme çabası veren insanlar daha da kötüsü gençler hayatlarından oluyor. Onlar için para kazanmak tüm bir hayatlarına bedel oluyor. Ne kadar acı ki bizler bu rahatlıkta yaşarken bu yakınımızdaki insanlar her gün böylesine acılar yaşıyor. Bizler sıcacık evlerimizden, son model televizyonlarımızdan ya da her gün kapımıza gelen gazetelerden bu acı olayları görüyor ya da okuyoruz. Peki, ne kadar duyarlıyız? Hepimiz bu haberleri görüp, duyarken üzülüyoruz fakat yakınımızda olan bu olaylar karşısında elimizden hiçbir şey gelmiyor. Bekir Yıldız’ın konu aldığı bu kısa öyküleri biz de kendi ülkemizde, çok yakınlarımızda yaşıyoruz tıpkı yakın zamanda gerçekleşen Soma faciası gibi. Para kazanmak, ailelerinin geçimlerini sağlamak uğruna insanlar sözde işlerinin fıtratı gereği hayatlarından oluyor. Anadolu’nun bu bildiğimiz, yakın olduğumuz yüzüne yabancılaşmamamız ve daha fazla sorgulamamız gerektiğini düşünüyorum. Elif Yurdemi GÖRMEK VE BAKMAK Hayatı akışına bırakmalıyız der birçok insan. Çevremizdeki umutsuz ya da baskıcı durumlara aldırmadan yaşamalıyız diye düşünür. Ancak hiçbir zaman bir boşvermişlik hissinin ellerine bırakamaz kendini. Modern hayatta böyleyizdir işte. “Burjuva” olarak anılan sınıf, hayatın koşuşturmacasıyla öyle meşguldür ki, kendi iç dünyasını keşfetmeye vakit bulamaz. İç hesaplaşmalarını derinlerde yaşar, gizli arzularını en derinlerde saklar. Toplumun her kesimi için geçerli olabilecek bu düşünceler, burjuvalar için daha da bir geçerlidir. Çünkü her ne kadar kabul etmesek de bir “sınıf ayrımı” düşüncesi saklıdır zihinlerimizin ücra köşelerinde. Sınıf ayrımı, insanları belirli kalıpların içinde kalmak zorundaymış gibi hissettirir. Bu da olaylara müdahale edip durumu değiştirmeyi zorlaştırabilir. Peki neden asla hayatı tam olarak akışına bırakamaz insan? Günlük hayatta karşılaştığımız sıradan olaylara bazen takılıyor, bazense hiç üzerinde durmadan unutuyoruz o olayları. Zamanla bakış açımız da değişebiliyor tabii. Önceden yaşadığımız deneyimler, çevremizdeki insanların başına gelenler düşüncelerimizi etkileyebiliyor. Böylece sıradan olaylara verdiğimiz tepkiler şekil değiştiriyor. İşte bu noktada durup kendimizi sorgulamalıyız. Neden duygularımızı, hissettiklerimizi saf haliyle anlatamıyoruz? Neden hayatı olduğu gibi, gizlemeden yaşayamıyoruz? Çünkü insanların yargılamasından korkuyoruz. Bizi sahip olmak istediğimiz kişiliklerin dışında gördüklerinde eskisi kadar kabullenmeyeceklerini düşünüyoruz. Hayatı akışına bırakamıyoruz… Yargılanmak kadar eskisinden daha mutsuz olabilme ihtimalinden de korkuyoruz. Denemeye çalışmadan, incinmeden, çetin yollardan geçmeden mutlu olabilmenin çok muhtemel olmadığına inanmak istemiyoruz. Belki de etrafımızdakilere aldırmadan, kötü olaylara umutla bakmalıyız. Mesela her gün televizyonlarda, internet sitelerinde gördüğümüz savaşlar, çatışmalar, çocuk istismarları ne kadar üzücü olursa olsun, durumun değişeceğine inanmadan sorunun çözümüne yaklaşamayız. Bazense kendimizi bulunduğumuz durumun yeterince iyi olduğuna inandırırız. Her şey yolundaymış gibi davranmak düğümleri çözermişçesine… Burjuvaların durumuysa biraz daha karışıktır. Neredeyse hiçbir derdi tasası olmayan bu insanlar bile hayatlarının bir döneminde “Neden yaşıyorum, ne için varım?” sorularına cevap ararken bulurlar kendilerini. Genelde her şeye sahip insanlardan oluşan bu grup, maddi değerlerin getirdiği mutluluktan sıkılmaya başlar. Farklı zevkler bulmak isterler. Yeni arayışlara sürüklenir ve bir müddet sonra hep arayışta olurlar. Kendi iç dünyalarına olan yolculuğun ne zaman biteceği belli değildir. Bu yolculuğun yan etkileri de vardır. Arayışta olmak ruhsal gelgitlere sebep olur. İnsanın fikirleri, keşfettiği yeni düşüncelerle beraber değişir ve gelişir. Biraz da düşüncelerin nasıl değişip geliştiğinden bahsedelim. Sıradan bir olay, aynı Olağanüstü Bir Gece’deki subayı düşünmeye sevk ettiği gibi bizi de hayatımızı sorgulamaya itebiliyor. Sokakta gördüğümüz bir kedi, tesadüfen karşılaştığımız eski bir arkadaş, bize umulmadık bir şekilde anılarımızı anımsatan bir yabancı… Neye bakarsanız bakın, o görüntülerin bize vermek istediği mesajı görmek, sadece bakmaktan çok daha farklıdır. Ancak bizi düşünmeye iten bu görme eylemine herkes ihtiyaç duymaz. Bazı insanların kafasında şimşekler çakması için herhangi bir görüntüye, yaşanmışlığa gerek yoktur. Kendiliğinden düşünmeye, sorgulamaya başlarlar. İmkansız görünüyor olsa da bunun nedeni bütün hayatları boyunca biriktirdikleri tecrübeler olsa gerek. Zaten bütün hayatı boyunca yaşamını sorgulamış olanlar hep arayış içerisindedir. Bir kez arayışa girense asla tatmin olamayacağı için o da hep arayış içerisindedir. Her ne kadar herkes arayıştaymış gibi görünse de zor olan şey, bu döngüyü başlatmaktır. Aksi takdirde ruhsuz bir şekilde ne kadar devam ettirebilir hayatını insan? “Bir kez kendini bulmuş olan kişinin bu yeryüzünde yitirecek bir şeyi yoktur artık. Ve bir kez kendi içindeki insanı anlamış olan bütün insanları anlar.” (Zweig 69) Farkındalığa ulaşmak yıllar mı sürer bir ömür mü? Yoksa hikayede geçen subay gibi bir gecede kendimizi yeniden bulabilir miyiz? Kaynakça: Zweig, Stefan. Olağanüstü Bir Gece. İstanbul: İş Bankası Kültür Yayınları, 2015. Gogh, Vincent van. Yıldızlı Gece. Zeynep UĞURLU Hayat Döner Biz Yaşarız Kuşkusuz bugüne kadar hayat terimi birçok farklı benzetmeye konu olmuştur. Yaşadığımız bu somut evreni hayat olarak tanımlayabiliriz belki bilimsel açıdan, ancak çoğu insan hayatın bundan çok daha fazlası olduğu düşüncesiyle çeşitli arayışlar içine girmişlerdir. Yani hayatın özü her zaman insanların merak konusu olmuştur. Bob Marley hayatın altından daha değerli olduğunu söylemiş, Albert Camus hayatın bir şey olmadığını ve itinayla yaşanması gerektiğinden bahsetmiştir. Geçenlerde okuduğum ‘Ölü Dörtnal’ şiirinde ise hayatın benzetildiği bambaşka bir yönünü gördüm. Bir bakıma bugüne kadar gördüğüm benzetmeler içinde beni en çok etkileyen benzetme de bu oldu. Pablo Neruda şiirinde hayat terimini sürekli değişen ve dönmeye devam eden bir makaraya benzetmişti. Sanırım bu kıymetli yaşam için en doğru sıfat sürekli değişen ve sürekli bu değişim ile ilerlemeye devam eden bir şey olması. Hayattaki bu değişimlerin neler olduğunu ve değişimlerin insanlar üzerinde ne tarz etkiler bıraktığını düşünmeye başladım. Dünyada her gün birçok faktör değişim gösteriyor. En basitinden nüfus bile bir değişim içinde. Birisi hayata gözlerine açarken bir başkası ise kapatıyor. Bunların yanında değişimin en itici gücü ise kuşkusuz teknoloji faktörü. Ateşin bulunması ile başlayan serüven ardından bambaşka yenilikler getirdi. Arabalar, telefonlar, bilgisayarlar vb. Durum böyle olunca hayat şartları da değişmeye başladı tabii. Yani somut değişimler, biz insanların soyut biçimde algıladığımız hayat konseptini değiştirmeye başladı. Bu değişimden nasibini en çok alan ise insan ilişkileri oldu. Eskiden birbirine sayılı mektup yazan insanlar artık tek bir parmak hareketi ile birbirlerine ulaşabilme imkanına sahipler. Bir mektup yazılır, en az on ila on beş gün beklenirmiş. Şimdilerde ise tek bir dokunuşla sadece on veya on beş saniye bekliyoruz. Bu da dolayısıyla insanların bencilleşmesine neden oluyor. Yani kıymet bilme yeteneği giderek azalıyor. Babam 30-40 sene önce anneme yazdığı mektuplara ne kadar özen gösterdiğinden bahsederken onu dikkatle dinliyorum çünkü bir mektup için bu kadar uğraşması garibime gidiyor… İnsanlar eski zamanlarda gelecek bir mektubun umudu ve mutluluğu ile günlerce neşe dolarken, şimdi ise biz sürekli iletişim halinde olduğumuzdan nasıl olsa kolayca ulaşabilirim diyerek kıymet bilmiyoruz. Veyahut ulaşım yollarını ele alacak olursak, eskiden Ankara-İstanbul arası kim bilir kaç gün sürerken, şimdi ise dünyanın bir ucundan diğer ucuna sadece birkaç saatte ulaşabiliyoruz. Tabii bu etken de insanların özleme duygusunu giderek azaltıyor. İnsanın birkaç saat uzaklıkta olan yakınını, günlerce uzakta olan yakınından daha az özleyeceği aşikârdır. Özleme sorunu da eninde sonunda kıymet bilmeme olgusuna yansıyor elbette. Evet dünya sürekli değişiyor, bunun sonucunda hayatlarımız da sürekli değişiyor. Hayat devam ettiği için de değişimlere adapte olmamız gerekiyor. Haliyle farklılaşıyoruz. İnsani boyuttaki duygularımızın bir kısmını kaybediyoruz ya da değersiz hale getiriyoruz ne yazık ki… Bu kısma kadar bahsettiklerim dünyanın somut değişiminden hayatımızın nasıl etkilendiği ile ilgiliydi. Konunun bir de soyut değişim kısmı var. Hayatlarımıza sürekli birileri girip çıkıyor. Kimileri kısa bir süre misafir olup giderken kimileri ise hayatımızın bir köşesine temelli yerleşiyor. Hayatımızı en çok değiştiren faktörde bizim girmesine müsaade ettiğimiz kişiler oluyor çünkü her kişilik, her farklı düşünce bize bir şeyler katmakta. Kimi zaman bizleri pozitif yönlere iter, bizi büyütürler, kimi zaman da bizlere sevilmeyecek özellikler katıp küçülmemize sebep olurlar. Bazıları kendilerine aşık edip bize en güzel duyguların neler olduğunu öğretirler, bazıları ise bencillik denen sefil duygularla yüreklerimizi paramparça edip en hüzünlü duyguları yaşatır ve iz bırakırlar. Ancak her halükarda bu değişim kaçınılmazdır. İnsan bir kez bir şeyi tecrübe edince, bir daha hiçbir şey aynı kalamaz. Artık o insanın düşünme yapısı, hayat perspektifi değişmiştir bir kere. Bir de insanın doğal sebeplerle yaşadığı değişim vardır. On yaşımızdaki algımızla anlayıp hissettiklerimizle yirmi yaşına gelip olgunlaşmış bir algı ile hissettiklerimiz aynı olamaz. Küçükken ailelerimiz bizler için hayatlarımıza yön verirken, iş hayatına atılıp aileden koptuktan sonra ise gerçek hayat bizi kucaklar, bütün zorluklarıyla ve karmaşasıyla… Hayatımız bir anda değişir. Artık ağlayınca koşacağımız anne kolları yoktur, her istediğimizin alındığı ve yapıldığı bir tatlı hayat yoktur. Bunlar yerine acımasız, zorluklarla dolu bir karmaşa vardır üzerimizde. Hayatımız kökten değişir. Bu değişime ayak uyduranlar bir şekilde yaşamlarını devam ettirmeyi başarırlar. Ayak uyduramayanlar ise tökezleyip düşerler ve geride kalırlar. İşte bu döngü hayatın değişimler ile birlikte sürekli devam etmesi yüzünden oluşur. Öylesine hızlı, öylesine canlı, ama kıpırtısız olan her şey, kendi içinde çılgın bir makara gibi, şu motorlu tekerlekler, kısaca. (Pablo Neruda, Yeryüzünde Konaklama, Ölü Dörtnal, s.25) Pablo Neruda’nın da dizelerinde söylediği gibi, hayat çılgın bir makara gibidir. Siz içerden baktığınızda kıpırtısız gibi görünür belki, ancak dışardan bakılınca o kadar hızlı döner ki, hızına yetişmek için çok çabalamak gerekir. Siz isteseniz de istemeseniz de hayat bütün hızıyla dönmeye devam edecektir ve canlılığını koruyacaktır. Eğer bizler bu hıza ve değişime ayak uyduramaz isek, bütün canlılığımızı kaybederiz. Kısacası hayat dönerken, biz de yaşamak zorundayız... KAYNAKLAR Neruda, Pablo, and Alova. Yeryüzünde Konaklama: Şiir. N.p.: İstanbul : Can Sanat Yayınları, 2015., 2015. BILKENT UNIVERSITY’s Catalog. Web. 6 Apr. 2016. DENİZ MERT KOLUAÇIK 21501136 AYNADAKİ YALNIZLIK İnsanların yanından hızlıca geçerken tek tek yüzlerine bakıyorum. Nadiren geçen, güler yüzlü olanları hemen dikkatimi çekiyor. Telefonda konuşuyor bazıları ama gözlerinin çevresinde herhangi bir kırışıklık göremiyorum. Bu kırışıklık onların iletişim kurarken ne kadar samimi olduklarını gösteriyor bana göre. Öylesine sorulan sorular... Nasılsın, bir sorun yok değil mi ya da ilk fırsatta görüşelim... Sonra kendimi düşünmeye başlıyorum; daha 1 saat önce denk geldiğim eski bir arkadaşımla aynı konuşmaları yüz yüze yapmıştık. İkimiz de biliyoruz ki o an dilimizden dökülen klasik sözler sadece söylenmesi gerektiği için söylenen sözlerdi. Peki bu konuşmaların aynısını ilerde de yapacağımı bilmemi sağlayan nedir? Utanç duygusunu o kadar ulu bir hâle getirdik ki çoğu zaman başkasının yerine utanıyoruz artık. Kendimizin ne yaptığından çok başkasının ne yaptığına dikkat ediyoruz. Hâl böyle olunca ne zaman kendimize ayna karşısında bakarsak, kıyaslayacağımız birilerini buluyoruz. Her zaman, yaptığımız ya da başardığımız bir eylemden daha iyisini yapan birisi olduğu duygusu içinde tıkalı bir hâlde kalıyoruz. Ama karşımızda ayna değil de bir insan olunca işler değişiyor. Bırak başka birisi olduğunu düşünmeyi, kendimizi o an unutuyoruz bile. Hayatımız boyunca yaşadığımız tecrübeler, okuduğumuz kişisel gelişim kitapları veya kendimize verdiğimiz bundan sonra değişeceğim sözleri aniden kaybolup gidiyor; yeni doğmuş bir kuş gibi oluyoruz. O mutlu olursa mutlu, sinirli olursa sinirli, üzgün olursa üzgün oluyoruz. Bu sebeptendir ki, iletişim hâlindeyken konuşmalarımıza istediğimiz şekilde yön veremiyoruz. İletişimimiz iki kişilik olmaktansa tek bir kişiye göre ilerliyor. Gerçi buna iletişim denilebilir mi onu da bilmiyorum doğrusu. Samimiyet işte tam burada devreye giriyor kanımca. Çok yakın olduğumuz insanlarla bağımızın güçlü olmasının asıl sebebi karşılarında kendimizi bir aynadaymış gibi görebilmemiz bana göre. Yani kendi düşüncelerimize saygı duymamızı sağlıyor yakın olduğumuz kişiler. Arada bir fark var ama. Yakınımızdakilerleyken kendimizi herhangi bir başkasıyla kıyaslamıyoruz. Yaptığımızın daha iyisini yapan birisi olduğunu düşünmüyoruz. Çünkü artık ben kelimesini kullanabiliyoruz. En sıkıntılı olduğumuz zamanlarda arkadaşlarımızın yanında soluğu almamızın sebebi de bu değil mi? Kendimize odaklanmamızı sağlıyor yakınlarımız çünkü. Bir nevi egomuzu okşuyoruz diyebiliriz sanırım. İşte bu sebeple insanlara nasıl olduklarını soruyoruz her karşılaşmamızda. Kendi merakımızdan yapmıyoruz bunu. Sadece karşıdaki insanın kendisini iyi hissetmesi ya da bize karşı olumlu düşünmesi için. Ben her şeyin insanların kendi çıkarı için yapıldığını düşünüyorum. Nasıl biraz önceki sorularda bunun örneğini görebiliyorsak bir aşk ilişkisinde de bunun yaşandığını düşünüyorum. Sen yeter ki mutlu ol diyor birçok şair dizelerinde. Bana göre bunun istenmesinin sebebi; sevilen kişinin mutlu olduğunu görmenin yalnızca seven kişiyi mutlu etmesi. Başka bir deyimle, bizi mutlu eden şey nasıl karşıdakinin mutluluğuysa, karşıdakinin üzüntüsü de olabilirdi. Asıl olay bizim bir ilişki ya da iletişimde kendimize pay çıkarıp çıkaramadığımız. Bunların farkında olmak ya da doğruluğuna inanmak insanlardan uzaklaşma isteği doğuruyor bireyde, en azından benim için böyle sanırım. Madem amaç sonunda kendimizi mutlu etmek; bir başkası bunun için bir araç olmalı mı diye düşünüyorum. Hem başkası yerine utanma duygusunu, yapmacık konuşmaları bir kenara atmak güzel olmaz mıydı? Sanırım cevap kendime ters düşmeme neden olsa da hayır. Çünkü kendimizi aynalara hapsetmek olurdu bu kaçınılmaz bir biçimde. Bu aynalar sadece bizi gösterecekti. Sadece dışarıyı evimize getiren bir geçit olacaktı ya da. Çünkü insan ne kadar kendisiyle kalırsa dışa dönük olmaya, ne kadar toplumla bir olursa kendi içine kapanmaya eğilim gösteriyor fikrimce. Yapmacık sorularımızı sormaya devam etmeye mahkûm olduğumuzu düşünmüyorum ama. Her insan bu samimiyetsiz davranışları iki cümlelik bir konuşmada bile fark ediyordur. Birbirimizi kandırmayıp, karşıdaki kadar kendi varlığımızın da bilincinde olduğumuzda birçok şey değişmiş olabilir. Mesela, artık gülerken gözlerinin çevresi kırışan insanlardan anlayabileceğiz bunu. UMUTSUZLUĞU YEN, SEV, BAŞAR! “Hayat sürprizlerle dolu…” Ne kadar sık duyduğumuz bir cümle, değil mi? Hatta belki de çok sıklıkla bizim de ağzımızdan çıkıyor bu sözcükler sırasıyla. Peki hiç düşündünüz mü neden bu cümleyi sıklıkla duyuyoruz, kullanıyoruz diye? Çünkü, evet, gerçekten de hayat her an bir sürprize gebe olabiliyor. Ama bu gebelik malesef ki hep iyiyle sonuçlanmıyor… Bazen bütün sürprizler kötü sonuçları doğuruyor… Ölüm gibi mesela ya da terk ediliş gibi. Ayrılığın her türlüsü… İşte size kötü sürprizler… Hiç beklemediğiniz bir anda aldığınız ölüm haberinin sizde yaratabileceği şoku düşünebiliyor musunuz hiç? Bir yok oluşu zihninize kabul ettirebiliyor musunuz ya da? Peki, sevdiğiniz birinin “Ben artık senin hayatından çıkıyorum.” demesi nasıl da şoke eder insanı. İşte, bu tür olaylara sürpriz denmesinin nedeni de bu: yapılan sürprizin aniliğinden kaynaklanan şaşkınlık… Peki ne oluyor bu sürprizlerin sonunda? Bir doğum günü sürprizinde yapılan alkışlar olmuyor bu sefer. Sürpriz yapılan kişi de mutlu değil. Sürprizi yapan kişiler de mutsuz. Peki, her şey bu kadar olumsuzken neden kaçınılmaz oluyor bu kötü sürprizler? Neden hayatın içi bunlarla dolmuş durumda? Birçok kişi bu soruyu “Hayatın kanunu bu. Ne hep iyi ne hep kötü. Hepsi bizler için.” şeklinde cevaplar. Hadi diyelim ki bu hayatın kanunu. Kanuna göre hep doğum olamayacağı için ölümü de hayatın bir gerçeği olarak kabul etmek lazım. Herkes birbiriyle sonsuza kadar iyi anlaşamayabileceği için, beraberlikler kadar ayrılıklar da doğaldır. Buna da kabul. Peki ya verilen cevabın “Hepsi bizler içindir.” kısmı? Ya biz hazır değilsek bu kötü sürprizlere, tıpkı her zaman, kısmen daha iyi niyetlerle yapılmış sürprizlere hazır olmadığımız gibi? Ya hayatın bu ikiliğini birebir deneyimlemek istemiyorsak? İşte bunların hiçbir cevabı veya çözümü yok… Cevabı ya da çözümü olmadığı gibi cezası bile var: umutsuzluk… Bazen öyle şeyler deneyimliyoruz ki hayatımızda, hissettiğimiz acının, kederin, mutsuzluğun hiçbir tarifi olmuyor. Yaşadığımız acıyı, kederi tarif edemedikçe de bize umut vaad edebilecek hiçbir şey bulamıyoruz etrafımızda. Belki paylaşabilsek acıyı veya kontrol edebilsek acının ruhumuzdan ayrılacağı zamanı, umutsuzluk batağına hiç düşmeyebiliriz bile. Batak diyorum çünkü gerçekten de bir kere ruhumuzla tanıştırdık mı umutsuzluğu, kurtulmamız çok uzun zaman alabiliyor. Hatta bazıları için bu kurtuluş hiç yaşanmıyor. Böyle bir batak da edebiyata Murathan Mungan’ın dizelerindeki gibi yansıyor hatta: “Umutsuzluk değil benimki, Kendi ateşine yürüyen kömür karanlığı…” (Mungan 179) Şairin süslediği gibi, kendi içindeki kaçınılmaz döngüsüyle, karanlık kömürün oluşturduğu ışık ve ışık için gereken kömür gibi, bitmez tükenmez bir döngü hali umutsuzluk… Ama hayat bu kadar sürprizlerle(!) doluyken, bizi umutsuzluk batağına çekmeye çalışırken, bari bu yazıyla ruhumuzu kurtarmaya çalışalım umutsuzluk düşmanından. Mesela kaldırıp kafamızı bakalım etrafımıza. Kimler var acaba yanımızda? Bize destek olmak, bir umut ışığı yakmak için bizimle beraber kalanlar, bilin ki, gerçek arkadaşlar, dostlar, akrabalardır. Umutsuzluk batağından çıkmanın en kolay yoludur belki de sevdiğin, sevildiğin bir çevrede olmak, kıymet verdiğin ve kıymet gördüğün insanları başının ucunda görmek. Hatta eğer şu an sevdiğiniz bir ortamda değilseniz veya şu an sevildiğinizi, değerli olduğunuzu hissetmiyorsanız hemen terk edin orayı. Çünkü sevgi hissiyatı yoksa ne ev, ev gibidir ne yuva, yuvaya benzer ne de bulunduğunuz ortam “sizin” ortamınızdır. Bu düşünceye, bu sevgi hassasiyetine sadece ben sahip değilim. Deniz Bağrıaçık da benim gibi düşünmüş olmalı ki Sorsana Bizi Sevmiş Mi? kitabında bile yer vermiş bu hassasiyete, “Evin tanımı nedir? Ev, geldiğin yer değil, istendiğin yerdir.” (Bağrıaçık 99) şeklinde bir örnek vererek. Ev gibi sevgi ve aidiyet hissiyle dolu olması gereken bir yerde bile, eğer sevgi ve değer görmüyorsan, bir hiç demektir. Kısacası, hayat maalesef ki sürprizlerle dolu… Biliyoruz ki bu sürprizler bizi umutsuzluk batağına çekmek için hazır bekliyor. Emin olun, o batağa batmak çok kolayken çıkmaya çalışmak da bir hayli zor… Bu yüzden batağa düşmemek için harekete geçmek lazım. Acıyı yönetebilmek, bunu istemek ve başarmak lazım. Sevmek lazım. Değer vermek lazım. Değer görmek, sevilmek lazım. Hayatın kötü sürprizlerinin getirdiği umutsuzluğu değil de sevmek, sevilmek gibi üzerimize yüklediği en güzel zorunlulukları yerine getirmek lazım… Sevgi dolu, acısız günler dileğiyle… SELİN KALAYCI KAYNAKÇA: Bağrıaçık, Deniz. Sorsana Bizi Sevmiş mi?. İstanbul: Yapı Kredi Yayınları, 2017. Baskı. Mungan, Murathan. Solak Defterler. İstanbul: Metis Yayınları, 2016. Baskı. BİR FEDAKÂRLIĞIN ÖYKÜSÜ Birbirinden farklı karaktere sahip birçok insan vardır. Farklı karakterler farklı yaşamlar, yaşanmışlıklar getirir; farklı geçmişleri beraberinde götürürken bazen farklı geleceklere doğru adım adım ilerler, bazen ise ortak bir gelecek kurarlar. Ortak bir gelecek demek, geçmişiniz ne kadar farklı olursa olsun karşınızdaki insanla hayatını devam etme özverisinde bulunmak, aile kurmak demektir. Emek ister, çaba gerektirir ama çoğu zaman fedakârlık demektir. Senin hayatından bambaşka şartlarda hayatı olan bir insanla ortak bir gelecek kurmak, bu geleceği önüne ne engel çıkarsa çıksın fedakârlıklarla, çabayla ince ince bir nakış gibi işlemek. Bir insanın her zorlukta, hayatın önüne çıkarttığı her çirkinlikte ailesini kendisinden önde tutması… Gerçek bir aile olabilmektir ve işte o zaman “hayat gerçekten güzeldir.” İtalyan yönetmen RobertoBenigni’nin “Hayat Güzeldir” adlı filmi de farklı geçmişlerden gelen iki insanın ortak bir gelecek kurma çabasını, karşılarına çıkabilecek en büyük engelde bile ailesi uğruna fedakârlık yapabilen “gerçek bir ailenin” hayatını anlatmaktadır. II. Dünya Savaşı dönemini konu alan film başlarda Yahudi Guido ile Yahudi olamayan Dora’nın birbirine olan aşkını anlatarak başlamıştır. Film ilerledikçe bu aşk bambaşka geçmişlerin ortak bir geleceğe dönüştürülme çabasını izleyiciye sunmaktadır; fakat o dönemde Guido ile Dora’nın birlikte olması geçmişleri yüzünden olumlu karşılanmamıştır. İki insanın sosyo-ekonomik durumları, inandıkları dinleri doğrultusunda yargılanmaları hayatın çirkinliğini seyirciye aktarmıştır. Filmde, iki insanın birbiri için yaptığı ilk fedakârlık geçmişlerini geride bırakmalarıdır bence. Bir insanın geçmişini geride bırakması o kadar da kolay olmasa gerek. Etrafımdakilere baktım, kendimi Dora yerine koymaya çalıştım ve her kadının ailesini geride bırakıp sevdiğine gidebilecek cesarete sahip olamayacağını anladım. Bu filmde bir karaktere bürünmek istesem bu Dora’dan başkası olamazdı. Onun kadar güçlü, cesur ve fedakâr olabilmeyi, karşıma çıkacak her engele rağmen isterdim. Filmin, II. Dünya Savaşı döneminde geçtiğini söylemiştik. O dönemlerde Yahudi olmanın bir bedeli vardı, bir engeldi insanın hayatında. Hayatın adaletsizliğini gözler önüne seren bir başka durum daha.Kısacası geçmişin, sırtında bir kamburdur, sen ne kadar o geçmişten sıyrılıp bambaşka bir gelecek kurmak istesen de o geçmiş geleceğin olur. Tıpkı Guido’nun hayatında olduğu gibi. Geçmişlerine, önlerindeki engellere rağmen Guido ile Dora evlenmişlerdir, aile kurmuşlardır. Aradan yıllar geçmiştir; fakat Guido’nun geçmişi geleceğinin gölgesi olmuştur. Toplama kampına giden o tren… Bir sonun başlangıcı olmuştur. Guido ile oğlunun zorla bindirildiği o trene ailesi uğruna her şeyi yapabilecek kadar güçlü olan Dora da binmiştir. Yeniden bir fedakârlık. Yahudi olmamasına rağmen Dora, bir insan altından kalkamayacağı bir yükün altına girmiştir. Ailesi için. Dora film boyunca başlarda sevdiği adam için ailesini karşı gelerek, oğlu ve kocasının sonuna bir başlangıç olan o trene kendi hayatını hiçe sayıp da binerek değer vermenin bütün gerekliliklerini yerine getirmiştir bence. Tren, çaresizlik durağına varmıştır. Bu durakta fedakârlık sırası Guido’dadır. Sırf korkmasın diye Guido oğluna içinden çıkması zor olan durumu bir oyun gibi göstermiştir, bu durumu onun için aşılması daha kolay bir engel haline getirmiştir. Oğlunun da yükünü kendi omuzlarına almıştır, başına bir şey gelmesin diye elinden geleni yapmıştır. Kampın kurallarına göre değil de kendi kurallarına göre bir oyun oluşturmuş, böylece oğlunu Alman askerlerinden uzak tutmuştur. Oğlu ve karısını o çaresizlik durağından kurtarmak için her şeyi yapmıştır. Amerikan askerleri kampı basıp içindeki insanları kurtarmadan sadece bir gece önce ise ailesini bir an önce kurtarmaya çakışırken bir Alman askeri tarafından vurularak öldürülmüştür. Guido’nun oğlu büyümüştür. Film biterken son sözleri ise “Ailesi için çok fedakârlık yapan bir babanın hikâyesidir.” olmuştur. Tek bir parçayken bir bütün olmak, aile olmak ve aileni her şeyi göze alabilecek kadar sevmek… Filmin sonunda Guido’nun ailesi için yaptığı fedakârlıklar yüzünden vurulması. Çok kahredicidir ki kurtuluşa bir gün kala bir babanın sarsılması güç bir sevgi üzerine kurulu ailesinden tamamen ayrılmak zorunda kalması. Dora’nın, oğlunun yaşadığı acıyı paylaştım, hayat bir insana sevdikleriyle güzelken inandığı mezhep, din doğrultusunda hayatı çirkinleştirmenin ne demek olduğunu anladım. Film bittiğinde insanın gözyaşlarına hâkim olması güç olsa gerek. Belki de imkânsız. En azından ben hâkim olamadım. Geçmişleri ve olası gelecekleri birbirinin zıttı iki apayrı insanın kaderlerini değiştirip büyük uğraşlar sonunda aile olmalarının, aile olmanın gerekliliklerini sonuna kadar yerine getirebilecek kadar fedakâr olmalarının hikâyesidir bu film. İzleyen herkesin anlaması gereken tek şey vardır. Önüne ne kadar engel çıkarsa çıksın, bu engeller seni ne kadar zorlarsa zorlasın, ailenle ve ailen için yaptığın her şeyle “hayat güzeldir.” İlke Selin KARA 21602919 ÇİÇEKLİ ENTARİ Hafta sonları derslere ara verip bir iki saatliğine rahatlamak için kimi zaman arkadaşlarımla beraber farklı etkinliklere katılır fakat çoğu zaman da tek başıma ara sokakların sessizliğinde yürürdüm. Arkadaşlarımla katıldığımız bir etkinlikte yöresel kıyafetleri sergiliyorlardı. Biri çok ilgimi çekmişti, yöresel bir entariydi. Rengârenk çiçekleri üzerinde taşıyordu, aslında çok güzeldi. Ama kim giyebilirdi ki kent yaşamının bunaltan kargaşasında? Bir hafta sonu yine sokakların sessizliğini seçmiştim. Yürürken düşünürdüm yaşamın kuralları arasında sıkışmışlığımızı. Sokak kedilerini okşar, özgür oluşlarına imrenir, konuşurdum onlarla. Hesapsız, özgür bir yaşama imrenirdim serçelerin kanatlarında. Derslerden, sınavlardan, o kuralları başkalarınca konulmuş tekdüze yaşamdan uzaklaşırdım. Dağlardan inip gelen derelerin yatağından kurtulması gibi karışırdım masmavi denize. Birkaç aydır böyle zamanlarda yürürken kimi zaman bir dükkân önünde kimi zaman bir köşe başında birini bekler gibi uzaklara bakan bir genç kadın dikkatimi çekmeye başlamıştı. Önceleri uzaktan izlerdim. Sonra meraktan o nerede duruyorsa yolumu uzatıp onun bulunduğu taraftan yürümeye başladım. Yakından görmek istiyordum. İnce, uzundu. Otuz yaşlarında gösteriyordu. Giysilerinin modası geçmişti. Üstelik renkleri bayağı uyumsuzdu. Bazen sapsarı bir dar pantolon üstüne rengârenk çiçeklerden desenli bir entari, kırmızı ayakkabı ve soğuk havalarda giyilen bir pembe mont, bazen kıpkırmızı bir pantolon ve sapsarı pabuçlar üzerine çiçeklerle bezenmiş uzun bir entari giymiş oluyor. Omzunda her zaman aynı kırmızı küçük çantası, metal askılığıyla. Elinde hiç içerken görmediğim, incecik parmaklarıyla sardığı bir kahve kupası. Diğer elinde sürekli yanan bir sigara. Yüzünden hiç eksik olmayan bir gülümseme, mavinin tüm tonlarını içinde barındıran gözleri. Yanına yaklaştıkça bir insan sıcaklığının sizi sarmalayışı, saatlerce dursan karşısında sanki konuşacak gibi olup hiç konuşmadan çok şey anlatan bakışları. Artık her hafta sonu kurallardan kurtulup kısa süreliğine de olsa insanlar arasına karışmaya giderken bu genç kadını arar olmuştu gözlerim. Onu bir dükkân önünde veya bir köşe başında uzun çiçekli entarisi ve rengârenk giysileriyle, elinde kahve kupası ve rüzgârlara karıştırdığı sigara dumanıyla uzak ama çok uzaklara bakarken gördüğümde güçlenmiş hissediyordum. Bir gün takip etmeye karar verdim bu sıra dışı kadını. Nerede yaşadığını, ne yaptığını merak ediyordum. Görüş mesafemde olacak biçimde bir pastaneye oturdum. Bir iki saat sonra beklediği köşe başından çiçekli entarisini savurarak ayrıldı, hızlı adımlarla yürümeye başladı. Hesabı istemeye zaman yoktu. Masanın üzerine bir miktar para bırakıp hızla koşmaya başladım ardından. Gözden kaçırmak istemiyordum. Aramızda yaklaşık bir ev boyu mesafe kalana kadar koştum. Sonra onun temposunda yürümeye başladım. Beş dakikalık bir yürüyüşten sonra bir ara sokağa girdi. İyice yavaşlamıştım. Sokağın hemen başında, yayaların geçmesini engellemeyecek bir biçimde kurulmuş bir giysi tezgâhı vardı. Arkadaki terk edilmiş evde kalıyordu sanırım. Evin camları soğuk kış akşamlarından korunmak için naylonla örtülmüştü. Tahta bahçe kapısının üzerinde “Girmek yasak!” yazısı vardı. Tezgâh üzerindeki giysileri bir süre düzelttikten sonra bahçe kapısını açıp gözden kayboldu. İncelemek için aradığım fırsat doğmuştu. Heyecandan titreyen ellerime aldırış etmeden giysilere bir bir dokunmaya başladım. Özenle katlanmış, renklerin her türlüsünü içeren giysiler, çiçekli entariler arasındaydım. Tezgâhın yüksekçe bir yerinde, ambalaj kartonlarından yırtılarak hazırlanmış, etrafı çiçek resimleriyle süslenmiş, üzerinde “Eski eşya satılır.” yazısına dalmışken tahta bahçe kapısının gıcırtısıyla çıktım o rengârenk dünyadan. Oydu. Çiçekli entarisinin eteklerini özenle toplayarak tezgâhın yanındaki plastik tabureye oturdu. Bana hiç bakmamıştı. “Merhaba.” dedim, tezgâhtan bir şey beğenmiş gibi yaparak. Sadece gülümsedi bana. Alışkın olmalıydı benim gibi insanlara. Sigarasını yakıp derin bir nefes alırken giysileri incelememe karışmıyor, satmak için bir çaba harcamıyordu. Sadece uzaklara bakıyordu sigarasının dumanını üflerken bulutlara. Doğruldu birden. Çiçekli entarilerden birini aldı incitmeden. O sıcacık gözlerini gözlerime dikerek almamı istedi. Başka bir dünyada gibiydim. Aldım ikiletmeden. Parasını vermeliydim, ihtiyacı olmalıydı. Cüzdanımı çıkarmaya çalışırken narinliğinden beklenmeyen bir sertlikte ve kararlı bir şekilde ellerimi tuttu. Anlamıştım, hediye ediyordu bana. Teşekkür ettim, gülümsedi sadece. Bahçe kapısını açtı ve içeri girdi. Biraz sonra ayak sesleri duyulmaz olmuştu. Ayrılma zamanının geldiğini anlamıştım oradan. Birkaç kez durup baktım tezgâha, ellerimde sıkıca tuttuğum hediyesiyle. Sonra adımlarımı hızlandırdım, evime doğru yürümeye devam ettim. Kim olduğunu, neden bu şekilde yaşadığını sorgulamak gelmedi içimden. Başkalarından bir yorum duymak istemiyordum onun hakkında. O, gözleriyle, dünyanın tüm renklerini taşıyan tezgahıyla ve çiçekli entarisiyle anlatıyordu her şeyi bana. O, yaşamın kalıplarına, maddi ilişkilerine meydan okuyan biriydi benim düşüncelerimde. Eve döndüm. Annem ve babamın meraklı bakışları arasında çiçekli entariyi özenle askıya astım. Sadece gülümsedim onlara. Artık her hafta sonu evden çıkarken her zamanki kıyafetlerimi giyiyor, üstüne çiçekli entariyi kuşanıyorum. Bir çift kanat gibi özgür hissediyorum kendimi. İnsanların tuhaf bakışları rahatsız etmiyor beni. Gülümseyerek yürüyorum yaşamın saçma kalıpları arasından. Bir günlüğüne insan oluyorum, özgürce. Beni çiçekler içinde gördüğünde, bahçeden plastik taburesinin yanına ikinci bir tabure getiriyor. Yan yana oturuyoruz konuşmadan. O sigara dumanını üflerken rüzgârın kanadına, ben bir nefes aralığı da olsa yaşamın mengene misali kalıplarından arınıyorum. DİPNOT: Yukarıdaki iki resim hikâyenin esinlendiği mekânın ve kahramanın gerçek fotoğraflarıdır. Mekân, Emek Mahallesi 19. Sokaktadır. İNSAN DEDİĞİN... Bugün sizinle çok basit bir kelime oyunu oynayacağım sevgili okur. Ben size kelimeyi tanımlayacağım, siz de kelimenin ne olduğunu tahmin edeceksiniz. Korkmayın, bilmeniz gereken kelime hepimizin ağzına sakız gibi yapışmış fakat hiçbirimizin gerçek anlamını bilmediği veya bilmek istemediği bir kavram. Başlıyorum o zaman... Bir canlıyı anlatıyorum size. Konuşabilen, duyguları olan, düşünebilen ve hatırlayabilen bir canlı. Netleşmedi mi kafanızda. Biraz daha anlatayım o zaman. Sevinmek, üzülmek, acımak, merhamet göstermek gibi özellikleri kendinde barındıran bir canlı. Herhalde anladınız kelimenin ne olduğunu. Aradığımız kelime insan... Bakın ne kadar kolay bulduk bu kelimeyi. İş bulmacalara, kelime oyunlarına gelince bizden iyisi yok, alt tarafı insan kelimesi, bunu mu bulamayacağız diyenler vardır aranızda. Doğrudur, tanımlaması çok kolay, anladım! Fakat aklıma tek bir soru geliyor. Madem bu insan kelimesini tanımlamak bu kadar kolay, neden biz insanlar bu tanımı kendi hayatımıza entegre etmekte bu kadar zorlanıyoruz? Doğuştan kazandığımız yetilerimizi kaybediyoruz yavaş yavaş. Kaçımız bu sabah yolda gördüğü insanlara "Günaydın" kelimesini söyledi. Ben cevaplayayım: Yarımızdan bir kişi bile fazla değildir! Hayvanlar konuşamasalar bile kendi dillerinde tanımadığı bir canlıyla iletişim kurmaya çalışıyor. Peki biz ne yapıyoruz? Bizi biz yapan değerlerimizi elimizin tersiyle itiyoruz. Kaybetmeye başladığımız değer sadece konuşma yetimiz değil, çevremizde olup bitenlerin farkında değiliz, dünyanın her yerinde insanlar hastalıktan, açlıktan ve yoksulluktan hayatlarını kaybederken; ben dahil hepimiz sıcacık evimizde oturup pembe dizilerimizi izlemeye devam ediyoruz. Bitti mi sevgili okur? Kesinlikle hayır! Mazimizi de unuttuk, sahip çıkmıyoruz kendi geçmişimize. Nasıl mı unuttuk? Koskoca bir yılda sadece bir dakika saygı duruşunda bulunmakla yükümlüyüz hayatımızı borçlu olduğumuz insanlara. Artık bu bir dakika bile bazılarımıza zor geliyor. Hiçbir şey olmamış gibi yoluna devam ediyor, insanlıktan çıkmak için çıkması gereken merdivenlerin son basamaklarına ulaşıyor böyle insanlar. Yıllar geçse de üstünden insanı insan yapan tek bir özelliğinin kaldığını düşünürdüm. O da birazdan göstereceğim fotoğrafla benim için tarihe karıştı sevgili okur. Yazımın başında da değindiğim gibi kaybettiğimiz son kale duygularımız... Çocukken babam bana oyuncak aldığında dünyalar benim olurdu. Alınan her hediye bir öncekinden daha değerli ve daha mutluluk verici olurdu benim için. Şimdi nasıl peki ? Sadece mutluluk değil kaybettiğimiz duygu, daha fazlası da var bunun. Daha fazlası olduğunun kanıtı da altta görebileceğiniz fotoğraf sevgili arkadaşlar... (Juan Medina/5 Mayıs 2006/İspanya) Son on seneye damgasını vurmuş, insanlık ayıbı, ayıbımız diye nitelendirdiğim bir fotoğraf var karşımda! Göz bebeklerimi oynatamıyorum, sadece bakıyorum ve içimde çığlık atan, zincirlerinden kurtulup özgürlüğüne kavuşmak için kendini parçalayan sözcüklerin dilime vurmaması için zor tutuyorum kendimi... Bundan on sene önce farklı bir kıtadan kaçıp, daha güvenli bir kıtaya göç etmeye çalışan bir insan görüyorum bu fotoğrafta. İnsan olarak nitelendireceğim başka hiç ama hiçbir şey yok... Başka bir insan olsaydı bu fotoğrafta, çevremdeki muhtaç insan ve hayvanlara yardım eli uzatan Ali Abim, Ayşe Teyzem, Nuri Eniştem gibi yardım ederdi bu muhtaç insana. Artık fark ettim ki merhamet gibi, acımak gibi duygularımız da tarihin tozlu raflarında kendine bir yer edinmiş... Şimdi yazının başında oynadığımız kelime oyununa bir daha göz atalım sevgili okur. İnsan konuşabilen, duyguları olan, düşünebilen ve hatırlayabilen bir canlıdır. Bu özelliklerimizin hepsini kaybettiğimize göre aklıma tek bir soru geliyor. İnsan diye nitelendirdiğim canlının nesli tükenmekte midir? Benim cevabım kesinlikle evet... Ege Kaan CAN Kaynakça Medina, Juan. Fuerteventura, 5 Mayıs 2006. İlke Başara, 21501247 ( Ryuku şehrinin tiyatro duvarında oluşan boşluktan bir er 13 Haziran 1945'te Naha'ya atılan Amerikan bombalarının sonuçlarını izliyor. AP Photo/U.S. Marine Corps, Corp. Arthur F. Hager Jr.) Neden insanoğlu yaratmaktan, üretmekten daha çok yok etmeye, yıkmaya meyillidir okur? Hani hepimiz kardeştik? Ortak bir dünyada yaşayıp o dünyayı nesilden nesile en iyi şekilde taşımak için manevi yeminler edip bizzat kendimiz çiğnedik bu yeminleri. Peki bu yeminleri ne uğruna çiğnedik? Ne uğruna savaşlar yapıp ateşli savunucuları olduk bu savaşların? Hiçbir savaşın kazananı olmaz aslında bunu sen de biliyorsun. Savaşlar da zaten kazanmak uğruna yapılmazlar; daha fazla elde etmek, güçlü olduğunu, herkesten üstün olduğunu, kısacası büyük balık olduğunu ispatlamak için yapılır bu savaşlar. Temelinde para yatar, para kadar kirlidir savaşlar. Basit ama doğadaki dengeleri sağlayan kavram: Büyük balık küçük balığı yer ve böyle böyle döner dünya. Haklı kavga yoktur anlayacağın hangi denizde hangi balık olduğunun da bir önemi yoktur bu noktada, kazanmak ve geride kaybedecek hiçbir şey bırakmamak olgusu vardır yalnızca. Bu delice her şeye sahip olma, her şeyin en iyisini isteme dürtüsü her geçen yüzyıl içimizde büyüyerek bizi her zamankinden daha riyakâr daha hırçın hâle getiriyor. Elbette ki bunun en büyük nedeni yıllardan daha hızlı ilerleyen teknolojinin yarattığı sürekli yeniye, en iyiye sahip olma dürtüsü. Belki de bu hızlı değişim yüzünden bu kadar kolay vazgeçebiliyoruz bize ait olan şeylerden, bazen bize ait olmayanlardan da... Savaşta kazanmak için gerçekten her şey mübah mıdır? Arthur F. Hager JR ın deklanşöründen çıkan bu fotoğraftan anlayabiliriz ki gözü dönmüş dünyada kaybetmemek uğruna bir şehri içinde yeni doğmuş bebeğiyle, huzurlu bir şekilde ölmek için umutla bekleyen yaşlısıyla, masumuyla, hırsızıyla dümdüz etmek mübahtır. Hatta bu bir zaferdir okur karşı taraf için. Amaçlanan şeye ulaşmaktır bu. Başarıdır belki de. Bu yıkık dökük şehir, orada atom bombasının etisiyle ölen insanlar, radyasyonun etkisiyle daha sonra yavaş yavaş ölen insanlar karşı tarafın zaferi sayılır. Ama demedik mi hiçbir savaşın kazananı olmaz diye be okur? Şimdi çok değil, birkaç yıl önce yaşanan binlerce insanın sadece kazanmak gayesi ile öldürüldüğü ve ölülerin bile siyah bir devasa bulut ile gökyüzüne karıştığı bu yerde, durumu değerlendirmek olay yeri incelemek için o bölgeye adım atan profösörün dahi iki gün içinde fazla radyasyon etkisiyle öldüğü bu yerde turistik geziler yapılıyor. Bu kadar kolay mı unutuyoruz gerçekten yaşananları? Geçmişe bakmamak bir tercih midir? Yoksa kendimizi mi kandırıyoruz geçmişe gözlerimizi kapayarak? Gözlerimiz kapalı yaşıyoruz okur, neyin ne zaman olduğunu önemsemeden. Sadece önümüze bakıyoruz. Sadece kendimize. Bugünü yaşıyor, bugünü kurtarmaya çalışıyoruz. Kazanabileceğimiz her şeyi, hatta fazlasını almaya çalışıyoruz günden. Hepsi aslında başta da bahsettiğim temel ama basit amaç uğruna. Büyük balıklara yem olmamak; yani kendi akvaryumlarımızın kazananı olmak için. Dünyanın düzeni budur diye mi gerekir büyük balık yani kazanan taraf olmak? Yoksa her insanın içinde olan temel bir içgüdü müdür bu? İnsanlar ateşi buldukları andan küçük köyler inşa etmeye başlayıp şimdiki mega kentleri oluşturana kadar geçen bir süreçtir kazanmak, her zaman ileriye gitmek en iyiyi elde etme isteği. Yemek, barınmak gibi temel bir içgüdü haline gelmiştir anlayacağın kazanmak olgusu. Sonuçları ne olursa olsun önemi yoktur bunun, kazanılan şeyin de bir önemi yoktur zaten bu sadece aldatmacadır. Açgözlülüğümüz değil midir zaten bazılarına göre bizi dünyaya getiren ve sürekli bu isteği perçinleyen? Neye inanırsan inan, hatta istersen hiçbir şeye inanma okur. Ama içindeki Hitler’i durdurmanın bir yolunu bul çünkü kazananı yoktur hiçbir savaşın. YAŞARKEN ÖLMEK Şüphe, korku, nefret ve yalnızlık duygusuyla ölüme sürüklenen bir insanın anlatıldığı, bir çırpıda biten Stefan Zweig klasiği. Bununla birlikte öyküde yaratılan dram havası yazarın şimdiye kadar okuduğum kitaplarından biraz daha farklıydı. Hani “damardan girmek” diye bir tabir vardır, Zweig tam da onu yapmış. Okurken hayattan bir kesitin işlendiği, Yeşilçam filmi izler ya da Müslüm Gürses dinler gibi hissettiğim kitap, evde kapalı kalıp ölü bilançosu takip ettiğimiz şu günlerde psikolojimi biraz daha bozdu. Kitabı okurken hikâyenin kahramanı Salomansonh’a hem üzüldüm hem kızdım. Birden çok mesajın yer aldığı öyküde bana göre asıl vurgulanmak istenen insanı yaşarken öldürmemekti. Tutkuyla sevdiği on dokuz yaşındaki kızı için şüpheyle başlayan kıskançlığı Salomansonh için kırılma noktasıysa da aslında onu yıkan, hor görüldüğünü, önemsenmediğini hissetmesiyle birlikte ailesiyle arasında doğan uçurumdu. Kitap bu yönleriyle bana Tolstoy’un “İvan İlyiç’in Ölümü” adlı kitabı ile bulunduğu ortamda varlığı etrafındaki insanlar tarafından yok sayılan bir insanın anlatıldığı Dostoyevski’nin “Yeraltından Notlar” adlı romanını hatırlattı. Kendisini ailesine adayan, yıllarca onların isteklerini yerine getirmek için çırpınıp didinen, mutlu bir aile tablosu içinde takdir edildiğini düşünen birinin, tokat gibi yüzüne çarpan gerçekler sonrası yaşadığı yürek çöküntüsü. Yaşarken ölmek, kaçınılmaz son ölüme yaklaşırken sadece bedeni taşımak, beden dururken ruhu defnetmek çok acı olsa gerek. Telleri koparılmış bir gitar gibi öylece ortada bırakılmak ne kadar da kötü. Salomansonh için çok üzüldüm. Salomansonh yaşarken ölmek ve gerçek ölümünü hızlandırmak yerine önce ailesiyle konuşmayı tercih etmeliydi ama kendi tabiriyle “korkak” olduğundan bunu yapamadı. Bazen insanlar gerçeklerle yüzleşmekten korktuklarından konuşmak istemez. Bana göre sonuçları ne olursa olsun her şey konuşulmalı; olaylar, duygular tüm yalınlığıyla ortaya konulmalıdır. Konuşmamak kin, öfke kıskançlık gibi olumsuz duyguyu güçlendirir çünkü kişi tek yönlü düşünüp düşüncelerini de kendi 1 içinde besler. Buna karşın konuşmak, gerçeklerin düşündüğümüz gibi olmadığının anlaşılmasına veya karşı tarafın hatasını görmesine de yardımcı olabilir. Ayrıca denemeden sonuç hakkında karar verilemeyeceği gibi sonuç olumsuz olsa da en azından “uğraştım” demenin rahatlığı olur. Yaşanan duyarsızlık eleştiriye açık olmakla birlikte nitekim ailesi de Salomansonh’un kırgınlıklarının farkında değildi. Sonra düşündüm de yaşarken ölmek yerine üzüntü kaynağı kişileri aklımızdan silip onları kendi açımızdan öldü kabul etmek de bir çözümdür. Salomansonh bilerek böyle davranmadı. İntikam hissiyle sevdiğini iddia ettiğini ailesini, ölümünden sonra yaşayacaklarını düşündüğü vicdan azabıyla baş başa bırakmayı planlandı ve çekilecek vicdan azabını düşünerek mutlu oldu. Belki insanlar mutsuzluğun, acizliğin çaresi gördüğü intikam duygusuyla, kendi saygınlıklarını kazanabileceğine inanabilir ama bana göre ne böyle bir mutluluk olabilir ne de bu şekilde saygınlık elde edilir. Sevdiklerimiz vicdan azabı gibi ağır bir yük altına bırakılmamalıdır. İntikam ve sevgi kavramları zaten bir arada düşünülemez. Birisinden intikam almak istiyorsanız aslında o kişiyi sevmiyorsunuz demektir. Sevgi bir anda bitip öfke sevgiyi intikam duygusuna çevirebilir mi? İntikam duygusuna kadar gidecek bir anda biten bir sevgi varsa demek ki bu zamanında gerçek sevgi değildir. Anladım ki insan, bencillik sınırına gelmedikçe hayatını başkaları için yaşamamalı, kendi hikâyesini yaşamak için var olmalıdır. Yoksa şu kısacık ömürde her şey için geç kalınmış olabilir. Kendi hikâyesini başkalarının mutluluğu üzerine kuran, yaptıklarına karşılık, övgü beklemeyen insanlar da vardır ki bunlar konu dışı. Aklıma, sürekli kendileri için ne kadar değerli olduğumu, her ne olursa anne baba olarak kendileri için değerimin hiç azalmayacağını söyleyen ailem geldi. Eğer söyledikleri doğruysa, ben ne kadar hatalı olursam olayım, çok üzülseler de, benden vazgeçmeyecekler. Açıkçası kendimi çok şanslı hissettim. Umarım düşünceleri hiçbir zaman değişmez. Salomansonh ise çok sevdiğini söylediği kızından vazgeçti. Demek ki dediği kadar sevmiyordu. İnsan eşinden vazgeçebilir ama çocuğundan vazgeçebilir mi? Ailem böyle bir şey olmaz diyor, ben ise bunu ancak ileride anlayabileceğim (umarım). 2 Salomansonh’un kendisinden utanıldığını fark etmesiyle eşini tanımıyormuş gibi davranması kalbime dokundu. Anlamıyorum, insan neden eşinden utanır, eğer utanılacak bir durum varsa neden onunla birlikteliğini sürdürüp onun parasıyla geçinmeye devam eder. Salomansonh’un eşi, Salomansonh’un kazandığı paralarla gezip eğlenirken ondan utanmıyordu çünkü Salomasnsonh’un da fark ettiği gibi ailesi onu para makinası olarak görüyordu. Bu noktada Salomansonh’a bir kez daha kızdım. Eşinin kendisinden utandığını hissedince eşini tanımıyormuş gibi davranmak yerine özellikle gidip eşinin arkadaşlarına kendisini tanıtmalıydı. Bunu yapmayarak, üstelik o günden sonra hizmetçi