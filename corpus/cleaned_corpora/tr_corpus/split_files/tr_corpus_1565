Gümrük, Defterdar ve Tersane Emini Gümrük, Arşiv ve Tersane Müdürleri Mahkeme İşleri Nâzırı ve makamı tamamen yeniden organize edilen28 Zabıta (Polis) Müdürü, bütün kalemleri idare eden asıl Divân'ı oluşturuyorlardı29. Eski sınırları ile paşalıklar kaldırılmadı, ama idarecileri artık kılıç hakkına (Ius gladii) sahip olmadıkları gibi, ne orduları vardı, ne de maliye işlerine karışabiliyorlardı. Tüm bunları II. Mahmud kaldırmıştı. Mehmed Ali Paşa'nın şahsiyetinde eski tarzda son paşayı da yenmişti ve Obrenoviçleri te'dib ederek, paşaların ilk Hristiyan taklitçilerini de ortadan kaldırmıştı. Her yere korku salan şanlı savaş komutanlarının halefleri olan ve antlaşmalardaki sınırlamalar ve Rusya tarafından uygulanan anayasaya rağmen, neredeyse tamamen özerk hükümdarlar olan Eflak ve Boğdan prenslerine basit birer il idarecisi gözü ile bakılıyordu ve Ömer Paşa gibi bir Müşir veya Ahmed Vefik Paşa ya da Derviş Paşa gibi birer komiser önlerinde omuz silkiyordu30. Diğerleri gibi bir nâzır olan kaptan-ı derya, artık Takımadalar'ın gelirlerini tahsil edemiyordu. Avrupa'da 15, Asya'da 17 ve Afrika'da 3 eyalet, padişahın iradesine ve bağlı bulundukları nâzırların emirlerine uygun olarak, idare edilen toprakların büyüklüğüne göre valiler veya mutasarrıflar tarafından yönetiliyordu. Onların altında kaymakamlar ve toplam 142 livanın nâzırlara doğrudan bağlı muhassıllar vardı. Kazaların başında müdürler veya mütesellimler 1320 kadar nahiyenin başında da muhtar veya kocabaşı diye anılan idareciler bulunuyordu. Bu memurlar için de meclisler oluşturuluyordu. O güne kadar tek başına hareket eden ruhban meclisinden başka artık valinin, defterdarın veya vekilinin, mal müdürünün, halk tarafından seçilen temsilcilerin (vücûhlar), her mezhepten ruhbanların ve ileri gelenlerin ya da Mora'da çok önemli bir rol oynamış kocabaşıların katıldığı bir vilayet meclisi de vardı. Mahkemeler tarafından yürütülen adalet işlerinde, şeriatın değişmez kurallarına dayandıkları için, konusunda hiçbir değişikliğe gidilmedi. Yine ücretlerini devletten alan Rumeli ve Anadolu kazaskerleri, bir veya daha çok eyalet için atanan mollalar (toplam 22), kadılar, müftüler, naibler ve kazaların mahkeme üyelerini oluşturan kâtipler ve vakıf malları hakkındaki anlaşmazlıklardan sorumlu müfterizler vardı. Sulh hakimleri sadece naibleri tarafından temsil edilebiliyordu ve meclisler ile valiler ceza davalarında hüküm vermek üzere ulemaya danışıyorlardı. Ölüm cezaları sadece İstanbul'daki Adliye Meclisi tarafından verebiliyordu ve bu hükümler ancak padişah tarafından yazılı olarak onaylandıktan sonra infaz edilebiliyordu. Fransa Ticaret Kanunu daha II. Mahmud zamanında tercüme edilmiş ve ilkeleri 6 Kasım 1850 tarihli kanunnâmede kullanılmıştı, ama her yıl değişen sorumsuz ve kendi sınıfı içinde kapalı olup, ücretleri dava gelirlerinden alınan yüzde 40 tazminat ile ödenen hakimler, tıpkı eskisi gibi Kur'an'a ve Hazreti Peygamberin hadislerine dayanan dinî kaidelere, yani şeriat kanunlarına göre karar veriyorlardı31. Yine de Sultan Abdülmecid zamanında 1840 yılında Ceza Kanunu, 1846 yılında İdare Hukuku ve 1847 yılında daha önce de adı geçen Ticaret Kanunu yürürlüğe konuldu32. Ceza Kanunu'nda hükümet aleyhinde konuşanlara bir ilâ beş yıl arası hapis ve ayaklanma çıkartanlar için ömür boyu hapis veya ölüm cezası öngörülüyordu. İdari makamlarda hukuka aykırı davrananlar da ceza alıyordu. Başkasının malını zimmetine geçiren memur, makamından alınacak ve bir yıllığına sürgüne gönderilecekti. Kendi ücreti dışında para talep edenler, yani rüşvet alanlar üç ilâ beş yıl arası küreğe mahkum edilecek ve rüşvet teklif edenler de aynı cezayı çekecekti. Vergilerini ödemek istemeyen ülkenin halkı için hapis cezası öngörülüyordu. Ayrıca kişisel suçlar konusunda da ağır hükümler getiriliyordu33. Ubicini, haklı olarak İstanbul'da tam üç yıl boyunca hiçbir idamın meydana gelmemesi ile övünüyordu. Bir öfke krizi sırasında hizmetkârlarından birini döverek öldüren bir Konya Valisi, kürek cezasına çarptırılmıştı34. Ancak yargılama usullerine yeni hiçbir şey eklenmeyerek, eski ataerkil düzende devam etti. Tanınan her milletin dinî reislerinin ve Yunan konsolosu hariç olmak üzere, konsoloslarının muhakeme yetkisi devam ediyordu. Müslümanlar ve yabancı uyruklular arasındaki anlaşmazlıklara ilişkin davalar, 1846 yılından beri en önemli şehirlerde ve 1850 yılında ayrıca Mısır'da kurulan Ticaret odalarının karma mahkemeleri tarafından görülüyordu. Denizcilikle ilgili davalar için başkentte ayrıca bir liman odası kurulmuştu. İstanbul'da sıkça meydana gelen anlaşmazlıkları sona erdirmek için nihayet Zabıta Müdürü ile anlaşarak, konsolosların da katılabileceği bir Zabıta Mahkemesi kuruldu35. Eski hukukun aksine Hristiyanların şahitliği bu mahkemelerin tüm aşamalarında geçerli kabul ediliyordu ve yazılı şahadetnâmeler birinci sıraya alınıyordu36. Son olarak Müslüman hakimlerin, kendilerini başkaları tarafından temsil ettirerek, arpalıklarının zevkini çıkartmaya devam etme hakları ortadan kaldırılmıştı37. Ordu, müşirlerin komutasında altı kolordudan oluşuyordu Hassa Ordusu, İstanbul Garnizonu, Rumeli, Anadolu, Arabistan ve Irak Orduları. Bunların hepsi ayrıca altı liva veya tugaydan oluşuyordu. Meclisler burada da generallerin yanında faaliyet gösteriyorlardı. Redif veya ihtiyat askerlerinden, seferber edilebilirlerse daha sonra üç kolordu daha kurulacaktı38. Asker toplama işleri – her yıl 25 bin asker – ancak 1843 yılında, Hristiyan özerk bölgeler hariç olmak üzere, ama prensipte Hristiyanlar arasında da39 başlatıldı ve çok geçmeden İstanbul, Edirne, Manastır, Bursa, Şam ve Bağdat askerî okullarından, daha temiz ve güvenilir menşeli Nizâm orduları için gerekli subayları, rütbeleri Avrupa örneğine göre düzenlenmiş olarak mezun etmeye başladılar. Görev süreleri aktif olarak altı yıl ve redifler (ihtiyat askerleri) arasında yedi yıl olarak belirlenmişti. Altı kolordudan her biri, 2 tümen, 6 tugay ve 6 piyade, 4 süvari ve 1 topçu alayı olmak üzere 11 alaydan oluşacaktı. Sultan Abdülmecid'in emrinde 1850 yılında toplam 140 bin daimi asker ve aynı sayıda redif vardı. Bunun dışında ayrıca 60 bin kadar daimi olmayan birlikler ve toplam 110 bin civarında Sırbistan, Bosna, Hersek, Yukarı Arnavutluk, Mısır, Trablusgarb ve Tunus birlikleri bulunuyordu40. İstanbul'da 1842 yılında daimi olarak 46 bin askerden oluşan bir müdafaa kıtası hazır bulunduruluyordu41. Donanma, toplam 4 bin top ile aralarında 3 birinci sınıf, 13 ikinci sınıf gemi olmak üzere toplam 74 kalyon, 14 firkateyn, 12 korvet ve 4 brikden oluşuyordu42. Kaptan-ı Derya Süleyman Paşa, devletin ıslahat yanlılarının fikirlerini paylaşıyor ve tıpkı onlar gibi düzenli olarak aldığı maaşının dışında her türlü başka gelirden feragat ediyordu43. Eğitimin iyileştirilmesi için padişahın 1845 yılında çıkarttığı nizamnâmeye rağmen44, 1846 yılına kadar fazla bir şey yapılmadı. Tüm Müslümanlara açık ilkokullarda (mektebler)45 hâlâ okuma, yazma ve matematik öğretmek için eski, ezbere dayalı yöntemler kullanılıyordu. Okur yazar olanların oranı ancak yüzde 5 civarında idi. Büyük camilerin vakıf gelirleri ile finanse edilen medreselerinde – İstanbul'da 300, Edirne'de 50, vs. - yine gereksiz teoloji ve felsefe meseleleri üzerine aynı kendini beğenmiş konuşmalar yapılıyordu. II. Mahmud'un kurduğu askerî okulların yanı sıra, Galatasaray'da yine kısmen yabancı öğretmenlerin görev yaptığı bir Mekteb-i Tıbbiye vardı46. Batı'ya, Paris ve Londra'ya gönderilen ve aralarında ulemanın da bulunduğu öğrenciler, memleketlerine çok nadiren gerçek bir yarar sağlıyorlardı Dine karşı ilgisizlik, ahlaki kayıtsızlık, moda ve eğlencelere düşkünlük ve Şark'ın yurtdışında üzerinden atmadıkları kötü alışkanlıklarının yanı sıra yeni kötü alışkanlıklara açık bir şekilde geri dönüyorlardı47. 1846 yılında şeyhülislâmın, doğal olarak eğitimli bir zat olması icap eden devletin tarihçisi Mehmed Esad Efendi'nin48, Rumeli Kazaskerinin, askerî okullar adına Harbiye Meclisi Başkanının, Ali ve Fuad Paşalar49 ve yine yüksek mevkide iki memurun oluşturduğu ve eğitimin düzenlenmesi amacıyla kurulan Meclis-i Maarif-i Umumiye bu konudaki çalışmalarına başladı. Mekteb-i Tıbbiye Müdürü'nün de katıldığı bir idare meclisi kuruldu ve bu meclise sadece ilk mektepler ve darülfünunlar değil, kurulması şart gibi görünen mekteb-i rüşdiyeler, yani orta mektepler de tâbi olacaktı. Bu yapı, yeni bir üniversite ile tamamlanacaktı ve 1 Eylül'de Ayasofya yakınlarında bu üniversitenin temeli atıldı. Zorunlu ilkokul eğitimi bir fermânla duyuruldu Altı yaşındaki bütün çocuklar mektebe gidecek ve mezun olmadan hiçbir çocuk çırak olarak çalıştırılamayacaktı. Artık sadece dinî hislerinden dolayı Kur'an'ın gereklerini yerine getiren ve karşılığında gönüllü olarak yapılan bağışları alan ulema değil, Avrupa tarzında ücretli sivil memurlar hâline getirilen öğretmenleri denetlemek üzere bir komisyon kuruldu. İstanbul'da derhal altı Mekteb-i Rüşdiye (Lise) kuruldu. Bu mekteplerde Gramer ve Din Tarihinin yanında Osmanlı Tarihi – Said Efendi daha 1837 yılında Osmanlı Tarihi hakkında bir eser yayınlamıştı50 - Dünya Tarihi, Coğrafya, Aritmetik ve Geometri dersleri veriliyordu. İlk başlarda ulema arasından seçilen öğretmenler daha sonra Fransız örneğine göre kurulan öğretmen okullarında yetiştirileceklerdi. Süleymaniye ve Sultanahmet medreselerindeki mülkiye mektepleri, her uyruktan ve mezhepten öğrenci kabul eden Valide Sultan Darülmuallim'i, Mekteb-i Tıbbiye'yi51, Debroca tarafından organize edilen Veterinerlik okulunu, Yeşilköy'deki ziraat talimhanesini ve aralarında mühendis yetiştiren topçu okulunun da bulunduğu üç askerî okulu kapsayacak üniversitenin düzenlenmesine geçebilmek için, okul kitaplarının Fransız örneğine göre hazırlanması çalışmalarına başlayan Maarif Müfettişi Kemal Efendi, bilgi toplamak üzere Avrupa'ya gitti52. 1851 yılında ayrıca akademi statüsündeki Encümeni Daniş kuruldu53. Eski ülkelerin ve sınıfların imtiyazlarını ortadan kaldırabilmek için Maliye'de önemli yeniliklerin yapılması gerekiyordu. Dışa karşı, 650-750 milyon akçe, yani 150-172 milyon Frank civarındaki devlet gelirleri hâlâ âşâr (50 milyon 600 bin Frank), varidat vergisi, İstanbul ile çevresinin muaf tutulduğu vergiler (46 milyon), II. Mahmud'un getirdiği tedbirlere göre, her bir reayanın sahip olduğu malın önemine göre 15, 30 veya 60 akçeden oluşan cizye (9 milyon 200 bin), gümrük vergileri54 (19 milyon 760 bin), dolaylı vergiler, ayrıca berat vergisi, damga vergisi, şehir gümrükleri, köprü ücretleri ve İngilizlerin 1841 yılında satın almak için teklifte bulundukları madenlerin55 yüzdelerinden oluşan ihtisablar (34 milyon 500 bin) ve nihayet Reşid Mustafa Paşa'nın yürürlüğe koyduğu düzenli posta vergileri ile tabiiyet vergilerinden oluşuyordu56. Ama daha II. Mahmud zamanında devlet gelirlerinin işletmecinin ömrü boyunca icara verilmesinden oluşan ve paşaların dışında birçok Ermeni bankerin de servetlerini borçlu olduğu eskimiş ve felaket getiren malikane ya da mukataa usulü kısmen kaldırılmıştı. Zaten valilerin de artık çoğu kez siyasî makamların temelini oluşturan kendi hazineleri yoktu, yani mali açıdan artık özerk değildiler. Islahat Fermânı'ndan sonra memurların iltizam hakkı devam ediyordu, ama devlet, icarcıların yerine paraları bizzat tahsil etmek üzere, kendi memurlarını göndererek araya girdi ve mahalli meclisler ile şehirlere, tutarların vergiye tâbi olanlar arasında paylaştırma yetkisi verildi57. Dinî liderler o dönemlerde haracın tahsili ile görevlendirilmişlerdi. Memurlar son olarak Hazine'nin vergi tahsildarı olarak kendi adlarına faaliyet gösterme imtiyazlarını da kaybettiler. II. Mahmud, askerî timarları kaldırıp, vakıf mallarını, gelirlerini camilerden, mekteplerden ve hastanelerden, vs. garanti altına almaya çalışan bütün mütevellilerin– Reşid Mustafa Paşa da Süleymaniye Camii'nin mütevellilerden birinin oğlu idi58 - yerine geçen yeni bir nâzırın [Evkaf-ı Hümâyûn Nâzırı] sorumluluğuna vererek59, en azından gelecekte daha iyi organize edilmiş bir dönem için60 devlete yeni gelir kapıları açmıştı. Kendisi de Ruslara olan borçlar karşılığında beşlikleri çıkartan II. Mahmud zamanında birçok kez değeri düşürülen sikkeler nihayet 1844 yılı sonlarına doğru tedavülden kaldırılarak, Avrupa devletlerinin paralarının eşi yeni bir sikke ile değiştirildi ve 1848 yılında Fransız tebaandan Jacques Alleon ve Emmanuel Baltazzi, devletin sağladığı 50 milyon akçelik bir sermaye ile Osmanlı Bankası'nı kurdular61. Tüm bu gelirler aslında 83 milyon Frank yutan yeni ordunun ücretleri ve ihtiyaçları için kullanılıyordu. Saray için sadece 18 milyon harcanıyor ve tıpkı Rusya'daki gibi, ordunun rütbelerine eşit beş dereceye ayrılan memurların maaşları sadece 46 milyon tutuyordu. Bayındırlık işleri için yaklaşık 2 milyon ayrılıyordu ki o dönemlerde daha İstanbulEdirne arasında bile henüz döşenmiş bir yol yoktu62. Devlet borçlarının 1841 yılından beri önce yüzde 12, daha sonra yüzde 6 faizli63 tahvillerden (kaime) oluşan faizleri de en fazla 2 milyon tutuyordu64. Yeni kurumların tamamı, tüm tarihi hatıralar ve teoriyi pratiğe dökme imkânsızlıklarına rağmen, resmi çevrelerce Romen prensliklerinin bile devletin bir parçası olarak kabul edildiği bir dönemde, devlet içinde birlik ilkesine dayanıyordu. İşte yeni rejimin aşması gereken en büyük zorluklardan biri de bundan kaynaklanıyordu. Eyaletler, bir Pazvandoğlu Osman Paşa, bağımsızlığını 30 yılı aşkın bir süre korumuş65 bir Tepedelenli Ali Paşa, Cezzar Ahmed Paşa veya Abdullah Paşa ya da Mehmed Ali Paşa yönetiminde ve derebeylerinin özel himayesi veya kocabaşıların milli idaresi altında yaşamaya öylesine alışmışlardı ki, mahalli meclisleri kurarak, bağımsızlık duygularını okşamaya çalışmalarına rağmen, İstanbul'daki nâzırlara sessizce itaat etmeleri mümkün değildi. Lübnan, belirli bir istek öne sürmeden, sürekli olarak huzursuzluk çıkartıyordu ve 1846 yılında bu bölgeye yapılacak silah sevkiyatına el konulmasına dair bir emir çıkartıldı66. Halep'te daha ilk askere alma teşebbüsünde, bu yüzden önce sevinçle kabul ettikleri Mısır rejimini reddeden huzursuz halk hemen ayaklandı67. Müslüman Arnavutlar da 1843 yılında aynı nedenlerden dolayı silahlara sarıldılar68. Eski imtiyazlarından oldukça memnun olan ve eyaletleri için yeni ıslahatlar talep etmeyen Bosnalıların ayaklanması da yine aynı sebepten dolayı idi69. Diğer taraftan, Sırbistan gibi, yakın zamanda oldukça geniş kapsamlı bir özerklikle ayrılan milli bölgeler, devlet içinde kendileri için oldukça tehlikeli bir birlik ve bütünlük istemiyorlardı. Mısır bile, valisi Abbas Paşa'nın yeteneksizliğine rağmen, İstanbul çevrelerinde umut edildiği kadar itaatkâr değildi70. Yeni Mısır Valisi veya Hıdivi, Arap ırkının lideri olarak büyük işler başaran halefleri gibi hareket etmesi gerektiğine inanıyordu ve bu amaçla kıyafetlerini giydiği ve en büyük oğlunu yanlarında yetiştirdiği Bedeviler ve aslında eski İslâm anlayışının bir temsilcisi olarak ondan nefret eden çöküş dönemine girmiş Vehhabîler ile yoğun ilişkiler kuruyordu. Vehhabîlere göre Necid hükümdarının kızları, Kahire'den getirtilen inciler ve altın kumaşlar içinde parlıyordu71. Halefi Said Paşa, artık anlamı kalmamış aynı nedenlerden dolayı Hayel Reisi ile iyi ilişkiler içinde bulunmak zorunda kaldı72. Trablusgarb'ta, özellikle de Tunus'ta Osmanlı padişahı artık sadece tüm Müslümanların başı kabul ediliyordu ve Kanuni Sultan Süleyman döneminin bu Berberistan eyaletleri, yalnızca Cezayir'de 1830 yılına kadar kalan yeniçerilerin yerine daimi askerlerin getirilmesi gibi ortak tedbirlere uymak zorunda kalmalarına rağmen, nüfus ve ordu açısından sadece çeşitli halkların küçük parçalarından nafile yere büyük ve birlik içinde bir millet kurmaya çalışan bir devletin Ahmed Vefik Paşa'nın yıllıklarında yer alan üzerinde gururla hak iddia ettiği bir parçasıydı. Öte yandan, kendi uyrukları, inançları, efsaneleri ve prensleri olup, kültürlerinin hızlı bir şekilde gelişmesi ile üstün yetenekli gençlerin yönetiminde birlik ve bağımsızlık için hazırlıklar yapan Romen prensliklerine karşı aynı iddialarda bulunması da, bunları sürekli hakaretlere maruz bırakan ve milli kimlik hakkını tanımak istemeyen Rusya'nın üstünlüğüne karşı duyulan nefretten dolayı, müşterek düşman tarafından küçük düşürülen ve tehdit edilen liberal Türkiye'ye karşı canlanan ve Rusya'nın birer konsolos gibi davranan temsilcilerine karşı mücadeleden dolayı güçlenen sempatilerin, çok büyük yaralar almasına yol açmıştı73. Sultan Abdülmecid, birlik içinde bir yön tayin edebilmek için eyaletleri defalarca bizzat ziyaret etti. 1844 yılında Bursa'da eski ve değerli Yeşil Cami'yi tamir ettirirken görüldü74. İki yıl sonra Rumeli'deki yerleri ziyaret etti ve 1850 yılında, Anadolu sahillerinin bir kısmını ziyaret ettikten sonra, Takımadaları ziyaret etmek üzere gemiyle yola çıktı75. Islahat Türkiye'si tüm bunlara rağmen sadece Müslüman olabilirdi. Dinî bakımdan kayıtsız olmak, Türkiye için çok yabancı idi ve bu yönde bir açıklama, her nezaret için oldukça tehlikeli olurdu. Devlet ricali yine de Batı'ya ziyaretleri ve Hristiyan dünyası ile yoğun ve oldukça yararlı ilişkileri sayesinde tamamen bilinçli bir tolerans gösterebiliyorlardı. Bu tolerans sayesinde Hristiyanlar eyalet meclislerinde yer alıyor aralarına 1850-1853 yılları arasında soydaşlarının tüm direnişine rağmen, Ermeni Protestanların77 da katıldığı çeşitli mezheplerin liderlerine yeni yetkiler tanınıyor ve o güne kadar diğerleri gibi sadece tebaa olarak görülen reaya için küçük düşürücü haracın kaldırılması ve askere alınmaları düşünülüyordu. Tüm ruhu ile eski geçmişe bağlı, meydan okuyucu bağnazlık tüm bu yeni fikirlere karşı da ayaklandı. Meclislerin Hristiyan üyeleri çok nadiren görüşlerini bildirme cesareti gösteriyorlardı – hatta bu meclislere yalnızca onay vermek için çağrıldıkları için Pekiyi (evet) meclisi adını takmışlardı78 - ya da oylarını satıyorlar veya en azından vergiden muaf tutulmak için kendi şahsi çıkarları için kullanıyorlardı79. Asya'daki durumlar kimi zaman bundan da kötü idi. Üyeler mühürlerini doğrudan paşaya teslim ediyorlardı80. Sultan'ın en hırçın Kürt askerleri bile Lübnan'a hiçbir zaman birbirlerine saldıran Dürziler ve Maruniler kadar büyük zararlar vermemişti, zira Dürziler ve Maruniler arasındaki çatışmalardan dolayı büyük bölgeler tahrip ediliyor ve ıssız kalıyordu81. Halep'te padişahın Nizâm askerleri makul bir zat olan Kıbrıslı Ahmed Paşa komutasında 1850 yılının Ekim ayında oradaki Rafızî Hristiyanları, avam takımının öldürme olayları ile kendini gösteremeye başlamış öfkesine karşı korumak zorunda kaldı ve öldürülenlerin sayısı çok düşük olan Hristiyanlara karşın 600 Müslüman hayatını kaybetti82. Kayseri, Konya, İzmir ve Edirne'de Müslümanlar kimi zaman Rumlara karşı silaha sarılıyorlardı ve Musul'da az sayıda Nesturîler amansız bir takibe alınıyordu83. 1847 yılında Ömer Paşa'nın Kürt Bedir Han Bey ve müttefikinin üzerine gönderildiği84 Asya'da, Bedir Han Bey sadece murdar Hristiyanlara karşı kışkırtma faaliyetlerinde bulunduğu ve 10 bin Nesturi'yi öldürdüğü 85 için halkın beğenisini kazanıyordu. 1821 yılından biraz önce Kahire'de İsveç konsolosu Boghti'nin kızı, sırf annesi ile birlikte Avrupa tarzında kıyafetler içinde gezdiği için Arnavutlar tarafından vurulmuştu86. Hristiyanlığa geri dönen Ermeni asıllı bir mühtedi, İstanbul'da bir süre sonra kaldırılan eski kanunlara göre sokakta idam edildiğinde, halk zevkten sevinç çığlıkları attı87. Memurlar arasında Hristiyan düşmanları ve takipçileri çoğunlukta idi. Yukarıda adı geçen Ermeni asıllı mühtedi, Frenk üniforması içinde idam edilip, şapkalı başı ödül gibi sokaklarda taşınmıştı88. Bazı Arnavut bölgelerinde yaşayanların gizli Hristiyan oldukları keşfedilince, Asya'ya nakledildiler ve her türlü erzaktan yoksun bırakıldıkları eski bir veba hastanesine yatırıldılar89. 1841 ve 1850 yıllarındaki ayaklanmalarda Bulgarların maruz kaldığı sert muamelelerde yine Türklere birçok sempatiyi kaybettiren aynı aşılamayan bağnazlık vardı90. Hristiyanlar tabii ki sadece intikam almayı düşünüyorlardı ve 1841 yılında Bakan Guizot adına bilgi toplamak üzere serhad boylarına gönderilen akademisyen Blanqui, kendilerine silah verilmesine ilişkin yapılan çaresizce çağrıyı piskoposların ağzından duyduğu gibi, basit köylülerin de ağzından duyuyordu91. Netice olarak eski rejimin kötü alışkanlıkları hâlâ devam ediyordu Gaddarlık, her türlü aşırılık, zimmete para geçirme. Eflak'ta buğday, Makedonya'da yağ, Bulgaristan'da koyun ticareti yapıyordu ve muhtemelen her yerde imtiyazlı bir konuma sahipti Zengin sofrasında beyaz ekmek ve Bohemya kristali bardaklarda Macar ve Fransız şarapları görülüyordu92. Basit bir molla, Şam'da bir yıl geçirdikten sonra tasarruf ettiği 184 bin Frank ile geri döndü93. 1843 yılında Mısır'da hayatını kaybeden Ahmed Fevzi Paşa, Rıza Bey94 ve Said Paşa, hatta Damad Halil Paşa gibi eski kayıkçılar ve dervişler, Koca Hüsrev Paşa'nın bir kölesi olup, sadık olmayan bir cariyenin boynunu bizzat vuran95 Damad Mehmed Ali Paşa gibi saray mektebinde yetişmiş esnaf oğulları, kısacası eğitimsiz olup, Avrupalılarla ilişkilerde nasıl davranacaklarını şaşıran insanlar, henüz Batı'da yetişen veya seyahatlerinden dönen yeni çağ temsilcileriyle aynı safları paylaşıyorlardı96. Bu yüzden aralarında Aristarşi ve Vogorides'in itibarlı ve Bâbıâli'nin tüm sırlarına vakıf olan şahsiyetler olarak göze batan, genelde hain düşünceli Rumlar, ister istemez her zamanki gibi kullanılıyor, ödüllendiriliyor ve terfi ettiriliyorlardı. Elçiliklerde de eğitimli Türkler İstanbul'da kendilerine yeterince meşguliyet bulunca, Rum diplomatlar eski yerlerini geri kazanmışlardı. Başkent gençlerin elinde idi ve eyaletlerde sadece diğerleri görünüyordu. Gerici zihniyetler ancak yeni kurulan mekteplerde uzun bir hazırlıktan sonra ortadan kaldırılabilirdi ve Türkiye'nin bugüne kadar sayısız ihtilalden sonra bile hâlâ kazanamadığı tek bir şeye ihtiyacı vardı Sadece siyasî açıdan da olsa gerçek bir millet gibi hisseden özgür bir halkın özgüvenine97. Amerikalı bir hayırsever olan Christoph Roberts, Osmanlı devlet adamlarının kötülüklerin kaynağını henüz keşfedemeden öncü bir fikir ortaya atarak derde derman bulmak istedi. Buna göre herkesin ana dili ile başlayıp, son sınıflarda İngiliz ve Fransız kültürü ile tanıştırılacağı ve her zaman pragmatik hedefleri göz önünde bulunduracak şekilde eğitilecekleri bir kolej açılacaktı. Böylece, toplumun ve devletin iyiliği için, sayıca bu kadar büyük ve kendi aralarında bu kadar farklı olup, birbirleri ile neredeyse sürekli mücadele hâlindeki milletler kardeşçe yaşamaya alıştırılacaktı. Bu temeller üzerinde 1863 yılında İstanbul Bebek'te, yapılacak işlerin büyüklüğü karşısında sadece çok küçük bir katkıda bulunabilen Robert Koleji kuruldu98. Müşavir Paşa olarak görev yapan tenkitlerini sert bir şekilde dile getiren Slave ve selefi Walker dışında, İngilizler siyasî ve ekonomik ıslahatların yerine getirilmesine pek katılmıyorlardı. Fransızlar5 ise aksine tüm yeni mevkilerde görülüyorlardı Askerî, tıp, veterinerlik ve ziraat okullarında öğretmen olarak, girişimci ve mühendis olarak, vs. – Fransız Borel, Meriç Nehri'ni gemilere açmak ve Enez Limanı'nı buna uygun hâle getirmek için planlar yapmıştı6. Fransa, 1846 yılında sadece 24 milyon 989 bin Frank değerinde mal ihraç ederken, 52 milyon 867 bin Frank değerinde Doğu malları satın aldı. İngiltere'nin Türkiye'den ithalatı o dönemde sadece 30 milyon Frank tutarındayken, sadece Osmanlı Devleti'ne ihraç ettiği malların değeri 58 milyon Frank ve Osmanlı topraklarından geçirilerek İran'a gönderilen malların değeri 50 milyon Frank'tı9. Beklenmedik bir şekilde yüksek meblağlar tutan Avusturya'nın ticareti, yani 26 milyon 153 bin Frank ihracat karşılığında Türkiye'den 42 milyon 600 bin Frank ithalatı10 ve Rusya'nın çok daha zayıf ticarî ilişkileri, yani 22 milyon 360 bin Frank ihracat karşılığında 17 milyon 72 bin Frank ithalatı11 ile kıyaslandığında, İngiltere özellikle pamuklu ve yünlük kumaşlar, Sheffield çeliği, Glasgow ve Manchester kupaları, kömür, makine, cam eşya ve şeker12 açısından Doğu'nun ticarî sömürgesinde aslan payını elinde tutuyordu13. Zamanın ihtiyaçlarına artık cevap veremeyecek durumda olan eski ticaret şirketi onlarca yıl önce tasfiye edilmişti. Buna karşın İngiliz tüccarların girişimciliği gün geçtikçe daha da güçleniyordu. İngiliz Yarımadalar ve Orient Kumpanyası şirketinin gemileri İstanbul ve İzmir ile Southampton ve Liverpool14 arasında sürekli bir irtibat sağlıyordu ve Tahran, Erzurum ve Trabzon15 üzerinden giden kervanlardaki mal alışverişindeki payı daha düşük de olsa, İskenderun Limanı üzerinden Halep ticaretinde ve Bağdat, Şam ve Beyrut'taki ticaretinde İngilizler yine en büyük paya sahiptiler16. Süveyş derbendinde bir Fransız şirketi tarafından bir kanal açılmasını engelleyen İngilizler ayrıca Mısır üzerinden Hindistan ile ticaretlerini faal durumda tutuyorlardı17. İngiltere işte bu yüzden Rusları, sadece fabrikaların kurucusu veya yeni bir ticaret döneminin öncüsü olarak da olsa, herhangi bir zamanda Haliç'te görme fikrinden bu kadar nefret ediyordu. White, nihai Osmanlı-Rus savaşından kısa bir süre önce şöyle yazmıştı İstanbul ve etrafındaki denizler şu anda mevcut olanın dışında veya gelecekte oluşacak bir devletin eline geçecek olursa, Britanya'nın menfaatleri büyük zarar görür. Sadece ticaretimiz sekteye uğramış ve Doğu'daki siyasî itibarımız yerle bir olmakla kalmayıp, donanmamızı bugün Haliç'teki tarafsız donanmaya eşit bir seviyeye getirmek zorunda kalacağımızdan, donanma masraflarımız da önemli ölçüde artacaktır18. Aslında bu ifadenin temelinde yine Chathman'ın 1839 yılındaki ifadesi ile aynı düşünceler yatıyordu Ben Osmanlı İmparatorluğu'nun varlığını sürdürmesi İngiltere için hayati önem taşıyan bir zorunluluk olmadığını söyleyen hiç kimseyle konuşmam19. Diğer taraftan Fransa ıslahatlara girişmiş olan devlette kendisine uygun bir yapılanmayı subaylarının, mühendislerinin, öğretmenlerinin ve siyasetçilerinin eserini korumak zorunda idi. Napoleon yönetiminde kurulan ve tüm barış vaatlerine ve L Empire c'est la paix (İmparatorluk barıştır) gibi güzel sözlere rağmen, sadece büyük bir zafer ve görkemli bir şan ile kendini haklı çıkarabilen Fransa İmparatorluğu, I. Napoleon zamanında yürütülen siyasetin devamı olarak, Fransa'daki yeni oluşumları hor gören ve önceleri Napoleon'un imparatorluk ünvanına olumsuz bakan Rusya'dan20, 1812 yılından kalma eski hesabı, Fransa İmparatorluğu'nun işgali, parçalanmasının ve Bourbonların vesayetiyle küçük düşürülmesinin öcünü almak zorunda idi. Fransa İmparatoru da kendi ülkesinin çıkarlarından dolayı Türkiye'nin ömrünün uzatılması gerektiğine inanıyordu21. Fransızlar arasında o dönemin Türkiye'sini en iyi bilenlerden biri olan Ubicini, sanki bir kehanette bulunuyormuş gibi, Abdülmecid tarafından modernleştirilen devletin, kendini yeni bir istilaya karşı savunmak için savaşmak zorunda kaldığı takdirde savaş alanında yalnız kalmayacağını yazıyordu22. Yeni Türkiye'yi o dönemde ziyaret eden bir Fransız ise Rusya, diplomasisi ile zaferi kazanmadan silahla fethe girişmez , diyordu23. Bu sefer de Rus diplomatların baskı altındaki Hristiyan tebaa lehine verilen basit bir notadan, özel bir görevle buraya gönderilen başyaverin getirdiği ültimatoma kadar faaliyetlerini artırmaları ile Çar I. Nikola'nın görüşüne göre, Sultan Abdülmecid döneminde iç karışıklıklar ve derinlerdeki anlaşmazlıklardan dolayı zayıflamış ve çürümekte olan Osmanlı Devleti'nin parçalanması ve haçın tekrar Ayasofya Cami'inin tepesine dikilmesi ile sonuçlanacak bir savaşın ilk işaretleri önceden veriliyordu. Türklerin Karadağ'daki savaşı, 1852 yılında Avusturya'nın, Rusları taklit edip, Leiningen Kontunu İstanbul'a göndererek müdahalesi ve Fransa'nın Katolikler için mücadele edeceğinden emin olarak ortaya çıkan yeni Kutsal Yerler meselesi, şikâyetlerde ve taleplerde bulunmak için yeterince bahane yaratıyordu. 1810 yılından beri Kutsal Yerler Rum Ortodoksların elinde idi. Fransız gezgin Forbin, 1819 yılında Kudüs'un Latin kökenli krallarının mezar taşlarının yerinde olmadığını keşfetti. Yapılan bir açıklamada, mezar taşlarının çok daha önceleri, 1808 yılındaki yangında kayboldukları söyleniyordu24. 1847 yılında Beytüllahim'de Hz. İsa'nın beşiğinin yanında duran eski gümüş yıldız yok oldu ve suçlular olarak Rumlar gösterildi. Fransa'nın Doğu Akdeniz'deki nüfûzu artıp, kararlı bir şekilde hareket ederek, ikinci Mısır savaşında tamamen izole edilmiş olmasına ve himayesi altına aldığı Mısır Valisi Mehmed Ali Paşa'yı hiç de şerefli bir şekilde teslim etmemiş olmasına dair hatıraları silebileceğini düşününce25, Katolik keşişler, Fransızlar, İtalyanlar ve İspanyollar bu güne kadar hep rüçhan hakkına sahip bulunan Rum Ortodokslara karşı Bâbıâli'ye başvurmaya başlamışlardı. Uzun bir aradan sonra, 1845 yılında İspanyol Valerga Kudüs Patrikliği'ne gelmişti26. Gerçekten de daha iyi bir konuma sahip olmayı başardılar ve gitgide daha yoğun bir şekilde dinî hislerle yönetilen ve dindar aristokrasi tarafından desteklenen ikinci Fransa İmparatorluğu'ndan parlak zaferler beklemeye başladılar27. Ortodokslar, Ermeniler, Kıptîler ve başka mezheplerle Kudüs ve Beytüllahim'deki Kutsal Mezar Kilisesi'ni ve Meryem Ana Mezarı'nın mülkiyetini paylaşan Katolik ruhbanlar, Sultan II. Süleyman'ın 1690 yılında kendilerine tanıdığı imtiyaza ve 1740 yılında yenilenen kapitülasyonlara28 dayanarak, Kutsal Yerlerin ve büyük yangından önce kendilerine ait olan yerlerin geri verilmesini talep ettiler 29. Fransa'nın, himayesi altında Bore ve Kardinal Ferrieri'nin Ortodokslarla birleşme konusunda başarısız geçen müzakerelerde bulundukları30 İstanbul temsilcisi General Aupic, Filistin'deki dindaşlarının davasını bizzat üstlenmişti31. İyi bir eğitim almış olup, Fransızlara yakınlığı ile tanınan dönemin Hariciye Nâzırı Ali Paşa'nın cevabı, yıl sonuna kadar gelmeyince bir inceleme komisyonu önerisi getirildi32. Avusturya elçisinin kıskançlıktan dolayı33 desteklediği Aupic, 1851 yılının Ocak ve Şubat aylarında Bâbıâli'ye tehditvâri bir biçimde kapitülasyonları 1740 tarihindeki son ve diplomatik açıdan geçerli hali ile tanımaya ve yerine getirmeye razı olup olmadığını sordurdu. Fransa ile her türlü anlaşmazlıktan kaçınan, ancak Rusya ile savaş çıkmasını da önlemeye çalışan Ali Paşa'nın cevabı yine gecikti. Nihayet Avusturya diplomasisi daha yumuşak bir davranış sergilemesine rağmen, müdahale etmek zorunda kaldı. Tüm bunlara rağmen, Louis Napoleon'un Fransa İmparatorluğu'nu ilan etmeye hazırlandığı ve bunun için dindar muhafazakârların desteğine ihtiyaç duyduğu Fransa, Aupic'in İstanbul'dan ayrılışından ve halefi Kont Lavalette'nin gelişinden sonra da ortaya attığı Kutsal Yerler meselesinde aynı sistemi sürdürüyordu. Mayıs ayında yeni elçi Lavalette, Bâbıâli'ye tekrar 1740 tarihli kapitülasyonların tanınmasına ilişkin sorusunu tekrarladı. Bu sefer – karma da olsa – bir denetim komisyonu sadece onaylanmakla kalmayıp, talep edildi. Müslümanların bu komisyondaki tek temsilcisi Divân'ın baş tercümanı, Rum Ortodoks Patriği'nin temsilcisi Logofet Aristarşi, Fransa'nın da biri Kudüs konsolosu ile diğeri İstanbul'daki elçiliğin tercümanı olmak üzere iki temsilcisi vardı34. Komisyonun hayli ilerleyen çalışmaları bu sefer Rus Çarı'nın itirazı ile sekteye uğradı. Ekim ayında teslim edilen şahsi bir mektubunda Çar I. Nikola, himayesindeki Ortodoksların statükosuna karşı her türlü ihlale itiraz ediyordu. Karma komisyon, yerine sadece Türklerden, müşirlerden ve kadıaskerlerden oluşan yeni bir heyet getirilmek üzere derhal tasfiye edildi. Lavalette, önceki kararın geri çekilmesine şiddetle itiraz ederek, son tarih olarak Aralık sonunu gösterdi ve Bâbıâli ile ilişkilerini keseceğini açıkladı, ama boşuna. Sadrazam Mustafa Reşid Paşa 26 Ocak 1852 tarihinde görevinden ayrıldı ve yerine Mehmed Emin Rauf Paşa getirildi35. Sultan Abdülmecid, 10 Şubat'ta babasının dostu ve devletin koruyucusu olan Rus Çarı'na talepleri yerine getirdiğini bildirdi. Aynı zamanda Fransa'ya da 9 Şubat'ta Katoliklere Beytüllahim Kilisesi'nin ana kapısının anahtarının verileceği – o güne kadar yan kapıyı kullanıyorlardı – ve ayinlerini Meryem Ana'nın Mezarı'nın yanında bulunan kilisede yapmaya yetkili olacakları vaat edildi. Buna karşılık Ortodokslar, tıpkı o güne kadar bunu yapmaya yegâne yetkili Katolikler gibi, Müslümanlar için bir minberin de bulunduğu Miracı Nebi Kilisesi'ne yılda bir kez ayak basıp, burada ayinlerini yapabileceklerdi. Rusya böyle küçük bir başarı ile tatmin olmadı ve Bâbıâli'nin şartların kabul edildiğini resmi bir fermânla ilan etmesini istedi. 8 Şubat 1852 tarihinde36 çıkartılan bir fermânla bu isteği de yerine getirildi. Bir gün önce tatil yapmak üzere Paris'e yola çıkan Fransız elçi Lavalette Temmuz ayında geri döndü ve çok geçmeden Katolik olarak gidişatından hiç hoşlanmadığı bu meselenin düzenlenmesinin ne kadar önemli olduğunu anladı. Bu diplomatik şartlar altında Reşid Paşa da görevinden ayrıldı ve 5 Ağustos'ta [1852] yerine Âlî Paşa getirildi37. Eylül ayında Beylikçi Afif Bey, herhangi bir taşkınlığa sebebiyet vermemek için Kudüs Patriği'ne fermânı gizlice teslim etmek üzere Kudüs'e geldi. Ancak Kudüs Patriği Rus konsolosu ile haberleşerek, bu olayı Ortodoks Kilisesi'nin büyük bir törenine çevirdi. Katolik keşişler ise burada görevli komiser tarafından alenen azarlandılar38. Ortodokslar, fermânın törenle okunmasını istediler, ama bu istekleri kabul görmedi. Bunun üzerine ana kapının anahtarlarını vermeyi reddettiklerinde, Hariciye Nâzırı Fuad Paşa – Damad Mehmed Ali Paşa, 3 Ekim'den beri sadrazamlık görevini yürütüyordu39 - Fransa'ya taahhüt edilen yükümlülüklerin bu şekilde ihlaline izin veremeyeceği cevabını verdi. Yumuşak başlı Elçi Titov yeni Elçi Oserov ile değiştirildi. Elçi Oserov derhal Küçük Kaynarca Antlaşması'nın 7. maddesi'nde iki değişik anlama da gelebilen sözlerle Rusya'ya Osmanlı İmparatorluğu'nda dindaşları lehine belirsiz bir müdahele hakkını veren hükümleri öne sürdü. Güya böyle bir hüküm olmamış olsa idi Bâbıâli Rusya'ya karşı Hristiyan dinini , yani Ortodoks mezhebini koruma yükümlülüğünü üstlenmemiş ve bu devletin elçisine İstanbul'da himayesi altında bulunan Rum reaya için yeni bir kilise kurma hakkını tanımamış olurdu. Rus diplomasisi zaten her zaman antlaşmalara dayanarak Ortodoks mezhebine mensup Hristiyan reayanın tarafını tutuyordu40. Sultan Abdülmecid, 15 Şubat'ta fermânın Kudüs'te resmen okunmasına izin vererek, olaya bizzat müdahale etti41. O dönemlerde yeni imparatorluğu'n kuruluşu ile meşgul olup, Cumhuriyetçilerin her an saldırısına hazır olan ve Rus Çarı'nı çok daha fazla incitmek istemeyen Fransa, bu sefer de suskun kaldı, hatta Petersburg'daki elçisine olayları Rus bakanlar ile mümkün olduğunca barışçıl bir şekilde çözmeye çalışmasını tavsiye edecek kadar ileri gitti42. Dış siyasette Aberdeen tarafından yönetilen ve savaş karşıtı olduğunu belirten İngiltere de aynı tavsiyelerde bulundu43. Çar I. Nikola oyunu kazanmış gibi görünüyordu ve Fransa'nın içinde bulunduğu zorlukları, sadece tek bir mezhebin değil, Osmanlı Devleti'nde aynı inancı paylaşan tüm tebaanın hamisi olarak ortaya çıkmak için kullandı. Ayrıca düşmanın Zabliyak'a44 saldırısından sonra 1852 yılının Aralık ayında büyük bir ordu ile dağlara kadar ilerleyen Ömer Paşa'nın, Prens Danilo'nun yakın geçmişte çarın misafiri olarak Petersburg'da bulunmuş olan Karadağlılarına karşı amansız davranışları, Rus hükümdarını ezelî düşmanına karşı saldırıya geçmeye kışkırtıyordu45. Rus Çarı tabii ki Türkiye'deki tüm devlet ileri gelenlerinin Ruslara düşmanca tutumları ve Müslüman avam takımının cüretkâr ve doymak bilmeyen Moskof'a karşı olan nefretlerinden dolayı ortaya çıkabilecek kararlı bir direnişi de hesaba katmıştı Bu durumda hasta adam diye nitelediği Osmanlı Devleti'ne son darbeyi vuracaktı. Fransa, siyasî krizi ile o kadar meşguldü ki, önemli bir rakip sayılmazdı. Zaten Fransa'nın Dışişleri Bakanı Drouyn de Lhuys da daha yakın zamanda o güne kadar savunduğu hakların göreceliğinden bahsetmemiş miydi46. Avusturya, 1848 yılında Rusya tarafından kurtarıldığından beri Rusların dümen suyundan gidiyordu ve Türkiye'nin muhtemel bir paylaşımı için Rus Çarı ile daha 1833 yılında bir antlaşma* yapmıştı. Rus Çarı'nın Prusya'daki akrabası** ise Avrupa devletleri arasında en gelişmiş güç olan Rusya'nın himayesinde bir devletin hükümdarı gibi idi. Geriye bir tek 1852 yılında arabuluculuk rolünü üstlenmek isteyen İngiltere kalıyordu. Çar I. Nikola Ocak/Şubat 1853 tarihinde İngiltere elçisi Hamilton Seymour'a da Türkiye'nin paylaşılmasına dair bir teklif götürdü47 Rusya için – sadece hami olarak – Romanya, Sırbistan ve Bulgaristan'ı isterken, kuzeni olan İngiliz Kralı'na*** Kandiye, Mısır, vs. gibi yerler düşecekti. İstanbul serbest liman olacaktı48. İngiltere'nin ancak 9 Şubat'ta hazırlanan olumsuz cevabı Londra'dan gelmeden önce49, Başyaver Mençikov'un İstanbul'a gönderilmesine karar verildi. Mençikov, yanında aralarında Karadeniz donanmasının komutanı Korinlev'in de bulunduğu amirallerden, generallerden ve diplomatlardan oluşan görkemli bir maiyetle 28 Şubat'ta Rus donanmasının Donnerer adlı buharlı gemisi ile İstanbul'a geldi50. Beş gün süre tanıyan ve Avusturya birliklerinin Ban Yelacih komutasında Bosna'ya akın edeceklerine dair tehditte bulunan Leiningen'in talepleri, Klek ve Suttorina bölgesinin ilhakı ve Draç'ın serbest liman hâline getirilmesi hariç olmak üzere, 11 gün önce zaten kabul edilmişti. Buna göre Karadağlılar barışa, hallerinden hoşnut olmayan Bosnalılar imtiyazlara ve Avusturya tebaa tazminata sahip oluyordu51 ve Türkler bu sayede Rus Çarı'nın endişe ile bekledikleri müdahalesini engellemiş oluyorlardı. Mençikov artık daha cüretkâr olmak ve daha büyük tavizler istemek zorunda kalıyordu, özellikle de Çariçe II. Katerina'dan beri Rus himayesinde yaşayan Karadağlıların bu sefer Avusturya'nın oldukça kararlı itirazları sayesinde kurtulmuş olduklarına bakılırsa. Böylece Mençikov doğrudan günlük kıyafetleri içinde, ama özel bir görüşme talep etmek üzere Sultan Abdülmecid'in eniştesi, Sadrazam Damad Mehmed Ali Paşa'nın52 huzuruna çıktı53. Talimatlarına uygun olarak, alenen hain bir bakan (ministre fallacieux) olarak suçladığı Hariciye Nâzırı Fuad Paşa'yı tamamen göz ardı ederek, derhal istifa etmeye zorladı ve dört gün sonra yerine tarafsız olarak nitelediği Rıfat Paşa'nın getirilmesini sağladı54. Cüretkâr Rus, sadrazamı da devirebilmeyi umuyordu ve onun yerine geçecek adayı, II. Mahmud'un dul eşinin sırdaşı olup, Hünkâr İskelesi Antlaşması'nı imzalayan Koca Hüsrev Mehmed Paşa55 olmasa bile, bir yıl önce Nisan ayında görevinden çekilen, ancak İngilizlerin en iyi dostları olarak niteledikleri Mustafa Reşid Paşa idi56 Büyük bir nüfûza sahip Rum Aristarşi ve Vogoridi bu yönde çalışmalar yapıyorlardı57. Ancak, Osmanlı Devleti'nin küçük düşürülmesine göz yummaktansa altın, gümüş ve mücevherleri satmayı yeğleyeceğini söyleyen58 Damad Mehmed Ali Paşa'nın konumu çok güçlü idi. Mençikov'un taleplerinin reddedilmesini sağlamak için Mehmed Rüşdü Paşa ile birleşti ve muhtemel bir savaş ilanı hâlinde hazır bekleyen bir ordu ile derhal savunmaya geçebilmek için gerekli tüm tedbirler alındı59. Olağanüstü elçi, 8 Mart'ta Sultan Abdülmecid'in huzuruna kabul edildi, ama taleplerini ancak 16 Mart'ta dile getirdi. Bâbıâli'nin son tedbirlerinden dolayı dinî ve şahsi hisleri derinden yaralanan Rus Çarı, Osmanlı Sultanı'nın bir yıl önce bizzat verdiği vaatlerin yerine getirilmesini ve gelecek için teminat verilmesini istiyordu. Ancak sır dolu sis perdesi çok geçmeden iyice kalktı ve Türkler kendilerini birdenbire tıpkı Akkirman Antlaşması gibi yeni bir antlaşmanın (sened) önünde buluverdiler. Bu antlaşma sayesinde Russo-Grek Ortodoks mezhebinin tüm mensupları ileride rakiplerine verilecek tüm imtiyazlara aynen sahip olacaklardı. Ruslar, Osmanlı İmparatorluğu'nun her yerinde dindaşlarının kabul edilmiş ve savunucuları olarak hareket etmeye ve Kudüs'te milletlerinin hacıları için bir kilise ve bir hastane kurmaya yetkili olacaklardı60. Mençikov tüm bunların yanı sıra ayrıca Rus Çarı'nın himayesinde bulunan mezhebin keyfi azillerden dolayı onurunun küçük düşürülmesini engellemek için, Rum Ortodoks patriklerinin ömür boyu görev yapacak şekilde atanması gerektiğinden bahsediyordu61. Bâbıâli, oldukça hassas bir duruma dönüşen bu olayı, özellikle de Mençikov'un yeni gizli şartlardan ve Rusya'nın resmen Rum Ortodoks Kilisesi'nin hamisi olarak kabul edilmesi gerektiğinden söz etmeye başlamasını – ki böyle bir durumda 400 bin kişiden oluşan Rus birlikleri Osmanlı Devleti'ni Batılı devletlere karşı savunacaktı - boyun eğerek halletmekte acele etmiyordu62. Yakın zamanda gelmesi muhtemel olan Fransız donanmasının63 Çanakkale Boğazı'na geleceğine dair tehdidini dikkatsiz bir şekilde biraz erken savurduğu için İstanbul'dan ayrılan Lavalette'nin gidişinden ve İngiliz Albay Rose'nin Amiral Dunda'nın gemilerini Malta'dan Türk sularına getirmeye çalışması Rusya tarafından kınandıktan sonra64, Türk tarafı kolay açıklanabilir bir sabırsızlıkla yeni Batılı elçilerin gelmesini bekledi. Doğu'daki durumları çok iyi bilen Stratford Canning ve de Lacour Nisan ayı başlarında İstanbul'a geldiler65. Aynı dönemde etrafı romantik müşavirler ve sıcakkanlı vatanseverler ile sarılı Kral Otto'nun kendi mütevazı şahsı altında Bizans İmparatorluğu'nun tekrar canlandırılmasına dair hayaller kurduğu Atina yakınlarında Salamis önlerinde büyük bir Fransız filosu göründü. Fransa bu arada sınırda ve Sivastopol'da Rus askerî güçlerinin yoğun olarak toplanması konusunda Petersburg kabinesinden hesap sormuştu66. Daha kış aylarında daha önce adı geçen elçi Stratford Canning'i İstanbul'a göndermiş olan İngiltere'nin gemileri şimdilik Malta'da bekliyordu67. Mençikov, 19 Nisan'da bir nota teslim etti. Bu notada gerek eski Hariciye Nâzırına68, gerekse Osmanlı Sultanı'nı bizzat kınamak üzere hakarete varan ifadeler kullanılmıştı ve Sultan Abdülmecid'in, Fuad Paşa'nın davranışları sebebiyle yüce dostluk görevlerine ve bir hükümdarın onuruna yakışmayacak bir konuma getirildiği söyleniyordu. Mençikov yine teminat istiyordu, hem de resmen bağlayıcı olan ve Bâbıâli'nin Hristiyan tebaanın çoğunluğu, Rusya ve nihayet çarın bizzat kendisi tarafından paylaşılan Ortodoks mezhebinin dokunulmazlığını güvence altına alacak teminatlar69. Bâbıâli'nin yükümlülükleri, antlaşma yerine geçecek bir belgede 70 toplanacaktı. Olağanüstü elçi ise şimdilik sadece Kutsal Yerler meselesi ile ilgileniyordu Rum Ortodokslar için Getsemane Mağarası'nda rüçhan hakkını, Kutsal Mezarın kubbesinin Rum Ortodoks Patriği'nin katılımını sağlayarak, ancak başka bir mezhep temsilcisinin müdahalesi olmadan Osmanlı Devleti tarafından tamirini ve kilisenin bitişiğinde bulunan, ancak aslında içinde binalar bulunan bir bahçe olan haremin, teknik açıdan mümkün olması hâlinde yıkılmasını istiyordu. Fermân ve hatt-ı şerifin yanında, Kudüs'teki diğer mezheplerin katılımı olsun veya olmasın , Şark Kilisesi'ndeki Rum-Rus-Katolik (tıpkı eskiden olduğu gibi ilginç bir tanımlama) ayinlerine ait imtiyazların muhafaza edileceğine dair bir senedin hazırlanmasını talep ediyordu71. Rus elçisi ayrıca hiçbir surette Osmanlı Sultanı'nın diğer devletler ile ilişkileri için oldukça önemli olan siyasî tavizler istemediğini açıklıyordu. Bâbıâli, zeki bir şahsiyet olan Canning'in72 de katılımı ile Rusya'yı Kutsal Mezarlar konusunda tam anlamıyla tatmin etti Mayıs ayı başlarında, Kutsal Mezar Kilisesi'nin bitişiğinde hastane ve ibadet yeri olarak kullanılan binalar meselesi gibi birkaç küçük ayrıntı hariç olmak üzere, Mençikov'un talepleri yönünde iki fermân çıkartıldı73. Mençikov'a bu fermânla ayrıca Katoliklere verilen Beytüllahim Kilisesi anahtarlarının, onlara kilisenin içinde sahiplik iddiasıyla veya görevli rahip olarak hareket etme ya da Katolik bir kapıcı tayin etme yetkisi değil, sadece kiliseden geçerek mağaraya gitme yetkisi verdiği açıklandı. Gümüş yıldız ise sadece Osmanlı Sultanı'nın Hristiyan milletine bir hatırası74 olarak kabul edilecekti. Ayrıca Meryem Ana Mezarı'nın yanındaki kilisede önce Rum Ortodokslar, en son da Katolikler ayinlerini yapacaklardı75. Mençikov tüm bunlara rağmen senedin hazırlanmasında direniyordu. Bu görevinin esas noktası idi ve Rus Çarı kısa bir süre önce bu konuda yeniden bir yazı yazmıştı. Bu senet, sadece Rum Ortodoks mezhebinin Osmanlı Sultanı tarafından himayesini, fermânın Çarlık rejimine karşı resmi bir yükümlülük olarak kabulünü ve Kudüs'teki Rus hacıların Batı devletlerinden gelen hacılar ile eşitliğini onaylayacaktı76. Emir verircesine hareket eden elçi, ayrıca Osmanlı Devleti'ne tanınan cevap süresini sadece 10 Mayıs'a kadar erteleyebileceğini ve bu sürenin sonunda üzüntü verecek yükümlülüklerini 77 yerine getirmek zorunda kalacağını açıkladı78. Bâbıâli cevabını ancak 9 Mayıs'ta Stratford, Sultan Abdülmecid tarafından özel olarak huzura kabul edildikten ve İngiliz filosu tarafından gerektiği zaman koruma alınacağı vaadi ile cesaret verdikten sonra79 sürenin son gününde verdi. Cevap nazik, ama olumsuzdu. Sultan Abdülmecid, egemenlik haklarını korumak istiyordu ve Osmanlı Devleti'ndeki Ortodokslar, Osmanlı Sultanı tarafından titizlikle korunan tebaa idi. Onlar hakkında bir antlaşma yapmak, hiçbir hükümetin göze alamayacağı küçük düşürücü bir taviz (diminutio capitis) olurdu. Sadık bir dost olarak Rus Çarı'nın da bunu anlayışla karşılaması gerekiyordu80. Mençikov buna rağmen İstanbul'dan ayrılmadı. Kendini Osmanlı notasında açıkça belirtilen güvensizliğe karşı savunmak için nazik sözler sarf etti ve çarının şefkat dolu hisler taşıdığından 81, Osmanlı Sultanı'nın kutsal ve dokunulmaz gücünden , ancak aynı zamanda Rus Çarı'nın Rum Ortodoks inancının mukaddes savunucusu olarak – tıpkı Fransa ve Avusturya'nın yabancı ve sayısı önemsiz Katolikler için savunucu olarak hareket ettikleri gibi – tanınma hakkından bahsetti. Ayın 14'üne kadar yeni müzakerelerin başlatılmasını bekleyebileceğini de sözlerine ekledi 82. Mençikov, Bâbıâli'nin cevabını almak için 13 Temmuz'da sadrazamın Tophane Nâzırı Ahmed Fethi Paşa'nın da bulunduğu köşküne davet edildi. Ama Rus elçi, her zamanki davranışlarına uygun olarak, Rum dostlarının ona yanlış bilgi verdiklerini öne sürerek ve huzura kabul edilmek için hiçbir arzda bulunmadan, çok sevdiği annesi Bezm-i Alem Valide Sultanın83 ölümünden dolayı büyük bir üzüntü içinde olan ve Cuma Namazı için camiye gitmek üzere hazırlanan Sultan Abdülmecid'in sarayının yolunu tuttu. Kabul salonuna kadar ilerlemeyi başarmış olsa da Sultan Abdülmecid, sadece nâzırlarının ona açıklama yapmaya yetkili olduklarını bildirmek için bir anlığına göründü ve perde hemen tekrar kapatıldı. Cüretkâr elçi yalnız kaldı ve kendilerini hakarete uğramış sayan nâzırlar yanına gelmeyi reddedip, istifanâmelerini arz edince, kaygılı ve utanç içinde saraydan ayrılmak zorunda kaldı84. Mençikov yine de eski Girit Valisi, yaşlı bir Arnavut olan yeni Sadrazam Mustafa Naili Paşa ve tekrar hariciye nâzırlığına getirilen Mustafa Reşid Paşa ile projesini başka bir şekilde de olsa, gerçekleştirebileceğini düşünüyordu. Mustafa Reşid Paşa, olayı sadece dini imtiyaz meselesi olarak görüyordu ve beş günlük bir süre talep etti. Kendisine Bâbıâli'nin sergilediği davranışların Rusya açısından utanç verici85 olduğu cevabı verildi, zira bu din eşitliğine, yüzyıllar önce belirlenen bağlantılara ve coğrafi konuma 86 dayanıyorlardı. Mençikov, Canning tarafından tavsiye edildiği gibi, meseleleri tek tek ele alıp, ayrı ayrı çözmeyi uygunsuz ve kendisi açısından küçük düşürücü buluyordu. Rus elçiliğini derhal kapatıp, İstanbul'u terk edeceğini ileri sürdü Rusya bundan böyle Rum Ortodoks Kilisesi'nin menfaatlerini savunacaktı ve Osmanlı İmparatorluğu'nun87 varlığı bundan dolayı tabii ki tehlikeye düşecekti88. Bâbıâli, Rus elçisine bunun üzerine Sultan Abdülmecid'in Kudüs'te Ortodoks Kilisesi'nin ve hastanesinin kurulmasına izin verdiğini ve sultanın89 Stratford'un90 tavsiyesi üzerine, Rum tebaanın lideri ve temsilcisi olarak Kudüs Patriği'ne ve Hahambaşına kadar tüm diğer dinî makamlara bir fermân aracılığıyla haklarını korumayı ve tüm taşkınlıkları engellemeyi vaat ettiğini bildirdi91. Bâbıâli bunun yanı sıra Fransız ve Rus hükümetlerine önceden haber vermeden Hristiyan tebaanın konumunda hiçbir değişiklik yapmayacağını iltizam ve deruhde ediyordu. İngiltere, Fransa, Avusturya ve Prusya temsilcilerinin müdahalesini amansız bir biçimde reddeden92 Mençikov, resmi bir senet yerine Bâbıâli'den basit bir nota almayı kabul etti93. Bu talebi de geri çevrilince son açıklamasını yaptı Patriğe bizzat bir imtiyaz belgesinin verileceğini belirtilen vaatlere dayanarak, Rus Çarı'nın dindaşlarının sadece ruhani imtiyazlar değil, anılmayan ve bu yüzden tehlike altında olan başka imtiyazlara da sahip olduklarını ve bunu Rusya'ya karşı bir düşmanlık kabul ettiğini hatırlatarak, İstanbul'dan ayrıldı94. 26 Temmuz'da Elçi Ozerov da ayrıldı, ama sekreterini ve tercümanını yanına almadı. Savaş henüz başlamamıştı. Önce Petersburg'dan Nesselrode'nin sert bir dille yazılmış notaları ile diplomatik savaş yapılacaktı. Rus Şansölyesi Nesselrode 31 Temmuz'da İngilizlerin tüm itirazlarına ve tehditlerine95 rağmen, Rus Çarı'nın Mençikov'un davranışını her yönü ile onayladığını ve Dannenberg'in altı aydır Besarabya'da hazır bekleyen birliklerinin birkaç hafta içinde , maddi teminatlar ve Osmanlı Sultanı özür dileyene kadar manevi teminatları zorla almak için sınırı geçeceğini açıkladı. Türkiye eğer bu tehlikeden kaçınmak istiyorsa, Mustafa Reşid Paşa'nın Rus elçisi tarafından İstanbul'da bırakılan ve bir antlaşma niteliği taşıyan notayı hiç değiştirmeden96 imzalayıp, Odessa'ya göndermesi yeterli idi97. Osmanlı Hariciye Nâzırı98, sakin bir şekilde Bâbıâli'nin böyle bir yükümlülük altına girmesi mümkün olmadığından, böyle bir yükümlülüğü kabul etmeyeceği oldu. Bunun dışında Osmanlı Sultanı başka bir esas üzerinde Petersburg'a gönderilecek bir olağanüstü elçi aracılığıyla müzakerelerde bulunmaya hazırdı99. İstanbul'da bunun üzerine sadece Rum asıllı tercüman kaldı ve Nesselrode, 30 Mayıs tarihinde sadece sekiz günlük bir süre tanıdığı memorandumu hazırladı100. Ama yapılacak fazla bir şey kalmamıştı ve Türklerin Paris'te hazırlanıp, Londra'da kabul edilen 1 Temmuz tarihli notası geç kaldı101. 27 Haziran'da Petersburg gazetesinde Rus Çarı'nın bir gün öncesinin tarihini taşıyan manifestosu yayınlandı. Çar, bu manifestoda Ortodoks inancın hamisi olarak tedbirler ve teminat olarak Romen prensliklerini almak zorunda olduğunu açıklıyordu102. Bu yüzden savaş çıksın istemediği gibi, yeni fetihler yapmak niyetinde de değildi. Sadece Bâbıâli'nin daha fazla direnmesi hâlinde, gerçek dinin savunmasına geçecekti 103. Derhal birlikleri ile birlikte Prut Nehri'ni geçen Rus generali Prens Gorçakov, Boğdan ve Eflak halkına antlaşmalarla korunmuş konumlarını, yeni yasalarını ve barışçıl çalışmalarını korumak niyeti ile geldiğini taahhüt etti104. Romen prensleri bundan böyle vergi ödemeyecek ve İstanbul ile ilişkilerini tamamen keseceklerdi105. Rus kabinesinin daha önceki vaatlerine rağmen, Mençikov'un taleplerini Osmanlı Sultanı'nın tebaanın büyük bir kısmı106 üzerindeki haklarına karşı bir saldırı olarak niteleyen İngiltere ve Fransa, 1841 tarihli antlaşmanın Osmanlı Devleti'ni Avrupa devletlerinin ortak garantisine tâbi tuttuğunu107 hatırladıklarında ve bu yönde bir açıklama yapıp, donanmalarını Çanakkale Boğazı'na gönderdiklerinde, Nesselrode bu hareketi denizden işgal olarak yorumlayıp, buna dayanarak Rus birliklerinin Boğdan'a akınlarını haklı çıkarmaya çalıştı108. Hatta Ruslar tarafından alınan önlemlerin Batılı güçlerin tevessül ettikleri tedbirlerden ötürü alındığına herkesi inandırabileceğini bile düşünüyordu. Bâbıâli, 23 Temmuz'da itirazlarını bildirdi, ama bu itirazlar sadece Viyana'daki kabinenin uzatıp durduğu arabuluculuğu ve birkaç gün sonra tekrar aynı makama getirilmek üzere109, Haziran ayı başlarında geri çekilmeye zorlanan Mustafa Reşid Paşa'nın barışçıl çabaları sayesinde ve Varna'ya kurulan askerî karargâhtaki birlikleri şimdilik harekete geçirmeden yapılmıştı110. Bâbıâli bu şekilde savaşın başladığının bilincine varmıştı, ama savaş tedbirleri ile cevap vermek istemiyordu. Şimdilik silahlı savunma durumunda bekliyordu111 ve verebileceği her türlü tavizleri tekrarlıyordu. Avrupa'da bir savaşı engellemek için ittifak kurdukları Temmuz ayında İngiliz parlamentosunun kapanış konuşmasında112 ortaya çıkan Avrupa devletleri, Nesselrode'nin notasını cevaplayarak, Türklerin durumu yorumlama biçimini onaylamakta hiç tereddüt etmediler113 ve Osmanlı kabinesinin tüm üyeleri, Sadrazam Mustafa Naili Paşa ve Şeyhülislâm Arif Hikmet Efendi, eski sadrazamlar İzzet Mehmed Paşa, Koca Hüsrev Mehmed Paşa ve Damad Mehmed Ali Paşa, sonra Hariciye Nâzırı olarak Mustafa Reşid Paşa ve meslektaşları ile diğer Osmanlı ileri gelenleri, yüksek rütbeli şahıslar, yeni atanan müşavirler ve ulema sınıfı üyeleri, Rus kabinesine gönderilmesi önerilen yeni bir notayı kararlı bir biçimde reddederek, Osmanlı milletine açık ve ılımlı bir manifesto çıkarttılar. Osmanlı halkı, devletini savunmaya hazır olmalı, ama barışçıl ve vatansever Rumları rahatsız etmemeli idi. Bir kez daha Osmanlı tebaa arasında herkesin devlet tarafından eşit derecede korunma hakkına sahip olduğu hatırlatıldı. Aksine davranış gösteren herkes asi kabul edilecek ve buna göre muamele görecekti114. Romen prenslerine ise eyaletlerini terk etme emri verildi. Oldukça saf bir şekilde bu meselenin beş devletin ortak hareketi ile çözüme kavuşturulabileceğini düşünen115 Avusturya, Viyana'da yapılan bir konferans ile savaş tehdidini ortadan kaldırabilmeyi umut ediyordu. Rusya, Temmuz ayında açılan bu konferansın toplantılarına bizzat katıldı. 10 Ağustos tarihinde İstanbul'a Kayser Franz Joseph'in kendi el yazısı ile yazdığı bir mektup ile birlikte beş Avrupa devletinin temsilcileri tarafından Fransız taslağına göre hazırlanan ve Rusya tarafından telgraf ile kabul edilen yeni bir notaya dair İstanbul'a gönderilen öneride, Bâbıâli'nin Rum Ortodoks Kilisesi'nin tüm imtiyazlarını bundan böyle de Küçük Kaynarca ve Edirne Antlaşmaları ışığında tanıyacağına116 ve diğer mezheplere tanınan imtiyazları da bunlara ekleyeceğine dair bir taahhütte bulunmasını öngörüyordu117. Türk kabinesi, bu öneriyi derhal reddetmekte tereddüt etmedi, zira tüm tebaanı koruma hakkının yegâne sahibi olan Osmanlı Sultanı'nın egemenlik haklarına aykırı olan yeni hükümler içeriyormuş gibi görünüyordu. İstanbul'da yapılan değişiklikler önemli değildi, zira Rusya'nın himaye hakkı için Küçük Kaynarca Antlaşması esas alınıyordu ve Ortodoks mezhebinin, yabancı devletlerin değil de sadece Türk tebaa açısından diğer inançlar ile eşit olduklarına dair maddeler muhafaza ediliyordu118. Ancak Petersburg kabinesi bu yüzden, yani sadece çocukça bir kibri tatmin etmek için yapılan bu değişiklikler yüzünden kendini derinden yaralanmış hissediyordu119 ve daha önce de öngördüğü gibi, barış teklifine onayını geri aldı. Rus Çarı, ancak bir Türk elçi Avusturya notasının orijinali ile Petersburg'a gelecek olursa ve sadece bu şart altında – ki böyle bir durumda da kesin olarak – Rus birliklerini Romen prensliklerinden geri çekmeye razı olabilecekti. Aynı zamanda Nesselrode'nin Rusların talepleri yönündeki notası, barışın muhafaza edilebileceğine dair tüm samimi ve ciddi umutları sona erdirdi, zira Avrupa'nın siyasî mahfilinde bu gibi taleplerin herhangi biri tarafından desteklenmesi mümkün değildi120. Avrupa devletlerinin İstanbul'daki temsilcileri barışı muhafaza etmek için artık son çabalarını gösteriyorlardı Bâbıâli şayet Petersburg kabinesinin ültimatomunu kabul ederse, Rusya'nın elde ettiği hakları hiçbir zaman suiistimal etmeyeceğini garanti edebilirlerdi121. Viyana kabinesi, Kayser Franz Joseph'in Rus Çarı I. Nikola ile Eylül ayı sonunda Olmütz'deki manevralar sırasında yaptığı görüşmeden122 Prusya Kralı'nın bunun üzerine Varşova'ya ve Rus Çarı'nın Berlin'e gelişlerinden sonra da beş Avrupa devleti adına, Rusya'nın Osmanlı reayalarını hiçbir şeklide meşru hükümdarlarından ayırmaya niyetli olmadığını ve barışçıl niyetleri olduğunu vurgulayarak, Bâbıâli'ye son bir uyarıda bulundu, ama bu yöndeki nota geç kaldı123. Osmanlı kabinesinin kararı kesindi ve Fransa ile İngiltere'nin temsilcileri Bâbıâli'nin vazgeçmesini sağlamak için nüfûzlarını yeterince kullanmadılar. 25 Eylül için yine devlet ileri gelenleri arasında yeni bir toplantı kararlaştırıldı. İki gün süren bu toplantıya 172 üye katıldı ve toplantının yegâne amacı, savaş için oy kullanmak ve bu savaşa milli ve dinî bir mesele görünüşünü vermekti. 4 Ekim tarihli beyannâme geniş kapsamlı değildi, ama bundan öncekiler gibi ciddi bir üslûpla, Mustafa Reşid Paşa'nın öğrendiği Batı kancilaryalarında cari olan tarzda hazırlanmıştı124. Bu beyannameye göre, Rusların Romen prensliklerini 15 gün içinde boşaltmaması hâlinde, askerî yeteneklerini sergileyebilmek ve Ruslara karşı nefretini tatmin etmek için uzun zamandan beri böyle bir fırsatı bekleyen Ömer Paşa, Tuna Nehri'ni geçecekti. Avrupa devletlerine ayrıca Rus ticaret gemilerinin endişe duymalarına gerek olmadığı ve dost devletlere ait gemilerin de Boğazlar'dan rahatsız edilmeden geçebilecekleri bildiriliyordu125. Böylece ortaya atılan büyük mesele nihayet Doğu'da Osmanlı Devleti'ne ait toprakların gerçekten de Osmanlı'ya mı ait olacağı, yoksa Türklere her türlü hakareti reva gören Rusya'nın amansız ve tiranca himayesi altında mı olacağı idi. Avrupa devletleri ilk kez tekrar ve bu sefer her zamankinden daha tehlikeli bir biçimde ortaya çıkan ve sadece akıllı bir diplomasi ile desteklenip, çözülmesi gereken Şark Meselesi'nde söz söyleme hakkına sahip oldular. Softalar tarafından başlatılan bir hareketten sonra İstanbul'da huzursuzlukların çıkmasından endişe eden Türk kabinesinin davetine istinaden, Beşike Körfezi'nde [Çanakkale] bulunan bazı İngiliz ve Fransız gemileri Eylül ayın sonunda Boğaz'a girdiler126 ve Nesselrode'nin 1841 tarihli antlaşmaya istinaden yaptığı itirazlara ne Londra'da, ne de Paris'te kulak asıldı127. 8 Ekim'de Ömer Paşa Şumnu'daki karargâhından Bükreş'te128 bulunan Gorçakov'a Romen prensliklerinin boşaltılması veya savaş arasında bir seçim yapmak üzere son uyarıda bulundu129. Rus komutanı bunun üzerine kısa ve öz bir şekilde bu gibi kararları almaya yetkili olmadığı cevabını verdi130. Nesselrode henüz Avusturya ile barış hakkında müzakerelerde bulunmasına rağmen131, Rus Çarı ancak 31 Ekim'de tüm devletlerdeki ihtilalcileri hilâlli sancağının altına çağıran – ki bunlarla Lehleri ve Macarları kastediyordu - ve sözünü tutmayan bir devlete Tanrının yardımı ile karşı çıkmanın kutsal bir görev hâline geldiğini açıklıyordu132. Ama yeni meseleler yaratmamaya kararlı görünüyordu ve birliklerin düşmanlıkları bizzat başlatmadan Türklerin saldırısını bekleyeceklerini bildirdi133. Sözlerine ayrıca savaşın sınırlarının daha da genişletilip, genişletilmeyeceğine Avrupa devletlerinin karar vereceğini ekledi134. 28, 29 ve 30 Ekim'de prensler Stirbei ve Gika ülkelerinden ayrıldılar ve ilk Osmanlı-Rus çatışmaları ayın sonunda başladı. Dobruca'da ve İsakça'da birkaç Rus gemisine ateş açıldı ve Tutrakan'da Tuna Nehri'ni geçen Rus askerleri, perişan kıyafetler içinde, ama olağanüstü bir dinî fanatizmle135 padişahın ve İslâm'ın davası için savaşan Mısırlı birliklerle karşı karşıya geldiler136. Tutrakan'ın karşısındaki Oltieniçe pazar kasabasında Eflak'taki işgal ordusunun bazı birlikleri ağır bir darbe yedi, ama bundan da önemlisi, İsmail Paşa'nın yanında güçlü bir birlikle, Rusların Sırplar'la irtibat kurdukları Olt bölgesindeki Kalafat'ta bulunması idi. Avusturya'nın Zemlin'deki toplarının tehdidi altındaki Sırplar, romantik bir kardeşlik politikası yürütmeye niyetli değildiler137. Türkler, General Anrep'in tüm çabalarına rağmen kış boyunca Yergöğü ve Kalafat'ta kaldılar. Daha önceki antlaşmalarda adı geçen ve Batum yakınlarında bulunan San Nikolas [Şevketil] Kalesi derhal Anadolu Seraskeri Abdi Paşa tarafından işgal edildi. Abdi Paşa, Rus Kafkas vadilerinde İslâm dininin savunucusu ünlü Şeyh Şamil'in asi Çerkesleri ile irtibata geçmişti138. Ama işgal ettiği kalede ancak Bubtov komutasındaki Ruslar kendilerini toparlayıp, Başgedikler Muharebesi'nde başarılı olduktan sonra İsmail Paşa'yı Kasım ayı başlarında Kars'a geri çekilmeye zorladıkları ana kadar kalabildi139. Genç Sultan Abdülmecid, ilkbaharda muzaffer Osmanlı Devleti'nin düşmanlarına karşı zaferi kazanmak üzere savaşçılarının başına bizzat geçeceğini ilan etti140. Batı'daki dost devletlerin gemileri ise Kasım ayı başlarında şehri korumak ve kışı geçirmek üzere İstanbul'a geldiler141. Ama daha birkaç gün sonra, 30 Kasım'da emrinde sayısız denizciyi anlatılanlara göre 4 bin kişi- barındıran yedi firkateyn bulunduran Osmanlı donanma vekilinin [Patrona Osman Paşa] filosu Sinop Limanı'nda, Karadeniz'deki Rus filosunun komutanı Nahkimov komutasındaki altı savaş gemisi ve başka gemiler tarafından tamamen yok edildi ki bu Rusya'da biraz da gıptayla hatırlanan Çariçe Katerina'nın parlak dönemlerinde komutan Orlov'un zaferlerini de hatırlatıyordu142. Bu olay İstanbul'daki yönetici çevrelerin tutumunu tamamen değiştiriyordu ve Türk bayrağına ve Türk gemilerine yapılacak muhtemel bir saldırıyı engellemek için İngiliz ve Fransız gemilerine Karadeniz'e girme hakkı tanınmış olmasına rağmen143, İngiltere hâlâ Rusya ile anlaşmaya varabilmek için çaba gösteriyordu. Romen prenslikleri Bâbıâli'ye geri verilecek Rus Çarı'nın hiçbir düşmanca niyet beslemediğine dair güvence verilecek Osmanlı Devleti bundan böyle Avrupa devletleri arasında sayılacak ve 1841 tarihli antlaşma daha uygun bir hâle getirilip, onaylanacaktı. Osmanlı Devleti ise bunun karşılığında temsilcilerini Viyana notasına dayanarak bir anlaşmaya varmak üzere herhangi bir tarafsız bölgeye göndermeye hazır olduğunu Petersburg kabinesine bildirecekti144. Ancak Sinop Muharebesi'nin Batı'daki yankıları kararlı bir savaş ortamı yarattı Rusya'nın savunmada kalacağı sözü, himayeci devletlerin menfaatlerine ve onuruna verdiği değer bu muydu. Osmanlı kabinesi gerçi Osmanlı Donanması'nın bundan böyle tek başına hareket etmeyeceğine dair söz vermek zorunda kaldı, ama yeni yılın ilk ayları ile birlikte Fransız-İngiliz filosu Boğaz'dan geçti ve bu hareket Rusya'nın şiddetli itirazına neden oldu. Fransa'nın konsolosu, Rusya'nın bir eyaleti gibi yönetilmesi düşünen Eflak'taki durumların değişmesi sebebiyle Bükreş'ten daha Ekim ayında ayrılmıştı. Fransızların ve İngilizlerin Karadeniz'de takip ettikleri amaçlarına dair haberler Petersburg'a geldiğinde145, Rus Çarı'nın İngiltere ve Fransa'daki temsilcileri de makamlarını terk ettiler146. Napoleon, gerek kendi adına gerekse Kraliçe Viktoria adına 1854 yılı Ocak ayının sonlarına doğru, ateşkes tavsiyesinde bulunmak üzere Rus Çarı'na bizzat seslendiğinde148, kendisine büyük amcasının Rus seferi hatırlatıldı149. Alman devletleri 2 Şubat'ta Rusya ile önerilen ittifakı reddettiklerinde150, toplantılarına devam eden Viyana Konferansı üyeleri, Rusya tarafından getirilen önerilerin kendi maddelerinin içeriğine aykırı olduğundan, bu önerilerin Bâbıâli'ye götürülmesinin mümkün olmadığını açıkladı151. Müzakereler yine de devam ediyordu. Rus Çarı, gün geçtikçe sadece artık 1828 yılındaki devlete hiç benzemeyen Türkiye'ye karşı değil, deniz güçlerine, hatta belki de daha 1853 yılında Romen prensliklerinin işgaline ilişkin hoşnutsuzluğunu dile getirmiş olup152, şimdi de Arta'daki Rumların ayaklanmasından, Yunan çetelerinin gelişinden, ilkbaharda Tuna Nehri'ni geçmek ve Bulgarlar ile Sırpların ayaklanmasını sağlamak amacı ile Romen prensliklerinde Ruslar tarafından bir Rum-Slav lejyonun kurulmasından haklı olarak endişe duyan153 Avusturya'ya karşı bile savaş yapmak zorunda kalacağından emin oluyordu. Bu arada Prusya da 5 Aralık tarihli protokolle Türkiye lehine Avusturya ile ittifak kurmuştu154. Rus Çarı, Napoleon'un Fransızlara seslendiği bildiriye 21 Şubat tarihinde meydan okuyucu bir manifesto ile cevap vermiş olmasına155 ve deniz güçleri, 27 Şubat'ta savaş tehdidinde bulunarak156, Romen prensliklerinin 30 Nisan'a kadar boşaltılmasını talep etmiş olmalarına rağmen, Viyana Konferansı Mart ayı başlarında Rusya'nın yeni önerilerini incelemeye aldı Rus Çarı, barış için hazırlıklar tamamlanmadan ve Karadeniz'deki filolar Çanakkale Boğazı'na çıkartılmadan Rus birliklerin geri dönmek üzere Prut Nehri'nin öbür tarafına geçmeyeceğini ve Ortodoks Kilisesi'nin imtiyazları konusunda Bâbıâli'nin beş Avrupa devletine vereceği bir taahhütle yetinemeyeceğini, aksine bu imtiyazların Rusya ile yapılacak bir antlaşmada veya Mençikov tarafından önerilen notada, Bâbıâli'nin çıkartacağı bir fermâna istinaden yazıya dökülmesini talep ettiğini açıkladı. Ayrıca Türkiye'nin 1841 tarihli antlaşmanın tadili sırasında eşit haklara sahip bir Avrupa devleti olarak kabul edilmemesi gerektiğine inanıyordu157. Bu gibi şartları tabii ki derhal reddedilmeli idi158. Bunun sonucunda 12 Mart'ta Osmanlı Devleti ve deniz güçleri arasında bir ittifak antlaşması imzalandı. Deniz güçleri bu antlaşmaya göre, Asya'ya bile olsa, haksız yere saldırıya uğrayan Osmanlı Sultanı'na bir kara ordusu göndermeyi taahhüt ediyorlardı barış müzakereleri sadece ortak bir biçimde yürütülecek ve karara bağlanacaktı barış antlaşması yapıldıktan sonra, Osmanlı toprakları 40 gün içinde boşaltılacaktı159. Rus kabinesi, 19 Mart'ta Romen prensliklerinin boşaltılmasının mümkün olmadığını açıkladı160. Napoleon, bunun üzerine 27 Mart tarihli meclis açılış konuşmasında savaşın başladığına işaret etti. Aynı gün İngiltere parlamentosuna da bu yönde bilgi verildi161. Rusya, Romen prensliklerini hâlâ işgal altında tuttuğu için, Viyana Konferansı 9 Nisan'da bir taraftan Rusya ve diğer taraftan Fransa ve İngiltere arasında savaş durumu mevcut olduğu kararına vardı. Ayrıca İngiltere ve Fransa'nın ortak faaliyetlerinde birbirlerinden her zaman manevi desteğini gördüklerini hatırlatarak, Bâbıâli'nin bağımsızlığını ve toprak bütünlüğünü korumak için Avrupa devletleri aralarında yapılan antlaşmanın geçerli olduğunu onayladı ve dört Avrupa devletinden her birine Rusya ile tek başına nihai barış yapmasını yasakladı162. Avusturya ve Prusya bunun üzerine 20 Nisan'da bir savunma ve saldırı antlaşması yaparak, karşılıklı olarak Rusya'nın Türkiye'ye karşı saldırıyı durdurmasına ve Romen prensliklerini boşaltmasına ilişkin Prusya'ya yaptığı teklifin Rusya tarafından kabul edilmemesi hâlinde, Rusları dizginlemeyi taahhüt ettiler163. Bundan önce 10 Nisan'da deniz güçleri de Türkiye'nin ve Avrupa'daki dengenin164 kurtarılması ve muhafaza edilmesi için, diğerlerinin de katılımına açık bir antlaşma yapmışlardı. Viyana Konferansı 23 Mayıs'ta defalarca tekrarlanan görüşlere uygun olduğunu açıkladığı her iki belgeyi de kabul etti165. Kış aylarında Kalafat ve Çatana Köyü dolaylarında İsmail Paşa ve Ahmed Paşa ile geri çekilmek zorunda kalan Rus General Fischbach arasında çatışmalar meydana gelmişti (7 Ocak). Şubat ayında Ruslar Yergöğü'ne girdiler. Mart ayı içerisinde Silistre'yi kuşatmaya aldılar, ama gerek burada, gerekse Tuna Nehri'nin diğer kıyısında Kalaraş önlerinde yenildiler. Çar'ın birlikleri 1 Nisan'dan önce Galati, İbrail ve Tulça üzerinden Dobruca'ya akın ettiler. Ordunun başında Gorçakov ve Lüders bulunuyordu. Daha önceki gibi İsakça, Maçin ve Hırsova derhal işgal edildi. Revan (Erivan) fatihi Paskiyeviç'in komutasında Rus askerleri bu sefer Dibiç'in 1829 yılındaki seferini tekrarlamak için hazırlıklar yapıyordu. Başkomutanları Silistre'yi kuşatma altına almak için tüm askerî gücünü buraya topluyordu. Nisan ayı sonunda, Moltke'nin Fırat Nehri'nde Hafız Paşa'nın askerî müşavirliğini yaptığı dönemde166 Prusyalı subay Bluhme tarafından Osmanlı'nın Bulgar Tuna Nehri kenarında tahkim edilen güçlü Silistre Kalesi'nin düzenli olarak yürütülen kuşatması başlatıldı. Kaleyi kahramanca savunan ve çok geçmeden şerefli bir ölüme nail olacak167 Musa Paşa'nın yanında destek vermek üzere bu seferde yine bir Alman olan Albay Grach bulunuyordu168. 9 Haziran'a kadar başarısız olan birkaç taarruz denendi ve hasta olan Paskiyeviç, efendisinin beklentilerini yerine getiremeyeceği komutanlık görevinden çekildi. Ömer Paşa, birkaç gün sonra Silistre'nin müdafaa kıtalarını güçlendirmeyi başardı ve bu fırsattan yararlanarak yapılan bir taarruz sırasında Gorçakov yaralanırken, General Schilder hayatını kaybetti. 12 bin askerini kaybetmiş, ama hiçbir şey başaramamıştı169. Romen prensliklerine kendisi de göz koyan ve General Ficquelmont170 gibi sözcüleri aracılığıyla Avusturya'ya ait buharlı gemilerin yıllarca üzerinde hareket ettikleri Tuna Nehri'nde bir damla Rus suyu akmadığını hatırlatan Avusturya, daha 3 Haziran'da Rusya'ya Romen prensliklerini en kısa zamanda boşaltması yönünde talepte bulunmuştu171. 14 Haziran'da Boyacıköy'de Osmanlı Devleti ve Avusturya arasında bir antlaşma imzalandı. Kayser Franz Joseph, bu antlaşmaya göre Eflak ve Boğdan'ı işgal edildikleri yabancı bir ordudan172 kurtarmak için tüm müzakere araçlarını ve başka çareler kullanmaya ve gerektiğinde bu amaca ulaşmak için yeterli sayıda askerî birlik göndermeyi taahhüt ediyordu173. Rus askerlerinin yerine ise barıştan ne önce, ne de sonra Osmanlı Sultanı'nın egemenlik haklarını ve Osmanlı Devleti'nin bütünlüğünü tehlikeye atmadan şimdilik Avusturya askerleri getirilecekti. Avusturya askerlerinin Romen prensliklerinden çekileceği süre bile titizlikle belirlendi. Rusya'nın Viyana notasına cevabı birkaç gün sonra geldi. Rusya bu cevapta Romen prensliklerini derhal boşaltmayı vaat ediyordu, ama karşılığında düşmanlarının taarruzuna uğramayacağına dair bir garanti istiyordu. Ayrıca Bâbıâli'nin mezhepler konusundaki tavizlerini Avrupa devletlerinin ortak himayesine bırakmayı da kabul ediyordu174. Prusya bu şartları kabul ederken, Avusturya, önceki taleplerini tekrarlamakla yetiniyordu ve Rus Çarı nihayet istemeyerek de olsa bu taleplere boyun eğmek zorunda kaldı 26 Haziran'da Rus Çarı'nın Eflak ve Boğdan'daki yetkilisi General Budberg yönetiminde, uzun bir ara verildikten sonra nihayet Ağustos ayında tamamlanan geri çekilme çalışmaları başladı175. Avusturyalılar, sınırı geçerken de Ömer Paşa, sadece dört yıl uzak kaldıktan sonra 22 Ağustos'ta büyük ve muzaffer bir ordunun başında tekrar Bükreş'e girdi176. Ekim ayı başlarında Romen prensleri de ülkelerine geri döndüler177. Dobruca'da hiçbir Rus askerî kalmamıştı Türkler, bu eyaletin mülkiyetini Rusların Çernavoda civarındaki [Yerköyü] mağlubiyet ile [8 Temmuz] kazanmışlardı. Asya'daki savaşlar bile durmuştu ve herşey Türklerin lehine gelişiyordu. Sohumkale dışında tüm Kafkasya kaleleri de Mayıs ayında terk edilerek Türklere bırakıldı178. Böylece yeni Türkiye, 15 yıl zorlu bir askerlik hizmeti veren Nizâm askerlerinden, rediflerden, eski sipahilerden, Mısır birliklerinden, Çaykovski Sadık Paşa ve Sefer Paşa179 gibi intikam peşinde koşan Leh mültecilerden, Arnavutlardan ve vahşi, tuhaf giyimli ve silahlı başıbozuklardan oluşan180 ve başında Hırvat asıllı bir mühtedinin181 [Macarlı Ömer Paşa (Mahaylo Latos)] bulunduğu ordusu ile neredeyse her yerde Rus Çarı'nın birliklerine karşı zafer kazanmıştı. Sadece denizlerde düşmana karşı başarısız girişimlerde deniz gücünün büyük bir kısmını kaybetmişti. Ömer Paşa'nın daha sonra İbrail ve Galaç'tan Besarabya'ya saldırmayı denemesine rağmen182, Avusturya'nın müdahalesi serhad boylarındaki savaşı, yani Avrupa'daki tek muhtemel savaşı sona erdirmişti. Normal şartlar altında Osmanlı Devleti lehine bir barış yapılırdı ve bu sayede Rusya'nın bazı eyaletlerin imtiyazlı konumu ve Slav-Rum Ortodoksların dinî hayatından dolayı Türkiye'nin iç işleri üzerinde sürekli, rahatsızlık verici ve kimi zaman hakarete varan kontrolü, tamamen ortadan kaldırılmasa bile oldukça hafifletilir ve bundan da önemlisi, Rusya bugüne kadar antlaşmalara dayanan haklılığı konusunda ağır bir darbe yemiş olurdu. Ama Türkler iki ay boyunca ezelî düşmanlarına karşı tek başına savaştıktan sonra, şimdi Mayıs ayından beri Osmanlı topraklarına Fransız ve İngiliz askerî birlikler girmişti ve bunların muzaffer girişimlerle sonuçlanması o kadar kolay değildi. Önce Türklerin 19 Mart'ta ve daha sonra Avrupa devletlerinin 12 Mayıs'ta Yunan hükümetine verdikleri ültimatomdan sonra, Atina'nın Pire Limanı müttefik güçler tarafından işgal edildi ve Yunan Kralı'nın ve eşinin Rusya tarafından desteklenen hayalleri yok oldu183. Milli öncüler olarak kabul edilen Karaiskakis, Grivas ve Çavellas'ın yönetiminde Tesalya ve Epir'de çıkartılan ayaklanma, Volo'daki asilerin çok küçük başarısından sonra fazla uzun süreli olmadı. Fuad Paşa, Batı'nın bu köşesine bizzat gelmişti ve kurnazca düşünülmüş çarelerle Rum halkı Türk hakimiyeti ile barıştırdı184. Sırbistan tamamen tarafsız kalıyordu185 ve Rus Çarı'nın Bulgarlardan186 beklediği ayaklanma gerçekleşmedi. Rum reaya arasında ise hiç kimse Hristiyan davası için elini bile oynatmıyordu. Ne de olsa tıpkı eskiden olduğu gibi, liderleri devletin diplomatik ve başka görevlerinde idi, hatta sultanın hekimi bile Rum'du187. Katolik Rumlar [Melkit] için sonbaharda buraya gelen yeni Fransız elçi General Baraguay d'Hilliers söz hakkını kullanmıştı188. Ama İngilizlerin danışmanlık yaptığı Bâbıâli, yine de Yunan bayrağı altında yelken açan tüm Rum gemilerini 21 gün içinde limanlarından ve Yunanistan Krallığı'nın tüm vatandaşlarını ülkeden dışarı çıkarttı189. 11 Mayıs'ta ahalisinin kadınları titizlikle sakladığı ve en sonunda bir müddetten beri artık numaralandırılmış olan evlerini de terk ettikleri Gelibolu'da190 27 bin Fransız ve 5 bin İngiliz karargâh kurdu. Bu devletlerden gelen ayrıca 15 bin asker Üsküdar'a karargâh kurmuştu ve genelde kırmızı urbalarını meraklı Türklere göstermek ve şaşkınlık içindeki hatunlara serenatlar okuyup, çiçek vermekle zaman geçiriyorlardı191. İngiltere'nin kral hanedanına mensup bir prens olan Cambridge Dükü için Avrupa tarzında bir ziyafet verildi192. Fransa İmparatorunun esprili ve kaprisli kuzeni olan Prens Napoleon, Osmanlı başkentine 1 Mayıs'ta gelmişti. Ölen valide sultanın sarayında ağırlandı ve önce Sultan Abdülmecid'i, daha sonra da Hariciye Nâzırı Mustafa Reşid Paşa'yı - Kıbrıslı Mehmed Emin Paşa, 1 Haziran'dan beri sadrazamlık makamını yürütüyordu193 - ziyaret etti. Prens Napoleon, kendisini daha sonra sarayın kapısına kadar geçiren Sultan Abdülmecid ile yemek yedi194. Fransız istihkâm kolordusu Gelibolu'dan Edirne'ye uzanan yol üzerinde başarısız geçen bir çalışma yaptıktan sonra195, hiçbir meşguliyeti olmayan birlikler196 İstanbul'a doğru harekete geçtiler. Önce 8 Haziran'da Yusuf Paşa komutasındaki görkemli Doğu tarzındaki kıyafetleri içinde Cezayirli sipahiler hayranlık uyandırdılar. Birkaç gün sonra Davutpaşa karargâhına 10 bin Fransız gelmişti ve Sultan Abdülmecid, gerek Avrupa devletlerinden gelen bu yeni yardımcı birliklerin, gerekse Osmanlı tugayının geçit resmini bizzat izledi. Fetihlerden kaynaklanan eski siyasî haklarının ve çok daha eski olan Bizans teşrifatının ve kendi içinde kapalı İslâmi geçmişin temsilcisi Sultan Abdülmecid, yeni alışkanlıkların ve yeni ruhun atalarının mirasına engellenemez bir biçimde girdiğini gözler önüne seren bu olağandışı geçit törenini solgun ve hareketsiz bir biçimde, derin ve yumuşak bakan gözlerindeki197 melankolik ve hülyalı bir bakışla izledi. Bu hareketli ve konuşkan yabancılara bol bol nişan dağıttı ve balolarına katıldı. Bu balolar sırasında oldukça iyi bir Fransızca da konuşuyordu198. Kısa bir süre sonra Sultan Abdülmecid'e Fransız Légion d'honneur nişanı ve İngiliz Order of the Garter Nişanı [Dizbağı Nişanı] verildi. Aslında Fransa İmparatorunu bizzat misafir edebileceğini düşünmüş ve duvarları incilerle süslü bir yatak odası hazırlatmıştı199. Osmanlı ileri gelenleri kuzeyde toplanan bulutları dağıtan güney rüzgârlarını 200 getiren bu yabancılara karşı oldukça nazik davranıyorlardı. Ne de olsa aralarından bazıları, örneğin Edhem Paşa, Reşid Mehmed Paşa, Derviş Paşa Fransa'da eğitim görmüşlerdi201. Zevksiz zarafetlerine rağmen, halk da onları gayet iyi karşılıyordu ve Pera'da sevinçle çalan çanlara kayıtsız kalıyordu202. Subaylar için bir Avrupa tiyatrosunun da kurulduğu203 gizemli İstanbul'da birkaç hafta kaldıktan sonra, ünlü İspanyol General Prim204 dışında tüm misafirler, Varna'ya doğru yola çıkmak üzere karargâhlardan ayrıldılar. Fransızlar Temmuz ayı sonlarında Dobruca'da Rus ordusundan kalanları aradı, ama boşuna. Bunun yerine bu uzak ve yabancı ülkede binlercesini alıp götüren başka bir düşman bulmuşlardı Kolera. Tüm bunlara rağmen yine de bir hedef bulabilmek için205, Odessa eskiden birkaç kez top ateşine tutulduktan sonra, Fransa İmparatorunun daha Nisan ayında ortaya attığı, I. Napoleon'un Ruslara Kırım'da saldırılmasını öngören fikri benimsendi. Bu fikrin benimsenmesinde özellikle Kırım'ın büyük askerî limanı Sivastopol'un Türkler için sürekli bir tehdit oluşturması206 ve Ruslara Karadeniz'de tam bir egemenlik kurmasını sağlaması göz önüne alınmıştı. Ama neredeyse iki yıl boyunca sayısız kurban verilerek yapılan tüm çabalara direnen Sivastopol, Rus Çarı'nın tüm düşmanlarını hayrete düşürecek şekilde Rus dayanıklılığının ve azminin bir sembolü hâline gelecekti. 5 Eylül'de 58 bin asker taşıyan Fransız-İngiliz filosunun Varna'dan yola çıkışı ile başlayan girişime Türkler sadece sağ kanatta öncü birlikler olarak katılıyordu. Filonun komutanlığını önce Mareşal St. Arnaud yürütürken, ölümünden sonra yerine Canrobert geçti. Alma Çayı kenarındaki muharebede (20 Eylül), İnkerman Muharebesi'nde (5 Kasım) ve Sivastopol'un derhal başlatılan kuşatmasında, Sultan Abdülmecid'in askerleri, İnkerman Muharebesi'nde ve Balaklava'da yapılan muharebede Rusların karşısında geri çekilmek zorunda kalmalarına rağmen, büyük bir yiğitlik ve disiplin gösterdiler. [Gözleve] Eupatoria'da (Şubat 1855) Rusların kararlı bir saldırısına başarı ile direndiler. Müttefik birliklerin zaferini Türkler de onlarla eşit silah arkadaşları olarak kutladılar. Çar Nikola'nın 2 Mart 1855 tarihinde hayata veda etmesinden sonra Osmanlı Devleti'nin geleceği de çok daha güvenli görünmeye başladı207. Sivastopol'un bağlantılarını kesmek için ilkbaharda, isimleri 18. yüzyılda Osmanlı-Rus ilişkilerinin tarihinde