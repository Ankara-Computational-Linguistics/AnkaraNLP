ve bu ayrı bir zevk verir bana. Bu sefer sürprizle karşılaşan kitap satın alan bir müşteri değil, sahaf Bahtiyar İstekli idi. Dükkanına geldiği ilk günden sonra beraber sıkça vakit geçirdiği İhsan Bey’in esrarengiz bir şekilde ortadan kaybolmasından bir süre sonra ölüm haberini almıştır ve huzurevinden arayanlar Bahtiyar Bey için bir emanet bırakıldığını söylemişlerdir. Bahtiyar Bey emaneti alıp üzerinde Osmanlıca ‘’Ölümümden sonra yakılacak mektuplar’’ cümlesini gördüğünde mektupları özenle okuyup yayınlamaya karar verir. İşte hikaye ordan sonra başlıyor. Önsüzü okuduğumda vasiyetin bu mektupların yakılmasından yana olduğunu görünce devam edip etmemek konusunda tereddüte düştüm ama bu tereddüt devam etme isteğimin önüne geçemedi. Mektuplaşmak 2000’li yıllar için geri kafalılık olarak algılansa da benim hoşuma giden ve imkanım olsa hâlâ kullanacağım bir haberleşme yöntemi. 1994 doğumlu olduğum için çocukluğumda birkaç kez mektuplaşma olanağım oldu. Kırtasiyeye gidip kokulu kağıt, mektup pulu ve renkli kalemler almak, oturup en güzel yazımla emek harcayak özenle mektubu tamamlamak ve günlerce cevabını beklemek... Hayatımdan ve duygularımdan seçme yapıp yazdığım değerli, bir o kadar da saf şeylerdi kuzenime gönderdiğim mektuplarda yazdıklarım. Bu kitaptaki saf ve masum mektuplarda tutkulu, kıskanılacak ve tam tamına üç yıl süren usanmadan devam eden bir mektuplaşma, şiddetini koruyan bir aşk var. Mektupları okuduktan sonra keşke böyle bir aşk yaşayabilseydim duygusu uyandı bende. Aşkları İstanbul’un işgal altında olduğu o zor zamanlarda başlasa da hiçbir zorluk aşklarına engel olmamış. Onların mektupları sayesinde birkaç açıdan o dönemlerin İstanbul’una tanıklık edebildim. Mektuplarda Fatma Cevdet’in ailesinden pek bahsedilmese de elit ve kültürlü bir ailenin kızı olduğunu anlamak güç değil çünkü bir yalıda yaşıyor,sinema,tiyatro ve müziğe meraklı –tahminimce- 17 yaşlarında bir genç kızdı Fatma. İhsan Bey ile de ancak sinema ve tiyatro bahaneleriyle görüşebiliyordu. Şimdilerde çoğu genç hiçbir sıkıntı yaşamadan flört ettikleri kişilerle görüşebiliyor, mektup yerine internet ve telefon aracılığıyla hızlı bir şekilde iletişim kurabiliyor. Teknolojinin faydalarını göz ardı etmek haksızlık olsa da mektubun ve o zamanki saf aşkların şimdi yaşanamıyor olması çok acı. Tüm imkanlar elinin altında olduğu için insanlar bazı şeylerin değerini anlamakta güçlük çekiyor. İstediğim her an ulaşabilidiğim arkadaşlarımla yeri geliyor yan yana otururken bile teknolojinin kölesi oluyoruz. Bir tek kelime etmeden telefonlarımıza dalıp gidiyoruz. Anlatacaklarımızı her an mesaj yoluyla birbirimize anlattığımız için çoğu zaman konuşacak bir şey bulamıyoruz bile. Bazen ne aşklar ne de arkadaşlıklar hak ettiği değeri vermediğimiz için mutlu sonla bitmiyor. Fatma Cevdet İhsan Bey ile yaşanan aşklarını kafasında bitirdiği için ‘’Sonrası sükût olsun...’’ diyerek son mektubunu bu cümleyle sonlandırmış. Hayatımın bir döneminde zor zamanlar geçirmiştim. O zor zamanlarımda da tutunacak bir dal aradım çaresizce. Sonunu düşünmeden karşıma çıkan ilk kişiye tutundum. Sonu pişmanlık oldu. Meğer sevdiğim değil sığındığım bir insanmış karşımdaki. Kim bilir belki de Fatma Cevdet İhsan Bey’e tutunmuş, şehrin kasveti geçip işgalden kurtulduktan sonra kendine gelmiş ardından kendini de bu ilişkiden kurtarmak istemiştir. Ayrıca elit kesim savaştan pek fazla etkilenmemiş gibi görünse de başka bir şehirde yaşayan teyzeleri için endişelenip tepki gösteriyorlardı Fatma’nın ailesi. Hatta Fatma Cevdet Mustafa Kemal’den söz edip ‘’Daha başka kendisini tanıyanlar da iyi bir asker, zeki bir adam olduğunu, muvaffakiyet ümidi olmasa bu harbe girişmeyeceğini söylüyorlar...’’ demiştir. Kısacası hem aşk hem o günün İstanbuluna hem de savaş zamanı İstanbul’una tanıklık etmeme yardımcı olan bu kitabı şiddetle tavsiye ediyorum. TOLKIEN'İN "MUTLAK" TARAFSIZLIĞI Hayatın her alanında olduğu gibi hikâyelerde, şiirlerde, filmlerde ve tabii ki romanlarda karşımıza çıkan iyi kötü karşıtlığı, okuyucunun ya da izleyicinin her daim ilgisini çekmiş ve kurgunun devamlılığını sağlamıştır. Peki, kafamızdaki iyi ve kötü kavramlarının içini dolduran fikirler nelerdir; neyin iyi veya kötü olduğuna nasıl karar veriyoruz? Daha da önemlisi yazarlar ve senaristler eserlerinde bu kavramları nasıl değerlendiriyor? İyilik ve kötülük hakkında devamlı düşünürken bu soruları çok da fazla sorgulamadığımızı fark ettiniz mi? Bu sorulara yanıt bulmaya çalışırken son zamanlarda okuduğum ve izlediğim eserleri düşündüğümde beni en tatmin eden yaklaşımı döneminin ve şimdinin en popüler eserlerinden biri olan Yüzüklerin Efendisi serisinde bulduğumu söyleyebilirim. Fantastik bir roman üzerinden bu konu nasıl değerlendirilebilir diye şüphe etmeniz normal ancak gelmiş geçmiş en özgün yazarlardan biri olan J. R. R. Tolkien 'in iyilik ve kötülük kavramlarına yaklaşımı bu tartışmaya oldukça uygun bir örnek olabilir. Bana göre herkesin fark edemediği bu tarafsızlık oldukça değerli ve esere hayat veren en önemli ayrıntılardan biridir. Peki neden Yüzüklerin Efendisi? Romanı tek cümleyle özetlersek; güç uğruna karşı karşıya gelen iki taraf ve tarafların bu güç uğruna verdikleri mücadele diyebiliriz, oysa bu taraflardan hangisinin iyi hangisinin kötü olduğuna neye göre karar veriyoruz bunu hiç düşündünüz mü? İki tarafta kendi çıkarları için savaşırken birini iyi diğerini kötü yapan nedir? Tolkien'in karakterlerine can verirken bu sorular doğrultusunda hareket ettiğini görebiliyoruz. Roman içinden vereceğim örneklerle bunu daha net bir şekilde gösterebileceğimi düşünüyorum. Bu örneklerden ilki kitabın en önemli karakterlerinden biri olan Gandalf the Grey. Tolkien'in okuyucularına yansıtmak istediği tarafsızlık ve iyi kötü farkındalığı bu karakterde vücut buluyor diyebiliriz. Seri boyunca Gandalf'ın iyi mi yoksa kötü biri mi olduğu konusunda kesin bir karara varamıyoruz, bunun yerine verdiği kararların ne kadar doğru ya da ne kadar yanlış olduğunu tartışıyoruz. İşte bu tam da Tolkien'in vermek istediği şey; çünkü iyi insan ve kötü insan diye bir şey yok aslında, bunun yerine insanların verdiği doğru veya yanlış kararlar var. Bir diğer örnek de başka bir ana karakter olan Frodo Baggins olabilir. Herhangi bir taraf tutmamasına rağmen kazanan tarafın çıkarlarına hizmet etmiş olmasının onu iyi ya da kötü bir karakter yaptığını düşünmüyorum. Eğer Frodo "iyi" ya da "kötü" bir karakter olsaydı ona verilen görev sırasında yaşadığı şiddetli iç çatışmaların hiçbiri olmazdı. Çünkü Frodo'yu tarafsız, bir bakıma da erdemli kılan kendi öz eleştirisini yapabilmesi ve hedefe yönelik, ortak çıkarlar doğrultusunda hareket etmesidir. Bu noktada iyi ve kötü taraf diye bir şeyin olmadığını, sadece karşılıklı farklı çıkarlar çatışması olduğunu söyleyebiliriz. Yüzüklerin Efendisi her ne kadar fantastik bir roman olsa da birçok realist romanın dahi yakalayamadığı gerçek dünya ile ilgili ayrıntıları ve çatışmaları başarıyla okuyucuya yansıtıyor. Romanın ve filmlerin bu kadar popüler olmasında bu özelliğin büyük bir etkisi olduğunu düşünüyorum. İyilik ve kötülük kavramlarının net sınırlar olmadan gerçek dünyada olduğu gibi işleniyor olması okuyucunun romanla arasında bir bağ kurmasını kolaylaştırıyor ve Tolkien'in tamamen gerçeküstü dünyasında bile kendisini yabancı hissetmemesini sağlıyor. Bu özelliğin, Yüzüklerin Efendisi'nin diğer fantastik romanlardan ayrılarak insanlık kültüründe kendine sağlam bir yer edinmesi sağladığını düşünüyorum. Mutlak iyi veya mutlak kötü gibi gerçekdışı kavramlara bu tamamen hayal ürünü olan dünyada rastlamayışımız oldukça dikkat çekici değil mi sizce de? “İYİ” OLABİLMEK Geçmişe göre daha az olsa da etrafımda hâlâ duymaya devam ettiğim bir tanım var: İyi insan. Bu tanımla ilgili olarak gözlediğim durum ise, tanımın felsefi boyutta anlamı düşünülerek değil; günlük, genel geçer bir manâda kullanılıyor olması. Yani çoğu kişi aslında “iyi”nin ne olduğu ve “iyi”ye nasıl ulaşılacağı boyutuyla ilgili değil. Tarif etmeye çalıştıkları, kendilerinin ve genel olarak içinde yaşadıkları toplumun olumlu bulduğu, onayladığı bir takım özelliklere sahip olan ve etrafındaki hemen herkes tarafından aynı biçimde tanımlanan kişi. Toplumumuza baktığımda “hemen herkes tarafından” iyi olarak tanımlanmanın karşılığının kimseyle tartışmayan, herkesle uyumlu olan kişi olduğunu görüyorum. Peki imkânsız gibi görünen bu durumu nasıl başarabiliyorlar? Olumsuz olarak kabul edilen duyguları, duyarsızlaşma veya sınır koymama yöntemleriyle bastırarak. Duyarsızlaşma ile kastettiğim duyguların yüzeysel olarak yaşanması ve karşı tarafla sınırlı bir empati kurulması veya hiç empati yapılmaması. Dolayısıyla böyle birisi etrafındakilerin duygu ve düşüncelerine pek de aldırmaz; sadece içten olmadığını gizlemek için kullandığı mimikler ve sözlerle aldırıyormuş gibi bir izlenim verir. Başkasının davranışından dolayı ciddi bir mutluluk hissetmediği gibi toplumumuzda olumsuz olarak kabul edilen endişe, öfke gibi duygulara da -merkezinde kendisinin olduğu bir durum olmadıkça- pek kolay kapılmaz. Sonuç olarak bunların zemin hazırlayabileceği çatışmalara girmez ve herkesle uyumlu olur. Görüldüğü gibi bu uyumun sebebi hissedilen öfke, korku, endişe vs. sonucunda seçilen davranışın çatışmaya yol açmayacak biçimde olması değil, en başında çatışmaya zemin hazırlayabilecek hislerin düşük düzeyde yaşanmasını sağlayacak bir yöntemin kullanılmasıdır. Bu konuya hemen hepimizin üyeliğinin olduğu whatsupp gruplarından bir örnek verebilirim. Üyelerden birinin yakını vefat ediyor ve duyan diğer üyeler kendisine taziye mesajları atıyor. Mesajlarda dikkat çekici olan “canım” kelimesi ile hitabın yaygın olması. Bu kelime karşı tarafa derin bir sevgi ifade eder. Genel olarak derin bir sevgi hissettiğimiz insanlar acı çektiğinde yanlarında olmak veya en azından aramak ve ilgimizi göstermek isteriz. Halbuki cenazesi olan üyeyi kimse aramıyor, sadece gruba mesaj yazılıyor. Bu da gösteriyor ki “canım” hitabı derin bir sevgiyi göstermek yerine aslında duyarsızlaşmayı maskelemek için kullanılıyor. Bu çıkarımı destekleyen diğer gözlemim ise sık sık grup üyelerine karşı bu tarz ifadeler kullanan kişilerin grupta hiç bir tartışmaya girmeyen ve herkesle iyi geçinen üyeler olması. Sınır koymama ile kastettiğim ise duyarsızlaşmanın tam tersine, etraftaki insanların duygularına öncelik vermek ve onları incitmemek adına sürekli alttan almak, hemen hiç bir şeye itiraz etmemek. Bu şekilde davranmak uyumlu olmak gibi görünse de aldığı diğer bir tanım “ezik olmak”. Böyle bir kişi “iyi” olmanın bedelini haklarını koruyamayarak ve sonunda karşı taraftan saygı görmeyerek öder. Tıpkı Asabiyim filminin baş karakteri Dave gibi. Filmde Dave’in yaşadığı haksızlık ve muhatap kaldığı saygısızlıkları işleyen çeşitli sahneler var: Buddy’nin Dave’in hazırladığı omleti yemek istemediğinde tabağıyla duvara fırlatması, patronunun Dave’in suratına telefonu kapatması, herkese zamanında servis yapan hostesin arkadaşlarıyla çene çalarak Dave’i bekletmesi gibi. Karşılaştığı bu tarz durumların hepsinde Dave öfkesini bastırarak sakin kalmaya ve “ezik, iyi” insan olmaya devam ediyor. Kişi yukarda yazdığım hangi yöntemi seçerse seçsin aslında yaptığı olumsuz kabul edilen duyguyu bastırmak. Halbuki olumsuz olan duygu değil, o duyguyu yaşarken verilen tepkilerdir. Ama davranış ve duygu ayrımı yapılmadığında, davranışı kontrol etmek duyguyu yok saymakla elde edilmeye çalışılır. Gözden kaçansa hiç birinin yok edilemeyeceği ve tüm duyguların bütünün parçaları olduğu. Yani öfkeyi ya da olumsuz olarak kodlanmış başka bir duyguyu bastırırken, olumlu kodlanmış neşe, şefkat, hoşgörü vs. gibi duyguları doyasıya yaşayamazsınız. Ya duyarsızlaşmada olduğu gibi hepsini bastırırsınız, zamanla içiniz kurur ve her şeyi yüzeysel yaşarsınız ya da sınır koymamada olduğu gibi sürekli sakin kalabilmek için kendinizi zorlar ve bu arada kendinizi koruyamaz hale gelirsiniz. Hangisi olursa olsun sonuçta içinizde kendinize karşı dev bir öfke birikir. Çünkü asıl haksızlığı siz kendinize yaparsınız ve için için gerçeği bilirsiniz. Dolayısıyla çözüm duygularınızı reddetmekten değil, davranışlarınızı kontrol etmekten geçer. Kaynaklar: Segal, Peter. Asabiyim. 2003. Columbia Tristar, 2003. DVD. Nazlı ÜNAL ZAMANDA YOLCULUK Bilim kurgu filminden veya romanından çıkmış gibi… -196 derecede sizi donduracaklar ve teknoloji yeniden yaşama dönmenize yettiği anda tekrar canlanacaksınız, başka bir deyişle çözüleceksiniz. Kulağa ne kadar da uçuk geliyor! 80’lerin meşhur film projeleri içindeydi bu fikir. 90’larda daha çok hayat bulduğu yapımlara şahit olduk. Ancak sene 2015 ve Arizona Eyaletinde bulunan “Alcor” isimli bir şirket, bunu gerçekleştirebileceğini iddia ediyor. İddia ediyor aşağılayıcı oldu böylesine bir girişim için. Umut oluyor daha doğru bir yaklaşım belki de. Günümüzde, sonu belirsiz olan bu tekniği ancak sağlık alanında çaresi bulunamayan ve iyileştirilmesi mümkün olmayan hastalar üzerinde deniyorlar. Bu hizmeti veren sağlık kuruluşu şimdilik sadece sağlık sorunlarını geleceğe gönderiyor. Zaman içinde kesin uyandırılabilme olasılığı sağlandığında çok kişinin tercih etmesini beklediğim bir yöntem. Son üç dört günün dünya haberlerinde fazlasıyla ses getiren bu teknik, Taylandlı küçük bir kız çocuğunun vakası ile gündemimize girdi. Daha önce yirmi yedi hastaya uygulanan yöntem, iki yaşındaki bir kız için ailesi tarafından bir ümit olarak görüldü. Düşünsenize; öyle bir aile ki, henüz nasıl hayata döndüreceklerini bilmedikleri bir denemeyle, kızlarını donduruyorlar. Dram, aksiyon, ve bilim kurgu; hepsi var, hepsi gerçek. Konunun içindeki en dramatik durum; yeniden hayata döndürme yönteminin veya teknolojisinin, ailenin ömrünün vefa edebileceği bir tarihe denk gelme olasılığının olmaması. Bilinmezliğe emanet edilmiş hayatlar. İki yaşında bir kız, varsayalım bundan yüz elli yıl sonra dünyaya yeniden gözlerini açtı. Bunu düşünen ailesi eminim yüz elli yıl sonra ona sahip çıkacak bir yöntemi de ölmeden hayata sokmuş olacaktır. Nasıl olursa olsun çaresizlikle alınan riskler ortada. Tüyler ürperten, bir yandan da heyecanlandıran gelişmeler… Tam adı geleceğe yolculuk olmalı bu yöntemin. İnsanoğlu ışık hızına erişemeden, zaman mekan düzleminde bugünkü bilinciyle yer değiştiriyor. 1789 yılında vatandaşlık hakları için ayaklanan bir Fransız’ı dondurup bugünün Fransa’sında uyandırsak veya 1908’de ülkemizde ilk anayasa denemesini yapan, cumhuriyete inanan kimselerden birini Gülhane Parkı’ndan alsak ve günümüz “ileri demokrasi” günlerine getirsek. Ne kadar garip kırılmalar yaşayacaklarını tahmin edemiyorum. Siyasi ve politik anlamda verdikleri mücadelenin, sosyolojik anlamda zamanın ilerlemesi ile yerine oturmuş olmasını gören insanoğlu geleceği daha bilinçli gözlerle arayabilir belki de. Tıp alanındaki bu gelişim bizi sosyolojik anlamda düşünmeye mecbur bırakıyor. Nerede bu Dünya’nın Greenwich’i? Başlangıç meridyeni sosyolojik anlamda tam olarak nereden geçiyor? İletişim ve haberleşmenin doruk yaptığı, internet yüzyılı olarak kabul edilen 21. yüzyılda merkezi şaşırmış durumda olan insanoğlu için güzel bir düşünme yöntemi bence. Zamanın tam ilerlediği, tam anlamıyla 2015 yılının Nisan ayını yaşayan konum neresi acaba? Hindistan Nepal Dağları mı? Uruguay’ın eşsiz Montevideo’su mu? Yoksa medeniyet beşiği Londra’nın turistik mahallesi Greenwich mi, gerçekten? Bunu anlayabilmek için insanların tahammül seviyelerine, sorgulama yeteneklerine ve en önemlisi düşünme becerilerine bakmak gerekir. Bu tezin tersini düşünelim, bugün sadece öz benliğini düşünen insanı 1600’lü yılların Amerika’sında İnka Medeniyeti’ne gönderebilsek… Bunu söylediğimiz anda ne kadar vahşi bir görüntünün gözünüzde canlandığını tahmin edebiliyorum. Bu durumun aynısı, buharı, sanayiyi ve teknolojiyi öğrenmiş insanın 1700, 1800 ve 1900’lerin başında henüz kendi seviyesine erişememiş, “az gelişmiş” ülkelerin üzerinde nasıl bir sosyolojik vahşet uyguladığını hepimiz biliyoruz. Şimdi bu bilinçle baktığımızda, hazır geleceğe yolculuğun yeri gelmişken, günümüzde zamanı yaşayamayanların üzerinde yapılan büyük zulümlerin devam ettiğini çok açık idrak edebiliyoruz. Dünyanın herhangi bir yerinde yaşama hakkı kendi ailesinin elinde ve kontrolünde olmayan 2 yaşında bir çocuğun verdiği mücadeleyle, başka bir yerinde sadece “yaşam” denen mucizeyi tadabilsin diye sunulan imkan karşısında hayret etmemek elde değil. Ademoğlu kendi kendine zamandan daha acımasız. Zaman ve dünyanın insana verdiği güzellikleri paylaşmaktan ve kendi ırkımıza güncel anlamda bugünümüzü yaşatmaktan aciziz. Thomas Hobbes, 1600’lerde bunu idrak edenlerden biri olmuş. Bilginin kendisinin “güç” olduğunu söylemiş. Bunu kullanan insanın paylaşmaktan yana olmayacağını öngörmüştür. “İnsan, insanın kurdudur.” T. Hobbes 21100509Mert Gökhan"Kağıt Destesinden Kule: Aile""Anne gezindiğin bağ, baba yaslandığın dağdır." demiş Ataol Behramoğlu. İlkokulun ilk hayat bilgisi dersinden beri söylenen şey budur her öğrenciye: aile toplumun en küçük yapı taşıdır. Sizi siz yapan, sadece yaratılışınızda değil, büyürken, karakteriniz ve kişiliğiniz otururken doğru olanı öğretecek olandır. Peki bu aile kağıt destesinden olursa ne olur? Yıkılan sadece anne baba mı yoksa çocukları mı olur? İşte bu noktada başlıyor çok sevgili Yekta Kopan'ın hikayesi: Aile Çay Bahçesi. Ana karakterimiz Müzeyyen ile burda tanışıyoruz. Müzeyyen ideal bir çocuk. Dersleri düzgün, çalışkan ve bir o kadar da iyi niyetli. Babasının başka kadınlarla görüştüğünü düşünse de annesini çok seviyor. Tek isteği onu hiç üzmemek. Bu yüzden elinden gelen her şeyi yapıyor Müzeyyen.Annesinin hamile kalmasıyla her şey değişiyor. Hayatı bir anda değişiyor Müzeyyen'in. Ailesinin hayatı değişiyor. En başlarda çocukça bir kıskançlık olarak düşündüğüm duygu silsilesi annesini, dünyadaki en sevdiği varlığı da kaybetmesiyle, nefrete dönüşüyor. Müzeyyen'in karakter gelişimini görmek, melankolik dünyasında onunla beraber cevapları aramak inanılmaz bir serüven. Kardeşi, annesinin ölümünden sorumlu tuttuğu, Çiğdem ve annesini üzen onu aldatan babasından nefret edip kaçsa da yanlarından asla geçmişinden kurtulamadığını farkediyor. "Aile" kavramına olan nefretini neredeyse her sayfada vurgulayan Müzeyyen gittikçe size benzemeye başlıyor. Farkında olmadan Müzeyyen oluyor, onunla küfredip, onunla yatağa giriyorsunuz. Sizin de kendi kendinize yıllardır sorduğunuz soruların cevabını arıyor Müzeyyen. "Ya annem/babam gibi olursam?" Onlar gibi nefret dolu, aldatan, yalan söyleyen insanlar gibi olursam ne olacak? Temelini ailesinin üstüne kurduğu bir yaşam süren Müzeyyen, o temelin sarsılmasıyla beraber nefret dolu, aile kavramından nefret eden, her zaman ve her anda kendini kötü bir kız olarak nitelendiren biri olup çıkıyor. Ailenin size verdiği ve yaşattığı şeyler de bundan farksız aslında. İyi bir kız olmasına rağmen iyi bir aile ile büyüyemeyen Müzeyyen o her zaman toplumdan kendini dışlayan insan tipine dönüyor ki siz buna hak veriyorsunuz her sayfa değiştirişinizde. Müzeyyen şanssız. Evet çok zengin bir ailenin kızı olarak doğmak daha çok işine gelebilirdi belki fakat o iyi bir aileye sahip olsaiyi bir evlat da olurdu diyorsunuz her seferinde. Özellikle babasının ölüm döşeğindeki diyalogları inanılmaz can alıcı. Harika bir finalle de taçlandırıyor kitabı Yekta Kopan. Müzeyyen'in cici kız halinde iken konuşmaları ve sonlara yaklaşılırken maskulenleşen diyalogları şahane bir karakter gelişimi olduğunun kanıtı gibi. Her insan günahsız doğar, onu günahkar yapabilecek tek kişiler ise ailesidir.Kısacası Türkiye'nin sanat, edebiyat dallarındaki vazgeçilmez ismi olan Yekta Kopanbüyük bir iş başarmış. Sesindeki sadelikle, onun ses tonunu düşünerek okuyorsunuz kitabı. Sanki yanıbaşınızda o okuyormuş gibi. Çoğumuzun 30'larına belki 40'larına kadar soracağı ailevi sorunların cevabını aramış bu kitapta. Sade ve bir o kadar melankolik. Bu yüzden moraliniz bozuk ve mutsuz olduğunuz zamanlarda okumanız daha iyi olacaktır. Hayatım boyunca Müzeyyen'in aile kavramlarıyla ilgili düşündüğü şeylere – en azından bir süre- inanacağım gibi görünüyor. Evet; aile toplumun en küçük yapı taşı, aile bir çocuğun ilk okulu ve aile çocuğa birşeyler ekleyebilecek tek kurum. Fakat aile kağıt destesinden bir ev gibi, temelleri, yapı taşları sağlam değilse anne babanın değil çocukların üzerine çöker. Bunu kitapta açıkça görüyoruz ve ilk sorduğum sorunun cevabını almış oluyoruz. Mutlaka okunmasını önerdiğim kitaplar arasına girdi Aile Çay Bahçesi..Göker Eren SÜKÛNETE DAİR Okul telaşı, iş ortamı rekabeti, trafik stresi... Hayat hep bir koşturmacayla geçiyor. İnsan bazen öyle bir hâle geliyor ki hayattaki varlığının amacını unutuyor, bir bunalımdır başlıyor. İşte bu bunalım hâli günümüzün hastalığı olarak görülüyor. Modern hayatın insandan beklentileri arttıkça daha çok psikolojik sorun ortaya çıkıyor ve bu döngü asla sona ermeyecekmiş gibi geliyor bana. Bu yüzden ara sıra kendi başıma kalmaya ve modern hayatın hızından biraz olsun uzaklaşmaya çalışırım. Bu küçük zaman dilimlerinde kendimi dinler, neyi neden yapıyor olduğumu, mutlu olup olmadığımı sorgularım. Eğer mutsuzsam bunu yine herkesten uzaklaşarak değiştirebileceğime inanırım. Geçenlerde yine böyle bir mutsuzluk içerisindeyken Wilhelm Schmid’in Sakin Olmak- Yaşlanırken Kazandıklarımız adlı kitabı ile karşılaştım. Bu kitap bana sakinliğin önemi hakkında çok şey öğretti. Şimdi sizlere biraz bu kitaptan ve sükûnet hakkındaki düşüncelerimden söz etmek istiyorum. Sakin olmak zordur. Güçlü bir konsantrasyon ister. Etraftaki onca yanıltıcı ögeye rağmen sakin kalabilmek belki de bir insanın bütün enerjisini alabilir. Sükûnetin önemini ilk kavramaya başladığım zamanlar, taşradan büyükşehre taşındığım zamanlara tekabül ediyor. Metropolleşen şehrin hızı önce çok şaşırtmıştı beni. Hızlı yürüyen insanlar, âdeta birbirileriyle yarışan arabalar... Fakat zaman geçtikçe fark ettim ki ben de onlardan biri olmaya başlamışım: aceleci ve telaşlı. Bunu takip eden mutsuzluk ve anlamsızlık hisleri oldu tabii ki. Ne yapabilirdim? Eski yaşantımı özlüyordum, istediğim yere bir kaç dakikada ulaştığım ve yolda sakince yürüyebildiğim. Daha az insanla muhattap olduğum ama sıkı ve uzun süren dostluklar kurduğum o günleri özlüyordum. İşte o zamanlarda fark ettim sakinliğin insan hayatına getirilerini. O zamanlardan beri sakinlik için çaba harcıyorum. Büyük bir enerji gerektirse de bunu başarabildiğimi düşünüyorum ve bu bana daha da huzur veriyor. İnsan en zor şartların altında bile sakin kalabildiğinde gerçek huzuru ve dinginliği deneyimleyebilir diye düşünüyorum. Sizin de çevrenizde herkes tarafından sakin olduğu bilinen kişiler vardır. Bunların bazıları doğuştan gelen bir vurdumduymazlıkla sakin gibi görünür ama bazıları da vardır ki onlar sakinliği ciddiye alırlar. Bu ciddiyet kimi zaman diğer insanlara soğuk ve itici gelebilir. Çoğu insan sükûnetin yaşlandıkça kazanılan bir erdem olduğunu düşünür. Bu yüzden mi yaşlılar gençlere daima huysuz ve itici görünür dersiniz? İnsanlar öyle düşünedursun ben sakinliğin yalnızca yaşlılara mahsus olduğu fikrine karşı çıkıyorum. Şöyle bir cümle geçiyor Schmid’in kitabında: “Sükunete giden yolda tayin edici önemde olan sekizinci adım, kendini dinleyip tefekkür etmektir” (s. 25) Yani bu genel yargının tek geçerli sebebi yaşlıların kendini dinleyip tefekkür etmeye gençlere nazaran daha çok vakit bulabilmeleridir. Bunun dışında sakinliğe zaman ayırıp emek veren her genç insan da sükûnete erişebilir bence. Kafa karışıklıkları, psikolojik problemler ve modern insanın strese bağlı olarak yaşadığı tüm sorunlar böylesine artmışken bir durup düşünmek gerekiyor kanımca. Neden sakin olamıyoruz? Neden hayatın hızlı gidişatına biraz olsun paydos veremiyoruz? Biraz kendini dinleme, biraz sakinleşmeyle çözülebilecek onca sorun varken neden kendimizi yıpratıp duruyoruz? Bence bu soruların cevabını verebilen herkes sükûnet yolunda en önemli adımı atmış demektir. Biraz sakin olmanın kimseye zarar vermeyeceğini ya da kazancından bir şey azaltmayacağını anlayan insan gerçekten huzurlu olabilir. Bu kitabı okuduktan sonra ben de günlük davranışlarımda daha sakin olmaya ve sakinliğin önemini tanıdığım herkese anlatmaya karar verdim. Çünkü biliyorum ki herkes biraz olsun sakinliği hak ediyor, kendilerini dinleyip dinginliğe kavuşabilmek için. Kaynakça Schmid, W. (2015). Sakin Olmak - Yaşlanırken Kazandıklarımız. İstanbul: İletişim Yayınları. Mehmet Behnan Türkeri Komşu Komşunun Külüne Muhtaçtır Hangi tür evde oturuyorsunuz? Bu soruya “apartman, blok, müstakil vb.” cevaplar alacağız muhtemelen. Müstakil evler dışında nerede oturduğunuz pek de fark etmiyor aslında. Neden mi? Çünkü, hepsinin ortak bir noktası var. O da komşuluk. Müstakil evlerde oturanların genelde pek fazla komşusu olmaz, olursa da onlarla pek fazla görüşmezler. Benim gördüğüm böyledir fakat diğer evlere baktığımız zaman buralarda oturan kişilerin komşularının olduğunu ve bu insanların birbirinden bihaber olmadığını görüyoruz. Bu komşuluk var ya, süper bir durum. Çok faydasını gördüm. Şimdi neden komşu edinmeniz gerektiğini anlatayım. Öncelikle şunu diyeceğinizi duyar gibiyim: “Komşun oldu mu evde yüksek sesle müzik açamazsın, yüksek sesle film izleyemezsin ya da çocuk falan gürültü yapar ve komşu rahatsız olur diye tedirgin olursun”. Bu, tenha bir yerde oturmak için güçlü bir gerekçe gibi gözükse de aslında değil. Başınız darda kaldığında, kötü günler geçirdiğinizde, aşure dağıtılırken ve benzeri durumlarda yanınızda kimler olacak? Sokaktaki kedi ve köpekler mi? Tabii ki komşularınız. Hatta benim gibi yeterince şanslıysanız komşularınız, yakın akrabalarınız bile olabilir. Teyzemler iki sene boyunca karşı komşumuzdu örneğin. Bir şeye ihtiyacımız olduğunda hep yardımcı oluyorduk karşılıklı. Mesela evlerimizin yedek anahtarları birbirimizde oluyordu. Okuldan geldiğimde ve anahtarlarımın yanımda olmadığını fark ettiğimde direkt olarak onlardan rica ediyordum anahtarları. Şimdi de şunu söylediğinizi duyar gibiyim: “O senin teyzen değil mi? Tabii ki yardımlaşacaksınız.”. Tamam, ben şanslı olabilirim, fakat karşı komşunuz her zaman teyzeniz olmuyor, hâliyle. Mesela bizim bir Tayfun Amca vardı eski evimizde. Şimdi o evden sonrakinden sonraki evde oturuyoruz, o derece zaman geçti aradan ama hâlâ net bir şekilde hatırlıyorum ilkokul zamanlarımı. Yine okuldan geldiğim zamanla ilgili bir şey söyleyeyim. Yine aynı senaryo, yine anahtar unutma mevzusu. Tayfun Amcalar’da anahtarlarımız yoktu ama… Ama onlar bize kapılarını açıyordu. Onlara ilk gidişim hâlen aklımdadır. Tam üstümüzdeki komşumuzdu. Merdivenlerden çekine çekine çıkıyordum. Zaten çekingen biriydim bir de üstüne affedersiniz tuvaletim vardı. Hani eğer tuvalet açısından sıkışıksanız tam da evinizin giriş kapısına geldiğinizde o sıkışıklık iyice bir artar ya, işte o an eve giremediğinizi düşünün. Tamamen aynısı oldu. Ama sağ olsunlar beni hemen içeri aldılar. Öncelikle tuvalet ihtiyacımı giderdim. Sonra saate bir baktım ki annemlerin eve gelmesine daha bir saat varmış. İçimde bir yıkım daha… Sonra Arzu Teyze (kendisi Tayfun Amca’nın müstakbel eşi olur) bana henüz börek yaptığını ve istersem birkaç tane yiyebileceğimi söyledi. Bu sefer bir rahatlama anı… Oh, televizyonumu da açtı bana. Krallar gibi… Resmen kendi evimmiş gibi oldu her şey. Ben böyle kapıda kaldıkça hep yardımcı oldular sağ olsunlar. Bu kez de diyeceksiniz ki: “E çocukmuşsun tabii ki yardım ederler.”. Emin olun şimdi kalsam kapıda beni yine alırlar içeri… Demem o ki, eğer yalnız başınıza oturursanız benim elde ettiğim bu imkânları kolay kolay elde edemeyebilirsiniz. Ha, eğer ki komşularınız varsa ve normal, sorun çıkarmayacak birilerine benziyorlarsa hiç beklemeyin ve tanışın onlarla derim. Kaybedeceğiniz bir şey olmaz, emin olun. Benim açımdan tek sıkıntısı şu oluyor: Bazı komşularımız köpekleriyle beraber geziyor ve etraftaki hayvan fobisi olan diğer komşuları tedirgin ediyorlar. Ben de bazen tedirgin olmuyor değilim. İki hafta önce bir pazartesi günüydü. Hafta sonu tatili sonrası zaten bir sendromdan geçiyor olup sabah sabah saat sekizde otobüs durağına yürürken karşıma iki tane sahipli köpek çıktı. Güya tasmaları vardı ama üzerime koştular neticede. Neyse ki sahipleri yetişti de çağırdılar köpeklerini. Keşke şu yanda gördüğünüz fotoğraftaki cinsten olsalar ama komşularımız daha korkunçlarını tercih ediyor maalesef. Uzun lafın kısası, komşularınızı birer gül gibi düşünün, hepsinin ufak dikenleri olabilir, sabredeceğiz artık o kadarına. Son kez onlarla tanışmadıysanız bir an evvel tanışın deyip çekiliyorum… Ömer Yağız Ogeday Demirer 21802133 Yel Değirmenlerinden Uzak Kalmak Şu eve tıkılı kaldığımız günlerde çocukluğuma geri döndüğümü söyleyebilirim. Zamanımın çoğunu hayal kurarak geçiriyorum. Bu hayallerim, eskiden olduğu gibi ejderhalarla konuşmaktan veya hayali arkadaşlarımla vakit geçirmekten ziyade daha çok -söz konusu karantina süreci olmasaydı- hayatın gidişatının nasıl olacağı ile alakalı oluyor. Hayatın normal olduğu eski günleri düşlüyorum. En çok da gündelik hayatımızda bizi yıprattığını düşündüğümüz dertlerimizi ve günün koşuşturmacasını özlüyorum. Biraz geç de olsa hayatın durağanlaşıp sıkıcılaşmasıyla birlikte eskiden kurtulmak istediğimiz dertlerin bizim için ne kadar önemli olduğunu fark ettim. En büyük sorunlarımızı oluşturan şan, şöhret, başarı ve para gibi şeyleri anlamlı hâle getiren tek şey; bizim onlara kafamızda hayaller kurarak biçtiğimiz değer oluyor. Yani aslında sadece eve kısılıyken değil, tüm hayatımız boyunca sürekli bir hayal kurma hâlindeyiz. Tıpkı Don Kişot gibi. Hayatlarımızı kurduğumuz hayaller çerçevesinde şekillendirdiğimizi fark etmeye başladığım an, ilk iş olarak Cervantes’in Don Kişot’unu yüzüncü defa yeniden okumaya başladım. Kitabı okudukça aslında hiçbirimizin gerçeklikle fantezi arasındaki ayrımda kaybolan Don Kişot’tan farklı olmadığını anladım. Ne de olsa hepimiz kurduğumuz hayallerin içerisinde yaşıyoruz. Nasıl Don Kişot, kendisiyle hiçbir alakası olmayan bir yel değirmenini en büyük düşmanı olarak kabul edip taarruz ediyorsa biz de sürekli, varlığımızla hiçbir alakası olmayan şeyleri tek odağımız hâline getirmiyor muyuz? Olur olmadık şeylere fazla anlam yüklüyor, gözümüzde büyütüyor ve kendimizi sürekli bunlarla uğraşırken buluyoruz. Bu da yetmezmiş gibi karşımıza her gün yeni yel değirmenleri çıkması sonucu yeni savaşlar vermek zorunda kalıyor ve yıpranıyoruz. Peki bu dert ettiğimiz şeyler yani düşman olarak belirlediğimiz yel değirmenleri neler mi? Hepimizin bildiği şeyler işte: Kimisi için mal mülk, kimisi için sınavlar veya dersler. Oysa herkes dört duvar arasında sıkışıp kaldığında bu şeylerin gerçekten de hiçbir önemi kalmıyor. Dünya yok olup hayat elden giderken altınızdaki arabanın fiyatı veya matematik sınavından geçip geçmemeniz bir anlam ifade etmiyor. Birden anlıyoruz ki peşinde koştuğumuz şeyleri anlamlı hâle getiren bizim onlara yüklediğimiz değerden başka bir şey değil. Herhâlde yaşamayı eğlenceli ve çekilir kılan şey, dert edinmek. Ömer Yağız Ogeday Demirer 21802133 Kendi kendimize yarattığımız sorunların koşuşturmacası, bizi sürekli ve akışkan bir sürecin parçası hâline getiriyor. Yeni sorunlar, yeni mücadeleleri beraberinde getiriyor ve bu mücadele durumu insanı meşgul ediyor. İnsan kendisine bir amaç yükleyip hayatın sıkıcılığını ve durağanlığını unutmaya çalışıyor. İşte tam olarak hayatın monotonluğunu iliklerimize kadar hissettiğimiz ve yel değirmenlerinden uzak olduğumuz bu günlerde, oturup sözde en büyük düşmanımız olan sorunlarımızın hayalini kuruyoruz. Normalde kurtulmak için uğraştığımız sorunların hayatı nasıl katlanabilir hâle getirdiğine şahit oluyoruz. Demek ki bir şeyleri dert edinip edinmemek veya neyi kendimize dert edeceğimizi seçmek bizim elimizde. Fakat, biz yine de sıkıntıdan patlamamak için mümkün olan her şeyi kendimize dert ediniyormuşuz gibi duruyor. Kısacası sayın okurum, hayal kurmaya en çok ihtiyaç duyduğumuz ve vakit harcadığımız bu günlerde; aslında zaten sürekli olarak hayal kurduğumuzun farkına varıyoruz. Yaşadığımız süreç, bizi “Don Kişot”laştırmak yerine hepimizin özünde birer “Don Kişot” olduğunu anlamamıza yardımcı oluyor. Neticede hepimiz, kendi algılarımızda yarattığımız hikâyelerin şövalyelerinden ibaretiz. Hayatı güzel yapan şey, bu macera boyunca yaptığımız yolculuk ve karşılaştığımız engelleri aşmak zorunda olmamız. Zira verdiğimiz bu mücadelelerin sonucunun tahmin edilemezliği ve yarın karşımıza ne çıkacağının bilinmezliği olmasa hayat hiçbir zaman şu an olduğundan daha az sıkıcı olmaz. O yüzden, siz en iyisi karantina biter bitmez yeni yel değirmenlerini keşfetmek için yola koyulun. Gördüğünüz her şeyi kendinize dert edinin. Kaynakça: Cervantes, Miguel De Saavedra. Don Kişot. Çev. Reşat Nuri Güntekin. İstanbul: Yapı Kredi Yayınları, 2018. Baskı. ARENA İki tarafımda iki yapılı beden. Herkes omuz omuza. Tüm vücudumla arkaya doğru geriliyorum ve bütün hızımla ileri atıyorum kafamı. Defalarca tekrarlıyorum, tekrarlıyoruz. Her seferinde mükemmel bir uyumla kafamızı sallıyoruz. Ara sıra, kafamı kaldırdığımda, çevremdeki sıkışık kalabalığı görüyorum. Denizdeki dalgalar gibi yükseliyor ve alçalıyor koca kalabalık. Aynı güneş ışığının suya vurduğunda yaptığı yansımaları anımsatıyor bedenlerin üzerine vuran sahne ışıkları, parlıyorlar. Herkes trans halinde gibi; tek bir ritim, tek bir hareket diyecekken bu sefer kaldırdığım kafamı öne atamıyorum, gerilmiş vücudum daha da geriye çekilmeye başlıyor. Sadece ben değil, yanımdaki herkes arkaya çekiliyor. Kulaklarımız farklı bir ritim işitiyor. Az önce patlayan hoparlörlerden artık dinginlik geliyor. Artık büyük kalabalığın sesi daha baskın sahnedeki müzikten. Önüme bakıyorum ve koca bir boşluk görüyorum. İnsanlar meydanın iki yanına çekilmiş, zaten sıkışık olan topluluk daha da sıkışmış sanki bu mümkünmüş gibi. İstikrarlı, basit beden hareketleri gitmiş yerini heyecanlı bir bekleyişin ürünü olan kıpraşmalar, zıplamalar almış. Herkes bulunduğu yerde imkanlar el verdiğince hareket ediyor, kimse yerinde duramıyor. Her saniye gerilim artıyor hoparlörlerden gelen ses daha da azalıyor. Bir süreliğine enerji topluyorum, rahatlıyorum, kafamı dinliyorum. Sessizliğin dibine doğru yol alırken müzik beni yormuş diyorum kendi kendime. Mutlak sessizliğe ulaşıldığı tam o anda sahnedeki elemanın, muhteşem grup Gojira’nın solistinin, ses telleri parçalanırcasına bastığı haykırış, sessizliği aynı kendi ses telleri gibi parçalayıp atıyor. Bu haykırış bir sinyal. Bu sinyal, az önce önümde olan boşluğun artık olmayacağının habercisi. Herkes bunun farkında. İkiye ayrılmış topluluğun tatlı buluşmasının ilk hareketiydi bu ses. Davulcu bütün gücüyle davula vurmaya başlıyor, müzik daha da vahşileşiyor. Az önce omuz omuza, kol kola kafa sallayan herkes, ölümüne birbirine koşuyor. Zebellah gibi bedenler birbiriyle çarpışıyor, yerlere düşüyor tekrar kalkıyor ve koşuyor. O anda daha da iyi anlıyorum fırtına öncesi sessizliğin ne olduğunu. Kendimi, küçük cüssemi, bu olaydan sıyırmış olan ben, köşede daha güvenli bir yer buluyorum, müziği dinliyorum ve etrafımı izliyorum. Pazartesi tekrar masabaşı işlerine dönecek bir yığın “medeni” insan, oturdukları yerden kalkmış, müziğe doğru gitmiş ve müziği bulduğu yerde bütün ilkel duygularını açığa çıkarmaya başlamış. Deliler gibi dans edenler, çığlık atanlar, kafa sallayanlar, omuz omuza zıplanlar ve güreşenler… Bu bir başkaldırma mı yoksa düzene uyma mı ? İnsanlığın en derinliklerinde yatan düzen, doğal düzen. Kafama gökten inen boş plastik bardakla bu düşüncelerden de sıyrılıyorum ve tekrar bulunduğum ortama dönüyorum. Müzik bütün vahşi güzelliğiyle çalmaya devam ediyor, birbiriyle çarpışanların sayısı azalıyor, sahneyi izleyenlerin sayısı artıyor. Enerjisini tüketen bedenler işi beyne bırakıyor. Odaklanmış bir şekilde müziği dinliyor millet. Artık stres atma faslı bitti. Sahnede icra edilen işi izleme, dinleme, takdir etme zamanı. Başlar hafif hafif sallanıyor ama az önceki deli doluluk yok. Ben az önce neler yaptım diyen bir grup insan var ve yaptıklarından pişman da değiller. Yüzlerinde hayatta oldukları için memnun olan bir ifade var hepsinin. Arkadaşlarıyla, kardeşleriyle, sevdikleri müziğin tadına varıyorlar. Pancar gibi olmuş suratlar, ıslak uzun saçlar, yer yer topraklı, kor gibi vücutlar kendini soğumaya bırakmış. Ve ben bir köşede bütün bunları kendim de yaşamışım gibi bir ruh halindeyim. Bacaklarım ağrıyor, sırtım acıyor ama bedenimin sıcaklığı bu ağrı ve acıyı dingin tutuyor. Meydanda çarpışan ben değildim halbuki. Daha iyi anladım. Buraya gelen insanlar sadece sevdikleri şeyleri dinlemeye, kendilerine biraz vakit ayırmaya gelmemişlerdi. Burası herkesin tek bir bütünün parçası olduğu, bir akımı yaşattıkları, bir ruhu ortaya koydukları bir arenaydı. Sina Sanlısoy Kaynakça: Gojira. From Mars to Sirius. Flying Whales. Prosthetic Records & Listenable Records. 2005. Kedilerin Terbiye Ettiği İnsanlarGonca Nesibe Bora Bir kedinin bir insanın hayatı değiştirdiğine şahit oldunuz mu hiç? Ben oldum. Evet hem de o kadar gözlerimin önünde gerçekleşti ki bu değişim. Nasıl oldu, ne zaman başladı veya nasıl bir süreç izledi? İnanın hiç bilmiyorum. 3 sene öncesine kadar bu kadar yakınımda olan huyunu suyunu bildiğim bir insanın içinden bambaşka bir insan çıkacağını söyleseler, önce şöyle hakkıyla bir kahkaha patlatır, sonrasında iyi dalga geçerdim bu yorumun sahibiyle. Üstelik bu değişimi yaşayan 19 senedir bana babalık yapan kişi söz konusu olduğu için, durum benim açımdan işinden içinden çıkılmaz bir hâl alıyor. Evet, bu son 3 sene içinde kozasından çıkan kelebekler misali bir başkalaşım geçirmiş olan kişi babam. Özbeöz babam. 4 kişiden oluşan çekirdek ailemizde “Onu benden daha iyi tanıyor olamazsınız.” cümlelerimle hakkında defalarca iddiaya girmiş bulunduğum kişi. Belki de ailemizin en gizemli üyesi: Ali Bora Bey. Şimdi bahsedeceğim son bir kaç seneyi düşündükçe ailemizin en gizemli üyesinin babam olduğu konusunda şüphelerim oluşmaya başladı. Zira bu değişimin kahramanı kedimiz Kahve’yi ve doğaüstü yeteneklerini göz önüne almamak ona oldukça haksızlık olur. Birazdan size anlatacaklarımı düşündükçe bile yüzümde bir belli belirsiz gülümseme oluşuyor. Umarım ben böyle kendi kendime gülüp eğlenirken kütüphanedeki diğer insanlar deli olduğumu düşünmüyorlardır. Sizi daha fazla da merak içinde bırakmadan biraz biraz bu değişimden bahsetmeye başlayayım. Öylesine sert, dik duruşlu, kuralları ölçüsünde bir hayat yaşayan ve yaşatan bir Hâkim Bey nasıl oldu da o ismi cismi belli olmayan kara suratlı minik bir kediye karşı dünyanın en toleranslı insanı haline gelebildi. Nasıl oldu da yıllar boyunca ağabeyim ve benim bile çoğu zaman mahrum kaldığımız çocuksu şefkâtin bir kedinin üzerinde gösterilmesine şahit olduk. Aklım almıyor. Yıllar boyunca asker edasıyla her yaramazlığımızda, oyuncakları her ortaya döküşümüzde bizi defalarca uyaran adam, nasıl oldu da iki elim kadar olmayan bir şeyin ortalıkta koşuşturmasına, koltukları tırmalamasına, kapı aralarından apartman sakinlerinin evine gizlice girmesine karşılık hiç ses çıkarmadı. İnanın bu soruların cevabını ben de veremiyorum. Bunca yıl boyunca evde bile hâkim kimliğinden sıyrılamamış olmasından dolayı, bize karşı mesafeli duruşuna zaman zaman içerlediğim, ilgisinin eksikliğinden çokça yakındığım, eleştirilerinin sertliğinden zaman zaman illallah çektiğim Ali Bora Bey’in, ondan habersiz bir kedi sahiplenmem sonrası bu kadar değişebileceğini bilebilsem, çok daha önce sahiplenirdim Kahve’yi. Bu değişimin kahramanı kim mi? Ailemizin en küçük üyesi (kedi yaşına göre ise en büyük üyesi), aile içi huzurumuzun mimarı, gözleri güzel kedimiz Kahve. kafamızdan geçen her düşünceyi okuyup bize o mavi gözleriyle hiç konuşmadan onlarca şey anlatan kedimiz. Özel bir çabaya girmeden yaptığı o şirinlikeriyle en sinirli, en depresif, en yorgun hâlimizin uçup gitmesini sağlayışına defalarca şahit olduğum siyam türünün en yakışıklı kedilerinden biridir kendileri. Çok kısa bir sürede evin iki kilit noktası olan annem ve babama karşı kendisini sevdirmeyi başarmış bu hınzır mı ama hınzır ama bir o kadar mülayim kedi, oturma odamızda kendine ait bir koltuk edinmeyi başardı. * Eğer ki bu yazımda sadece Kahve’den bahsedecek olsaydım, Kahve’nin saatler boyunca evimizin antresinde oturup uzaklara dalışı üzerinde upuzun konuşmak isterdim. Ama başta da bahsettiğim gibi konumuz Ali Bora Bey’in tahmin edilemez değişimi olunca konumuzdan sapmadan yol yakınken geri dönelim istiyorum. Babamın geçirmeye başladığı değişime bir tarih verecek olursak, ondan habersiz Kahve’yi alıp odama gizlice sokuşumdan itibaren diyebiliriz. Her ne kadar ilk gördüğünde verdiği tepki “Maymuna benziyor bu, götür bunu!” olsa da zamanla aralarında oluşan dostuluğu gördükçe başta babamın vermiş olduğu tepkinin sadece klasik bir Ali Bora Bey ön yargısı olduğu kanısına vardım. Kabul, babamın verdiği bu tepki başta beni bir hayli korkutmuştu. Çünkü şunu biliyordum ki, evimizde kedilerden korkan ve kedinin evde kalıp kalmayacağı hakkında karar vermesi düşünülen kişi annem olmasına rağmen Kahve’nin evden gidip gitmesine asıl karar verecek tek kişi babamdı. Hayatının 25 yılını hâkimlik yaparak geçirmiş bir insana karşı tutup da müdahale etmenin ne kadar imkânksız olduğunu düşünsem de kendimi “Eee, babacım öyle götür bunu falan demekle olmuyormuş bak” demekten alıkoyamıyorum. Velhasılıkelam, o karar benim lehime çıktı sayın yargıçtan. Bir sabah okuldan döndüğümde kedi korkusunu yenmiş annemi görmem ile beraber Kahve ile babamın ilk etkileşimine şahit olmamın heyecanıyla aynı günün akşamında hemen atağa geçtim. Onları kendi silahlarıyla, en savunmasız anlarında hazırlıksız yakaladım ve Kahve’nin bizim evde kalması için delicesine savaştım. Ve o gün akşamında Kahve’nin bir soyadı olmuştu artık: Kahve Bora. Şimdi geldiğimiz son nokta ise, “Gonca bu yaz tatile gitmeyelim. Düşünsene, Kahve ne yapacak o kadar gün yalnız?” Eyvahlar olsun. Şimdi diyorsunuz ki, bu kız bize bunları anlattı da neden anlattı ki acaba? Hadi hadi, dediniz, biliyorum. Hemen söyleyeyim o zaman ben de. Tam i ki saat önce Juniçiro Tanizaki ’nin Bir Kedi, Bir Adam, İki Kadın adlı kitabını bitirdim okulumuzun kütüphanesinde. Kitabı bitirir bitirmez yazmak istedim çünkü kitabın büyüsünden çıkıp yazacaklarımı unutmamdan korktum, inanmazsınız. Çünkü, romanın başkahramanı olan Şozo ile babam arasındaki benzerlik, Lili’ye ve Kahve’ ye karşı olan toleranstan çok daha fazlasıydı. Tıpkı Şozo gibi babam da kedisini hayatının merkezine koymasının yanında, kedisinin onu şekillendirdiği ölçüde bir hayat yaşamaya başladı. Kahve’nin arzu edebileceği tarzda bir sahip oldu. Dolayısıyla bizim de arzu edebileceğimiz tarzda bir baba... Ben bu durumu şu şekilde daha özetlenebilir buluyorum: “Kedilerin terbiye ettiği insanların değişimi” *Bizim evde, oturma odası grubunda herkesin kendine ait bir köşesi vardır. Tahmin edebileceğiniz gibi tekli koltukların biri Kahve’ye biri babama ait. İki baş köşe... Kaynakça Tanizaki, Juniçiro. Bir Kedi, Bir Adam, İki Kadın. Jaguar Kitap. Ağustos 2017. Aslınur İnalcı SOHBET ETMENİN GÜZELLİĞİ Osman Çakmakçı’nın Konuşmanın İmkansızlığı Üzerine Bir Diyalog kitabını okuduktan sonra aklımda bir takım sorular belirdi. Sohbet etmek nedir? Sohbet edebilmek için gerekenler nedir? Günlük hayatımızda başkalarıyla, kendimizle, doğayla diyaloglar içinde bulunuyoruz ama sohbet etmek gerçekten bu mu? Diyalog kurmak mı? Bence değil. Hemen hemen herkes ile diyalog kurabiliriz ama sohbet edemeyiz çünkü sohbet uzun diyaloglar demek değil. Karşılıklı samimiyet ve birbirini anlama gerektiriyor. Bu samimiyet ve birbirini anlama da bana göre zaten birbiriyle bağlantılı. Samimiyet olmadan birbirini anlama, birbirini anlamadan da samimiyet yaratmak pek de mümkün değil. Öncelikle sohbet edebilmek için kişilerin birbirini anlaması çok önemli. Kitaba göre konuşmanın imkansızlığı insanların karşılıklı anlaşamama durumundan kaynaklanıyor. Her sözcüğün herkese göre farklı anlamları var ve bu anlamı karşı tarafa tam olarak aktarabilmek neredeyse imkansız. Konuşurken seçtiğimiz sözcüklere dikkat edersek her sözcüğün belli bir çağrışım yarattığını fark ederiz. Bu çağrışım duygular, düşünceler ve yaşanmışlıklar etrafında şekillenir. En azından benim için durum böyle. Bu çağrışımları karşı tarafa aktarabildiğimizde ve karşı taraf da bunu tamamen olamasa da kısmen anladığında sohbet için gerekli etkenlerden birini kurmuş oluruz. Bu durum gerçekleşemediğinde ise sözcükler havada kalır. Karşı tarafa iletilmek için belli sözcükleri göndeririz ama geri dönüş alamayız bazen çünkü başımızdan geçen olaylar, duygularımız ve düşüncelerimiz farklıdır. Karşılıklı birbirini anlama durumunda bana göre duygu ve düşünce ortaklığının yanı sıra ortak olayları yaşamış olmak da çok önemli. Başından benzer olaylar geçirmiş insanlar birbirini daha kolay anlar çünkü konuşmalarında ortak noktalar bulurlar. Sohbet etmek için gereken etmenlerden bir diğeri de samimiyet. Samimi hissetmediğimiz insanlar ile sohbet etmek zordur çünkü belli şeyleri paylaşmaya çekiniriz, ne düşündüğümüzü tamamen anlatamayız. Bunun nedeni bir çok etkene bağlı olabilir mesela benim için, konuşurken kendimi tam anlamıyla ifade edebilmek adına tüm duvarlarımı yıkmam gerektiği. Duvarlarımı yıkıp olayları ve düşüncelerimi tüm çıplaklığı ile ortaya serdiğimde kendimi savunmasız hissediyorum. Paylaşmaktan çekiniyorum. Kendimi, söylemek istediklerimi aktaramıyorum. Böyle bir durumda sözcükler diyaloglara, diyaloglar da sohbete dönüşemez. Duvarları yıkmak adına karşıdaki insana güvenmek gerekir. Samimi olmadığımız insanlara da genellikle güvenmeyiz zaten. Yakın bulduğumuz insanlara karşı samimi hissetmemizin bir nedeni de yanlarında rahat ve uzun sohbetler edebiliyor olmamız değil midir zaten? Sohbet edebileceğimiz insanlara sahip olduğumuzda, bu insanlar etrafımızdayken kısa diyalogları sohbete çevirmek mümkün hale geliyor. Konuşmanın imkansızlığı ortadan kalkıyor. Kendimi tam olarak açabildiğim ve yanlarında samimi hissettiğim insan sayısı bir elin parmaklarını geçmez. Tabii ki sadece yakın arkadaşlarımızla sohbet etmeyiz. Yeni tanıştığımız bir insanla da güzel bir sohbetin içinde bulabiliriz kendimizi ama bunun nedeni o kişiye karşı kendimizi yakın ve samimi hissetmemiz ya da anlattıklarımızı anladığını düşündüğümüzdendir. Bu da bizi, farkına bile varılmadan yakınlaştırır. Zamanla güzel sohbet edebildiğimiz yakın bir arkadaşımız haline gelir. Kısacası, sohbet etmeyi seviyorum ama daha da sevdiğim şey sohbet edebileceğim insanlara sahip olmak. Gün içinde sürekli kısa kısa diyaloglar kuruyoruz ama oturup uzun sohbetler etmek ile aynı zevki vermiyor. Bu yüzden kısa diyaloglardan kaçınıp sohbet edebileceğim insanlara sahip olmak benim için önemli bir şey. Bu sohbeti herkesle yapamayacağımın farkındayım ve gün içinde yaşadığım bu kısa diyaloglar bana bunun mümkün olmadığını gösterip duruyor zaten fakat denemekten de bir zarar gelmez tabii. Sohbet edebileceğim insanların olması ve bu insanların sayısının yıllar içinde artması beni mutlu ediyor. Yetişin Dostlar, İnsanlık Yanıyor. Kitaplar, kitaplar… Büyük, küçük kitaplar; kalın, ince; kütüphanede yıllanmış, sararmış kitaplar; fırından yeni çıkmış ekmek misali yeni basılmış, sıcak kitaplar; mürekkep kokulu kitaplar, deri kokan kitaplar; ciltli, ciltsiz kitaplar… En az dış görünüşleri kadar içerikleri de çeşitli kitaplar; roman, deneme, öykü, şiir kitapları; aşktan nefrete birçok duyguyla dolup taşar, savaşı ve barışı anlatır, insanı zincirlerinden kurtaracak özgürlük fikirleri bahşeder kimi zaman, insana yol gösterir, hayatına anlam katar. Bazen gülmekten karın ağrıtır, bazen de ağlatarak göz kurutur. Yanı başımızda olup da hiç gitmediğimiz şehre götürür bizi, ya da geceleri merakla seyrettiğimiz Ay’a, Dünya’nın merkezine, hatta belki de asla gidemeyeceğimiz uzak mı uzak galaksilere yolculuğa çıkarır. İnsanlık tarihi yazıyla başlamışsa, kitaplar da tarihin ilk gardiyanlarıdır, geleceğe ışık tutması için geçmişe sahip çıkarlar. Kitaplar, kuşaktan kuşağa aktarılan önemli bilgileri, saklar da saklar, çünkü saklamazsa eğer, insan başta olduğu yere geri döner. Kitap çok önemlidir insan için, cehalete karşı verilen savaşta en kudretli silahtır. Bu muazzam ve mucizevi silahın bir de aşil topuğu vardır elbet, o da ateştir. Alevler Fahrenheit 451’e ulaştığı an, kılıçtan keskin sayfalarında sessiz bir feryat kopuverir. Okuduğum distopyalar arasında bana göre en acı verici olanıdır belki de Ray Bradbury’nin Fahrenheit 451’i. İnsanın binlerce yıllık yoldaşına ihanet edişi, sırtından bıçaklayışıdır. Düşman ordusunun şehri bastığında kütüphaneyi yakması gibi, insanın insanlığı mahvetmek için kullandığı bir yöntemdir kitap yakmak, Fahrenheit 451 distopyasında. Kitaplar yandıkça kütüphaneler boşalır, bir kütüphanenin boşalması yüzlerce insanın kafasını boş, beynini aç bırakır. Kitaplar yandıkça vaat ettiği duygular küle dönüşür, duygusuz kalan insan hissizleşir. Kitaplar yandıkça bilgiler duman olur, yalanlar gerçeğe karışırken bilim olmadan insan yolunu şaşırır. Kitaplar yanar, yanar. İnsanı baştan çıkaran tutku dolu duygular, reform ve darbelere gebe fikirler, binlerce yıllık tarih, araştırma ve deneyler, kuramlar, teoriler duman olup gökyüzünü kaplar. Yıllar süren sancıların eşliğinde doğan kitapların ölümü, katilleri olan itfaiyecinin parmakları arasındaki kibritin alev alması kadar kolaydır. Boş kafalarıyla cehalete mahkûm edilmiş itfaiyecilerin kahkahaları, yanan alevin çıtırtılarını bastırır. Ne de olsa onlar, duyguları bastırıp fikirleri katleden birer asil kahraman olarak bir görevi daha başarıyla tamamlamışlardır. Boş bırakılan insan zihni, düşünceleri demir parmaklıklar arasına hapseden dört bir yandaki dev ekranlar arasına mahkûm edilir. Birbirinden anlamsız diyaloglarla, kurgusuz programlarla, yalan haberlerle işkence edilerek uyuşturulur. En ufak kaçışa yer vermemek adına ekran başında olmayan her koltuk kaldırılır, verandalar yasaklanır. Düşünemeyen, sabit bir insan zihni artık güvenlidir ancak misilleme her yönden devam eder, trenlerde durmaksızın çalan reklam müzikleri, hız yapan araçların görebilmesi için hazırlanmış onlarca metre uzunluğundaki reklam tabelaları, ahlaki ve sosyal değerleri çocukluktan yerle bir eden eğitim sistemi… Acı gerçeklerle dolu bilgeliğin yerini mutluluk veren cehalet alır. Kitaplar yandı, kül oldu. Kitaplar yandı, huzur bozan gerçeklere elveda. Kitaplar yandı, hoşça kalın tehlikeli fikirler. Kitaplar yandı ve bilginin ızdırabını da beraberinde götürdü. Kitaplar yandı, insanlar dertsiz, kitaplar yandı ve sonunda herkes mutlu. Kitap olmadan insan tek kanatlı kuş gibidir, ne kadar çırpınsa da sonunda yere çakılır. Hayatta kitapsız yol almaya çalışanların başlarına gelecek şey, deniz feneri olmadan fırtınalı denizde yol almaya çalışan bir yelkenlininkiyle aynıdır. Kitap beyni beslerken beyin yeni kitapları yaratır. İnsan sahip çıkmayı bildiği sürece kitap onun en yakın dostudur, onu cehaletten korur ve belki de uzun hayat yolculuğunda ona sırtını dönmeyen tek yoldaşıdır. Yeter ki insan, kitabı alevlerden ve elini kibritten uzak tutsun. Aysu Ece SARICAOĞLU KAYNAKÇA: Bradbury, Ray. Fahrenheit 451. Çev., Dost Körpe. İstanbul: İthaki Yayınları, 2018 Ömer Uras Sıradışı bir Uzaylı Filmi Geliş filmini ilk fragmanından beri takip ediyordum. İlk beklentilerim ‘Yıldızlararası’ filmi kadar olamasa da iyi bir bilimkurgu filmi olacağı idi. Filmi ilk izlediğim zaman beklentilerimin üstünde olması beni açıkçası hem şaşırttı hem de çok mutlu etti. Filmin fragmanından da anlaşıldığı üzere, kahraman Amerikalılar bir kere daha insanoğlunu yok olmaktan kurtardı teması bu filmde olmayacaktı. Bu yüzden de 2016 yılının en çok beklediğim bilim kurgu filmi oldu. Geliş, bize CGI (bilgisayar üretimli imgeleme) dolu bir insan-uzaylı savaşı filmi sunmayacaktı, tam tersine daha önce hiçbir filme konu olmamış ve çok basit ama önemli, hemen hemen her filmde umursanmamış bir konuya odaklanacaktı: uzaylılarla iletişim. Uzay Yolu veya Yıldız Savaşları gibi bilimkurgu amiral gemilerinde ‘uzaylılarla iletişim’ konusu, filmler daha ileri bir çağda geçtiği için hiçbir zaman sorun yaratmıyordu. Diğer bütün uzaylı filmlerinde de uzaylılar su gibi ingilizce konuştuğu için iletişim sıkıntısı olmuyordu, zaten sıkıntı olmasına da fırsat kalmadan da ‘kahraman Amerikalılar’ uzaylılarla çoktan savaşmış ve Dünya’yı kurtarmış oluyorlardı. Kendilerini “Özgür Dünya’nın” lideri zanneden Amerikalıların bilim kurgu filmlerini kendi yozlaşmış askeriyelerini, ideolojilerini ve açgözlü/tüketici yaşam tarzlarını yüceltmeden bir bilim kurgu filmi yapamaması beni her zaman aşırı sinirlendirmiştir. Kendilerini özgür olarak tanıtan bir topluluğun her türlü filmi bir propaganda aracına dönüştürmeleri de bence sanata büyük bir hakaret. Bilim kurgu sinemasının her sene daha da gerilemesinin nedenlerinden en önemlisi de bu. Bilim kurgu türünün günümüzde bu kadar başarısız olması ve bir propaganda aracından daha fazlası olamadığı gerçeği beni üzüyor. 4-5 senede bir başyapıt filmler üretilse bile bu her sene bitmek bilmeyen boş bilim kurgu filmlerini aklımızdan silmeye maalesef yetmiyor. İnsanoğlunun yüceltildiği klişe bilim kurgu filmleri artık matinelerden hiçbir zaman eksik olmuyor. Bunu maalesef kabul etmek zorundayız. Bu katlanmak zorunda olduğumuz filmler de hiçbir özelliği olmayan ve sadece görselleri için izlenen filmler. Bilgisayarlarda yaratılabilen görüntülerin her sene daha da geliştiğini göz önüne aldığımızda artık kaliteli bir bilim kurgu filmi yaratmanın sadece görselden ibaret olmadığını biraz mantıklı düşünen her insan görebilir. Bilgisayarların film yapımında kullanılması da bence çok mantıklı ve güzel bir olay. Ama bir filmin her ayrıntısının bilgisayarda yaratılmış olması bence çok rahatsızlık verici. Bilim kurgu filmlerinin getirildiği nokta da bu. Artık kimse ne oyunculuğu, ne de filmin konusunu önemsiyor. Adeta bilim kurgu filmlerinin sadece bir görsel şölen deneyi olduğuna inanan bir toplum yaratıldı ve bu gerçekten sinema dünyasının ne kadar berbat bir durumda olduğunun göstergesi. Bir örnek vermek gerekirse günümüzde video oyunlarının bile bilim kurgu filmlerinden çok daha başarlı yapıtlar olduğu gerçeği. Bilim kurgu sinema evreninin kuşkusuz en çok potansiyeli olan türü. Altın çağını yaşadığı dönemlere geri döndürülmesi gereken sayılı türlerden biri. Benim fikrimce bilim kurgu türünü bu bataktan kurtarmak için hala geç kalmış sayılmayız. Yaratıcılığa bu kadar açık olan bir türde orjinal, devrimci niteliklere sahip fikirler üretebilmenin zor bir iş olduğunu düşünmüyorum. Birbirlerinin taklidi olan klişe uzaylı savaşı filmlerinden bıkmış olan tek kişi olmadığımdan eminim. Bu nedenle de benim gibi düşünen insanların, yapımcıların ve oyuncuların işbirliği ile bilim kurgu türünün kolay bir şekilde altın çağından daha da iyi bir duruma getirilebileceğini düşünmekte mantıklıyım sanırım. Benim gibi düşünen ve özellikle DÜŞÜNMEYEN herkese bu nedenlerle Geliş filmini izlemesini öneririm. Bildiğimiz klişe bilim kurgu filmlerine büyük bir darbe niteliği taşıyabilecek, yüksek potansiyelli ve 2000li yılların sayılı başyapıt bilim kurgularından birisi. Hepinize şimdiden iyi seyirler. Selim Can Gülsever İNSANLAR ve YAPAY ZEKA Günden güne, yıldan yıla, bir çağdan diğer çağa kadar insanlık için sürekli gelişmekte olan bir evrende yaşam sürdürüyoruz. Yenilikler ile karşılaşıyoruz ve onları benimsiyoruz, adapte oluyoruz onlara. Daha fazlasını istiyoruz ve de bunun için çaba gösteriyoruz doğal olarak. Peki ya yaptığımız, gerçekleştirdiğimiz veya düşündüğümüz her olay insanlık adına yararlı mı? Teknolojinin ve yeniliklerin getirdiği her durum biz insanlar için her zaman bir fayda sağlamakta mı? Örnek verecek olursak, yapay zeka kullanımının ve bunun geliştirilmesinın insanlık adına yarar sağlayıp sağlamaması bilimsel, sosyal, sanat alanlarında büyük bir tartışma konusu. Batı Dünyası dizisinde oluşturulan ileri düzey yapay zekanın davranışlarının başkaları tarafından kontrol edilmesinin etik olup olmaması yargılanmış. Yani olaya insanların aksine yapay zekaların gözünden bakılmış. Çevrenizde de görebileceğiniz üzere, şu anda dünyada bulunan birçok teknolojik aletin içinde küçük de olsa bir yapay zeka kırıntısı bulunuyor. Mutfaklardaki dolaplarınızda, ev sistemlerinde, televizyonlarınızda ve çoğunlukla telefonlarınızda bulunan programlar yapay zeka üzerine kurulmaya başlanıyor. Fakat bu günlük ve iş yeri kullanımı için olan aletler insanların isteklerini yerine getirmek için üretilmiş birtakım metal parçaları. Bunlar dışında ise bilimsel çalışmalar yoluyla geliştirilen yapay zekalar bulunmakta. Bahsi geçen bu yapay zekalar, çevresindekileri tanıyıp veriler yoluyla işleyerek bilgiye çevirme yeteneğine sahip olan sözde makineler. Peki insanlar da aynı şeyleri yapmıyorlar mı? Biz de çevremizi gözetleyip ve yorumlayıp daha sonra kendi bilgilerimize göre bir sonuca varıyoruz. Biz de bir veriye varıyoruz. Yapay zekanın farkı ise yorumladığı çevreyi kendisine verilen bilgiye göre yorumlaması. Programında bilgiyi çevirecek kod bulunuyor ise yorumlamayı ona göre yapıyor. Eğer bulunmuyorsa o çevrenin yorumlamasına kendi bilgilerinin yetemediğini anlıyor. Bu konumda ise yazılan yapay zeka bir dil çevirici, bir yol gösterici, oto-pilot gibi insanlığa katkı sağlayabilecek diğer gelişmelerin arasına katılacaktır. Asıl nokta ise yapay zekalara öğrenmeyi öğretmektir. Kendi bilgisini oluşturabilen bir yapay zeka programı, çevreyi nasıl yorumlayacağını bilen bir zekadır ve bilemediği takdirde ise gerekli bilgiyi kendisi oluşturabildiği için yapay zekanın yorumlama eksikliği bulunmaz. Bana kalırsa bu durumda yapay zeka yapay olmaktan çıkıp bir canlı zekasına sahip oluyor denebilir. İnsanları diğer canlılardan ayıran tek şey, açık bir bilince sahip olmaları. Çevremizi yorumlama, merak etme, öğrenme insanlara özgü olan kavramlardır. Peki ileri düzey bir yapay zekanın insanlardan farkı nedir ve ileri düzey bir yapay zeka kendi kararlarını kendi vermesinde özgür müdür? Oluşturulacak yapay zekaların insanlardan tek farkı biyolojik bir yapıya sahip olmamalarıdır. Duygu ve düşünce programlar ile aktarılabilir. Mutluluk, kızgınlık veya şaşkınlık hisleri aynı termometre ölçüleri gibi ayarlanarak yapay zekaların belli düşüncelere belli geri dönüşler verebilmeleri sağlanabilir. Jest ve hareketler ise şu anki sahip olunan teknoloji ile zaten oyun, sağlık veya diğer sektörlerde çok kolay ve hızlı bir şekilde kullanılmaktadır. Bu gelişmelerin hiçbiri de imkansız olmadığı gibi gerçekleşmeleri sadece zaman alacaktır. Bahsedilen yapay zekanın üretilmesinden sonraki süreç ise insanların aklındaki asıl konu. Üretilen bu yapay zekalar insanlar içinde aynı ortamda bulunabilir mi? Bize zarar verebilirler mi? Birkaç senedir sinema ve televizyon sektöründe büyük bir alan kaplayan bu sorular çoğunlukla bu yapay zekaların bize zarar vermesiyle sonuçlanıyor. İleri düzey bir yapay zeka internete veya diğer bilgi kaynaklarına erişim sağlıyor, insanlığı öğreniyor ve sonrasında ise bu ırkı yok etmek için sonuna kadar uğraş veriyor. Darwin teorisine göre güçlü olanın hayatta kalması, bu durumu rahat bir şekilde açıklayabilir. Fakat izlediğimiz bu yapay zekalar duygulardan mahrumlar. Sadece en iyi olasılığı hesaplayıp sadece çevresine bir katkı sağlama amacı ile yanıp tutuşmaktalar. Bu durumda ise çevresine veya kendisine zarar verebilecek herhangi bir varlığa karşı agresif tutum beslemekteler. Bu durumda ise ilkel bir hayvan ile bu yapay zekaları karşılaştırabiliriz. İlkel bir hayvan çevresine aynı şekilde yaklaşır ve diğer varlıklara karşı çoğunlukla agresiftir. Herhangi bir duygu veya vicdan taşımaz. Aynı yapay zekalar gibi kendi varlıklarını sürdürmek için yaşarlar. Acı duymazlar çünkü herhangi bir sistemi yoktur, çevresindeki acıyı hissetmezler çünkü bu yorumlamaya sahip değillerdir. Yapay zekaların böyle bir şekilde gösterilmesi insanlara yanlış bilgi vermekte ve yapay zeka kavramını saptırmaktadır. Oysaki bu yapay zekalar aynı insanlar gibi yaşayıp hissetmekte, çevresinin farkına varmakta ve insanlar gibi düşünmektedir. Onları bizden ayıran tek fark büyük ihtimalle bir ciğere, bir damara veya bir sinire sahip olmayacak olmalarıdır. Kısaca, ileri düzey bir yapay zekanın herhangi bir insandan göze çarpan bir farkı olmayacaktır. Üretilecek olan yapay zeka insan tarafından bilgilendirilip geliştirileceği için en iyi şekilde sonuç vermesi amaçlanacaktır. Herhangi bir mutfak robotu veya yön tarif eden bir alet kendi amacına nasıl en iyi verimle servis ediyor ise aynı şekilde geliştirilen bir yapay zeka kendini bilgilendirme ve yorumlama konusunda en verimli şekilde çalışacaktır. İnsanlar da doğumundan beri bu amaç peşinde koşmakta,bunun için çaba harcamaktadır. Tanrı’nın tanrı yarattığı dönemlerin görüleceğinin çok yakınlarda olduğu ise kaçınılmaz bir gerçektir çünkü şu anki sahip olduğumuz teknolojinin seviyesi hiç olmadığı kadar hızlı yükselmekte ve aynı hızla devam etmektedir. Fakat, bu durumun kaderi yine insanların düşünce ve hareketlerine bağlıdır. İnsanların ve yapay zekaların birlikte bulunacağı bir çağın geliş sesleri yükselebilir veya bu sesler hiç duyulmadan insanlığın çevresinden dolanıp geçebilir de. Mehmet Emin SevinçHırpani HayatlarGeçtiğimiz hafta Selim İleri'nin İstanbul Bu Gece Yine Sensiz adlı deneme eserini okuma fırsatım oldum. İleri'yi daima kendi çapımda takip etmeye çalışırım ben. Türkçemizi bir mücevher ustası hassasiyetiyle işlemesi onu benim gözümde dilimizin divalarından biri haline getirir. Özellikle sosyal medyada fazla geçiren bir insan olarak Türkçenin bu denli hırpalanması durumuna karşı panzehir olarak Selim İleri okumaya çalışırım diyebilirim. Selim İleri bu eserinde İstanbul'un 60'lardaki halini kendi tecrübelerine ve anılarına dayanarak anlatıyor. Bu eseri okurken Türkçenin hırpalanmasının yanında İstanbul'un da hırpalandığı düşüncesi belirdi zihnimde. Yani Selim İleri'nin duygu ve düşünce dünyamıza kattıklarının tam tersi bir devirde yaşıyor olmanın burukluğunu hissettim. Bu yazıda da İstanbul'un geçirdiği dönüşüm üzerine birkaç kelam etmek istemekteyim.Her ay İstanbul'a düşer yolum. Konser olur, spor müsabakası olur, eş dost ziyaret olur; mutlaka her ay İstanbul'un kaldırımlarını arşınlarım bir şekilde. Ben ki İstanbul'da düzenli olarak kalmış biri değilim. Birkaç günlük ziyaretlerden ibarettir İstanbul'la bağım. Buna karşın İstanbul'un feci halde hırpalandığını düşünüyorum. İster istemez Ankara-İstanbul kıyası yapmadan kendimi de alamıyorum. Bu kıyas esnasında hakikaten İstanbul'a kaldırabileceğinden fazla yük, hazmedebileceğinden fazla beton ve insan yığıldığı kanısına varıyorum. Çocukluğumda İstiklal Caddesi benim için tamamen farklı bir dünyaydı. Bir an olsun eksilmeyen kalabalığı, iki yanı ağaçlı tramvay yolu ve kırmızı tramvayıyla kendine özgü bir otantikliği olduğunu çocuk yaşta bile kavramıştım. Ancak gel zaman git zaman İstiklal Caddesi üzerinde bir buluşmam olduğunda burun kıvırır hale geldim, zira İstanbul'un ruhunu en iyi temsil eden bu cadde beton ve molozdan geçilmez hale geldi. Sanırım hala İstanbul'u en iyi anlatan cadde burası, çünkü kentin geri kalanı da bu betonarmeleşmeden nasibini fazlasıyla alıyor. Bir de İleri'nin anlattığı eski İstanbul'u gözümde canlandırmaya başlıyorum. Doğrusu kendim için üzüldüğümden on misli daha fazla üzülüyorum yazar adına. Yaşım gereği kısıtlı bir zaman dilimini hatırlıyorum ben, fakat şehrin o şaşaalı günlerini bilen ve birebir tecrübe eden insanların bugünkü durum karşısında duydukları üzgünlüğü ve karamsarlığı hayal dahi edemiyorum.Hırpalanma meselesi bu bağlamda bence büyük önem taşıyor. Son yirmi yıldır biz ülkece bazı şeyleri tükettik, fazla aşındırdık galiba. Bunun içine Türkçe de giriyor, şehirleşme de giriyor, insan ilişkileri de, beslenme alışkanlıkları da giriyor. Fast food tüketen (tıkınan mı demeli acaba!), romantik ilişkilerine internet üzerinden başlayıp bu ilişkileri internet aracılığıyla bitiren, penceresi olmayan odaları olan evlerde yaşayan, sesli harfleri yutarak "Uydn glb ii gclr" diyen insanlar olarak sanırım İstanbul'un bu halini pek de yadırgamamak gerekiyor. Yani hırpani hayatlar yaşamaya başladık. Bireysel ve toplumsal açıdan özensizliğin had safhada olduğu bir çağda yaşıyoruz. Doğal olarak mikro düzeyde gerçekleşenler makro düzeyde de kendini gösteriyor ya da tam tersini söylemek de mümkün. Bu açıdan Selim İleri'nin anlattıklarını onun üslubuyla okumak bana sağaltıcı geldi diyebilirim. Biraz yavaşlamak, birkaç adım geri çekilerek kendimizi içine soktuğumuz manzaraya nesnel bir gözle bakmak galiba bu noktada en sağlıklı çözüm olacaktır. Ancak ortada büyük bir zihniyet meselesi var ve bu durumun kısa vadede çözüme kavuşmasını maalesef mümkün görmüyorum. Lakin her halükarda bir miktar özen algısının edebiyat ile, mimari ile, müzik ile insanların zihinlerine yerleştirilebileceği düşüncesine de ikna olmuş durumdayım. Hırpani hayatlarımıza biraz olsun çeki düzen vermek içinse Selim İleri okumanın şahane bir başlangıç olacağını rahatlıkla söyleyebilirim.KaynakSelim İleri. İstanbul Bu Gece Yine Sensiz. Everest Yayınları: İstanbul. 2016. Deneme. Özgür ŞAHİN 21601926 İÇİMİZDEKİ KARANLIK Bizi kötü hale getiren şey güç mü acaba? Gücün bizde oluşturduğu o şehvet duygusunun bize ele geçirmesiyle mi kötü olarak tanımlandırabileceğimiz insan oluyoruz? Yoksa bir tanrı kompleksine girip kendimizi herkesten üstün görerek ve hoşumuza gitmeye şeyleri yok etmeye çalışarak mı? Bunu belki her insan için gözlemlemek zor ama belli zaman dilimlerindeki önemli insanlara bakacak olursak bunun cevabını bulabiliriz sanırım. Adolf Hitler’i örnek alalım mesela. 2.Dünya Savaşında Almanya’nın önde gelen partisinin liderine. Hepimizin kinle andığı bu adam baştan güce gelmeseydi Yahudi soykırımını gerçekleştirebilir miydi? Hitler’in güçlü olmadan önce de ırkçı biri olduğu büyük ihtimalle inkar edilemez ama ırkçı olmakla katil olmak arasında çok büyük farklar var. Onu bu katil sınırına geçirtebilen faktörün de güç olduğunu söylemek zor olmak bence. Sonuç olarak dünya ırkçı insanlarla dolu ama bu ırkçı insanların her biri bir katil olsaydı sanırım dünya nüfüsumuz çok daha az olurdu. Öbür ki yandan her söylediğinin doğru olduğuna inandırılan bir insanın bir noktadan sonra sevmediği şeylerin olmaması gerektiğine inanması çok uzak bir ihtimal değil. Daha da tehlikeli olan şey ise hoşuna gitmeyen insanları öldürme gücüne sahip olması ki bu durum için bunlar Yahudiler oluyor. Death Note animasyonunun bence yapmaya çalıştığı şey böyle bir kötülüğün her insanın içinde olabileceğini göstermesi, en parlak gözüken insanlarin içinde bile. Bu hikayenin karakteri bir başkan, lider veya bir şirketin patronu bile değil sadece çok zeki ve önünde parlak bir gelecek gözüken bir lise öğrencisi. Tabi ki böyle bir insanın gerçek dünyada bu yaşta yüksek bir pozisyona gelmesi imkansız olduğundan yazar hikayeye gerçek dışı elementler katmak zorunda kalıyor. Bunların en önemlisi ise ironik olarak fazlasıyla sıradan gözüken bir defter fakat bu defter ismi içine yazılan birini öldürme gücüne sahip. Bu gücü eline alan ana karakter Light Yagami dünyada zararlı ve hatta gereksiz insanları öldürmeye başlıyor, önce suçluları daha sonra ona karşı çıkan herkesi. Bu bozulma o kadar çabuk meydana geliyor ki ben izlerken aynı kişiye baktığımdan emin olamamıştım. Burada bence Light içinde pasif bir karanlık bulunan ama normal şartlar altında bunu açığa çıkartmayacak olan biri, tıpkı Hitler gibi. Tabi ki Light’ın amacının daha soylu olduğunu söyleyebiliriz ama ikisinin de hareketleri su götürmeyecek kadar benzer. İkisinin de düşüş noktası gücü ellerine almaları oluyor ve bununla birlikte gerçekleşen tanrı kompleksi ikisini de delirtiyor. Animasyon burada bu Light ile Hitler arasındaki paralleleri çok açık bir biçimde çiziyor. Bu sırada alttan verdiği mesajı atlamak daha kolay olabiliyor. “Bu neden siz olamayasınız?” Bu karanlık mesaj bu animasyonun konusunu ilk bakışta gördüğümüzden daha derin yapıyor. Kötülük belki de bizim kendimize çok uzak gördüğümüz bir şey çünkü bu kötülüğü açığa çıkartacak olan güce sahip olmamız çok zor peki bu güce sahip olabileceğimiz bilseydik gerçekten ne kadar rahatlıkla “Ben hayatta kötü olamam.” diyebilirdik? Belki bunu söylerken bile farkında olmadan riyakar bir biçimde bizden daha alt sosyal tabakalardaki insanları küçümsüyoruz ve yardıma ihtiyaç duyanlara yardım eli uzatmıyoruz. Uzatanlar yok demiyorum tabi ki fakat hiç kimse hayatını sadece iyilik yaparak geçirmiyor. Geçirmememiz de normal aslında çünkü en sonunda hepimiz kendimizi düşünüyoruz. Yani aslında hepimizin içinde potansiyel olarak bir canavar var ama bu canavarı ortaya çıkartacak güç yok. Bu güce sahip olduğumuzda da bir canavardan farkımız kalmıyor. Kaynakça: OHBA, Tsugumi. Death Note. 2006. VIZ Media. Burak AkbıyıkGERÇEK OLAMAYACAK KADAR SIKICIBilim kurgu kitapları ve filmleri, arkadaşlarımın ve çevremdeki insanların belki de en çok beğendiği türler olmalarına rağmen bende durum biraz farklı. Bugüne kadar birçok bilim kurgu filmi izledim fakat hiç birinden arkadaşlarımın abarttığı kadar etkilenmedim. Bilmiyorum, belki bende bir sorun vardır ama bilim kurgu dendiği zaman genelde aklıma sıkıcı ve abartı şeyler geliyor. Bu yüzden bir kitap alacaksam bunun bilim kurgu olmamasına dikkat ediyorum çünkü filminde bile sıkılacağım bir şeyi okumak daha da zor olacaktır diye düşünüyorum. Açıkçası bu konudaki fikrimin kolay kolay değişeceğini sanmıyorum. Bilim kurgu kitabından zevk almayacağımı düşündüğüm için çoğunlukla kararım almamaktan yana olsa dahi bir arkadaşımın tavsiyesi üzerine Andy Weir'ın yazdığı Marslı isimli kitabı aldım. Gerçekci olmak gerekirse kitabın konusu ve kitapta yaşananlar benim için oldukça ilgiçekiciydi. İlgimi bu denli çekebilmesinin sebebini, bunların hepsini tek bir insanın yapıyor olması olarak görüyorum. Ana karakterin asla pes etmeyip, elindeki tüm imkânları fazlasıyla kullanması vebaşarılı olması beni etkileyen unsurlardı diye düşünüyorum. Biraz da kitaptan bahsetmek gerekirse, kitap yaşanan talihsizlikten sonra Mars'ta tek başına kalan ve yaşam mücadelesi veren bir adamı anlatıyor. Karakterimizin adı Mark. Kendisi botanist ve oldukça bilgili bir kişi. Elindeki imkânları sonuna kadar kullanıyor ve hayatta kalmayı başarıyor. Bir insanın tek başına bunları başarabilmesi, Mars'ta kendi bitkilerini yetiştirip onlarla beslenebilmesi, teknolojik aletlerin yazılımlarıyla ya da parçalarıyla oynayıp onların işlevlerini değiştirebilmesi ya da güçlendirmesi gerçekten ilgi çekici birkaç hadiseydi. Ama gerçekçi olursak her bilim kurgu öyküsünde olduğu gibi bu kitapta da olağanüstülükler hâkimdi. Bir kitabın işlediği konu ilgi çekici olsa dahi, gerçekçi olmadığı sürece bende çok büyük bir etki bırakmıyor. Bu yüzden ne bilim kurgu kitaplarını ne de bilim kurgu filmlerini sevemiyorum. Benim okuduğum kitap ya da film öyle bir konuyu işliyor olmalı ki bunu gerçek hayatla bağdaştırabileyim ya da günümüzden ve geçmişten örneklerini bulabileyim. Bu yüzden gerçekçi olmayan bir kitap bende "iyi ki okudum." gibi bir etki yaratmıyor. Marslı adlı kitabı okuduğumda da gerçekten ilgi çekici birkaç şey görmüş olsam dahi hikayenin geneline baktığım zaman benim için sıkıcıydı. Bu tarz bilim kurgu ya da fantastik öykülerde, ana karakterlerin her türlü zorlu koşuldan sıyrılabilmeleri hikayeye okurken sıkılmama sebep oluyor. Sonuçta insanın dayanabileceği belli bir kaç koşul vardır ve koşullar bundan kötüyse orda yaşamak imkânsızdır. Fakat bu tarz kitaplarda, ana karakterler bir şekilde yaşamanın yolunu buluyor ve zor durumdalarken nasıl olsa kurtulacaklar diye düşünmeme neden oluyor. Evet, Mark karakteri fazlasıyla bilgiliydi ama ordaki durum ve şartlar gerçekte olduğu gibi yansıtılmadığından kitabı okurken "yok artık bu kadarı da saçma." gibi tepkiler vermeme sebep oldu. Bu tarz hikayeler, yani Burak Akbıyıkbilim kurgu hikayeleri, zaten gerçek olması beklenmeyen olaylardan oluşuyor bunun ben de farkındayım fakat benim bir kitaptan ya da filmden beklentilerimden biri de gerçekçi olması. Bu konuda gerçekten kendimi çok yalnız hissediyorum çevremdeki nerdeyse her genç yabancı süper kahraman filmlerine ve çizgi romanlarına inanılmaz ilgi duyuyor, filmleri çıksın diye dört gözle bekliyor. Ben ise o filmi izlemeye gittiğimde öfleyip püflemekten kendimi alıkoyamıyorum. Tercihlerim, genelde eski dönemdeki savaşları konu alan ya da güncel hayattan örnekler sunan yani gerçek hikayeleri anlatan filmlerden ve kitaplardan yana oluyor. Evet, bu kitabı aldım okudum. Pekibaşka bir bilim kurgu kitabı alır mıyım? Kesinlikle, hayır. Benim bir bilim kurgu hikayesinden zevkalabilmem için içinde gerçekçi bir anlatım ve bakış açısı olması gerekiyor ama bu mümkün mü onu da bilmiyorum. Çünkü bugüne kadar izlediğim ya da okuduğum bilim kurgu hikayeleri hep olağanüstü olaylardan oluşuyor. Marslı da böyle bir kitaptı ve kitaba kötü demiyorum, kitap gerçekten başarılıydı fakat benim ilgi alanım olmadığını tekrardan anlamış oldum. Bundan sonra beklediğim tarzda bir bilim kurgu hikayesi çıkmadığı sürece bildiğimden şaşmamam gerektiğini hatırlattı.Deniz YILMAZ KAYGI YAĞMURU Zaman her şeyin ilacıdır derler. Gerçekten de öyle midir? Konu zaman olunca kesin bir yanıt vermek oldukça güçleşiyor haliyle ancak kime sorarsanız sorun aynı cevabı alacağınız bir soru da yok değil. Bu gizemli soru ne dersiniz? Şüphesiz bu soru, geçip giden zamanın yarattığı kapkara olumsuzluk bulutlarına ev sahipliği yapan kasvetli bir gökyüzünün var olup olmadığı sorusu. Gelin, kaygıların küçük birer damlaya dönüşeceği bu olumsuzluk yağmurunda biraz ıslanalım. Ne kadar da güzel yağıyor değil mi? Elinizi çekmeyin hemen, bırakın teninize değsin acılar, kalp kırgınlıkları, kaygılar… Neden mi? Nedeni oldukça basit çünkü ancak böyle var olabilir insan. Bitmez acıları, binbir parçaya ayrılan kalpleri, gözyaşlarını kucaklayarak ruhundan durmaksızın parçalar kaparsalar dahi. Gözlerinizi kapayın şimdi ve kapkara olumsuzluk bulutlarının eserinin kokusunu içinize çekin. Canınız acıyacak, bunu inkâr edemem ancak emin olun geriye alınması mümkün olmayan zamanın yarattığı, kimsenin yerini tutamayacağı o eşsiz kişiye söylenen onca nefret dolu cümle, bir şakanın dahi küçük bir tebessüm oluşturmaya gücünün yetmediği bunca an karşısında hiç acı çekmeden dimdik duran bir insan dahi bulamazsınız. Kendinden daha değerli gördüğü o renkli gölgeyle yollarının ayrılacağını anladığı zaman ya da hiç beklemediği bir haber aldığı, çığlıklarının bitmek bilmeyen gecelerini zehir ettiği an nasıl kendinden emin bir şekilde ileriye bakabilir ki insan? Şimdi açın gözlerinizi ve avucunuza bakın. O küçük ama diğerlerinden farklı olduğunu hemen anlayabileceğiniz damlayla göz göze gelin. Şu an neden bu küçük damlanın farklı olduğunu hatta daha da önemlisi neyi çağrıştırdığını düşünüyorsunuz belki de kim bilir. Merakınızı