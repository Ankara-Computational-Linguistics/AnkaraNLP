yapacağız yahu. Eşeğin hoşaftan anlayacağı yok tabii. Cinlerim yine tepeme çıkıyor. Göz kapaklarım düşerken karşımda kırık beyaz bir döpiyes beliriyor, yırtmacından koca bir karpuz görünüyor elimde nereden geldiğini bilmediğim yumurta kabukları var, avuçlarım ıslak, yapış yapış… Osman Efendi'nin ceketine bürünen karım, kermesin kapısında halıya takılıp düşüyor, protokolle birlikte cümle âleme rezil oluyoruz. Kendimi ağzı gözü perşembe pazarına dönmüş yüzlerce çocuğun ortasında buluyorum. Peşimden koşuyorlar. Plastik tabancalarla üzerime su sıkıp, kolumdan bacağımdan çekiştiriyorlar. Kurtulmayı başarıp, güç bela bir ağacın tepesine çıkıyorum. Çocuklar hele bir dinleyin beni, diye kalabalığa sesleniyorum. Tesis, diyorum, fevkalade… Burnunun yerinde demir bir çubuk duran esmer oğlan avazı çıktığı kadar bağırıyor. Tiramisu yiyecektik hani. Yalancı. Bacağım tak diye atıyor, ağaçtan düşüyorum… Osman Efendi karşımda. Beyim, diyor, kalk yerden, şu bacağını da artık bir doktora göstersen. 266 Yasak Meyve - Furkan Uzun Kadınlar hayatları sarsıldığında değişimi farke der. Dünyayı değiştirmek istiyorsan, bir kadının hayatını mahvet... Birkaç saat önce yaşadıkları tartışmadan arta kalan öfkesini hâlâ üzerinden atamamıştı ki elinde tuttuğu kitaptan dökülen sözler sinirlerini iyiden iyiye gerdi. Gece yarısı olmak üzereydi. Oturma odasındaki kırmızı kanepeye gömülmüş ve krem rengi battaniyesini beline kadar örtmüştü. Bu kaçıncı tartışmalarıydı o an için hatırlamıyordu. İşin aslı, kaçıncı tartışmaları olduğunu kesin olarak biliyor üstelik hepsini önemli veyahut önemsiz olarak zihninde sınıflandırabiliyordu. Ama o an için bunu kabullenmeyi aklının ucundan dahi geçirmeye cesaret edemedi. Belki de kadınlık gururuna yedirememişti ve durumu önemsemeyen ruhiyata bürünmek yaşadığı öfkeyi daha çabuk atlatabileceğini hissettirmişti. İşte bu yüzden bu seferki de önceki bilmem kaç kez yaşanan tartışmaların önemli sınıfına eklenen bir yenisiydi. Her ne kadar kırgın kadınların ortak düşüncesi olsa da, kendini çoğunluktan alıkoyamadan bir kez daha içinden geçirdi. Gerçekten tüm erkekler aynı mıydı. Tam tamına beş yıldır birlikte olduğu eşi artık o ilk tanıştığında ağzından şiirler damlayarak Kumkapı meyhanelerine beraber dadanalım, diyen erkekten çok farklı bir yerde, her akşam soluğu Nevizade gecelerinde almaya başlamıştı. Üstelik her seferinde kendisini kadın dırdırından kurtarıp yılların eskitemediği dostlarıyla 267 birkaç tek atma bahanesiyle uzaklaştırıyordu. O ise yalanını birkaç kez ortaya çıkarmış fakat ses etmemiş ve hep içine atmıştı. Ama artık göz göre göre buna katlanmak tüm benliğini sarsıyordu. O ne idüğü belirsiz gönül eğlendirmelik şırfıntıların haberi kulağına bir kez daha iliştiğinde yeri yerinden oynatmaya çalışmıştı. İşte birkaç saat önce yer çekimine sözünü geçirmemiş ve yer yerinden oynamadan tekrar üzülen kendisi oluvermişti. Neden hayatı bir yalan üzerine kurulmak zorundaydı ki. Artık tatlı teselli sözleri ve yeminler üzerine edilen affedilme çabalarına karşı koymak istiyordu. İşte bu yüzden daha yazarlık döneminin emekleme zamanlarında birlikte olduğu eski gönül arkadaşının artık çok olgun zamanlarında kaleme aldığı o son kitabına sarılmış ve belki kaçışı ondan bulmayı ümit etmişti. Fakat aksi olarak o sözler kalbini derinden yaralamış dahası geçmiş, şimdiki ve gelecek tüm ilişki düşüncelerini yerle yeksan etmişti. Erkekler hep aynıydı ya da ortak bir düşünceyle o eski tatlı su yazarı aşkı gibi dünyayı değiştirebileceklerine inanıyorlardı. Kitabın sayfalarında öfkeyle gözlerini gezdirirken bir an için tüm ilişkisini bitirmeyi düşündü. Düşüncenin daha ilk anda zihnine düşmesiyle birlikte kalp atışı inanılmaz bir şekilde hızlanmaya başladı ve ağzına belki de o an yükselen kan basıncının neden olduğu soğuk metalik tat yayıldı. Oda sıcaklığındaki kırmızı şarabından bir yudum daha aldı. O baş başa loş ışıkta beraber geceledikleri anların pür dikkat özenle hazırlanmış şarap kadehleri ve atıştırmalıklarının aksine, içkisini mezun olduğu üniversitenin hatıralık seramik kupasından yudumluyor, bir yandan özensizce ortasından yırtılmış paketinden sehpaya yayılmış tuzlu krakerlerden atıştırıyordu. Her ne kadar o an için öfkeli olsa da yeni bir güne öfkeden arınmış bir şekilde uyanınca onu tekrar affedecek ve gelecekte gerçekleşmesi beklenen yalanlara göz yummaya devam edecekti. Kahretsin, dedi içinden bir kez daha Kahretsin ya, ama kim kimi. Biliyordu, karşı koyamayacaktı ve onu affedecekti işte. 268 Yaşamında her daim birinin varlığını kabullenip kendisini güvende hissetmek ona daha fazla devam etme gücü veriyordu ama bu durumda daha ne kadar güvende hissedebilirdi ki. Hayatta hep birtakım iyi duygular ve kazanımlar için başka taraftan açıklar verip bedel ödemek mi gerekiyordu. Ya da başka bir deyişle ilişkisinin kontrolünü baştan mı kaybetmişti. Bir an için sırtından soğuk bir ter damlasının aktığını fark etti. Evet ya panik yapıyordu işte. Yine gerçekleşmişti. Ne zaman karmaşık duyguların içinden çıkamasa, daha da fena oluyor, eli ayağı birbirine karışıyordu. Şaraptan daha büyük yudumlar almaya ve krakerlere hiç dokunmamaya başladı. O an için karnının üzerinde açık vaziyette duran kitaba devam edip etmeme konusunda kararsız kaldı. Ya da... diye geçirdi içinden. Acaba hâlâ eski elektronik posta adresini mi kullanıyordu. O eski aşkından mı çıkarsaydı tüm hıncını böylece. Ne de olsa her şey geçmişte kalmıştı. Bunu düşünmek ve klavye ardından düşüncelerini yükseltmek çok daha kolay gözüktü benliğine. Belki de az önce okuduğu o narsist bir o kadar mazoşist gözüken cümleyle başlayabilir, tüm sinirini çıkarmaya o şekilde başlayabilirdi. Kitabın arka kapağında düzgün burnunun üzerinde duran kemik çerçeveli gözlüğüyle verdiği bir fotoğrafı bulunuyordu. Burnunu her zaman sevmişti. Gülümsemesi eskiden hatırladığından çok daha güzeldi. Yazarlığıyla birlikte kendi de olgunlaşmış olmalıydı. Çünkü, gülümsemesinden kendine güven ve kararlılık yayılıyordu. Saçları hafif seyrekleşmiş ama daha çok yakışmıştı. Kitabı ilk aldığında arka kapakta bulunan fotoğrafa bu kadar dikkat etmeyip öylesine gözünü kaydırdığını fark etti fakat şu an ona bir şeyler diyecek olması nedeniyle fotoğraf üzerinde bir cerrah gibi titizlikle çalışmaya başladı. Yüz yüze mi konuşsalardı yoksa.. Şu an ki sinir harbini içine gömse ve tüm o sakinliğiyle ona mı sorsaydı tüm bu yalanlardan sıyrılıp, ilişkisini nasıl sağlamlaştıracağını. Ama ya onun da ilişkisi varsa. Belki evlenmiş ve çocuğu dahi olmuştu. Ya da çocukları.. Çok zaman olmuştu 269 konuşmayalı. Sahi ya sosyal ağdan bile eklememişti arkadaş olarak. Heyecanla kanepeden doğruldu. Oturur vaziyetteyken kupada kalan son damla şarabı midesine indirdi. Aklının bir ucunda bardağı bir kez daha doldurmak vardı ama öncesinde internete girmeliydi. Hemen sosyal ağdan onun ismini arattı. Evet işte oradaydı.. Bir ortak arkadaş Handan. Ondan ayrıldığından beri Handan'la da pek görüşmez olmuştu. Ne de olsa onunla tanışmasına vesile olan oydu. Hepsiyle birlikte tüm geçmişten uzaklaşmak mı istiyordu yoksa. Her neyse... İlk önce kararsız kaldı. Profil fotoğrafı kitabın arkasında bulunan ile aynıydı. Mesaj gönderilebilseydi eğer hemen aklından geçenleri bilgisayar ekranına dökebilirdi ama bunun için öncelikle arkadaş olarak eklemesi gerekiyordu. İstek göndermeden önce birkaç kez vazgeçmeyi düşündü. Ama en sonunda dayanamadı ve fareyi usulca tıklattı. Saat gece bire yaklaşıyordu. Yazar kısmı bu saatte uyumaz, diye düşündü. Özellikle kadınlar üzerinde kendini uzman sananlar. Aşk yapbozu, gece şairleri.. Eğer uyanıksa ve görürse ne tepki verecekti acaba. Ya kabul etmezse. Ya geçmişten o daha fazla uzaklaşmak istediyse. Belki bu yüzden o da yıllarca hiç iletişime geçmek için çaba sarf etmemiş, üstelik son kitabında o yıkıcı cümleleri kurmuştu. Şarap tekrar zihnine yansıdı. Mutfak masasında duran şişeye ulaşmıştı bile. Az önce mideye indirdiği oda sıcaklığındaki şaraptan daha serindi. Kupayı ağzına kadar doldurdu. İlk yudumu aldıktan sonra dikkatlice bilgisayarın başına doğru ilerledi. Ekrana baktığı anda tekrar heyecanlanmıştı. Onu eklediğinden beri birkaç dakika bile geçmemişti ama arkadaşlık istediğini onaylamıştı. O an için adeta internet vasıtasıyla hoşuna giden biriyle tanışmış ve o kişiden cevap almış gibi hissetti. Hemen profilini didik didik etmeye başladı. Liberal görüş, Beşiktaş hayranlığı ve iyi bir eğitim... Yemek yapmayı seven amatör bir aşçı. Sahi ya ne kadar da güzel yapardı fasulye pilakisini. Sonra bir de tavuklu Sezar salatası... 270 Hakkındakiler kısmında en önemlisi hâlâ bekar olduğuydu. Heyecanı bir nebze olsun yatıştı. Daha sonra resimlerini incelemeye başladı. Yurt içi ve yurt dışı geziler, seminerler, kitap tanıtımları, arkadaşlar, Canon bilmem kaç D kamera ile çekilmiş amatör portre ve doğa çalışmaları... Hepsi buydu işte. Evet kesinlikle hayatında özel biri olmamalıydı. Bir an çok daha hafiflemiş şekilde mutlu hissetti kendini. Aslında biraz bencil davranıyordu. Neden onun hayatında kimse olmadığına bu denli sevinmişti ki. Kendisi beş yıldır evliydi. Henüz çocuğu yoktu ama bir kez düşük yapmadan önce bunun eşiğinden dönmüştü. Bazen içten içe çocukları olmadığına seviniyordu. Yoksa eşine ve yalanlarına daha fazla bağlanacaktı. Kim bilir, belki boğulacaktı bile. Profilini biraz daha inceledikten sonra bir yudum şarap daha alıp mesaj gönder butonuna basacaktı ki boş seramik kupayı kafasına diktiğini fark etti. Ne ara bitirmişti koca bardak içkiyi. Aceleyle mutfağa yönelip bu defa şişenin kendisini getirdi. Ardından yavaş yavaş neler demesi gerektiğini kafasında tartmaya başladı. Çok zorlanıyordu. Evet, hem de çok... Aradan geçmiş o kadar yıla rağmen ne demeliydi ki. Bilemiyordu... Yeni kitabın için tebrik ederim. Olur mu hiç hani hıncını ondan çıkaracaktı. Değişim için kadınların hayatını mahvetmek ha. Demek böyle düşünüyorsun. Yok canım bu da olmazdı. Belki sadece basit bir... O an ekrana kilitlendi. Biri mesaj göndermişti. Heyecanla tuşlara bastı ve tahmin ettiği gibiydi. Çoktan karşı taraf mesaj atmıştı bile. Ve son anda aklından geçirdiği gibi sadece basit bir Merhaba J idi. Yüzüne anlamsız bir gülümseme yayıldı. Şarabın etkisinden kendimi mi kaybediyorum yoksa, diye düşündü. Yerinden kalktı ve birkaç pilates hareketi yaptı. Kendime gelmeliyim, diye uyardı kendini. Sonunda aklına beş yıllık yalanlar ve eşinin yüzü geldi. Ne kadar katlanılmaz geliyordu şu an kendine. Eşinin ne kadar umursamaz ve pişkin bir ifadesi vardı sahi o bir önceki tartışmalarından sonra ellerinde kamelya çiçekleri ile kapıya dayandığında. Hoş, kamelyadan nefret 271 ederdi ama bunu ona hiç söylememişti. İlk defa hangi Allah'ın cezası zaman almıştı o çiçekleri ona. Yarın ilk iş kamelyadan nefret ettiğimi ona söylemek olacak, diye düşündü aceleyle. Ardından bir anlığına tekrar gelen mesajı düşündü. Aynı şekilde cevap verse tekrar cevap gelir miydi. Belki de sohbet açacak bir soruyla cevap vermeliydi. Hani hıncını alacaktı ondan. Kamelyadan nefret ediyordu. Kocasını affetmeyecekti. Bir an önce mesaj yazmalıydı. Düşünceler, birbirine karışmış kıvırcık saç gibi ilmik ilmik olup düğümlenmiş ve bu yüzden bir yerden kesilmesi gerekiyordu. Nefes alışını yavaşlattı. Dudakları tuzlanmıştı ve kendini kaybetme korkusuyla şaraptan bir yudum daha almaya çekindi. Son kez düşündü ve parmakları çoktan bir hızlı, bir yavaş, ürkek ve ardından sinirli, kısacası karmaşık bir şekilde klavyenin üzerinde gezinmeye başladı. Oturma odası sehpası üzerinde kitap açık halde durmaktaydı. Farkında değildi ama sayfalara sıçrayan şarabın kırmızısı sanki kalemle çizilmiş gibi o cümlenin üzerini boyamıştı Değişim kaçınılmaz ise tüm kadınların hayatı bir kez olsun mahvolacaktır... 272 Tema Çirkin Lohusa'nın Laneti - Füsun Çetinel Ay bu kız çok çirkin. Biraz daha karnında dursaymış maymun çıkacakmış yenge. Halam lohusa yatağındaki anneme bu korkunç cümleyi fısıldamış ve gizli bir laneti üzerine çekmişti. Yüzüm, ellerim, göbeğim, popom, her tarafım gerçekten de koyu renk tüylerle kaplıymış doğduğumda. Hemşirenin, Birkaç güne kalmaz dökülür bunların hepsi, demesi fayda etmemiş. Zavallı annem hastaneden çıkana kadar hep ağlamış, kucağındaki tüy yumağını bir türlü kabullenememiş. Babacığım bile susturamamış onu. Neyse ki yüzüm gözüm sonradan açılmış da annem akrabaların yüzüne gururla bakabilmiş. Halam doğduğum günü şen kahkahalar atarak anlatırdı. Sözünü sakınmazdı hiç. Annemin sinirden kaşı gözü seğirir, bense ağzım kulaklarımda onu dinlerdim. Ortaokula başladığım yıl babamın uzaktan bir tanıdığı neredeyse otuzuna merdiven dayamış halama talip oldu. Arada yirmi yaş fark olmasına rağmen ailede herkes sanki bir ağızdan bu adamı istiyordu. Kültürlüydü, hoştu, Almanya'da mühendislik yapıyordu, annemin deyimiyle çöpsüz üzümdü. Yani bakmak zorunda olduğu yaşlı bir annesi ve daha önceki eşlerinden çocuğu yoktu, üstüne üstlük varlıklıydı. Onun da kendi çocuklarını sevmeye, kendi evinin hanımı 274 olmaya hakkı var. Şimdi farkında değil ama sonradan çok pişman olur, diyordu annem. Ama ben gerçek nedeni biliyordum. Artık büyümüştüm ve zaten elini hiçbir işe sürmeyen halamın bizimle yaşamasına pek gerek kalmamıştı. Babaannem ise okuyup üfleyerek dualar ediyor, Bari bu sefer saçma sapan bir kusur bulmasa adama, diye söyleniyordu. Ben karışık duygular içindeydim, hem halamın bizle yaşamaya devam etmesini istiyor, hem de gelin olduğunda kabarık tülden beyaz duvağını tutacağım gecenin hayaliyle yaşıyordum. Halam çevremdeki diğer kadınlardan farklıydı. Tüm gün aşk kitapları okur, yemek yemeği bile unuturdu. Geceliğini hiç çıkarmazdı üstünden. Belki bir iki koltuk değiştirir, arada ancak tuvalete veya su içmeye kalkardı. Ben acıktığımı söyleyince, kitabı elinde dalgın gözlerle mutfağa seğirtir, dolaptan rastgele çıkardığı bir tencereyi ocağa oturtur, ayakta okumasına devam ederdi. Bir keresinde bir tencere kompostoyu ısıtıp öğlen yemeği diye önüme koymuştu. Halam aşkın peşindeydi ama kitaplarda okuduğu aşkı Almanya'da da bulamadığını anlamakta fazla gecikmedim. Düğünden ancak dört ay kadar sonra elinde valiziyle gece vakti kapıyı çaldı. Geceliksiz karşımda görünce yadırgadım. Almanya mı yoksa enişte mi değiştirmişti onu. Kucağına atlamak istedim, yapamadım. Ondan bambaşka biri duruyordu eşikte. Annem halamın berisinde meraklı gözlerle enişteyi arandı. Babam genzini temizleyip salona koltuğuna geri döndü. Buz gibi bir sessizlik içerisinde yemeğe oturduk o akşam. Halam sabaha kadar yatağında dönüp durdu, ona sormak istediğim o kadar çok şey vardı ki. Ertesi gün ailenin bütün kadınları halamı sorguya çekebilmek için eve doluştu. Ancak halam kendini odaya kapatmış kimseyle konuşmuyordu. Ben misafir odasında masanın altında bir taraftan 275 kitabımı okurken bir taraftan da fısıltıların arasında kulağıma çalınanları anlamaya çalışıyordum. Kız korkmuş ayol. Adam maymun gibiymiş, böyle ta boynuna kadar. Çıplak görünce şoka girdi herhalde. Dört ay boyunca bir kere bile olmamış. Yanına yaklaştırmamış bizimkisi. Adam dayanamamış koymuş kapıya. Boşuna mı evlendi. Bak işte, yeğeni için neler diyordu, kendi başına neler geldi. Yazık valla. Son cümleyi annem söylemişti. Halamın başına neler gelmişti. Geri döndüğünden beri annemle arasındaki gerginlik yok olmuştu. Aşk kitapları da okumuyordu artık. Tüm gün bir köşede oturup somurtuyordu. Doğduğum günü yine anlatsana hala, dedim. Onu biraz olsun neşelendirebilmek istiyordum. Annemle uzun uzun bakıştılar. Halam başını önüne eğdi. Susuyordu. Doğduğum günün hikâyesini bir daha dinleyemeyeceğimi anlamıştım. 276 Filipin Davoro Kültüründe Çirkinin İmkansızlığı Armağan Kilci Çirkin, olmayan bir şeydir. Bazı zihinler ölülerin fotoğraflarını arşivler. Bir keresinde sivilcelere aşık olan birini tanıyan birinin yazdığı bir mektubu temize çekmiştim. Başkanın bile sevgilisi var, diye bitiyordu. Çirkinlik burundan ve dişlerden başlar, tende biter. , Çirkinlik kalpte başlar jenitalde biter. gibi teoriler, algılarındaki çöpleri her saniye öğüten zihinlere işaret eder. Kaldı ki, ne kadar acınası olsa bile, bunda bile çirkin olmayan bir şey vardır. Umberto Eco'nun Çirkinliğin Tarihi ni yazdığı, ve erkek testislerinin dinozor testisleri ile benzerliğinden yararlanarak (kaşıntı) komiği yarattığı kitapları bile çirkinliği anlamamıza yetmiyor. Bakan göz ve bakılan göz arasındaki ilişkiye de indirgeyemiyoruz çünkü, çirkin, öğrenilen midir yoksa altın oranla mı şekillenir henüz bilmiyoruz ve asla bilemeyeceğiz. Meyvelerin çürük olanı mı yoksa ham olanı mı çirkindir. En lezzetli meyveyi çirkin bulan damaklar var mıdır. Antik Çin'de dişlerin sarı olması çirkinlikten kurtulmak için bir araçken, sadece dişleri olduğu için insanların çirkinlikle birleştirildiği kültürler de var mıdır. Kötü kokuların alımlılığa etkisi hakkındaki makalelerden, başlıkları dışında akılda kalıcı pek bir şey yok. Çirkin hayvanlar sevimlilik kontenjanından Facebook'ta uzun süreli gezintilere çıkabiliyor. Bunca çirkinlik kaosu arasında ben yok muyum. Çirkine kim karar verecek. Çirkine neyle karar verilecek. Bir toplum var mı. Toplumun 277 kendisi çirkin mi. Beni her daim güzel bulan annemle kurduğum ilişkinin kendisi çirkin olabilir mi. Temiz suyu severim, temiz su çirkin değildir... Ama tüm derim yanık olduğunda her tür su çirkindir. Kişisel gelişim janrının ve düşük derecelendirilen pop televizyon anlatılarının kendisi çirkindir. Ama her şey bizi çirkin olmadığımıza ikna edebildiği ölçüde iyidir. Su, eko, Eco, toplum, koku, burun, meyve, bilgi ve hayvanlar. Zihnim, 2013, İstanbul 278 Yüz-Süz - Halit Payza Benim Yüzüm Aynanın karşısına geçtim, yüzümü inceliyorum. Benim yüzüm bu, her zaman taşıdığım, daha kimbilir ne kadar taşımak zorunda olduğum. Yüzüm benim aynam. Bütün anlamları taşır, anlamsızlıkları, sevinçleri, hüzünleri. Baktım mı anlarım, karşımda görürüm. Yüzüm benim haritam. Ne korkunç engebeler var orada, düzlükler, aşılması güç, hiçbir bedevinin geçmeyi göze alamayacağı çöller, hiçbir dağcının çıkamayacağı el sürülmemiş, ayak basılmamış tepeler, ne kurak iklimler ne sert rüzgârlar, ne dalgalı denizler... Yüzüm benim coğrafyam. Bir Piri Reis çizer haritamı, bir Kristof Kolomb. İyi ve kötü günde, ölüm bizi ayırana kadar beraberiz. Vietnam savaşında, sırtımda taşıdığım, en yaralı esirimdir benim yüzüm. Bu yüzü ben istemedim. Onu bana ucuzluktan getirdiler. Taksitli satışlar mevsimiydi. Kredi kartına eşit taksitler yapıyorlardı… Büyükçe bir hastanenin, çocuk doğum reyonundan… Yoksa kadın doğum muydu. Tam olarak anımsamıyorum. Bazan reyonlar karışır. Bilirsiniz. Elma 279 sepetlerinin içinden, şeftaliler de çıkar. Böyledir bu. Herkesin yüzü gibi bir yüz bu. Baktığımda hiçbir şey göremiyorum. Sıradan, hiçbir özelliği yok. Anımsamaya değmez. Derinliksiz, tek boyutlu… Hepimizin böyle yüzleri vardır. Senin Yüzün bahara benzer, ne böyle sevdalar, ne böyle ayrılıklar geçer. Gözler... Gözlerine bakıyorum, gözlerimi açar açmaz. Neye baksam, nereye gitsem gözlerini arıyorum, sigara tiryakilerinin uyanır uyanmaz sigara yakmaları gibi. Yüzünün en güzel yeri gözlerin mi. Sen de benim gözlerime bakıyorsun yatakta, uzanmış, çırılçıplak. Karşı koymuyorsun, teslim olmuşsun, kalelerin düşmüş birer birer, avluda bir Truva atı... Başını yana eğmişsin. Çaresizliğin başka tarifi bu... İncecik boynun, kuğu boyunlum... Gözlerin bunun bilincinde, ondan böyle bakıyor çok anlamlı. Kirpiklerinin karasında geceler kimbilir ne aydınlık. Bilmediğim uzun ve kederli yolculukların aykırı başlangıçları gözlerin. Dudakların... Dudaklarını istiyorum en çok. Birbirine mühürlü iki kırmızı gül yaprağı. Yüzünün en güzel yeri… Ilık... Telaşsız. Yorgun... İki gül yaprağının, iki güz yaprağının birbirine sarıldığı, dokunduğu, ılık, telaşsız ve yorgun bir nehir dudakların. Yanakların kızarıyor, utandırıyor muyum seni. Saçlarını, kulaklarının ardında toplamışsın, oysa ben dağınık severim, kaşlarının üzerinden, gözlerine, dudaklarının en ucundan, 280 çağlayanlar gibi dökülüvermeli, çıplak göğsüne... Yüzünde ay ışıkları. Hüzünde ay ışıkları. Yüzün en aykırı resmim benim, henüz tamamlanmamış, bitmemiş, yarım, eksik. Aykırı bir ressamın, en aykırı eskizi… Tamamlamaya ömrüm yetmez. Güvercinler konuyor yüzüne. Gözlerinle bakıyorum gökyüzüne. Yüzün, henüz yaprakları dökülmemiş bir dal, henüz zamanı göstermeyen bir saat, yüzün bulut, yüzün hüznün pazar yeri, tuval üzerinde isimsiz bir yağlıboya. Komet'in bütün kadınlarının yüzü senin yüzün. Beyaz Filli Kompozisyon'unda, sol üstteki kadının yitik yüzü, yüzün. Yüzün genç... Gözlerin ruhuna indiğim bir karanlık dehliz, yaşlı ve yaslı. Yüzünün kalbi gözlerin… Bir gün -hangi gün olur bilmiyorum, çok da uzak değil- ölmeye karar verirsem, yüzünde öleceğim. Kırık bir çizgi gibi taşıyacaksın cesedimi, bir acı yazgı gibi alnında, ya da kirpiklerinin hemen ucunda... Kirpiklerin ok ve yay. Yüzün yarınlara akan, bu günü aşan sarı bir ırmak. Bir fresco ressamı okuyabilir yüzünü, bana bütün anlamlar tuzak, uzak. Sonra... Yürüdüm, geçtim yüzünden, ardıma bakmayarak. Bu giderken bana bıraktığın yüzün Hüzün. İki yeşil göz ve bir krallık Edgar Degas, incelikleri yansıtan figürlerin simgesi olarak balerinleri çiziyordu. Bekleme'de olduğu gibi balerinin yüzü görünmüyor. 281 Balerin kız öne eğilmişti, çoraplarıyla oynuyor. Uzun siyah saçlarını topuz yapıp, tepesinde toplamış. Yüzü yalnızca belli belirsiz görülen, sonra yiten bir karartı… Üzerinden, yağmur bulutu geçmiş gibi. Çıplak ve küçük omuzları titreşiyor, ürperiyor kız. İçinde çoktan kanatlanmış bir heyecan. Yüreği küçük serçeler gibi vuruyor, çığlık çığlık. Küçük balerin, belki yüzünü soyunma odasında, taburenin üzerinde unuttu. Kirli sarı tüyleriyle obur ve şişman bir kedi, onu çoktan alıp kaçtı. Dışarılarda bir yerde, sivri ve yetenekli pençeleriyle parçalara ayırıp, sivri dişleri, pembe dili ile yemekte. Kız yüzüne bir daha asla ulaşamaz. Yağmurlu bir gün… Damlalar iri iri atılıyor, gökyüzü pençelenmiş gibi yırtılıyor. Gök gürültüsünün hırıltısı, tiyatronun mermer basamaklarından, beton dökülü koridorlarından, hızlı adımlarla yürüyüp, balerin kıza ulaşıyor. Yanındaki kadın annesi olmalı. Yüzüne bakıp kestiremiyoruz -çünkü kızın yüzü yok-varsayıyoruz. Anne, ıslanmış bir şemsiye taşıyor. Gözleri görünmüyor. Kim bilir belki o da unutkandır, mutfakta, yemek masasının üstünde, bulaşık bir tabağın içinde… Yine de delici bakışlarla renksiz döşemeye bakıyor. Burnu, yüzü görünüyor, gözleri. Hayır. Beklemekten sıkıldı. Uzun süredir - Degas'nın resmi bitirdiği günden, bugüne - devinimsiz duruyor, oturuyor. Kalkıp gitmiyor. Bekliyor. Biraz sonra sahneye açılan kanatlı kapıdan kızını çağıracaklar. Kız, küçük melekler gibi, kendini izleyen şeytanların sorgulayan, irdeleyen, değerlendiren, ateş saçan gözlerinin önünde tüm yeteneklerini, bildiği bütün figürleri gösterecek. Degas, sahnede dans eden kızın da resmini yapacak. Yüzünü de yapar mı bilmiyorum, belki yapar. Yaparsa, ondan yeşil gözler çizmesini isteyeceğim. Kocaman, şaşkınlıkla yüzüme bakan, iki iri yeşil göz... Kim ona yeşil gözlerin yakışmayacağını söyleyebilir ki. Ben... 282 İki yeşil göz için krallığımı veririm. Soytarının yüzü, Soytarılar ve Krallar ya da buruna açık övgü Soytarı, Kral Lear'a soruyor ya hani, Soytarının adı yoktur hiç. Kralların adı geçer tarihte. Kral, yine da yanıtlayamıyor, sıradan, adı bile olmayan Soytarının sorusunu. Kral olmak önemli değil, utanılacak bir yanı da yok Kral olmanın. Ama bayım, öğrenmemek, sormamak ayıp. Kral bilmeyecek, adı bile olmayan Soytarı bilecek... Soytarı, kendi sorusunu yanıtlar Kral'a, ne muhteşem bir yanıttır o. Kral değil, Soytarı haklı. Bütün soytarılar haklıdır. Yaşasın burun… Kleopatra'nınki değil... Biliyorsun ya babalık. Guguk Kuşunu yuvasında besleyen serçe, Onun gagasıyla beyninin delindiğini gördü. Mum da söndü. Seni çokbilmiş Soytarı... Yüzünde, baharın ve bilgeliğin ışıltılı çiçekleri açan Soytarı… Güldü mü gök gürültüsü gibi gülen, ağladı mı sağanak, parçalı bulutlu, bahar yağmurları gibi bereketli. 283 Ah, sevimli, sevimsiz, yüzlü, yüzsüz Soytarı... Ey Soytarı, neden Soytarısın sen. Atı, araba çekerse, eşek bile bunu fark eder. Hah, hah, hah. Hadi canım, seni seviyorum. Eğer insanın aklı topuklarında olsaydı soğuktan çatlamak tehlikesi olurdu değil mi. İnsanın burnu niçin yüzünün ortasındadır, biliyor musun. İki yanında birer göz bulunsun diye, kokusunu alamadığı şeyleri görsün diye. İstiridye kabuğunu nasıl yapar, bunu bana söyleyebilir misin. Ben de bilmiyorum, ama sümüklü böceğin niçin bir evi olduğunu bilirim. Eh, başını barındırmak için, yoksa kızlarına verip de boynuzlarını kılıfsız bırakmak için değil. Ama onun bir de ismi var Yorick. Hamlet kuru kafasını eline alıyordu, şöyle ileri uzatıp, göz çukurlarının içine bakıyordu. Olmak ya da olmamak, işte bütün mesele bu. Vah zavallı Yorick. Ben tanırdım onu. Horatio şakalarının tadına doyum olmazdı. Ne ince hoşlukları olan bir adamdı. Kaç kez sırtında taşımıştır beni. Şimdiyse ne iğrenç geliyor bana. Yüreğim bulanıyor baktıkça. Şurasında dudakları vardı, kimbilir kaç kez öptüğüm. Nerede o şakaların şimdi. O hoş deliliklerin, türkülerin. O birden sofrayı kahkahalara boğan parlak buluşların. Bir teki kalmadı mı, kendi sırıtışınla alay edecek. Neden hep kralların soytarısı olur. Belki de, her soytarının bir kralı olmadığı için. Çevreme baktığımda, onlardan sürüyle görüyorum, her yerde, her şeyde. 284 Soytarı oldukları halde, kralsızlıktan, soytarıdan çok krala benzeyen ne kadar da çok soytarı var. Kulaklar, kuklalar Kargo'dan gelen plastik torba içinden çıkan kalın zarfı, bir süre açmadım. Masamın üzerinde durdu bütün bir gün. Pencerem, yeniden aydınlandı. Kent, siyah smokinlerini giydi, sonra günlük kıyafetlerini. Akşamları o kadar düzenli, sabahları dağınık, özensiz, çırılçıplak. Yüreğimde taşıdım, gözlerini, yüzünü, seslerini. Neler anlatmadılar ki, neler fısıldamışsın kulaklarıma. Sensizken de seninleydim. Sen şimdi uzak bir kentte, yapayalnızsın, ben bu çıkarcı kıyı kasabasında. Giderken beni götürdün mü bilmiyorum, ama senden çok şey kalmış odamda. Yatağımda teninin kıvrımları, kokun, odalarda seslerin, yüzün. Anılar acı veriyor. Acılarımı seviyorum. Sonra zarf geldi aklıma. Titreyen ellerimle açtım. Parmak uçlarım duyarlılıklarını yitirmiş. Uçları dokununca, dişlerim gibi kamaşıyor. Ürperti, arsız bir istilacı gibi içime yayılıyor. İçinden bir mektup çıkıyor, bir de beze sarılı küçük bir paket. Mektubu sonra okurum. Paketi açıyorum. Aynı ürperme. Parmak uçlarıma kan bulaşıyor. Kesik bir kulak. Mektubu okuyorum Sana armağanımdır. 285 İmzaya bakıyorum Vincent Van Gogh... Yüzün yapısı Maxilla, mandibulae, os zygomaticum, os frontale, os nasale, vs…vs...vs… İçeride her şey tamam... Dışarıdan bakılınca Ben yüzsüzüm. 286 Tema Oyun Çatı Katı Treni - Gamze Acar Gecenin bir yarısı soğuktan tir tir titreyerek uyanıp yataktan doğrulmuş, el yordamıyla başucundaki hırkasını arıyordu. Yumuşaklığını duyumsadığı an hırkayı kavradığı gibi can havliyle sırtına geçirdi. Buz gibi havaya karşı polar zırhını kuşanmıştı artık. Komodinin üzerinde duran gözlüklerini de usulca taktıktan sonra terliklerini sürüyerek odadan ayrıldı. Mutfakta kendisine yumuşak bir fincan kahve hazırlayıp evin en üst katına çıkmaya koyuldu. Bir yandan soğuktan titreyen elleriyle fincana mukayyet olmaya çalışıp öte yandan çatı katında karşılaşacağı manzaranın heyecanına direnmek kolay olmuyordu onun için. Kapıya vardığında, içinde her daim bulunan polisiye özleminin etkisinde, izleniyormuş hissine kapılıp başını kaldırmadan bir sol tarafı bir sağ tarafı gözledi çünkü evde tilki uykusunda yatan dört bireyin çatının açıldığından habersiz kalmaları gerekiyordu. Hemen kilidi yuvasından ayrılmaya zorladı. Hafif bir omuz darbesiyle de yüklendikten sonra kendisini içeriye atabilmişti. Yıllar boyunca yağmur suyu bu odanın tavanından sızıyor, kapıyı büyüttüğü gibi antreye de çocukluğunu andıran rutubetli havayı veriyordu. Zamanında büyük nine ne önlemler aldıysa fayda etmemiş, bugün değiştirilmesinden başka çare kalmadığında dahi altmış sekiz senelik eşinin el emeğini çöpe atmaya gönlü elvermemişti. Böylelikle her ayın on altıncı günü şişmiş tarihi eserle baş etmek durumundaydı. Eşikten içeri adım attığında kendisini yerçekimsizliğin boş 288 rahatlığına bıraktı. Zamana verilmiş belirsiz bir molanın keyfi yüzüne yayılmaya başlamıştı bile. Sol tarafındaki ışığın anahtarını çevirdi. Loş sarı ışık nasıl da huzur veriyordu gecenin bu saatinde yatağını soğuk dikenler sarmış gibi kalkıp terk eden bu adama. Halihazırda solgun olan aydınlatma bir de havada uçuşan ahşap tozlarıyla kararıyordu. Biraz ötedeki pencereyi açmaya yeltendi ama nafile, bu yapı gittikçe kapıdan beter hale geliyordu. Ancak birkaç santimlik hava boşluğu aralayabildi. Hoş, bu da yetmişti. Evin arkasındaki dağlardan esen soğuk yel bir parmak boşluktan odayı yalayıp yutuyordu. Sonunda arkasına dönüp baktı az da olsa tozdan arınan manzaraya. Kaldığı yerden devam edebilmek için bir sandalye çekip üzerine çıktı. Duvar boyunca monte edilmiş raylara göz atmalıydı. Uzandı ve başını uzattığı yere biraz ahşap bakım sıvısı damlatarak yavaşça ovmaya başladı. Odanın her köşesinden alçalıp yükselerek geçen kızılçamdan yapılma zarif ve sağlam rayları, elindeki nemli beziyle takip ederek parlattı. Sonra da uğruna dip bucak temizlik yapılan trenin muhafaza kutusuna yöneldi. Hazine sandığındaki altınları saymaya koşan bir korsanın aç gözlülüğüyle kilidi kaydırdı. Kıymetli olduğu kadar narin takılarla haşır neşir olmaya alışmış bir sarrafın nazik elleriyle kestane ağacından oyulmuş trenin iri lokomotifini kavrayıp kutudan çıkardı. Bu sanat eserini aynı özenle dengelerken nemli beziyle okşayarak tozlardan arındırdı. Üzerindeki koyu yeşil renkteki teneke bacaları da açıp temizledikten sonra oyuncağını maket masasının bir ucuna oturttu. Ardından teker teker vagonları çıkartıp temizledi. Bütün bu solgun ve küflenen maviler, sarılar, pembeler onun gözlerine ışık saçıyordu. Öyle geçmişi özlemekle alakası yoktu buraya düşkünlüğünün. Yalnızca seviyordu bu ilkel oyuncakları, onlarla oyalanmanın bir ayine dönüşmesini seviyordu. Şimdilerin sanal oyunlarına ellerindeki ekranlarla dokunduğunu sanıp zamanı niteliksizce öldürenlere nispet yaparcasına parlatıyordu oyuncaklarının gerçekliğini. İçinde yaşadığı zaman da elbette sanallıkla iletişim halindeydi fakat onu asla mutlu etmemişti. Sanal olduğu ortadaydı, ekrandaki trenlerin tozuyla hapşıramazdı, onları cilalayıp kurumasını sabırsızlıkla bekleyemezdi, bozulan bir parçayı 289 saatlerce tamir edip çalışmasını görmenin heyecanını hissedemezdi. Oyun böyle olmazdı. Masaya bıraktığı parçaları toplayıp uç uca ekledi ve dikkatle raylara yerleştirdi. Sıra tavandan sarkan raftaki parçalardaydı. Ahşabın her tonu, her deseni değerlendirilmişti. Bir vakitler altın sarı olan ipten örülme saçlarıyla bebekler, bazılarının tekerleği kaybolmuş arabalar, boyalı topaçlar, yuvarlaklığını kaybetmeye yüz tutmuş çınçın tekerlek ilgi bekliyordu. Her birini elini kesmeyi bekleyen ince bir cam parçasını tutar gibi itinayla dokunarak cilaladı. Cilanın keskin kokusuna dayanamayan burnu bir kez daha gümbürtülü hapşırık sesiyle odayı çınlattı. Birkaç saniye kendisine sövdüyse de önceki tedirginliğin zerresi kalmamıştı. Üstüne üstlük dedesiyle birlikte milim milim oyduğu bu sanat eserlerinin anısıyla nerede olduğunu unutmuş, endişelenmeye tenezzül etmeden yapmakta olduğu işe devam etmişti. Duvarı boydan boya geçen tek sıra rafta birbirinin ardı sıra matruşka bebeklerini de elden geçirip, cila malzemelerini ve bezleri çekmeceye bıraktıktan sonra gecenin beklenen oyun zamanına geçmek için hazırdı. Treni yerleştirdiği raydan biraz kaydırıp çalıştırma mekanizmasını kurcaladı. Eski olduğu kadar uğraştırıyordu. Yine de onun heybetli süzülüşünü görmek bu aksiliğini unutturuyordu. Derinden ve düzenli tıkırtıyla raylarda kayarken kalın sesli düdüğüyle buharını bırakıyordu ardında. Biraz ilerlediğinden emin olduktan sonra rahatça nefesini bırakıp koltuğuna oturdu. Çocukluğundan ilk gençliğine kadar geçen yıllarda doldurmuştu bu odayı. Dedesinin marangozhanesinde geçirdiği günlerde onu hayranlıkla izler, ona yardım etmek için çırpınırdı. Yaşlı adam da maharetli elleriyle oyuncaklar yapmanın yolunu gösterirdi. Bu parçaların her birinde kendi emeği ve dahası kendi anıları vardı. Mesela, şurada duran kırmızı arabanın kaportasını oyarken başparmağını derince çizmiş ve ertesi gün mikrop kapıp davul gibi şişen eliyle arkadaşlarının alay konusu olmuştu. Alt raftaki bebeği kız kardeşinin doğum günü için yetiştirmeye çabalayıp başarılı olmuşsa da paketin yere düşmesiyle 290 mavi gözlerden biri yuvasından fırlayıp elbisenin içinde kaybolurken hediyesini açan küçük kız tek gözlü bebek karşısında dehşete kapılıp pastasının mumlarını üfleyene kadar ortalığı çınlatmıştı. Sonrasında bulunan nazar boncuğu mavi göz yerine takılsa da küçük kız çocukluğu boyunca bebeğe el sürmemiş ve sanat eseri kendisine evin vitrininde annesinin çay takımının yanında bir yer edinmişti. Tren hâlâ ilerliyor, buharını bırakıyordu. Dedesinin son hediyesi olan tren… Küçük yaşlarda dedesine özenip onu gururlandırırdı. Gençliğe adım attığında keşfine daldığı siber dünya onu talaş kaplı dükkandan uzaklaştırmıştı. Okulu, iş yaşamı derken bir daha dedesinin zanaatını seyre dalamamış, yaşlı adamın ölümüyle derin üzüntülere boğulmuş, onunla anılarında oynamaya dönmüştü. Yaşlı adamın sanatından, sevecen öğretisinden, çocukluğundan uzaklaşmış olmanın verdiği suçlulukla annesinin evine giderek eski oyuncakları bir araya toplamıştı. Onlara kendi evinde bir yuva kurmuştu. İş ve aile yaşamının getirdiği yükümlülüklerden biraz olsun başını alıp sığınabileceği gerçeklerle dolu ütopya oyunu yaratmıştı. Koltuğa başını yaslamış gözleri kapalıydı, dudaklarında belli belirsiz bir gülümseme. Hatıra denizinde batıp çıkarken ayağına bir yosun dolanıyor, bacağından tırmanıp çekiştiriyor sürekli. Bir de sesi var ki tatlı tınısıyla bağırıyor ‘'Babaaa.'' Sıçrayarak kalkıyor, Baba. diye bağıran yosun yeşili bir çift göz buluyor karşısında. Küçük kızı ayağa kalkıp onunla ilgilensin diye eşofmanının paçasını çekiştirmeye devam ediyor. Eğilip onu kucağına alırken eşinin de kapıda beklediğini fark ediyor. Küçük canavarın içeri nasıl girdiği anlaşıldı. Tıkırtılarınla Defne'yi uyandırmışsın. Tutturdu babamı göreceğim diye. Biraz duraksadı uyku sersemliğiyle nerede olduğunu unutmuş gibi etrafı kolaçan etti. Anlamış olsa gerek ki genç kadın alışkın gözlerle antika yuvasını süzdü. Her sabah uyandığında dolabı alt üst edip çorap ararken, buradaki düzeni odaya da getirmen gerektiğini hatırlatacağım sevgilim,'' demiş, eşinin yanağına öpücük kondurup yatağa gitmişti. Biraz sonra uykusuzluğun 291 ufacık bıraktığı gözlerini ovuşturup, uzun, sarı saçlarıyla salınarak oyuncak bebeklere doğru ilerlerken, hem onu hem bebekleri korumak için takipteydi. Kızı eline aldığıyla bir iki dakika ilgilenip atıyordu. Sonunda sıkılan çocuk huzursuz hareketlerle çıkmak istediğini belirtip babasının uyukladığı koltuğa doğru koşturdu ve hırkanın cebinden düşmüş olan cep telefonuyla oynamaya koyuldu, anında gülücükler saçmaya başlamıştı. Adam bozuldu, biliyordu böyle olacağını. Kimse onun verdiği değerle yaklaşmıyordu bu odaya, kimse onun gözleriyle bakamıyordu bu harikalar diyarına. Küçük kızının tetiklediği kızgınlıkla buharı tüten treni durdurdu, pencereyi kapattı, hâlâ telefonuyla oynamakta olan mutlu küçük kızını da kucakladıktan sonra ışığı söndürdü ve odadan çıktı. Kapıyı kapatırken bu ziyaretinde gerektiği saygıyı göremeyen odaya duyduğu mahcubiyetle kapıyı kilitledi. Gözlerinden uyku akan kızını yatağına yatırıp telefonu elinden aldı ve bir öpücükle onu uykuya yolcu etti. Terliklerini sürüyerek yatağının yolunu tutmadan önce üst kata çıkan merdivenlerin ucundaki kapısına gözü takıldı. Öylece bakıyordu oyma kapıya. Mahallenin zorba kabadayısı tarafından oyuncağı alınmış ve ayakları altında parçalanmış gibi hissediyordu. Oyun bitmişti. 292 Pekhoş Bill Dart Vader'e Karşı - Füsun Çetinel Evin telefonu iki çalıştan sonra sustu. Gecenin dokuzundan sonra kim arardı Dilaver'i. Yaşlı adamın heyecanlanacağını, merakta kalacağını kızları elbette akıl ederdi. Belki de torunu ateşlenmişti yine. Telefon yeniden çalmaya başlayınca hemen açıverdi. Babacım, nasılsın. Heyecanlandırmak istemezdim ama… Uğurcan mı hasta yine. Yok, babacım. Bak şimdi… Ne oldu. Önemli bir şey değil. Burnumda et beni vardı ya. Hazır Cüneyt iş seyahatinde, ‘Aldırayım,' dedim. Durup dururken başına dert açacaksın Begüm. Büyütecek bir şey yok ya baba. Uğurcan'ı babaannesine bırakırım diyordum ama üşütmüş. Sende kalsa. Hay Allah, çocuk durur mu benimle, bilmem ki. İki güncük. Yemin ver ablamı, Amerikaları arayıp ortalığı karıştırmayacaksın, tamam mı. Ne yer ne içer bu çocuk. Ev tamtakır. Ay baba, uzaylı mı bu. Sen ne yiyorsan o da onu yer. Ah Sevim ah, bırakıp gittin beni kızlarla. 293 Baba, başlama yine. Kapatıyorum, öptüm. Dilaver televizyonun sesini biraz daha açtı. Kulakları hepten ağır işitir olmuştu. Masanın üzerindeki kırıntıları sıyırıp çöple birlikte kapıya koydu. Torunu gelmeden salona dağılmış gözlük ve ilaçlarını toparlamaya çalışıyordu ki bu kez kapı çaldı. Uğurcan koltuğunun altında Star Wars desenli yastığı ve sırt çantasıyla eşikte duruyordu. Annen nerede. Acelesi varmış. Ne zaman yok ki. Gir hadi, senin uyku vaktin gelmiş de geçiyordur. Misafir odasındaki yatakta uyursun, anlaştık mı. Ben horlarım. Daha çikolatalı süt içeceğim ben. Sende Nesquick var mı. Ballı süt yapsam. Bir kere çok kötü kustum, annem bir daha içirmedi. Koyaydı ya yanına Nesquickini. Fırçala dişlerini doğru yatağa. Hikâye okumazsan, kötü rüyalar görürüm. Bak sayfalarca şey okuyamam. Birazdan benim dizi başlayacak televizyonda. Ama dede, ben tek başıma korkarım. Pijamaların nerede. Dede, karnım ağrıyor. Abur cuburu fazla kaçırmışındır. Yok, galiba tuvaletim geldi. Aman sifonu çekme bozuk, ben kovayla su dökerim sonra. Dilaver çocuğun renkli sırt çantasını kahverengi çekyatın 294 üzerine koydu. Tanımadığı çizgi film kahramanları vardı üzerinde. İçinden Uğurcan'ın ördek desenli pijama takımı çıktı. Küçük beyaz bir külot. Bir fanila. Kırmızı bir araba, boya kalemleri ve taşlı bir kadın tokası. Begüm'ün olmalıydı. Üç renkli bilye, birkaç düğme, lastik top. Küçücük bir çocuk çantasından çıkanlar odayı renklendirdi. Dede bittiiii. Ellerini güzelce yıka da gel. Popomu kim yıkayacak. Oğlum kocaman oldun sen. Ben yıkayınca külotum kirleniyormuş. Kıpırdama sakın. Tuvalet kâğıdını ilk önce güzelce ıslatalım, oldu işte… Dede musluğun üstündeki o havlu ne. Sakın elini sürme. Ben tuvalet kâğıdı kullanmam, boşuna israf. Annem, ‘İnsan yaşlanınca cimrileşiyor,' diyor. Çokbilmiş, başka ne diyor arkamdan. Elimizi de yıkayalım. Diş fırçanı getirdim bak. Dede, popomu silerken hiç acıtmadın. Aman ne iyi. Hep bana sildirirsin artık. Benim dizi başladı başlayacak. Bak sana ananenin battaniyesini çıkardım. Dizlerine örterdi rahmetli. Bu batıyor ama. Yılların canım Siirt battaniyesi. Böylesini arasan bulamazsın. Kitabın nerede, okuyalım da bitsin bu iş. Ben getirmedim, senin kitabın yok mu. Ananenin yemek kitapları var. Kuran-ı Kerim var. Sen ne 295 seversin. Star Wars seviyorum. Çantamın üstünde resimleri var. Bu prenses Leia, şu Anakin, prenses Palme, Obi-wan. Jedi, Yoda, Luke Skywalker. Bir de karanlık taraftakiler var, Darth Vader, Sith. Ooo senle işimiz var. Dilaver terliklerini sürükleyerek yatak odasına geçti. Karısının elbiselerinin hâlâ asılı durduğu ceviz dolabın derinlerini karıştırmaya başladı. Kat kat buluz ve şalların altından eski sayfalı kitaplar, dergiler çıkardı. Çoğunluk örgü modelleri, yemek kitaplarıydı. Daha altlarda gençliğinden kalma birkaç Pekos Bill dergisi buldu. Karton ciltleri karısının ölümünden sonraki hayatı gibi sararıp solmuştu. Bir tek bunları buldum, dedi torunun yattığı odaya geçerken. Kovboyların kahramanı Pekos Bill'in maceraları. Üstünde Pekhoş Bill yazıyor ama. Türkçeye böyle çevirmişler. Pekos Bill daha küçükken ailesi ile Amerika'nın vahşi batısına trenle yolculuk yaparken tren aniden bir tümseğe çarpmış. Ve bizim kahraman annesinin kucağından fırlayıp çölde kaybolmuş. Çöl köpekleri bulup kendi çocukları gibi büyütmüşler onu. Dede, babam bana hikâye okurken hep yanıma uzanır. Oğlum, ben yatarsam uyur kalırım, diziyi kaçırırım. Hadi ama kolunu da başımın altına koyacaksın. Sonra bu çocuk büyümüş. Batının en güzel ata binen kovboyu olmuş. Atlara, boğalara, hatta bulutlara, fırtınalara, şimşeklere bile binebiliyormuş. Yağmur isteyince bulutları çölün üzerine getiriyor, kuraklık bir anda sona eriyormuş. Kovboyların hayatını kurtarıyor, kocaman sürüleri bir yerden bir yere götürüyormuş. 296 Başka ne yaparmış bu Pekos. Kızılderililerin canına okurmuş ama öldürmezmiş. Kötüleri kemendiyle yakalarmış. Güzelce konuşur, sonra da serbest bırakırmış. Darth Vader'ın simsiyah maskesi, upuzun pelerini var. Sesi de makineden çıkıyor. O hiç kimseye acımaz. Işın kılıcıyla herkesi doğrar. Bizim de ışın kılıcımız var, babamla savaşıyoruz. Hep ben yeniyorum. Hadi artık benim dizi başladı. Sen bunun resimlerine bak, reklamlar başlayınca yine gelirim. Dedeee, iyi geceler öpücüğü vermeyi unuttun. Peki, onu da verelim. Olmadı, babam ilk önce yanaklarımdan, sonra burnumdan öper. Annem de göbeğimden. Tamam, ben de saçlarından öpüverdim işte. Dede, ben korkmaya başladım bile. Ananenin resmini de yanına koyalım, korkmazsın. Dede, bu yatak gıcır gıcır diyor. Sus artık. Dilaver kısa bir süre koridorda bekleyip televizyondan gelen sesleri dinledi. Dizi başlamıştı bile. Uğurcan'dan ses çıkmayınca salona gitti. Televizyonun sesini az biraz kıstı. Bir haftadır bu geceyi bekliyordu. Başka eğlencesi mi vardı. Begüm de aksi gibi tam bu gün getirmişti torunu. Sırt yastığını dikleştirdi, akşam meyvesinin durduğu sehpayı koltuğun yanına çekti. Işığı gözlerini almasın diye iyice kıstı. Esas oğlanın sevgilisinin hangisi olduğunu anlamaya çalışıyordu ki içeri odadan boğuk bir hıçkırık yükseldi. Uğurcan yatağın içinde ter içinde debelenip duruyordu. 297 Yastıkların bir kısmı yere saçılmıştı. Annemi babamı özledim, derken katıla katıla ağlamaya başladı çocuk. Yatağın yanında duran karısının fotoğrafı kınayan gözlerle yaşlı adamı süzüyordu. Bu gece televizyon haram bize anlaşılan, dedi içinden. Torununun yanına uzandı. Çocuk terli başını dedesinin boynuna gömdü. İrkildi yaşlı adam. Çok uzun bir süredir kimseyle sarılıp yatmadığının farkına vardı. Huzurun nefesi yavaş yavaş odayı doldurdu. Çocuğun saçlarının taze kokusunu içine çekerken ne dizi ne de salonda yarım bıraktığı ıhlamuru aklındaydı Dilaver'in. Dede torun birlikte uykunun derinlerine yuvarlandı. Dilaver kendini siyah maske ve upuzun pelerinle büyük bir savaş gemisinin içinde gördü. Tek elinde yanıp sönen bir ışın kılıcı taşıyordu. Maskeyi suratından çıkarıp atmak istediyse de başaramadı. Nefesi gittikçe azalıyordu. Tam karşısında Sevim örgülü bal rengi saçları ile prenses kılığında heykel gibi dimdik duruyordu. Sert bir ses tonuyla azarlamaya başladı adamı. Darth Vader, ne biçim bir babasın sen. Kızlarını bunca sene bir kez bile okşamadın. Sevdiğini söylemedin. Oynamadın onlarla. Kızın ameliyata giriyor, sen hâlâ dizilerinin peşindesin. Yazıklar olsun. Bizden esirgediğin ilgiyi, sevgiyi torununa göster bari. Bir ayağın çukurda, inat etme artık. Aydınlık tarafa geçmenin vakti geldi de geçiyor. Begüm ile Ezgi annelerinin arkasında, ona hak verircesine kafalarını sallıyorlardı. Hepinizi çok sevdim, çok seviyorum, üzgünüm. diye bağırmak istedi Dilaver ama sesi hırıltılı bir homurdanmaya dönüştü. Söylemek istedikleri gırtlağına yapıştı kaldı. Prenses Sevim ve kızlar kuğular gibi süzülerek açılır kapanır geçitten uzaklaşıp yıldızlara karıştılar. 298 Uğurcan ise kendi rüyasında uçsuz bucaksız çölde azgın bir kum fırtınasıyla savaşmaktaydı. Göz gözü görmüyordu. Savrulan kumların arasında annesinin taşlı tokasına ilişti gözü. Annesi hastanede tokasını bekliyordu. Söz vermişti tokayı ona götüreceğine dair. Oğlan elini uzattıkça kolu uzuyor taşlı toka ondan daha da uzaklaşıyordu. İlerlemek istedikçe ayakları kumlara gömülüyor, kıpırdayamıyordu. Çırpındıkça daha çok gömüldü kumlara. Kumlar ağzına, burnuna, kulaklarına, dişlerinin arasına doldu. Uzaktan kendisine doğru dörtnala koşan bir karaltı gördü. Yaklaştıkça kara bir ata dönüştü karaltı, çocuğun yanında duruverdi. Dedeee. diye bağırmaya çalıştı çocuk. Püsküllü deri pantolonu, ekose gömleği, mavi boyun bandı, kemendi ile dedesiydi gelen. Cesurca kum fırtınasının üzerine atladı. Havada dönen kumlar sakinleşti. Uğurcan kumların arasında parlayan taşlı tokayı yakaladı. Dede atıyla geri gelip Uğurcan'ı tek eliyle atının terkisine attı. Çölde dörtnala gittiler, yemyeşil çiçekler içinde bir düzlüğe vardılar. Anne uslu uslu akan ırmağın kenarında gülümseyerek bekliyordu onları. Yaşasın en sevdiğim tokamı bulmuşsunuz, dedi ellerini çırpıp. Uğurcan uyandığında kafası dedesinin kolunun altında kalmış, kıpırdayamıyordu. Tuvaleti gelmişti, çok da susamıştı. Dedesini ittirmeye çalışıp debelenirken, pijamasında bir ıslaklık hissetti. Korkup ağlamaya başladı. Dilaver gözlerini araladı. Eşofmanı ıslaklıktı sanki. Rezilliğe bak, tuvalete gitmeden uyursan… Annene söylemek yok, tamam mı. Aramızda kalacak. Uğurcan gülmeye başladı. Üzülme, ananem de kızamaz artık sana. Dede biliyor musun, rüyamda Pekhoş Bill olmuştun sen, beni kum fırtınasından kurtardın. Ben de senin uzaylıları gördüm. Karanlık maskeli adammışım. Ananen de her zaman ki gibi haşlıyordu beni. Dede, bugün ne yapıyoruz. 299 Ne yapacağız, çamaşır yıkıyoruz oğlum. Ama önce… Dilaver Uğurcan'ı ilk önce uyku sıcağı yanaklarından, sonra da düğme burnundan öptü. Oğlan kıkırdayarak itiraz etti. Ama dede o gece öpücüğü idi, sabah gözlerimden öpmek zorundasın yoksa açılmazlar. Çocuğu gözlerinden öptü, sonra da karısının fotoğrafına göz kırptı. İstediğin oldu mu, Sevim. Torunu uyutacağız derken tuvalete gitmeyi unutup altımıza kaçırdık. Bir daha da azarlamazsın beni inşallah. 300 Yenilgi - Sinem Serap Duran Güneş gibi bir Zeki Müren Kapısı. Çat çat saymadan. Canım kapım. İyi bir yatırım ve doğru oyunsun. Zar sesi ile gelen pırıl pırıl zoraki bir açık, bir sızı. Altındaki tabure rahatsız etmiş olacak. Aralıksız gelen çaylar dışında hiçbir konforu yok tavla oyununun. Kapıların arasında en sağlam, altı kapısı vücut buldu ellerimde. Altı altının mükemmel duruşunun bile üstünde, harika bir oluşum. Zippo kokusunu severim. Ama başkasının içtiği sigara dumanını kimse yutmak istemez. İki zarın toplamının beş, altı ya da yedi gelmesi olasılığı diğerlerine göre daha çok. Bu hesap kitapla, dönem dönem yaşanabilir ancak. Bir kırmızı nokta. Açığımı mümkünse kırmızı bire emanet ediyorum. Beş-altı-yedi menzili dışında ve güvende. Şansını sayıyor durmadan. Usta olduğu için aklından sayıyor. Açıkların yerini ezbere biliyor. Hangi zarla hangi taş, hangi açığı kıracak tablosu sürekli aktif zihninde. Ağır gelmiyor ona sürekli tetikte olmak. Bilakis, tetikleyici çoğaldıkça oyun onun için derinleşiyor. Etrafı seyrediyorum. En az iki üç zar atımı süre zarfı, düşünmeden oynuyorum. Rakibimin konsantrasyonu beni oyundan kaçırmış gibi. Açık bir hava var bugün. Yandaki eskicinin antika radyosundan bir oyun havası çalıyor. Farkında olmadan ritim tutmuşum yarım saattir iki dörtlük ölçüye. Bu düzenli ritme ayak uydurarak yanımızdan geçen garip giyimli çiftler oluyor. Kızların yaşını, yüzlerinden değil, hangi senenin modasını takip 301 ettiklerinden tahmin ediyorum. Erkeğini giydiren kadınlar, kadınını tavlamak için bağrı açık giyinen erkekler. Hepsi bu güzel güneşli günde mutlu ve enerjik. Rakibimi açığa boğma taktiğini uygulamaya karar verdim. Kurallar içinde ama oyun ahlakı dışında bir sabotaj taktiği. Önce açıklarımı büyük bir iştahla kıracak. Epeyce bir kırık sonra, ne oluyor yahu der gibi suratıma bakacak. Çok sonraları, taşlarını toplaması gereken yerde benim ufak çaplı bir medeniyet kurduğumu fark ettiğinde bile ve yorulsa bile kırmaya devam edecek. İki tarafın da yenildiği geçen elden sonra, onurlu bir zafer peşindeyiz. Hızlı başladı bu sefer oyun. Bütün bildiğim kısa yolları göreve çağırıyorum. Zar sesinin iç yumuşatıcı titreşimlerine kulak asmıyorum. Soyut bir matematik evrenindeyim şu anda. Bütün taşlar havalandı. Hesaplanmayı bekliyor. Kaliteli bir oyun. İki-bir ile altı-altı arasında hiçbir duygusal fark yok. İkisi de formüle uygulanacak girdiler. Oyun akıyor ama ben dört el sonrasını oynuyorum. Rakibimin şimdiye kadar öğrendiğim zaaflarını, eğilim kuramı gereğince değerlendiriyorum. Amaç yenmek olsa da olasılık olarak en mükemmel oyunu oynadığım için, daha yenmeden görevimi tamamladım. Oyun sonlandı. Rakibim, tavla sehpasını kapatıp, uzattı. Avutma ihtiyacıyla bana doğru eğilip dudaklarını köprücük kemiğime değdirdi, öptü. Ensem yanıyor. Ter bastı. Kalp atışlarımı vücudumun her yerinde hissediyorum. Güneş gözlerimi kamaştırıyor. Gözlerim sulandı. Bütün duygusal farklar yeniden can buldu. Zihnim bedenimin kontrolünü devre dışı bırakıyor ve benim tavla sehpasını kafasına indiresim geliyor. 302 Öykü - Belma Fırat Edebiyat dünyasında iyi bir öykü yazarı olarak sağlamlaştırdığı konumunu bir de romanla taçlandırma arzusunda olan Taner Bey, saatlerdir bilgisayarının başında yazmakta olduğu ilk romanının sonu için bir çözüm aramaktaydı. Zaman zaman insan tıkanır. Olur yani böyle şeyler. Her yazarın başına gelir. Hem de sanıldığından da sık. Hele de roman yazmak gibi zorlu bir işe ilk defa kalkışıyorsa. Üstelik roman ironik bir şekilde, romanını tamamlamaya çalışan bir yazar üzerineydi. Kendini yazıyordu yani. Aslında her yazarın yaptığı gibi. Faydası yok, biraz başından kalkayım şunun, diye düşündü. Titiz ve düzenli çalışan bir yazar olduğundan, yayınevi ile hiç sürtüşmemişlerdi bugüne kadar. Teslim tarihini birkaç gün ertelese hiçbir sorun çıkmayacağından adı gibi emindi. Tam dosyaları kapatacakken önünde bir mesaj kutucuğu açıldı. Hayretle baktı. Posta kutusunu açık mı unutmuştu acaba. Kontrol etti. Hayır, kapalıydı. Gönderen kısmına baktı, öykü@yahoo.com yazıyordu. Ne acayip bir iş bu böyle, diye düşündü. Mesajı okudu. Siz doktor musunuz. Şaşırdı. Ne yapmalı. Nasıl oluyordu da posta kutusu kapalı olduğu halde önüne böyle bir mesaj geliyordu. Virüs falan olmasın sakın. Sağ üst köşedeki çarpı işaretini tıklayıp mesaj kutusunu kapatmaya 303 çalıştı. Defalarca tıkladı ama kapanmıyordu kutucuk. Uğraşmaktan usandı. Zaten doktor değildi ki. Bu durumda cevap yazıp kısa kesmek en iyisi olacak gibi görünüyordu. Reply tuşuna bastı ve kısaca yanıtladı. Hayır. Ben yazarım. Tamam işte. Yani ‘Öykü doktoru musunuz.' diye soracaktım. Bir bu eksikti. Durduk yerde kaçığın tekini başıma musallat ettim diye kendi kendine söylendi. Madem mesaj kutusu kapanmıyor, bilgisayarı kapatıp çıkayım, bari, diye düşündü ama kapanmıyordu bilgisayar. Hard diskin tuşuna uzattı elini, fakat durakladı çünkü dosyalara zarar verme ihtimali de vardı böyle yaparsa. Üstelik, öykü doktoru tabirini enikonu yaratıcı bulmuş, az biraz da gururu okşanmıştı. İçinde bir his itekleyip duruyordu hadi yanıt yaz diye. Bir üniversitede edebiyat kuramı ve yazarlığın temel ilkeleri üzerine ders veriyorum. Öğrencilerimin yazdığı öyküleri okuyup geliştiriyorum, eğer buna doktorluk diyorsanız. Benim finalim yok. Size gelebilir miyim. Tamam, bilgisayar uzmanı ve son derece sabırsız bir yazar adayı. Tabii Öykü Hanım. Aslında dışarıdan öğrenci kabul etmiyoruz ama buyurun bir dersime katılın. Seminerler hafta sonu yapılıyor zaten. Öğrencilerimle birlikte tartışarak güzel bir son buluruz öykünüze. Nasıl geleyim, ben kendim öyküyüm. Anlayamadım. Öyküyüm diyorum. Varlığım sadece harflerden ve noktalama işaretlerinden ibaret yani. Siz benimle dalga mı geçiyorsunuz. Ne münasebet. Lütfen inanın. İzin verin misafir olayım bilgisayarınıza. 304 Çatlağın teki benimle oyun oynuyor. Tam sırasıydı. Zaten derdim başımdan aşkın, uğraş dur şimdi, diye düşündü. Öte yandan, olanlarda eğlenceli bir taraf bulduğunu kendi kendine itiraf etmekten de geri duramıyordu. Derslere gelen çalışmalar epeyce yeknesaklaşmıştı son zamanlarda. Ardı ardına tekdüze öyküler. Arada bir işin içerisine oyun, eğlence katmanın yaratıcılığa olan katkısını tecrübeleriyle biliyordu. Kendi de böyle küçük oyunlar yapmamış değildi vakti zamanında. Takma isimlerle öykü falan yazmak gibi. İşin doğasında vardı azıcık oyunculuk. Bu da edebiyatın bir parçasıydı ne de olsa. Büyük ihtimalle öğrencilerinden biri eğlenceli bir tuzak kuruyordu ona. Mutlaka bulurum kim olduğunu. Hepsinin kullandığı dili, anlatım tarzını, gramer ve hatta imlâ hatalarına varana kadar ezberlemişti artık. İçlerinde ciddi şekilde bilgisayar kurdu olanlar vardı. Yazılan öyküler arasında bilgisayar hack'leyen, webcam'le sevgilisini izleyen karakterler falan bayağı popüler olmuştu. Bu oyunu tezgâhlayan her kim ise keşfedip oyunu tersine çevirmek için dayanılmaz bir istek duydu. Kendini derste, benden kaçmaz havasıyla, hem öyküyü çözümleyip hem de yazanın kim olduğunu nasıl tespit ettiğini anlatırken hayal etti. Evet, evet bu gerçekten de eğlenceli olacaktı. Şöyle yazdı Peki, madem fiziksel varlığın yok, PC'me metin şeklinde gel o zaman. Bir anda önünde yeni bir Word sayfası açıldı. Birbiri ardına harfler, cümleler belirmeye başladı. Oldum olası metinlerle oynamayı sevmişti. Bir heyecan dalgası her yerini sardı. Büyük bir ilgiyle okumaya başladı. Giriş çarpıcı, sahneler etkileyiciydi. Pek de amatör işine benzemiyordu. Okudukça merakı artmaya başladı. Satırları didik didik ediyor, öğrencilerinin kendine has ifadelerinin benzerlerini arıyor ancak üslubu hiçbirininkine benzetemiyordu. Artık sona doğru yaklaştığında kesinlikle emin olmuştu ki, önündeki metni andıran bir yazım tarzıyla bugüne kadar hiç karşılaşmamıştı. Güzeldi öykü. Hem de çok güzeldi. 305 Fakat heyecanın doruğa çıktığı yerde beklenmedik bir şekilde aniden kesiliyordu. Metnin sonuna geldiği anda, sanki satırların üzerinde dolaşan gözbebeklerini takip eden bir kamera varmış da okumayı bitirdiğini derhal tespit etmiş gibi, önünde yeni bir mesaj kutucuğu açıldı. Nasıl buldunuz. Açıkçası çok beğendim, son derece akıcı ve kurgusu da güzel. Tek eksik çarpıcı bir final, onu da hallederim sanıyorum. Ah çok rahatladım. Sizden iyisi yokmuş zaten. Öğrencilerinizin facebook sayfaları, blogları, yazışmaları falan ne varsa hepsine sızdım. Hakkınızdaki yorumlarını okudum, iyice emin oldum. Madem siz de hikâyemi beğendiniz, kendimi güven içerisinde ellerinize teslim ediyorum Doktor Bey. Peki o zaman anlaştık. Şimdi etkili bir final istiyorsak, kızı öldürmek lazım. Nasıl yani. E işte dramatik aksiyon gereği. Anlamadım, ne gereği. Bütün sanat eserleri, yapısı gereği, içerisinde bir çatışma bulundurmalıdır. Sanat eserinin etkisi ancak böylelikle ortaya çıkar. Öteki türlü tekdüze olur. Kimse okumak istemez. Bak kardeşim öyle şeylerden anlamam ben. Hayır, olmaz. Kızla oğlan birleşip sonsuza dek mutlu yaşasınlar. Laftan anlamaz öğrencilerine karşı takındığı sabırlı bir tutumla önce sakin sakin açıklamaya başladı. Sonra, bir anda, zamanını harcayan bu kim olduğu belirsiz terbiyesizin karşısında sabrının tükenmekte olduğunu hissedip sertleşti. Öykü olmaz o zaman. Sen edebiyat, sanat kuramı üzerine hiçbir 306 şey okumadın mı bugüne kadar. Bilmiyorsan eğer, git Aristoteles'in Poetika'sı ile başla. İnternette her yerde var. Git bak. Ne demek istediğimi anlarsın. Poetika falan anlamam ben. Umurumda da değil. Kız ölmeyecek işte o kadar. Karakterlerimi seviyorum. Mutlu olsunlar istiyorum. Sana da bunun için gelmiştim. Öyküleri yarım kalmasın diye yani. Senin şu yaptığına bak. Taner Bey iyice sinirlendi. Ben senin için işimi gücümü bırakayım, romanımın en önemli yerinde hem de, uğraşıp didineyim, sonra da böyle kaba saba bir muamele. Eh, diye düşündü, artık iyi bir cezayı hak ettin sen… Hemen gelen mesaj kutucuğunun üstündeki yanıt bölümünü tıkladı. Bana bak, seni bilgisayarımın hard diskine kaydetmiş durumdayım. Başlangıç ve gelişme bölümünü de beğendim. Artık hiçbir şey yapamazsın. Sonunu istediğim gibi yazarım. Göreceksin müthiş bir öykü çıkaracağım bundan. Unuttun galiba, bu senin öykün değil. Tedavi et, düzelt diye vermedin mi bana. Güzel gelişen bir öykünün heba olmasına içim el vermiyor maalesef. Onun için şimdi kendi uygun gördüğüm şekilde düzeltip finalini yazacağım. Hevesle boş Word sayfasını açtı. Ne kullansam, uyku hapı, bıçak. Bileklerini kesse mesela. Önce alternatifleri alt alta bir yazayım, diye düşündü. Klavyenin tuşlarına dokunup, bıçak yazdı. Gözleri fal taşı gibi açıldı. Nasıl yani. Yazdığı kelime anında silinmişti. Bir daha yazdı. Başka bir kelime yazmayı denedi, o da silindi. Delirecek gibi oldu. Ne oluyor. diye söylendi. Hırsından klavyenin tuşlarına gelişigüzel vurmaya başladı. Tam o anda karşısında yeni bir mesaj kutucuğu belirdi. 307 Bir şey yapamayacağımı sandın değil mi. Posta kutun kapalı olduğu halde sana mail olarak geldiğime göre, bu PC'ne istediğim gibi girebileceğimi gösterir. Önceden bunu düşünemedin mi. Şu an bütün hard diskini tamamıyla ele geçirmiş durumdayım. Bütün ders notlarını, çalışmalarını, arşivini, bloğunu falan sileyim de gör şimdi. Ayrıca, finalimi benim istediğim gibi yapmazsan eğer, bundan sonra bilgisayarda tek bir satır bile yazamazsın ona göre. Gör bakalım şimdi, el mi yaman bey mi yaman. Şoke oldu. Bilgisayarın başında dondu kaldı. Ne yanıt yazsam, diye düşünmesine fırsat kalmadan önünde yeni bir mesaj kutucuğu daha açıldı. Şu an saat gece on iki. Sana güneş doğana kadar mühlet veriyorum. Eğer o zamana kadar hikâyemi tamamlamış olmazsan olacaklardan sorumlu değilim. Seni yazar olduğuna bin pişman ederim haberin olsun. Şimdi hemen otur ve çalışmaya başla. Kim bu hacker. Kim bu düşman. Zamanında yayın kurulunda olduğum dergilerde geri çevirdiğim öykülerden birinin falan yazarı olmasın sakın. Öte yandan böyle yazan birini de geri çevirmiş olması neredeyse imkânsızdı. Gerçekten de iyiydi öykü. Sinirleri bozuldu. Kendi haline gülmeye başladı. Öykü aşığı bir yazar, klavyenin tuşlarına bastıkça harfler silinir. Hatta sonunda yazar, yazma tutkusunun ateşiyle alev alır tutuşur. Hiç de fena bir konu sayılmazdı bu. Aynı Kerem ile Aslı gibi. Bir yazar ve yazma aşkının, bir metafor aracılığı ile ünlü bir masalla ilişkilendirildiği bir öykü. Metinler arası göndermelere oldum olası bayılırdı zaten. Taner Bey sanki Kerem, tuşladığı harfler de Aslı'nın düğmeleri olmuştu. Hani nihayet tutkuyla birleşecekleri gecede Kerem düğmeleri çözdükçe yeniden iliklenir ve sonra da aşk ateşiyle tutuşur ya. İşte aynen böyle yazdıkça siliniyor, yazdıkça siliniyordu. Önce şu fikri bir yerlere yazayım, ondan sonra ne yapacağımı düşünürüm, diyerek not defterine uzandı. Aklına gelenleri 308 kısaca yazdı ve Masal dili kullanılacak diye de defterine not düştü. Sonra bir an durakladı. Neden daha önce düşünemedim. Mutlu sonlar en çok masallara yakışır. Masal olursa kızı öldürmek de gerekmez. Kötü bir büyünün pençesine düşüp sonra da kurtulsa yeter de artar bile. Tamam, o zaman şimdi bu öyküyü masal olarak yeniden yazarım. Başa döner, Bir varmış, bir yokmuş, diye başlarım. Zamanı miş'li geçmişe çeviririm. Sağına, soluna dokunup biraz büyülü bir hava katarım. Sonunda da sonsuza kadar mutlu yaşarlar. Soruna bir çözüm bulmanın verdiği rahatlamayla önce derin bir nefes aldı. Sonra büyük bir sıkıntı kapladı her yanını. Aşağı yukarı altı saatlik bir süresi vardı. Bu kadar kısa bir sürede başarabilecek miydi öyküyü baştan başa değiştirmeyi. Zamana karşı öykü yazıldığı nerede görülmüş. Yeniden saatine baktı, hızla ilerleyen saniyelere. Umutsuzluğa kapılmanın faydası yoktu. Çok uğraşmak gerekecek ama olsun hallederim, mecburum, diye düşündü. Klavyenin tuşlarına bastı. Hayret, yazıyordu yine. Yazdıkça bilgisayar ekranında beliren harfler birer mucize gibi görünmeye başladı gözüne. Sihirli değneğini yeniden bulmuş bir sihirbaz misali, delice bir sevinç kapladı içini. Sonra da hikâyenin coşkusuna kaptırdı kendini ve durmaksızın yazmaya koyuldu. Böylece, Taner Bey, bütün gece hiç durmadan çalıştı. Uykusu geldikçe kahve, sinirleri bozuldukça viski içti. Aslında ikisini de bırakmıştı sağlık nedenleriyle ama üzerindeki zaman baskısı yüzünden, henüz endişeli ve genç bir yazar olduğu dönemlerde edindiği ne kadar alışkanlık varsa hepsi yeniden depreşti. Deli gibi çalıştı. Masal türünün en güzel örneğini verebilmek için bütün hünerini, birikimini, kısaca her şeyini hikâyenin içerisine akıttı. Son cümlesini yazarken artık güneş doğmak üzereydi. Başa döndü, hızlıca metni gözden geçirdi. Tamam… Olmuştu işte. Tek bir virgülün bile yerini değiştirmeye ihtiyaç yoktu. Eserinden en sonunda tatmin olan bir yazarın o çok iyi tanıdığı huzuruyla posta kutusunu açtı. 309 Gönderilen kısmına öykü@yahoo.com yazdı. Öykünün yazılı olduğu Word dosyasını mesaja ekledi, derin bir nefes aldı ve gönder tuşuna bastı. Çok kısa süren gergin bir bekleyişin ardından mesaj kutucuğunun ekranda yok olmasıyla birlikte bir anda bütün kasları gevşedi. Bedenini bir rahatlık kapladı. Mutluydu ama o kadar yorgundu ki, yerinden kalkıp yatağına yürüyecek mecali kalmamıştı. Bu gece romanımın sonu kaldı ama en azından taslağını kurtardık galiba, diye düşündü. Peki, çözümsüz kalan bir yazar romanının sonu için nasıl bir çıkış bulur, ilham nereden gelir, diye kendi kendine sordu. Yazma serüvenine başladığında ufukta parlak bir ışık gibi görünen final ile ilgili tasarıları, planları, metin ilerledikçe, karakterler irade kazandıkça ve olaylar kontrolden çıktıkça kumdan kaleler gibi sürekli yıkılan, altüst olan ve en sona geldiğinde kendini bir nevi yaratıcılık krizinin içerisinde bulan yazar ne yapar. Çalışmaktan bitkin düşen yazarın yorgunluktan gözleri kapanır, içi geçer, başı önüne düşer ve bir rüya görür… Ve sonra, belki de aynı masallarda olduğu gibi, bir ilham perisi girip düşlerinin renkli dünyasına, sonunu fısıldayıverir kulağına. İşte böyle düşündü Taner Bey. Sonra başını çalışma masasının üzerine koydu ve oracıkta uykuya daldı… Taner Bey, olanlardan habersiz, çoktan uyumuş ve rüyasında romanının sonunun peşine düşmüştü. Oysa o sabah tüm ülkede çalışmak üzere masalarının başına geçenleri büyük bir sürpriz bekliyordu. Bilgisayarlarını açtıklarında önlerinde bir Word dosyası belirdi ve bir masalla başladılar güne. Yazarı belirsiz, umut dolu muhteşem bir masal. Hatta bugüne kadar yazılmış ve söylenmiş olan masalların arasında tartışmasız en güzeli. Bir günlüğüne, Excel, Powerpoint ve bilumum programlar çalışmaz oldu sunum, hesap-kitap, ne iş varsa durdu. Bilgisayarlar iptal oldu. Masalın büyüsüyle bulutların üzerinde dolaşan teknik ekiplerin ise sorunu giderecek hali yoktu. İşte o gün, hayallerle heba edilen muhteşem bir iş günü olarak, bütün memleketin hafızasına nakşoldu. 310 Adil Oyun - Onur Karakaya Sabah telefon çaldı. Telefondaki ses, hacı teyzenin öldüğünü söylüyordu. Komşular ölmemeliydi. Psikoloğa kalsa -meli, -malı kullanmamalıydım. Annem gitti. Ben kalktım. Kahvaltı yapacaktım. Annem geldi. Dün akşam canı sucuk çekmiş. Evde sucuk yokmuş. Bakıcı kadın geç olduğu için evden çıkıp da almamış, rahmetli de yiyemeden 8'e 10 kala göçmüş. Annem konuşurken ben kahvaltı için sucuk kesiyordum. Nasıl bir oyunun içindeydim. Saat 10'a geliyordu. Bir ara duraksadım yine de devam ettim. Kaşar kestim. Önce yağı erittim. Sonra ikiye ayırdığım – öyle daha çok oluyor, üstelik kurumuyor - sucukları eriyen yağın içine attım. Bir tabağa iki yumurta kırdım. Sucuğun kokusu çıkınca yumurtayı ekledim. Biraz kaşar dilimledim. Sucuklu yumurtanın üzerine serpiştirdim. Çayı koydum. Zeytini çıkardım. Beyaz peynir sucuklu yumurtayla pek güzel olur, ondan da kestim. İlk lokmayı alacaktım ki hacı teyze geldi aklıma. Rahmet diledim. Hacı teyzenin şerefine sucuklu yumurta yedim. O günden sonra tüm sucuklu yumurtaları hacı teyzenin şerefine ve rahmetine yiyecektim. Kahvaltıdan sonra psikoloğumla görüşmem vardı. Ya hacı teyzenin cenazesine gidecektim ya da görüşmeye. Hem Freud'a hem de Allah'a inanıyordum. Tüm duygusallığıma rağmen görüşmeye gittim. İntihar üzerine konuştuk. İntiharı bu kez savunamamıştım. Hacı teyzenin ölümünden dolayı sohbete 1-0 önde başlamıştı psikolog. İntihar aklına gelince onu ertelemeye çalış, dedi. 311 İntihar ertelenirdi, oysa hacı teyzenin canı çektiği ama yiyemediği sucuğu ertelemek kolay değildi. 7'siydi, 40'ıydı derken hacı teyzenin evini boşalttılar. Posta kutusunda faturaları birikti. Niye takmıştın ki be kardeşim. Bu oyunu bize bir kere daha niye hatırlattın. Kahpesin be dünya. Ölüye mobilya satmaya çalışan dünya. Hayat bizimle adil oynamıyordu. Maalesef biz oyuna devam ediyorduk. O zaman kuralına göre oynayacaktık. 312 Yükseklerde Bir Akşamüstü - Özge Sarıoğlu Annesi kızacak ama dayanamıyor işte, yine yapıyor. Kendini bildi bileli seviyor böyle uca uca gelip aşağıya bakmayı. Ayak parmakları tüm şehirden büyük gözüküyor böyle. Sanki tüm şehir kendisinin kurduğu bir oyuncak… Oradaki yeşil evde soba yakmaya başlamışlar bile gördün mü. Babasına kalsa hava daha sıcak. O üşüyor oysa… Sarınacak battaniye istedi mi, annesi gözlerini devirip devirip bakıyor. Annesine yine dört köşe hanım teyzeler gelmişler galiba bugün. Evin içerisinde bir uğultu var. Bu teyzeler ağızlarını her bir köşesine yaya yaya konuşur, mahalledeki diğerlerinin dedikodusunu yaparlar. Hem çok iğreniyor bu kadınlardan, hem çok merak ediyor ne anlatıyorlar. Hepsi hep bir ağızdan konuşuyorken hiç çekilmiyorlar. Sonra belli ki kendisinin ve diğer çocukların duyması sakıncalı bir şey konuşacak oluyorlar, birden sesleri teke iniyor, ağızlar hepten köşeleniyor, başlar baştaki topuzla beraber öne yatıyor ve fısır fısır başka bilgiler bırakılıyor orta yere. Sonra a-aaa-aa. sesleri eşliğinde açılıyor bir araya gelmiş başlar ve sesler yeniden çoğalıyor. Onlar işte böyle konuşa dursun, o ilginin kendinden başka yana çekildiğine emin oldu mu hemen koşup bu kenara geliyor. Olabildiğince dik olarak aşağıya bakmak için uçtan uçtan ayaklarını korkuluğun demirinden çıkartıp uzatıyor. 313 Sanki uçuyor o anda. Ve sanki iki adım geride yüzüne çarpan rüzgar artık bu noktada daha bir başka vuruyor. Ellerini açıyor iki yana, gerinmiş iki kanat gibi. Parmaklarının arasını yalıyor rüzgar. Gözlerini aşağıya çeviriyor yine. Aşağıda koca bir şehir, sanki kumdan ya da şekerden yapılmış küçük kaleler gibi duruyor öylece. Bir masalda vardı değil mi. Hani şekerden evler vardı. Biraz ateşlendi mi iyice nazlanmayı seviyor. Ya Gül Ablasına ya da annesine masallar anlattırıyor illa ki. İşte Gül Ablası hep bu şekerli evlerin olduğu masalı anlatıyor. Ama iki kardeşin başına açılmadık iş kalmıyor orada. Cadı kadının adı neydi. Neyse ne, ne yapalım işte, hatırlayamıyor. Nereden geldi bu masala şimdi. Sanki başka bir şey… Ha, tabii ya, evler… Ayaklarının ucunda gözüken… Bir kilise çanı olacak karşı sırada. Sis var galiba biraz, bakıyor, eğilip de bakıyor da yerini saptayamıyor. Derken şiddetli bir acı hissediyor sol kolunda ve o acıyla beraber bir şey dengesini çok fena bozuyor. Geriye doğru çekiyor onu. Annesi… Dönüp bakıyor suçlulukla… Yok, annesi değil. Teyzesi mi. Saçlarının rengini değiştirmiş, saç kesimi de farklı. Gözlerini kırpıştırıyor güneşten rahatsız olmuş gibi, anlamaya çalışıyor bu tanıdık ama yabancı kadının ne dediğini. Çok konuşuyor, cümleler birbirinin içine geçip anlaşılmaz oluyor. Bir ara Anne derken yakalıyor kadını. Annem kızacak. Tabii kızacak. Hep kızar zaten ama o nerede.. Neden kendisi yerine bu korkmuş gözlerle bakan kadını yolladı. Anlıyor musun. diyerek içeri çekmeye çalışıyor onu bu kadın. Dur bakalım, ben o kadar hızlı hareket edemiyorum, sen de bunu anla bakalım. Bir sinek başının üstünde vızıldıyormuş gibi kadının tutmadığı kolunun elini havada sallıyor. Sanki öyle yaparsa karşıdakinin dediklerini anlayacak. Böyle yapınca da onu anlayamıyor ama birden kadına karşı henüz hiçbir laf etmediğini fark ediyor. Annesi değilse de değil, çok ayıp olmadı mı şimdi. 314 Teşekkür ederim, diyor. Sanki öyle derse annesi kızmayacak, çünkü en azından bu kadına iyi davrandığını görecek. Öyle mi düşündü de dedi acaba. Kendisi de tam emin olamıyor. Ama sanki doğru olan bu… O yüzden kadın onu içerideki koltuğa oturturken tekrar tekrar teşekkür ediyor. Kadın onu oturtunca balkona gidiyor tekrar bir koşu, kapısını kapatıyor hemen. Ona da etrafa bakınmak için vakit kalıyor böylece. Tanıdık gibi bu salon. Ama sanki gözünü açtı kapadı da çağ atladı. Kendi evinde olmayan bir sürü prize takılı alet. Bir büyük ekranda konuşan kadınlar. Evde başka kimse yok yoksa… Birden duvardaki büyük fotoğrafa bakakalıyor. Bu siyah-beyaz fotoğraftaki adamla kadın… Adam ne kadar yakışıklı… Kadınsa… kendisi. Şaşırıyor, hem de pek çok. Büyüdü değil mi aslında. Çok güzeldi o günlerde. Sahi, büyümüştü o bir ara. E annesi.. Ellerine bakıyor. Yaşlanmış. Annem. diye soruyor yanına geri dönen kadına. Gözleri dolmuş kadının Anneciğim benim, kızın. Anneannem öleli yıllar oluyor, diyor. Amma da çok bilgi veriyor tek seferde. Anne de anne. Ha bire cümleler cümleler boyu peşi sıra... Öf. İçine acayip bir sıkıntı basıyor. Bir tokat yiyecekmiş gibi aniden başını sola doğru çeviriyor. Kadının dediklerine odaklanmaya çalışıyor. Odaklanırsa anlayacak biliyor. Biliyor da ne demişti onu hatırlayamıyor. 315 Tavşan Kanından Çay - Furkan Uzun Kokular anıları hatırlatır derler ya.. Evet, bazen... Etrafta ağır bir tezek kokusu vardı. Anılar ise koku ayırt etmezdi. Kesif kömür ya da ne bileyim, belki de okul koridorlarının o tebeşir yüklü çocuk kokuları beni geçmiş anılara ve o günlerin en yoğun yaşandığı kesin zamanlara alır götürürdü. Anımsatıcı kokuların burnuma ne zaman erişeceğini ise elbette kestiremezdim. Fakat o anlar geldiğinde doyasıya, hatıralar ile dolu kokuları ciğerime doldurmak ve bir an önce geçmişe dönmek isterdim. Yoğun tezek kokusu çocukluğumu en pastoral haliyle zihnime yayarken, iştahla içime çekmeye çalıştığım anılar ciğerlerimi yakıp öksürmeme neden oldu. Aman, diye geçirdim içimden bir an, sessiz olmalıyım. Hâlâ uzaktan Nurten ve oğlumuzun diğer piknikçilerin gürültüsüne karışan neşeli cıvıltıları yayılıyordu. Babamın ismini taşıyan tek çocuğumuz Nusret, saklambaç oynayalım dediğinde ben Hayır. diye diretince, Çocuk gibisin ya. diye tutturmuştu Nurten, Çocukla çocuk oluyorsun. Nusret sahip olduğumuz tek evladımızdı. İlki erkek olursa babamın ismini, kız olursa Nurten'in annesinin ismini verecektik. Babasından pek hoşlanmazdı Nurten. İçine kapanık ya pek anlatmazdı, 316 hoş ben de diretmemiştim hiç. Ben ise annemi severdim tabii, lakin yapılan anlaşmaya sadık kalmak gerekirdi. Belki de ikinci çocuğumuz kız olur da o zaman benim annemin ismini verebilirdik pek tabii Gülhayat. Çocuk dedi ya bana o gün Nurten, neşem iyiden iyiye kaçtı. Aslında annem henüz okula başladığım yeni yetme zamanlarda, babam ve abimin de olduğu beraberlik günlerimizin birinde çay bahçesine gittiğimizde, ben meyve suyu veyahut gazoz yerine çay içmek için diretince, Bu çocuk erken olgunlaşıp hemencecik adam olacak, demişti babama. Bir yandan da abime alayla bakıyordu. Tabii o sırada abim sarı gazoz diye annemin tabiriyle babama durmadan zırlamaktaydı. Ben ise tavşan kanı bir çay istemiştim. Pek âlâ annem o gün gazoz kapağı toplamak için girdiğimiz mahalle kahvesinde, içecek dolabının altında küçük ellerimizi gezdirirken caminin müezzini Turgut amcanın kahveye girer girmez okkalı sesiyle savurduğu Hüsam tavşan kanı bir çay çek bakam. deyişinden etkilendiğimi bilmiyor olabilirdi. O sıralar ne kadarda merak etmiştim tavşan kanından mı yapılıyor o çaylar diye. Eh işte, merak edip isteyivermiştim o günün akşamı güzel demli tavşan kanı çaydan bir bardak. Çocukla çocuk oluyorsun ama ne olacak birkaç dakika oynayıversen. Nurten'in sinir bozucu sesi hâlâ kulaklarımda çınlıyordu. Aslında tevazu dolu bir naifliğe sahip olan ses tonu sinir bozucu olmamasına rağmen, söyledikleri sanki annemin anısına saygısızlık etmiş gibi gelmişti bir an. Gazoz değil çay içmiştim ya o gün, erken zamanların adamıydım ben. Annemin küçük delikanlısı. Her neyse, Saklambaç. diye tutturmuştu bizim oğlan. İşte o yüzden piknik için geldiğimiz köy yollarının ardına yayılmış çimenlik arazide, irice bir kayanın ardına saklanmıştım. Önümdeki tezeğe ürkek bakışlar atarken, bir yandan da oyunun gereği olarak layıkıyla saklanmaya çalışıyordum. Şüpheyle bir an kafamı, tezeği bıraktığı muhtemel olan normal boyutlardaki bir ineğin gövdesi büyüklüğünde olan kayanın üzerinden ileride park halinde bulunan aracımıza doğru 317 telaşla çevirdim. Hah işte, Nurten de oğlumuzu geride bırakıp aceleye saklanmak için uygun bir yer aramaya başlamıştı sonunda. Nusret'in heyecan dolu sesi ondan geriye doğru saymaya başlamıştı bile. Dokuz... Sekiz... Ressam olmak istemiştim küçükken. Evet ya daha Nusret kadardım o zamanlar. Ya da kim bilir biraz daha büyükçeydim belki de. İlkokul ikiye gidiyordum sanırım. Sınıf öğretmeninin herkese birer birer sorduğu sorunun cevabı olarak heyecanla bağırmıştım titreyen sesime engel olamayarak Ressam olcam büyüyünce. Sahi ya insan kesin olarak kaç yaşına gelince büyük sayılırdı acaba. Okul gezisiyle bir müzeye gitmiştik sanırım. O görkemli İstanbul tablolarını, Kaplumbağa Terbiyecisi'ni gördüğümde bir ışık çakmıştı taptaze zihnimde. Mahallede o yaz herkes ileride neler olacağını tartışır olmuştu arkadaşlar arasında. Halit astronot olmak istiyordu, Kerem futbolcu. Talha ise itfaiye olup kahraman olmak istemişti. İtfaiyeciler çocukluk gözünde ay sonunu kaygıyla düşünen devlet memuru