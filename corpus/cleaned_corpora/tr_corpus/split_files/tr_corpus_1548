iki ay harcamışlardı. Türklere denizden saldırmak için uygun bir çıkış noktası olarak görüldüğünden, Azak'ı tahkim etmeye başladılar27. Aksine açıklamalarla İstanbul'a gönderilen bir Rus elçi, tıpkı Osmanlı elçisi gibi yolda öldürülmesine rağmen, Bâbıâli Moskova Büyük Knezinin bu hadiselerde yine de parmağı olduğundan şüpheleniyordu. Kaymakam, bunun üzerine Tatarları Ruslara karşı kışkırttı. Ancak bunlar iç anlaşmazlıklardan ötürü büyük bir sefer düzenlemek istemeyince, onları 1637 yılında yaptıkları cüretkâr akınların intikamını almakla tehdit etti28. Nihayet sonbaharda Moskova Büyük Knezinin verdiği teminatlar, Don Nehri kenarındaki savaşın tekrar ertelenmesini sağladı29. 1638 yılı başlarında birleşik Kazaklar büyük bir orduyu bir araya getirmişlerdi ve ruhban liderleri Kiev Başpiskoposu (Arşiveki) Peter Movila (Mohila), onları ayaklanmaya teşvik ediyordu30. Kazaklar, herşeye rağmen savaştan kaçamadılar. Bahar aylarında Osmanlı Donanması Azak üzerine yelken açtı. Denizlerdeki çatışmalar 20 gün sürdü ve bu arada korsanların 20 şaykası zapt edildi. Kırım Hanı'nın Tatarları, yine Moskova topraklarında akınlara çıkarken, kardeşi Azak'ı kuşatıyordu31. Kaptan-ı Derya'nın kethüdası32 Piyale, 1639 yılının yaz aylarında iyi denetlenen Azak sularında Kazakların gemilerini takip ediyordu33. 1640 yılında kaptan-ı derya, kaleyi tekrar ele geçirme emrini aldı. Sınırlarda Tatar akınlarına karşı savunma tedbirleri aldığı için Lehistan da tehdit altında görünüyordu. Romen prenslerden Özi Nehri kenarındaki Özi Kalesi'ne gelmeleri istendi ve Eflak Prensi gerçekten de küçük bir ordu ile buraya geldi34. Ama Lehistan Kralı, elçisi Miaskovski aracılığıyla Özi'nin karşısında Kazaklara karşı korunmak için kurulduğunu iddia ettiği kaleyi yıkmayı kabul edince, savaşın hedefi sadece Azak'a ve içinde bulunan Kazaklara odaklandı35. Tüm bu hadiseler, Kazakların şaykaları ile İstanbul'a ve Trabzon önlerine kadar ilerlemelerini engelleyemedi36. Nihayet 1641 yılında Azak'a karşı büyük bir sefer başlatıldı. Eskiden ikinci silahdar ve Sultan IV. Murad'ın musahibi olan kaptan-ı derya, bizzat Azak'a geldi37. Yanında serasker olarak Hüseyin Paşa, 7 vezir, 18 beylerbeyi, 70 sancakbeyi, Kırım Hanı, birçok Çerkes ve Serhad boylarındaki Romen prensliklerinin birlikleri vardı. Azak önlerine, Kazakların 130 küçük topla cevap verdikleri 12 büyük top yerleştirildi38. Osmanlılar, şehri işgal etmeyi başarsalar da, Ceneviz zamanından kalma kaleye yapılan tüm saldırılar sonuçsuz kaldı. 5 bin kişiden oluşan Kazak müdafaa kıtası taarruza geçen Türkleri Ne boise. Onlardan korkmayın. naraları ile geri püskürtüyorlardı. Kazak korsanlar, bu kuşatma sırasında mayın döşemede birer usta olduklarını da göstermişlerdi. Kuşatma 24 Haziran'da başlamıştı ve Moskova Büyük Knezinin bir sefer düzenleyeceği endişesine kapılan yeniçeriler, geri çekilmeyi talep ettiklerinde Eylül ayı neredeyse bitmek üzere idi ve havalar çok soğumuştu. Kaptan-ı Derya, bu talebe boyun eğmek zorunda kaldı ve kendini Cengiz Han'dan beri böylesi görülmemiş bir Tatar akını ile teselli etti39. 1642 yılının başlarında Moskova Büyük Knezi kendini, himayesi altına almış olduğu Kazaklara tehditler altında Azak'ı derhal boşaltma emrini vermek zorunda hissetti ve yanında bulunun tüm Kazak liderlerini tutuklatarak, bu isteğini gerçekleştirmeyi başardı40. Bahar aylarında, yeni serasker olarak Osmanlı hanedanına mensup Sultanzâde Mehmed Paşa, Azak önlerine geldiğinde kaleyi terk edilmiş buldu. Boğdan tarafından para ile satın alındıkları söylenmekte idi41. Parasını çok iyi kullanmasını bilen Boğdan Prensi Vasile Lupu, Moskova'dan gelen bir elçinin Azak Kalesi'nin boşaltılacağını garanti ettiğini anlatıyordu42. Birçok Boğdanlı ve Eflak, Kazaklar tarafından birkaç kez saldırıya uğramalarına rağmen, Azak'ı birinci sınıf bir kale hâline getirmek için haftalarca çalıştılar. O dönemde yapılan iki yeni kule, bugün bile uzaktan getirtilen bu işçilerin izlerini taşıyorlardır43. Bu teşebbüsü tavsiye eden Sadrazam Kemankeş Kara Mustafa Paşa, nihayet anlayışlı ve zengin Eflak Prensi'nin yardımı ile bu büyük soruna bir çözüm bulabilmiş ve bu sayede kendi konumunu da oldukça sağlamlaştırmıştı. Aynı dönemde, Moskova Büyük Knezinin elçileri44 kesin bir şekilde barışı sağlamak ve Büyük Knez Mihail Romanov'a çar unvanının verilmesini görüşmek üzere bir Rus asilzâdesinin gelmesinin beklendiği İstanbul'a geldiler. Vasile Lupu, önce Moskova'ya giden kapıcıbaşı yolda durdurulup, öldürüldükten sonra45 bu Rus asilzâdesinin de Kazaklar tarafından öldürüldüğünü bildirdi46. Ama elçi nihayet İstanbul'a vardı ve sadrazamın musahibi47, kalenin envanterini çıkartmak için Azak'ta bulunmuş Receb Ağa, onu merasimle karşıladı48. Elçi, 16 Ağustos'ta Sultan İbrahim tarafından huzura kabul edildi49. 1644 yılında Lehistan bile İstanbul'a gönderilen bir elçi aracılığıyla Moskova'ya tâbi Kazaklara karşı olduklarını beyan etmesine rağmen50, Moskova Kazakları sürekli huzursuzluk çıkartan bir unsur olarak kalmaya devam ettiler. Don Nehri üzerindeki adaları Tatarlara karşı tahkim etmeye başladılar. Tatar Hanı Mehmed Giray, ezelî düşmanı olan Leh Kralı'na savaş açmayı düşündüğünü hiçbir zaman saklamadı ve Bâbıâli'ye bağımsız bir hükümdar olarak mektup göndermeye cüret etti, ama bunun üzerine azledilip, Rodos'a sürgüne gönderildi51. Kazak gemileri Trabzon önlerinde görüldü, ama Trabzon'daki paşa, kendini savunmayı çok iyi bildi52. 1645 yılında Osmanlı Donanması tekrar Karadeniz'e açıldı53. 1646 yılında, Bâbıâli'ye Rus tahtında iddiası olan bazı kimseler gelip, Kazan ve Astrahan'ı teklif ederken54, İstanbul'a Kazakların Azak'ı kuşatmaya niyetli oldukları ve gerek Rus, gerekse Leh birliklerinin İslâm Giray Han'a saldıracakları haberleri ulaştı55. Kuzeydeki bu sınırda gerçekten ciddi bir tehlike patlak vermek üzere idi. Erdel Prensi Rakoçi, Girit için Venedik ile yapılacak uzun vadeli savaş çıkmadan, Kuzey Macaristan'daki toprakları Erdel Prensliği ile birleştirmek amacı ile Avusturya hanedanının düşmanları, özellikle de İsveçli General Torstenson ile irtibata geçmişti (Temmuz 1643). Boğdan Prensi Vasile Lupu, bu yeni siyasi ittifakları kendi hırsının hedeflerini gerçeğe dönüştürmek için bir fırsat olarak görürken, barış ve huzurdan başka bir şey istemeyen Eflak Prensi Mateiu, Almanları bu ittifaktan haberdar etti. Macaristan'daki savaş derhal başladı ve Bâbıâli'nin emri üzerine serhad boylarındaki vasallar önemli bir askerî güç gönderdiler56. Ancak maceralı bir siyasete alet olmamaya kararlıydılar ve Vasile Lupu'nun kızı Maria'nın Yanus Radzivil ile evlenmesi, Lehistan'ın ezelî düşmanı olarak gördükleri Boğdan'ı bundan böyle en büyük destekleri olarak görmeye başladığının bir işareti sayılabilirdi57. Belki de tıpkı selefi Gratiani gibi, bu sayede Romenlerin yaşadığı Erdel'i eline geçirebilmeyi umuyordu58. Türklerin 1645 yılında verdikleri emirler, Rakoçi'nin tüm umutlarını suya düşürdü. Osmanlıların, Venedik ile başlayan savaş için serhad boylarında huzura ihtiyacı vardı59. Hemen akabinde Ağustos ayında Rakoçi, Almanlarla barış imzaladı. Ancak barışmış ve güçlerini birleştirerek İstanbul'da Rakoçi'nin aleyhine çalışan diğer iki Romen Prensi ile eski dostane ilişkilerini bu hadiseden dolayı tamamen yitirdi. Lupu, taht müddeisi Stefan Csaky'nin Bâbıâli'den Erdel'i alma çabalarını destekliyordu. 1646 yılı başlarında Tatarlar Lehistan'a saldırdılar ve Lupu'nun endişe ettiği gibi oradan Boğdan'a yöneldiler. Telaşa kapılan Lupu, içinde dua ettiği ahşap bir kilisenin60 bugün bile hâlâ ayakta durduğu ormanlarda saklanırken, Boğdan'da yaklaşık 40 bin esir aldılar. Barışsever Hatman Koniecpolski'nin ölümünden sonra daha serbest hareket etme fırsatı bulan Lehistan Kralı ve Moskova Büyük Knezi Tatarların bu akınlarına ittifak kurarak karşılık verecekmiş gibi görünüyorlardı hatta Vasile Lupu, Hristiyan Doğu'nun ve Batı'nın genel bir Haçlı Seferi yapacağını, Azak'ın işgal edileceğini ve Kırım'ın tekrar ele geçirileceğini umuyordu61. Lehistan Kralı'nı Yaş'da beklemeye başladı. Bu şartlarda İstanbul'a yapılacak geniş kapsamlı bir saldırının doğacağını uman tek kişi o değildi. Ancak 1646 yılında Lehistan elçisi İstanbul'a varmadan önce62 toplanan Lehistan meclisi, bu planları ortadan kaldırdı63. Eflak Prensi Lupu'nun tavsiyeleri ve hediyeleri ile Ekim ayında yeni Leh elçisi İstanbul'a geldi ve Lehistan Kralı'nın barışa meyilli olduğunu beyan etti64. Vasile Lupu, ayrıca Moskova elçisi65 için, Moskova Büyük Knezi'nden esir tutulan Tatar elçilerinin serbest bırakılmasını, Tatar Hanı'nın yıllık hediyelerinin verilmesini ve Azak önlerinde karargâh kurmuş Kazakların buradan çekilmelerini talep eden Bâbıâli nezdinde büyük çabalar gösterdi66. Batı'ya nihayet barışı getirecek olan 1648 yılı, kuzeydoğu Avrupa için de önemli bir yıl olacaktı. Sultan İbrahim, 18 Ağustos'ta boğduruldu67 Lehistan Kralı daha Mayıs ayında hayata gözlerini yumdu ve Ekim ayında Rakoçi hayata veda etti. Adını taşıyan oğlu ve halefi ise Lehistan'ı Erdel ile birleştirmek gibi cüretkâr projeler ile o güne kadar büyük bir savaşa maruz kalmamış bu ülkelerin hepsinde tam bir kaosun patlak vermesine sebep olacak ve böylece Türklerin buraya müdahale edip, vasalların o güne kadar siyasi hareket özgürlüklerinin sonunu getirecek ve Türklerin Venedik savaşı devam etmesine rağmen, yeni bir savaşa zemin hazırlayacaktı. Bu hadiselerin akışı, Türklerin Tuna Nehri'nin ötesindeki taarruzu ile öylesine sıkı bir ilişki içindedir ki, bu taarruzdan ayrı olarak ele alınamaz. Murad'ın çabaları ile yeni bir Osmanlı Donanması oluşmuştu. Bu donanma ile yeni fetihler yapmayı ve Barbaros Hayreddin Paşa ile muzaffer Osmanlı Donanması'nın parlak ve görkemli zamanlarını geri getirebilmeyi umut ediyordu. Ama deniz güçlerinden hiçbiri donanmayı kullanmak için bir neden veya bahane vermiyordu. Aksine, en büyük aşağılamalara da maruz kalsalar, İstanbul'daki önemli kişileri, ticarî menfaatleri ve Batıda süregelen genel savaştan dolayı büyük bir gereklilik gibi görülen barışı muhafaza etmek üzere kendilerine bağlamak için her yola başvurmaktan çekinmiyorlardı. Kanuni Sultan Süleyman zamanında yabancı elçilerin ortaya attıkları iddialar ve şikayetler, Sultan IV. Murad'ın güçlü rejimi altında imkânsız hâle gelmişti. Avrupalı güçlerin temsilcileri artık her an hakaretler, zindana atılma, falaka ve ölüm tehdidi altında ve efendilerinin en büyük hakaretler karşısında bile intikam almayacaklarının bilincinde yaşayıp gidiyorlardı, zira unvanlarına rağmen çoğunun artık siyasi açıdan hiçbir önemi kalmamıştı. Ticarî meseleler ile ilgileniyor ve gerek para kazanmak, gerekse kendilerine tekrar yer edinmek için önceleri Boğdan ve Eflak tahtına adayları destekliyor ve bu tahtlara enerjik ve zeki, özellikle de zengin kişiler oturtulduktan sonra patrik olmak, özellikle de İstanbul Patriği olmak isteyen ve bu amaçla elçi toplulukları arasındaki nüfuzlu Frenklere para veya kimi zaman Katolizm veya Kalvinizm lehine yeni bir yöne sapacaklarını vaat eden her Rum keşişin davasını güdüyorlardı. O dönemlerde Kardinal Richelieu yönetimindeki güçlü Fransa, İstanbul'da hak ettiğini düşündüğü saygıyı ve itibarı hâlâ göremiyordu. Fransa, o dönemlerde Batıdaki hadiseler, Alman meselesi ve iç sorunlarla yeterince boğuşmak durumunda idi. Osmanlı İmparatorluğu'ndaki Fransız diplomasi ise tamamen yıllardır Doğu Akdeniz'deki ticaretle ilgilenen ve bu ticaretten zengin olan1 Marsilyalı tüccarların menfaatlerine odaklanmıştı. İstanbul'da sürekli olarak Provans'ın ticareti için tehlike oluşturan Berberilere karşı şikayetler ortaya atılıyordu, zira Osmanlı Donanması olmadığı sürece Takımadalarda efendileri oynayabiliyorlardı2. Fransa, 1624 yılında bu korsanların yatağı olan Cezayir'e saldırma planları yaptı, ama boşuna. 4 Ekim 1628 tarihinde Fransa Kralı, başka hiçbir çaba sonuç getirmeyince, kendini Cezayir beyleri ile resmi bir anlaşma yapacak kadar alçalttı. Esir değişimini gerçekleştirmek üzere Cezayir'e Fransız gemileri geldiğinde, başkent Cezayir'de isyan çıktı. Fransa tarafından Cezayir yakınlarında daha önce zapt edilen kale fethedilip, yıkıldı ve başkentte bulunan Fransızlar arasında büyük bir katliamdan endişe duyulduğu için Fransız topları, barışı açıkça bozan bu harekete karşı kullanılamıyordu bile. Pazarlıklar uzadı ve korsanlar, Fransız gemilerini İspanya'dan veya Malta'dan gelen mallar açısından incelemeye başladılar. Bu talep, Avrupa'daki en büyük gücün onuru açısından artık kabul edilebilecek gibi değildi3. Bâbıâli'nin bu konudaki tek açıklaması, Berberilerin söz dinlemedikleri ve dirençlerini kırmak için elinde hiçbir çarenin bulunmadığına dair bir özürdü4. Louis'in temsilcisi Cesy, Fransa Kralı adına yapmış olduğu borçlardan dolayı borçluların toplandığı zindana atıldı. Halefi, Marcheville Kontu Henri de Gournay'in da itibarı çok büyük değildi, ki 1632 yılında kaptan-ı derya oğlunu tutuklattı ve Ermeni asıllı tercümanını köle ticareti yüzünden kazığa çaktırdı. Kısa bir süre sonra sadece ibadet etmek için yaptırdığı yer değil, evinin tamamı tahrip edildi. Meslektaşlarının değil, sadece temsilcinin evinde silah araması yapıldı ve bir onur kaftanı almayan bir tek o oldu. İkinci tercümanı celladın elinde hayatını kaybetti. Nihayet Marcheville Kontu tersaneye çağrıldı, bir gemiye bindirildi ve ülke dışı edildi5. Sultan IV. Murad, herşeyi sineye çeken kardeşi Fransa Kralı'nın bu değersiz temsilcisine karşı tehditlerde bulunmaktan çekinmemişti. Bu aşağılama döneminde Fransa, genelde düşük ücretle çalışan ve yaşamak için başkalarının menfaatlerini gözetlemek zorunda kalan temsilcilerinin açgözlülüğü yüzünden Doğu'da önem kazanmaya başlamıştı. Katolik inancı Doğu'nun Rumları arasında yayma amacı ile Cizvit Papazı XV. Gregor tarafından 1622 yılında kurulan Propaganda Fide Kongregasyonu'nun, Osmanlı Devleti'ne gönderdiği temsilcilerinin sürekli olarak koruyacak birilerine ihtiyacı vardı. 16. yüzyılda Pera ve Galata, kiliseleri genelde Batıda yaşayan İtalyan asıllı Latin bir İstanbul Patriği'nin denetimi altında yine İtalyan Papazlar tarafından yönetilen İtalyan mahalleleri idi6. Osmanlı Devleti'nin başkentindeki Katolik nüfus o kadar artmıştı ki, Sultan IV. Murad dönemindeki resmi istatistikler 70 kiliseye sahip 200 bin kişiden bahsediyordu7. Ayrıca İtalyanların nüfuzu da artık o kadar yüksek değildi. Her ulustan Cizvitler, özellikle de Fransızlar bir arada çalışıyorlardı, ama San Francesco Kilisesi'ni yöneten vikar, yine İtalyan asıllı idi8. Kudüs'teki Latin ruhbanlar, iyice düşmüş Rumlarla kutsal mezarların anahtarları için mücadeleye girişecek kadar güç kazanmışlardı ve Osmanlı Sultanı'ndan haklarının kabulünü satın almak için her zaman gerekli parayı buluyorlardı bunların arasında da birçok Fransız bulunuyordu9. Takımadalardaki Katolik ruhbanlar, Rum asıllı bir metropolit Rodos'ta sünnet olup, Bâbıâli'de kapıcıbaşı ve aynı zamanda İstanbul'daki Patrikhanenin hamisi hâline gelince, yeniden canlanmaya başladılar10. Latin kökenli Patrik 1626 yılında muzaffer bir eda ile Nakşa11 ve Sakız Adası'na geldi. Burada Fransız Kapuçin rahipleri Katolik inancın bayrağını dikmişlerdi ve 1650 yılından önce o kadar büyük bir nüfuz kazanmışlardı ki, Venedik Balyosu Takımadalarda yetişen bütün Latin inancına sahip genç Hristiyanlar, Kapuçin rahipleri tarafından yetiştiriliyorlar , diye yazdı12. Doğudaki sapkınlık ile başa çıkmanın en yaygın yolu okullar ve tiyatro gösterileri idi13. Yetenekli Theofilos Koridalleus gibi genç Rumlar, Roma'da Rum kolejinde ve Padua'da – tıpkı daha sonra Meletios Sirigos'un göreceği gibi – eğitim görüyorlardı. Venedik'te San Giorgio dei Greci'deki Rum topluluk en verimli çağlarını yaşıyordu. Girit, Korfu ve Zenta'da sadece Venedik tebaanın değil, yabancı Rumların da Latin nüfuzu altına girdikleri okullar vardı14. Neofitos Rhodinos Napoli'de eğitim görüyordu Paisios Ligarides, tıpkı Joannes Kariofilles gibi Latin inancına geçti ve Leo Allatius zamanın en önemli bilginlerinden biri hâline gelerek birçok soydaşını, özellikle Sakız Adası'nda kurduğu Büyük Mektepte aynı inanca döndürdü15. Roma'da yine Latin inancına dönen bir başpiskopos yaşıyordu16. Batı'nın dinî nüfuzu Arnavutluk ve Bosna'da kendini göstermeye başlamıştı17. Bulgaristan'da propaganda yapan din ajanları dolaşıyordu. Filibe, Kıprovaç, vs. gibi şehirlerdeki Paulikyanlar* yorulmak bilmez aydınlatıcı çalışmalar neticesinde sadık Katolikler hâline geldiler. Bunun karşılığında Bulgar dilini kullanabilecek ve geleneklerini sürdürebileceklerdi. Sofya Başpiskoposu Peder Pietro Dedato aynı dönemde uyuyan Bulgar aslanını tekrar uyandırabilecek güçte olduğunu düşündüğü Prens Mateiu ile irtibata geçti. Sigismund'un kendilerine hediye ettiği 13 bayraktan bahsettiler. Buradan Viyana'ya, Venedik'e ve Roma'ya geçtiler18. Serhad boylarındaki inanç propagandasının (Propaganda Dei) başına Fransisken rahipleri geçti ve tıpkı 16. yüzyılın Rum piskoposları gibi Hristiyanların çok yakın zamanda kurtulacaklarına dair nutuklar attılar. Venedik Balyosu, Sultan IV. Murad zamanında Bosna'da ve Bulgaristan'da yaklaşık 300 bin kadar hoşnut olmayan Hristiyanlardan bahseder. Arnavutluk ve Yunanistan'da yine taht müddeileri olarak birçok sahte Paleolog ve Komnen ortaya çıktı ve gezgin rahiplerden bir Arnavut, propaganda malzemesi olarak İskender Bey'in anısını tekrar canlandırmaya çalışıyordu19. 1638 yılında Bosna Beylerbeyi tarafından bastırılan ayaklanmanın çıkış sebebi de yine Katolik rahiplerin propagandaları idi20. Misyoner Bandini, dindar Mateiu'nun Tırgovişte'deki Fransisken Manastırı'nı özellikle kolladığı Eflak'ı ve Prens Vasile'nin 1647 yılında Katolik inanca geçmiş Rum ruhban Hiakintos Makripodari'yi piskoposluğa getirmeye çalıştığı, ama Fransiskenler tarafından yönetilen Bacau'daki piskoposluğa bağlı mülklerden çok gelirlerine göz diken Leh ileri gelenlerinin muhalefetinden dolayı bu planını gerçekleştiremeyen21 Boğdan'ı ziyaret etti. Hristiyanların Osmanlı İmparatorluğu'nda yürüttükleri dinî propagandalar özellikle Alman Kayser'e yarıyordu. Ama Almanlar bu yararın farkında değildiler ve bu yüzden Fransa, her ne kadar Takımadalar misyonu için bir genel nâzırın bulunduğu22 Paris'ten gelen bir talimat üzerine değil de, Fransa'nın İstanbul'daki temsilcileri Cesy ve Marcheville'nin Roma Kilisesi'nin ileri gelenleri Kardinaller Borgia ve Bandini ve doğudaki propagandaların temsilcileri ile kurdukları ilişkilere istinaden de olsa, bu dinî hareketin yönetimini devraldılar23. Roma'daki kiliseye büyük hizmetlerde bulunan ve sürekli çabaları sayesinde Katolik çevrelerde büyük takdir toplayan bu iki temsilci, aynı zamanda Rum Ortodoks Kilisesi'nin, özellikle de İstanbul'daki patrikhanenin işlerine de karışıyorlardı. Rum Ortodoks Kilisesi'nin durumu vahimdi. Bâbıâli'ye ödenen pişkeş, patrik Timoteos zamanında 8 bin altına kadar çıkmıştı24. Ruhban seçimleri, rüşvet alan Osmanlı ileri gelenleri tarafından yönetiliyordu. Yeni bir Patrik seçmek isteyen din adamları, vezirin emri ile çağrılıyorlardı ve baskıdan ancak saklanarak ve 12 piskopostan oluşan yeter sayıyı toplamayarak kurtulabiliyorlardı. Bâbıâli'ye çağrılan patrik, sadrazamın açgözlülüğünü dindirmek için gerekli altın keseleri ile huzura geliyordu. En yüksek dinî makamın hamilinden gittikçe daha yüksek meblağlar isteniyordu. Hediyeler alacak parası olmayan bir patriğin, yeni geçtiği makamdan üç gün sonra alındığı oluyordu. Rodos'ta, eskiden Eflak ve Boğdan'da azledilen prensler için olduğu gibi, azledilen patrikler için her zaman birkaç hücre bulunuyordu. Patriğin biri İstanbul'un ortasında alenen asıldı ve daha sonra denize atıldı. Patrik Jeremias daha 1598 yılında yaptığı bağışlar ile kendisine rakip olan adaylardan birinin kazığa çakılmasını sağlıyordu25. Rum Ortodoks Kilisesi'nin liderleri, Rumların taşıdıkları mavi bir bandaj takıp, kimliklerini gizleyen Türklerin saldırısına uğruyor ve bir tekneye kapatılıp, dostları tarafından fidye ödenerek kurtarılmadıkları takdirde denize atılıyorlardı26. Patriklerden bir çoğu, Romence'den daha iyi Rumca konuşan Boğdan Prensi Lupu veya Eflak prensi Mateiu istediği ve gereken parayı ödediği için Bizans zamanında bu kadar parlak şahsiyetlerin işgal etmiş olduğu patriklik makamına oturuyordu. Bazı patrikler, bu makamdan sadece bu prensler, tıpkı Lupu'nun Athanasieus Patellaros'u makamından azlettirdiği gibi, patrik koltuğuna oturacak daha iyi bir aday buldukları için alınıyordu27. Prens Vasile Lupu'nun patrik koltuğuna oturttuğu patriklerin yerine kimi zaman Fransanın Katolik temsilcisi ya da papanın vekili ile yer değiştiriyordu. Latin hareketine karşı, Rum olarak Girit'te doğmuş ve Katolik olan Venediklilerin doğal bir düşmanı olan bir adam çıktı. Katoliklerin düşmanı Başpiskopos Maksimos Margunios'un öğrencisi olarak Ortodoks Kilisesi'nin menfaatlerini Rusları ve Romenleri Katolik inanca geçmeye ikna etmeye çalışan Doğulu misyonerlere karşı savunuyordu ve Roma'daki Sardanapalus ve Heliogabalus'a, Doğu'nun ruhban sınıfı arasında baş gösteren ahlaksızlığa, Batı'nın sahte öğretisine ve Cizvitlerin kötülük dolu kurnaz tarikatlarına karşı geliyordu. Bu Kiril Lukaris idi ve kendini bir Rum olarak daha yüksek bir kültüre sahip oldukları ile övünen Katolik propagandacılar tarafından hakarete uğramış hissediyordu. Doğudakilerin fakirliği ve siyasi açıdan boyun eğdirme 28 konusundaki üstünlüklerini görüyor ve buna büyük üzüntü duyuyordu, ama bir taraftan da kendi kendine Türkler 10 yıl boyunca Fransa'nın efendileri olsalar, acaba bu ülkede hiç Hristiyan kalır mıydı. diye soruyordu29. Yunanistan'da Türkler 300 yıldır hüküm sürüyor halk acı çekiyor ve sürekli olarak Türklerin inancına geçmeye teşvik ediliyorlar. Yine de Hristiyanlık hâlâ devam ediyor ve kutsal ayinler yapılıyor. Ondan sonra birileri çıkıp, sizin kültürünüz yok diyor. İsa'nın haçının yanında onların kültürü benim için önemli değil. Tabii ki her ikisine de sahip olmak güzel olurdu, ama tercih yapmam gerekiyorsa, İsa'nın haçını tercih ederim30 . Her halk, geleneklerini muhafaza etmeli ve bir Rum bir Frenk'e dönüşüyorsa, kendi köklerini inkâr eden verimsiz bir bitki gibidir31. Bu gibi açıklamalar, daha 1620 yılından önce Osmanlı hakimiyetindeki Hristiyan dünyası arasında önemli bir dönüm noktasına neden olan ciddi ve sonuçları ağır bir mücadeleye neden oldu. Dıştan dinî bir mücadele gibi görünse de Lukaris aslında henüz düşmanlarının zannettikleri kadar düşmemiş32 Yunan kültürünün savunucusudur. Rumların Müslümanlığa geçmesi, 16. yüzyılın arhontları tarafından engellenmişti. Şimdi ise bilgisizliğin ve fakirliğin en uç noktasına kadar gelmiş33 Rumlar, Romen ve Fransız misyonerler ile Alman Kayser'in hedeflediği Katolikleştirme tehdidi ile karşı karşıya kalmışlardı. Lukaris'in başını çektiği karşı hareket tek kurtuluştu. Yunan kültüründe bir dönüm noktası yaratmak için öğretisiyle, yazılarıyla, patrik kimliğiyle ve şehit olarak ölmesi gerekiyordu. 1623 yılında Almanlar ve Fransa'nın temsilcileri Lukaris'e karşı mücadele başlattılar. Aynı yıl içinde Lukaris, Takımadalarda isyan çıkartmayı planladığını iddia eden Cesy'nin entrikaları yüzünden patriklik makamından alındı, Rodos'a sürgüne gönderildi ve yerine zayıf karakterli Amasya Başpiskoposu Gregorios getirildi34. Türkler, Gregorios'un kutsanması için 12 piskoposu zorla bir araya getirmek zorunda kaldılar35. Lukaris, Hollanda ve İngiltere temsilcileri tarafından her yönden destekleniyordu. Hollanda temsilcisi Kornelius Haga, büyük bir otorite kazanmıştı ve ülkesinin ticareti gittikçe büyüyordu36. Hollandalı teknisyenler Bağdat önlerinde Sultan IV. Murad'a büyük hizmetlerde bulunmuşlardı. Doğu Akdeniz'de her yerde İngiliz gemileri görülüyordu İngiliz tüccarlar Doğuya oldukça ucuz fiyatlarla karabiber bile satıyorlardı ve Osmanlı ordusunun silahlanması ve donanmanın oluşturulması için gerekli metali temin ediyorlardı. Korsan olarak, kaptan-ı deryaya emrindeki 30 kadırgaya rağmen zor anlar yaşatıyorlardı37. İzmir aslında İngilizlerin yönetiminde idi38. Galata'da , diyor Venedik Balyosu, Osmanlı İmparatorluğu ile ticaret yapan en büyük ve kalabalık ulus olan İngilizlerin birçok ticarethanesi bulunuyor39 . Dört veya beş İngiliz-Hollanda gemisi başına eskiden bu bölgedeki ticaretin tamamını ellerinde tutan Venediklilerin en fazla bir gemisi görülüyordu40. Tüm bunlara rağmen İngiltere'nin ve Hollanda'nın temsilcileri, Katolik düşmanı Lukaris'i savunma bahanesi ile Kalvinizm davasını destekleyecek zaman bulabiliyorlardı. Eskiden Almanya'da Protestanların yanında eğitim gören genç Rumlar artık İngiliz okullarına devam ediyorlardı41. Lukaris, İstanbul Patriği seçilmeden önce (1621) Metrofanes Kritopulos'u Londra'ya, oradan Oxford'a ve birkaç Alman üniversitesine göndermişti42. Nikodemos Metaksak, Londra'dan İstanbul'da bir matbaa kurmak için gerekli herşeyi getirdi43 ve bu matbaada derhal Katoliklere karşı polemik yazılar hazırlandı44. Rum öğrenciler bu dönemlerde Leiden Üniversitesi'ne de gidiyorlardı45. Lukaris aynı zamanda Hollanda temsilcisi Haga ile sürekli olarak yazışıyordu46. Gerek Hollanda'da, gerekse İngiltere'de bilgin, konuşkan ve kararlı Patrik Lukaris kısa süre içinde sevilen ve sempati duyulan bir kişilik hâline geldi. Kalvinizm temsilcilerin çabaları sayesinde Rumlar sadrazam tarafından kendilerine zorla kabul ettirilen patriğe karşı çıktılar ve Edirne Metropolitini patrik makamına oturtabilmeyi umdukları adil bir seçim talep ettiler. Haziran ayının sonlarına doğru Gregorios, sadrazamın huzuruna kabul edilmeden, Anthimos patrik tayin edildi. Papa, bizzat tavsiye ettiği bu zayıf adamı istediği gibi etkileyebileceğini düşünüyordu. Ama güçlü Frenk dostları Lukaris'i tekrar İstanbul'a getirdiler ve Anthimos mütevazı bir biçimde gönüllü olarak geri çekildi47. Sadrazamı satın alan Cesy, Anthimos'u San Gregorios Kilisesi'ne el koymaya zorladı, ama Anthimos halkın iradesi ile rakibine kısa bir süre sonra feragat belgesini teslim etti48. İngiliz temsilcinin evinde Rumlar için kurulan matbaanın, Cizvitlerin Kazaklar ve İstanbul'da hâlinden memnun olmayan Hristiyanlar için silah imal edildiği yalanı yüzünden kapatılması, Lukaris'in yeniden patrik olduğu dönemde gerçekleşmiştir. Ancak Kalvinist elçilerin ortak çabaları ile 1628 yılı başlarında Cizvitler İstanbul'dan sürülmüştür49. Kalvinist Leger, Lukaris'in Haga tarafından da onaylanan inanç bildirgesini50 tasdik edip, 1629 yılında yayınladıktan sonra Lukaris, Latin çevrelerde Kalvinizm'in kayıtsız şartsız taraftarı kabul edildi. Üçüncü büyük reformist ülke olan İsveç'te sayısız düşmanlarına karşı destek aradığı51 ve Katolik Papazlar ile kutsal yerler hakkında mücadeleye girmeyi planladığı52 bir dönemde bu şüpheleri ortadan kaldırması mümkün değildi. İsveç kahramanı Gustav Adolf'un ölümü dostundan Kalvanizm inancının doğru olduğuna dair kesin bir açıklama bekleyen Haga'nın soğuk tutumu ve İngiltere Kralı'nın Roma'ya meyli, Lukaris'in düşüşünün birer ön işareti idi. Almanların ve Fransa'nın temsilcileri de Lukaris'in düşürülmesi için ellerinden gelen herşeyi yapıyorlardı. Almanların temsilcisi Schmid, Lukaris'e karşı bir Cizvit öğrencisi olan Karaferyeli Kiril'i destekliyordu. 1633 yılında bu Kiril kısa bir süre için patrik makamına oturdu. 1634 yılında tekrar geri dönen Lukaris'in yerine bu sefer yine sadece birkaç günlüğüne başka bir Giritli olan Athanasieus Patellaros53 geçti. Lukaris, 163554 yılında patrik koltuğunu üçüncü kez yine Kiril adında başka bir Patrik adayına kaptırdı. Alman elçi Schmid, bu Kiril'i de desteklemişti ve dostane hizmetlerini o kadar ilerletti ki, Lukaris'i ya affedeceğini ya da gözlerini oyacağını söyleyen bir metropolün teklifini kabul etmese de, onun Lukaris'i gizlice Roma'ya gönderme fikrini benimseyip, bunun için gerekli tedbirleri aldı. Desteklediği Kiril 1636 yılında tekrar patrik makamından alındığında Alman temsilci onu Rum kılığında ziyaret etti. Katolikler, bu temsilcilerini kaybetmek istemiyorlardı, zira Kiril Katoliklere Antalya'daki bir kiliseyi teslim etmişti55. Karaferyeli Kiril'in yerine Hollanda'nın desteği ile Neofitos adında bir patrik geçti, ama 1637 yılında İstanbul Patriği yine Lukaris'ti56. Bunun üzerine Katolikler, özellikle de rakibi Kiril, Lukaris'i kesin olarak ortadan kaldırmak için tedbirler aldılar. Sadrazam Bayram Paşa, Anadolu'da savaşta bulunan sultanın yokluğunu, din krizini sona erdirmek ve bu arada kendi zenginliğini de artırmak için fırsat bildi. Bu yüzden yaşlı Lukaris önce makamından azledildi ve 7 Temmuz 1638 yılında Schmid'in yazdığı gibi boğduruldu ve ölü bedeni denize atıldı57 . Toplanan kilise meclisi, idam edilen Lukaris'in öğretisini lanetledi ve kısa bir süre sonra Karaferyeli Kiril Latin dogmasının kabulünü ilan etti58. Patellaros, aynı yönde bir açıklamada bulundu, zira yeni ölen İskenderiye Patriği'nin yerine geçmesi önerilmişti59. Ama hiçbir zaman İskendedriye patriği olamadı ve metropolitlerin düzenlediği bir komplo, Kiril'in patrikliğini kısa bir süre sonra sona erdirdi. Sultan IV. Murad'a İzmit'te Rum Ortodoks Kilisesi'nin memnuniyetsizliğine dair haberler ulaştı ve bunun üzerine patriğin tutuklanmasını emretti. Patellaros bu sefer de geç kaldı ve gerekli paraya sahip değildi Edirneli Partenios, arabulucu ve barış elçisi olarak Rum Ortodoks Kilisesi'nin yönetimini devraldı. Propagandacı Deiciler, onu da kendi taraflarına çekmeye çalıştılar. 1640 yılında Venedik temsilcileri, Alman elçi Schmid, Papa vekili ve Kudüs Arşidiyakozu nezdinde Roma Kilisesi ile birleşmeye meyilli olduğunu beyan etti60, hatta Rumların Kudüs'teki davasına ihanet etmeyi vaat ettiği söylenir61. Daha sonraları Alman Kayser'e kendisi ve kilisesi için kayserin himayesine büyük umutlar beslediğini açıklayan mektuplar yazdı62. Daha sonraki zamanlarda patrik makamına yine İngiliz elçi tarafından desteklenen birkaç Kalvinist aday oturdu63. Hollanda temsilcisi Haga o dönemde temsilcilikten ayrılmış ve haleflerinden hiçbiri siyasi açıdan önemli bir konuma gelememişti64. Almanların temsilcisi, bu arada yanında altı metropolit ile birlikte gelen patriği evinde ağırlıyordu65. Ama bu açıklamaların hepsi sadece birer göz boyama idi ve açıklamaları yapan kişi üzerinde, elçilerin evlerinde kendilerine hamiler arayan Romen taht adaylarının vaatlerinden daha bağlayıcı değildi. Lukaris'in çabaları ve din uğruna şehit edilmesi 1644 yılında Peter Movila tarafından hazırlanan dogmayı Yaş'da Romen, birkaç Rum, özellikle de Rus ruhbanlara inceleten66 Boğdan Prensi Vasile Lupu'nun katı Ortodoks tutumu Peter Movila'nın üstün bir kültür kazandırdığı Kiev Metropolitan Kilisesi'nin ve etkisi altında olup, Ortodoks inanca sadık kalan Moskova Patrikhanesinin direnci Rum Ortodoks inancını Katolikleşme tehdidinden kurtarmıştı. Bu süreçler, Osmanlı tarihi açısından sadece Osmanlı hakimiyetindeki Rum topluluğun iç dünyasını etkilediği için değil, Frenklerin elde edeceği herhangi bir zaferin Osmanlı İmparatorluğu için hiç beklenmedik sonuçlar doğurması açısından da çok önemlidir. Katolik inanç yönünde çalışmalar yapan Batılı elçiler bunun farkındaydılar. Kalvinistler için bu gibi hedeflere yabancı olsalar da, Rumların Protestan inanca yönelmeleri de Osmanlı Devleti'nin geleceği için büyük bir tehdit yaratırdı. Yeniçerilerin tüm zorbalıklarına ve sadrazamın tüm para vaatlerine karşın, Lukaris etrafında dönen mücadeleler artık Batı'nın amaçları hakkında daha bilinçli olan ve ulusal bilince varan Rumları, Osmanlılara daha da yakınlaştırdı ve yeniden canlanan Yunan ruhunun Osmanlı gücü ile birleşmesinin en önemli göstergelerinden biri, mensupları zengin ve güçlü Boyarlar olarak Eflak'ta ve Boğdan'da önemli bir rol oynayan 16. yüzyılın eski arhont ailesinden gelen bir Kantakuzen ile evli olan Tercüman Panagiotes Nikusios'un üstlendiği misyonla ortaya çıktı67. Girit savaşının gelişimi de bu göstergelerden biri olacaktı. Murad'ın Malta'ya yapacağı sefer uzun zamandır bekleniyordu ve büyük hükümdar hayata gözlerini yumduğu sırada 20 kadırga ve bir baştardadan oluşan yeni donanma Haliç'te* hazır bekliyordu1. Maltalıların yönetiminde Akdeniz'de Berberilerin karşısına tıpkı Kazakların Tatarların karşısına çıktığı gibi çıkan ve Takımadaları rahatsız eden korsanların cüretkârlığı, Osmanlı ticareti ve itibarı açısından önemli bir kararın alınmasını zorunluluk hâline getirmişti. Sultan IV. Murad, Rodos şövalyelerinin üstad-ı a'zamının kalesinin önünde, Kanuni Sultan Süleyman zamanında hayatını kaybeden savaşçıların intikamını almak üzere Malta'nın planlarını getirtmişti2. Nüfuzları gittikçe artan ve Mora'da da bazı yerleri ellerine geçiren3 ve Takımadalar'daki beylerin tayininde önemli bir rol oynamak isteyen4 Berberiler, güçlerinin gelişmesi ve korsanlıktan elde ettikleri kazancın artırılması için savaşı bir gereklilik olarak görüyorlardı5. Venedik, Berberilerin gözünde bir engeldi, zira Mora'da ve Takımadalarda büyük bir sempati ile karşılanıyorlar Zenta'nın ödediği 1.500 altın vergi karşılığında Mora'daki buğdayın serbestçe ihracını talep ediyor ve adaların Rum halkı arasından denizcilerini seçiyordu6. Ancak İstanbul'daki Venedik balyosları, meslektaşları aşırı ısrarları ve müdahaleleri ile okları üzerine çekerken, mütevazı ve dikkatli bir siyaset izliyorlardı. İstanbul'da San Petro ve Meryem Ana kiliselerini destekliyorlardı7 ve karşılığında büyük meblağlarda kredi sağlamaya hazır oldukları takdirde kutsal topraklardaki soydaşlarına koruma sağlıyorlardı8. Ama patrikhane ile ilgili karışıklıklarda hiçbir zaman ön plana çıkmamışlardı. Venedik, yönetimdeki devşirmelere karşı her zaman eli açık davranıyordu. Ticarî çıkarlarını korumak için sultanın ve Haseki Sultan'ın tasvirleri ile süslenmiş resimler bastırıyordu9. Tercüman Andrea Bon, yerel kaynakları kullanarak Osmanlı tarihini yazmaya başlamıştı10. Venedik'in, Hollandalıların ve İngilizlerin rekabeti, özellikle de Yahudilerin kumaş ticaretine girmesinden dolayı büyük zarar gören ticarî çıkarlarını artırmak için yapılacak hiçbir şey yoktu11. Yine de Bâbıâli bazı durumlarda barışsever, sakin komşusuna saygı gösteriyordu. Sultan IV. Murad, Anadolu'da kazandığı zaferleri Venedik'e özel bir elçi ile bildiriyordu12. Balyosunun şikayeti üzerine Bosna'da sınırları tekrar düzenlemeye çalışan Abaza Paşa Bosna'dan uzaklaştırıldı13. Kaptan-ı Derya, Tercüman Grillo'ya karşı zor kullandığında, memurlarından biri sadrazamın emri üzerine Venedik temsilcisine gidip efendisi adına özür dilemek zorunda kaldı ve Balyos onu ancak ikinci seferinde huzuruna kabul etme cesaretini gösterebiliyordu14. Alman Kayser ile anlaşmazlıkları sırasında Venedik, Osmanlı'nın müdahale etmesini ve Bosna Beylerbeyi'nin desteğini talep ediyordu15. Balyos, anavatanlarına karşı kışkırtıcı davranışlarda bulunan istenmedik mühtedilerden cinayetle kurtulabiliyordu16. Venedik tarafından ilhak edilen Zara köyleri konusundaki çekişmeler ve Dalmaçya'ya yapılan karşılıklı akınlar ise her iki güç arasında süregelen anlaşmazlıkların bir parçası idi17. 1638 yılında Berberi Ali Piccenino'nun Kotor (Kattaro)'daki bir Venedik gemisine saldırması ile baş gösteren Vallona meselesi yine de daha ciddi bir hadiseydi. Venedik Amirali Antonio Marino Cappello, korsanları Valon'a kadar takip etti, yendi ve Avlonya Limanı'na demirledi. Bu tek başına savaş için bir sebep sayılacakken, gemilerden atılan topların şehre düşüp, bir camiyi tahrip etmesi bu sebebi daha da güçlendirdi. Korfu'da ayrıca zapt edilen Berberi gemilerden 15'i batırıldı18. Cappello, bu teşebbüsü için Venedik'ten yetki almamış olmasına rağmen, Venedik temsilcisi derhal tutuklandı, ama Venedik'in tazminat önermesi üzerine kısa bir süre sonra tekrar serbest bırakıldı. Sadrazama olağanüstü elçi Trevisano aracılığıyla 250 bin altın teslim edildi. 1639 yılında yeni bir anlaşma sağlandı. Bu anlaşmaya göre Venedik, Berberilerin meydan okumalarına aynı şekilde cevap verebilecekti. Venedik Balyosu buna rağmen Sultan Murad ölmemiş olsa idi, mutlak bir barış ihlali gerçekleşecekti diye yazıyordu19. Olağanüstü elçi Pietro Foscarini 1641 yılında gemi ile İstanbul'a gelirken, Takımadalar sularında Osmanlı Donanması'nın gemileri tarafından karşılandı ve Sultan İbrahim deniz kenarındaki bir köşkten İstanbul'a girişini izledi. Verilen ziyafete elçilikteki asilzâdelerin tümü davet edildi. Foscarini ve Venedik Balyosu tazminat bedelini teslim ettiler20. Bu sayede barışı sağladıklarına inanıyorlardı, ama gerçekte paranın tamamını ödemekle Venedik ile savaşı geciktirecek en son sebebi de ortadan kaldırmış oluyorlardı. Osmanlı Devleti başka hiçbir güçten bu kadar az çaba ile büyük ve verimli bir eyaleti alamayacağı için savaş bir zorunluluk hâline gelmişti. Böyle bir fetih ve bunun için gerekli savaş, devletin o dönemdeki durumunda önlenemezdi. Kadınlara ve lükse düşkün Sultan İbrahim21 ya da nam-ı diğer Deli İbrahim ,22 Sultan IV. Murad gibi bir hükümdarın büyük rolünü oynayacak kapasitede bir adam değildi. Güçlü sadrazamı Kemankeş Kara Mustafa Paşa'nın, sultanın eksiklerini, Osmanlı hanedanına gösterilen geleneksel saygı kendisine gösterilmediği için kapatması mümkün değildi. Başkent İstanbul'da İmparatorlukta siyasi güce sahip iki güç karşı karşıya gelmişti Ordu ve saray. Saraydaki gücü yetenekli ve faal Valide Sultan, Sultan İbrahim'in musahibi silahdar, onun halefi Yusuf, Sultanzâde Mehmed Paşa, haremağası ve kadınlar oluşturuyordular. 1642 yılında Sadrazam Kemankeş Kara Mustafa Paşa, Kaya Sultan'ın eşi Mustafa Paşa'yı idam ettirdi23. Nasuh Paşa'nın oğlu Hüseyin Paşa, vezir oğlu vezir olarak kısa bir süre sonra Kemankeş Kara Mustafa Paşa'nın emirlerine karşı gelmenin ve Kayseri'de açık alanda yapılan çarpışmada davasını savunmanın cezasını hayatı ile ödemek zorunda kaldı. İzmit'te elde ettiği ikinci bir zaferle Üsküdar önlerine kadar geldi. Burada Rumeli'de verilen bir beylerbeyliği sözü ile kandırılarak Avrupa yakasına geçti ve kandırıldığını anlayınca Rusçuk'a kaçarak, burada ele geçirildi. İşkenceler altında hayatını kaybetti (Temmuz 1643) ve intikam etmeye yeminli bütün sülalesi yok edildi. Bu arada Nasuh Paşa'nın müttefiki olan Zülfikâr da hayatını kaybetti. Turhanoğulları'nın24 sonuncusu olan Faik Paşa, vezirin iradesine karşın saraydaki efradı tarafından ortadan kaldırıldı25. Kemankeş Kara Mustafa Paşa, bunun üzerine tekrar canlanan bu menfur saray iktidarına bir son vermek üzere askerlerin başına geçmeye karar verdi. Yeniçerilere teklifler götürdü ve 31 Ocak'ta öncelikli silahdarı hedef alacak ayaklanmanın gerçekleştirilmesine karar verildi. Ama ağır hakaretlere maruz bıraktığı sekbanbaşı, Kara Mustafa Paşa'yı 30 Ocak'ta ele verdi. Sarayın tarafını tutan sultan, 31 Ocak'ta Divân'ı kapattırdı, sadrazamı her zamanki gibi huzura kabul etmeyi reddetti ve davet edilmeden saraya geldiğinde azarlarla karşıladı. Mazul olarak gitmesine izin verdiler. Kaçıp saklanabileceğini düşünüyordu, ama bostancıların elinden kurtulamadı ve sultanın emri ile kurşuna dizildi26. Yeniçeri Kethüdası kısa bir süre sonra idam edildi, birçok yeniçeri öldürüldü, tutuklandı ya da ocaktan atıldı. Kaptan-ı Derya Piyale Paşa da ölümden kaçamadı. Yeni iktidarı sarayın temsil ettiği, Sultanzâde Mehmed Paşa'nın sadrazamlığa getirilmesi ile kesinleşti27. İktidarı eline geçiren saray topluluğu, huzursuzluk çıkartan ve sürekli tehdit olarak görülen yeniçeri gürûhundan kurtulmak istiyordu. Bu, özellikle her zaman sözü geçen Valide Sultan'ın isteği idi28. Kemankeş Kara Mustafa Paşa'nın ölümü ve saray topluluğunun iktidara gelmesi ile başlayan yılın 28 Eylül tarihinde Malta korsanları oldukça büyük bir hadiseye sebep oldular Azledilen kızlarağasını [Sünbül Ağa] Mekke'ye götürecek olan İskenderiye filosu Kerpe (Karpotos) Adası'nda korsanlar tarafından durduruldu ve paranın yanı sıra – 3 milyon altın – aralarında kızlarağasının hareminden birçok kadının ve Sultan İbrahim'in öz oğlu Şehzâde Mehmed'e tercih ettiği29 bir erkek çocuğunun da bulunduğu sayısız köleyi ele geçirdiler. Kızlarağası bu esnada hayatını kaybetti. Bu cüretkâr saldırı İstanbul'da genel bir öfkeye neden oldu. Maltalılara savaş açmak kazanç getirmeyeceği gibi, çok fazla çaba da gerektirecekti. Böyle bir savaş Malta'nın ilhakını gerektirecekti ve etrafında yedi cariyesi ile nadir bulunan kürklere sarılı olarak zamanını lüks gezintiler ve oyunlarla geçiren30 Sultan İbrahim, atalarının başarılarını tekrarlayacak bir Kanuni değildi. Malta korsanları Girit'te küçük bir limana sığınmışlar ve burada her zamanki gibi zapt edilen atların bir kısmı ile başka birkaç eşyayı ucuz fiyata satmışlardı. Bu, Venedik'e savaş açmak için bir neden olabilirdi ki, Venedik bu sefer saray topluluğunu çok fazla alıştırmamak için herhangi bir savaş tazminatı teklif etmekte tereddüt ediyordu31. Bu yüzden siyasi olarak hiçbir varlık gösteremeyen bir sultanın iktidarı altında devletin bazı ileri gelenlerinde Girit'e saldırma fikri doğdu. Özellikle 1644 yılının Temmuz ayında göreve getirilen Dalmaçya kökenli Kaptan-ı Derya Yusuf Paşa (Dalmaçyalı Maskoviç), böyle bir kararın alınmasında ısrar ediyordu32. Bin kadar köyden oluşan33 ada, Kıbrıs'ın Osmanlı ilhakından önceki durumunu andıran bir durumda idi. 13. yüzyılın başlarında Girit'e yerleştirilen Venedik asilzâdeleri hâlâ tüm imtiyazlardan yararlanıyorlardı, ama eski şövalye ruhundan ve savaşçı misyonlarını yerine getirme sorumluluklarından tamamen yoksundular. Foscarini'nin 16. yüzyılın sonlarında Giritlileri ciddi bir silah eğitimine tâbi tutma tedbirleri de hiçbir sonuç getirmedi. En büyük tehlike anında ölüm tehditleri ile bile Venedik bayrağının altında toplanmıyorlardı34, aksine Premarinolardan biri, Osmanlı elçisi olarak Suda'nın teslim olmasını sağlamaya çalışmıştı35. Bizans döneminde buraya yerleşen ve sayıları hâlâ kalabalık olan Bizans asilzâdeleri de yurtlarının savunması için çok fazla çaba göstermeden imtiyazlarını kullanıyorlardı. Yerine getirdikleri tek görev, kadırgalar için ücretsiz kürekçi sağlamaktı36. Tembelliklerinden dolayı Venedik istilası sırasında adaya yerleşen Frenklere iyice benzemeye başlamışlardı. Yine de içlerinde 14. yüzyılda asilerin yabancı hakimiyetine karşı alevlendirdikleri ateşin bir kısmı gizlice yanıyordu. İstanbul'un ve Hristiyan Doğu'nun son kalıntılarının düşüşünden sonra Girit'e gelen Rumlar ise Ortodoks inançlarına ısrarla sadık kalan ve bu yüzden Latin ruhbanlar tarafından hor görülen rahatsız edici bir topluluk olarak kabul ediliyordu. Şehirlerde, İtalyanca kadar Rumca'yı da çok iyi konuşan, adanın okullarında iyi bir eğitim alan ve Boğdan'da, Eflak'ta, Lehistan şehirlerinde, özellikle Livov (Lemberg)'da oturan, Romen hanedanları ile dostluk, akrabalık ve para bağları ile bağlı olan zengin ve müteşebbis tüccarlar yaşıyordu, tıpkı 1560 yıllarında aralarından biri olan Konstantin'in Boğdan'ın ve Galiçya'nın en büyük kapitalisti olan Korniaktos kardeşler gibi37. Ortodoks Rus Prensi Konstantin'in Ostrog'daki sarayında Giritli Mihail Palamedes, Eflak Prensi Cesur Mihail'in kahramanlıklarını anlatan ezgiler söylüyordu38. Tatlı Benefşe ve misket şaraplarını ve kuzeydeki Tuna ülkelerinin mallarını büyük kazançlarla satan bu tüccarlar, bilinçli vatandaşların ve dünyayı gezen insanların özgür ruhunu doğdukları topraklara taşıyorlardı ve Radu Mihnea ve Aleksandru İliaş zamanlarında Boyar olarak Konstantin Battista Vevelli'nin, Mamurgna'nın ve De Nores'in Boğdan'da önemli bir rol oynadığı zamanlarda39, asil insanların onuru, siyasetçinin diplomatik inceliğiyle beraber bu ülkelerde Rum asıllı insanların bağımsız bir hayat için gösterdikleri hırsla tanıştılar. Rum veya Arap asıllı köylüler, baskı altındaki fakir Paroklar ve daha fazla özgürlüklere sahip olup, daha iyi durumda olan komşuları, kendilerini köle hayatına mahkum eden ve herhangi bir ücret ödemeden ağır hizmetler gördüren ve onları nöbetçi olarak kullanan Venedik'e karşı içgüdüsel olarak düşmanca bir tutum sergilerken40 ve adanın batısındaki yüksek dağlarda yaşayan Sfakiyotlar, dağlarda Arnavut klanlarının hayatını yaşayıp, savaşı savaş uğruna arzu ederken41, şehirlerdeki insanlar, hissedebilen ve umut edebilen bir üst tabakayı oluşturuyorlardı. İstanbul'a geliş gidişlerinde, inançlarının ve uluslarının şehidi kabul ettikleri Lukaris'in mücadelesine ve acılarına tanık olmuşlardı. İnce ruhları, bu Cizvit düşmanının trajedisinden dolayı Frenklere karşı bir tutum almalarına neden olmuştu. Lukaris ve Patellaros'un meydana getirdikleri adada, başlarında bulunan Alaşehir (Philadelphia) Başpiskoposu Venedik'in çıkarlarını sadık bir şekilde koruyor olsa da, Girit'te Ortodoks hiyerarşisini tekrar oluşturmak için gereken tüm çabayı göstermeye ve herşeyini feda etmeye hazır olan fanatik keşişler yaşıyordu42. Kıbrıs'ta Ortodoks piskoposlara saygı gösteren ve o dönemde mevcut durumlardan dolayı Rumlarla ittifakı bir gereklilik olarak gören Türkleri, yararlı birer müttefik olarak görüyorlardı. Hatta Venedik'e karşı savaş açılmasına Giritli altı keşişin İstanbul'daki şikayetlerinin neden olduğu bile söylenmektedir43. Venedik hakimiyeti altında memurların rüşvet ve zorbalıkları Türk rejimi altında olabileceğinden daha az değildi44. Geldiği makamda Ortodoks inancını ve Rum yaşam stilini muhafaza eden ilk kişi olup, Bâbıâli'de büyük bir nüfuza sahip olan Tercüman Panagiotes Nikusios ve yine Hristiyanların bir dayanağı olan Mihail Kantakuzen gibi adamlar, Rumların dinî ve sosyal hırslarını ve yeni yeni canlanmaya başlayan ulusal bilinci ortaya çıkartıp, sadık oldukları efendilerine büyük bir hizmette bulunabilirlerdi. Nikusios muhtemelen Kıbrıs asıllı idi ve Latinleri gençliğinden beri tanıyordu. Frenk ve Doğu dillerini Latin muhibbi Sirigos'tan öğrenmişti. Alman temsilci Schmid'in hizmetinde bulunduğu sıralarda ise Katoliklerin entrikalarını görme fırsatını bulmuştu. Tercüman görevine ancak birkaç yıl sonra getirilmişti, ancak daha Girit savaşı sırasında Venediklilere karşı takındığı tavır, adada yaşayan dünyaya açılmış tüccarların tutumundan çok farklı değildi45. Osmanlı Donanması'nın savaş hazırlıkları – Evliya Çelebi 300 gemi, 10 top ve bir baştardadan bahseder46 - Venedik'in deniz gücünü güçlendirmesine neden olmuştu47. Kaptan-ı Derya Yusuf Paşa, 10 Mayıs 1645 tarihinde 73 kadırga ve sayısız nakliye gemisi48 ve Rumeli Beylerbeyi Hasan Paşa, Yeniçeri Ağası Murad ve 24 sancakbeyi49 yönetimindeki 7 bin yeniçeri, bunun iki katı kapıkulu sipahileri ve Avrupa ve Anadolu timarlarından gelen diğer sipahiler50 ile büyük bir merasimle İstanbul Limanı'ndan ayrılırken51, Venedik'in mevcut 28 kadırga ve 2 mavnanın yanı sıra ayıca 4 kadırgası ve 9 gemisi bulunuyordu. Francesco Molin yönetimindeki bazı Venedik gemileri, Berberiler ile birkaç çatışmaya girdikten sonra52 Suda Limanı'nda Girit'in 26 gemisi ile birleştiler ve beklemeye başladılar53. Osmanlı Donanması önceleri Malta'yı hedef alıyormuş gibi görünüyordu. Yusuf Paşa, Venedik Balyosu'na dostça bir tavırla veda etmiş ve İstendil'den gelen kadırgalar Berberiler ile savaşmış olmalarına rağmen54, İstendil, Çuha (Cerigo) ve Zenta'dan gönderilen hediyeleri kabul etmişti. Venedik Balyosu ancak Türk gemileri Berberiler ile birleştikten sonra İngiliz ve Fransız temsilcilerin itirazlarına rağmen gözetim altına alındı. Aynı anda Venedik ticaret gemilerine el konuldu55. Yusuf Paşa'nın Navarin'den aniden tekrar Çuha Adası'na geri gelen donanması, 23 Haziran'da adanın dört büyük şehrinden biri olan Hanya önlerine geldi56. Hanya'da hiçbir savunma tedbiri alınmamıştı. Bir kaya üzerine kurulu Ayatodori (San Todaro) Kalesi, komutanı kendini havaya uçurduktan sonra, yeniçeriler tarafından zapt edildi57 ve Türkler 70 büyük ve 200 küçük top ile Hanya önlerine karargâh kurdular58. Hasta donanma kaptanı Francesco Molin bu arada sadece Zenta için endişe duyuyordu. Halefi Francesco Morosini, Balyabadra'yı işgal etmeyi denedi, ama başarılı olamadı. Marino Cappello, Suda'nın savunmasını üstlenmişti59. Papa'nın akrabalarından Prens Ludovisio yönetimindeki birleşik Roma ve Rodos şövalyelerinin gemileri, herhangi bir harekâta kalkışmaksızın Messina'da bekliyorlardı60. Surları yıkık hâldeki Hanya'nın savunması için sadece Latin kökenli piskopos Milano Benzio değil, hücrelerindeki Rum keşişler de kullanılmak zorunda kaldı61. Papazları ve baş papazları cesurca savaştılar, ama yerel ve yabancı Rumların çoğu, şehri kuşatan Türkler ile anlaşma hâlindeydiler ve önceden kararlaştırılan işaretlerle gelen az sayıda yardımcı birlikleri haber veriyorlardı. Osmanlılar, oklarla cevap veriyorlardı62. Az sayıda müdafaa kıtalarının arasında da hainler vardı ve 22 Ağustos'ta liderlerinin emri olmadan her yeri talan etmeye ve Hanya'nın derhal boşaltılmasını talep etmeye başladılar. Venedikli subaylar, teslim belgesine tüm dinî haklara saygı gösterilmesini dahil etmeye çalıştılar, ama boşuna63. Yapılan teslim antlaşmasına şehir sakinlerine üç hakim tayin etme hakkı verildi. Kadı sadece temyiz hakkını kullanacaktı. Ayrıca yönetici sınıfın imtiyazları korunma altına alınmıştı. Giritliler, yeni hükümdarlara sadece Sakız Adası'nda olduğu gibi haraç ve âşâr vergisi ödeyeceklerdi64. Şehrin ilk Osmanlı komutanı Küçük Hasan Paşa oldu65. Osmanlılar, ancak bu başarıdan sonra savaş ilan ettiler66. Şeyhülislâm bu konuda fetvasını vermişti Gavurlarla barış, sadece yararlı olduğu sürece bağlayıcıdır. Barış yarar getirmiyorsa, bağlayıcılığını kaybeder67 . Venedik, yardım için Fransa'ya, Malta'ya, Hollanda'ya, Lehistan Kralı'na, hatta Kazaklara bile başvururken68 ve papanın mektupları ve temsilcileri yeni bir Haçlı Seferi fikrini canlandırmaya çalışırken – ki Venedik sadece birkaç küçük İtalyan asilzâdenin yardımı ile yetinmek zorunda kaldı69 - birleşik Venedik Donanması Suda Körfezi'nde hiçbir şey yapmadan bekliyordu70. Venedikliler Hanya önlerine gelerek, şehre veya düşman gemilerine karşı hiçbir teşebbüsde bulunamayacaklarından emin oldular71. İstanbul'da celladın beklediği72 Kaptan-ı Derya Yusuf Paşa, geri dönmek için hazırlıklara başlamadan (Kasım), 30 Ekim'de papanın gemileri İtalya'ya doğru yola çıktılar73. Suda komutanının ısrarlı taleplerine rağmen, Marino Cappello bile kalmadı74. Sonbahar aylarında, Ekim ayında Değirmenlik (Milo) sularında birkaç Osmanlı gemisine karşı yapılan bir teşebbüs başarısız olunca75, Venedik Donanması yine Suda Limanı'nı korumaya başladı. Bu esnada Hasan Paşa yönetimi altındaki Türkler Venedik'e ait bölgelerde akına çıkmışlardı76. Venedik Docu Francesco Erizzo, 1646 yılında komutayı devralmayı düşündü, ancak ölmesi üzerine bu plan suya düştü. Hollanda'da yaptırılan77 10 gemi ve birçok başka gemi ile güçlendirilen Venedik Donanması kalyonların komutanı Thomaso Morosini'nin yönetiminde 23 gemi ile Türklerin çıkışını engellemek üzere Çanakkale Boğazı'na kadar geldi. Yaşlı Kaptan Giovanni Cappello, bu arada Suda'da kaldı. Çanakkale Boğazı'nda Anadolu ve Avrupa kıyılarındaki iki kalenin top atışlarından ziyade erzak yokluğu Bozcaada'ya yönelmesine neden oldu. 20 Türk kadırgası ile yeni bir müdafaa kıtası gelene kadar adanın başkentine hücum etti. Morosini, bunun üzerine yeniden Gelibolu Tersanesi'ndeki Osmanlı Donanması'na saldırdı78. 1646 yılının Ocak ayında, Kaptan-ı Derya Yusuf Paşa Sultan İbrahim'e yeterince kürk ve amber getirmediği ve Girit'te sözde 3 milyon altını zimmetine geçirdiği gerekçesi ile idam edildi. Deli İbrahim, cesedini gördüğünde ne kadar da beyazmış diye hayıflanmıştı79. Sadrazamlıktan alınan Sultanzâde Mehmed Paşa, donanma kaptanı olarak Hanya fatihi Yusuf Paşa'nın yerini aldı. Bu hadiselerden sonra Venedik Balyosu Soranzo'ya, Hanya'nın geri verilmesi için büyük meblağlar teklif etme talimatı verildi80. Fransa, arabuluculuk görevini üstlenecekti, ama Avusturya elçisi Greifenklau bir İspanyolu [Don Joan Menesses] öldürdüğü için tutuklanıp, Fransız elçi De Varennes'in de mallarına el konulduğundan, Fransa'nın diplomatik arabuluculuğu hiçbir sonuç getirmezdi81. Venediklilerin Sakız Adası'na yaptıkları saldırı başarısız geçti82. Çanakkale Boğazı'ndan nihayet denize açılan 75 kadırgalık filo83 26 Mayıs'ta Gökçeada (İmroz) açıklarında Venedik filosu ile karşı karşıya geldi, ancak büyük bir zarar veremedi. Sultan İbrahim buna rağmen büyük bir zafer kutlamak ve Venedik gemilerini gözlerinin önünde yaktırmak istedi. Kaptan-ı Derya, Girit açıklarına geldiğinde Venedikliler papanın ve Malta'nın gemileri ile güçlendirilmiş olmalarına rağmen, açık bir deniz muharebesine girmeye cesaret edemediler (Temmuz). Cappello nihayet diğer kadırgalar84 ile birleşti, ama Osmanlı Donanması bu arada yeni kaptan-ı derya tarafından daha Ocak ayında 5 bin asker ile birlikte Hanya'ya getirilen Deli Hüseyin Paşa'ya yardım getirmişti85. Başkent ve devleti yöneten topluluğun rahatsız edilmemesi için sürüncemede bırakılması gereken savaş, Osmanlılar tarafından da gerçekten çok gevşek yürütülüyordu. Deli Hüseyin Paşa'nın Suda'yı fethetme teşebbüsü başarısız olduğu gibi86, Cappello'nun aynı limanda Türklerin deniz gücüne saldırma ve ateşe verme teşebbüsü de başarı göstermedi87. Fransızlar, Hollandalılar ve Dalmaçyalılar tarafından savunulan ve ancak Türklerin, sakinleri tarafından çağrılmış olan88 Resmo'da Hüseyin Paşa'nın şansı daha açıktı. Barut kullanılarak sağlanan bir patlama sayesinde 13 Kasım 1646 tarihinde, kendini cesurca savunan kaleyi zapt etmeyi başardı89. Venedik kaptanı bu sefer de Osmanlı Donanması'na saldırma cesaretini gösteremedi90, ama Girit'ten yola çıkan gemiler, Türk Donanması'nı takip ettiler ve Berberiler ile Zia Adası önlerinde gerçekleşen bir çatışma ve bizzat burada bulunan Cezayir kral vekili Yusuf Paşa'nın kardeşi Mehmed Çelebi'nin esir alınmasından sonra 27 Ocak 1647 tarihinde Kaptan-ı Derya Musa Paşa'nın 47 gemisi ile uzun zamandır beklenen muharebe başladı. Muharebe taraflardan hiçbirinin zaferi ile sonuçlanmadı, ancak ölülerin arasında bu sefere Musa Paşa'nın kendisi, oğlu ve Venedik Kaptanı Thomaso Morosini de bulunuyordu91. Aynı dönemde Dalmaçya'da da ağır bir savaş başlamıştı. Bosna Beylerbeyi 1646 yılında Dalmaçya'ya ait Novigrad'ı ele geçirdikten sonra92 Venedikliler aynı yıl içinde çağrıldıkları Makarska'yı, Primorie'yi ve birkaç başka Türk kalesini işgal ettiler93. Novigrad tekrar geri kazanıldı ve Venedik'in Uskoklar* veya Morlaklar** tarafından desteklenen askerleri Nadino, Vrana, Skardona ve Salona (Spoloto)'ya kadar ilerlediler. Sultan'ın akrabası olan yeni serasker Tekeli Mehmed Paşa, daha fazla kayıp verilmesini engellemek için 1647 yılında 6 bin yeniçeri ve 2 bin kapıkulu sipahisiyle buraya geldi94. Papaz Sorih'in yönetimindeki Uskoklar, sipahilerin mülklerini talan ederken (Ağustos sonu), Mehmed Paşa Şebenik (Sebenico)'i kuşatma altına aldı. 7 Eylül'de Türklerin genel bir taarruzu geri püskürtüldü ve General Foscolo şehre girdi. Tekeli Mehmed Paşa bunun üzerine geri çekildi ve 26 gün sonra Şebenik'nin kuşatması kaldırıldı (Ekim)95. Venedikliler, terk edilmiş Knin'e yerleştiler. 1648 yılında Klis'i kuşattılar ve uzun süren bir direnişten sonra burayı ele geçirip, her yeri talan ve tahrip ettiler96. Bu başarılardan cesaret alan Draç (Durazzo) Piskoposu Marko Suna ve İşkodra Piskoposu Gregor Frascina, Arnavutlar adına İşkodra'yı ve Leş (Alessio) ile Akçahisar'ı Hristiyan kardeşlerine teslim etme tekliflerinde bulundular. Ancak komploları keşfedildi ve bazıları bu cüretkârlıklarından dolayı, kazığa çakılarak hayatlarını vermek zorunda kaldılar97. Karadağlılar, bu arada Venediklilere teslim olmuşlardı98. Yeni Kaptan-ı Derya Derviş Paşa yönetiminde nihayet 1648 yılında sadece Morlaklara karşı birkaç başarı elde edilebildi99. Giambattista Grimani100, daha 1647 yılında Venedik Amirali Giovanni Cappello'nun yerine geçmişti. Sultan İbrahim'in iç hazinenin parasını talep ettiği için bozdoğanı ile üzerine yürüdüğü Sultanzâde Mehmed Paşa ve iç hazinedeki paranın nihayet teslim edildiği şeyhülislâm101 gerek kendi, gerekse saray çıkarları adına savaşın devam ettirilmesi gerektiğini savunuyorlardı. Grimani, Çanakkale Boğazı'na geldi ve Nisan ayında kaptan-ı deryanın filosunu Sakız Adası Limanı'nda kuşatma altına almayı başardı, ama Türk filosu gece vakti kaçtı102. Grimani, filoyu Çeşme ve Midilli Adası'na kadar takip etti ve Osmanlı Donanması Anabolu açıklarında yine uzunca bir süre beklemek zorunda kaldı103. Kaptan-ı Derya'yı kurtarmak için Bâbıâli, aralarında Fransa'nın da bulunduğu Batı güçlerinin ticaret gemilerine el koydu. Türklerin yeni donanması üç ay boyunca Adalar Kaptanı unvanını taşıyan ve Takımadalarda Müslümanlara ve Hristiyanlara karşı aynı gaddarlıkla davranan Lionardo Mocenigo tarafından kuşatmaya alındı104. Yeni Kaptan-ı Derya Fazıl Paşa ile savaşmak üzere 17 gemi ile Bernardo Morosini ve Grimani bizzat buraya geldiler, ama Fazıl Paşa Girit'e kaçmayı başardı105. Girit'te Sita Kalesi'nin başarılı bir şekilde direnmesi106 ve Türkler sadece güçlü Kandiye Kalesi'ni kuşatmakla yetinmek zorunda kalmaları107 sebebiyle ortaya çıkan olumsuz şartlar altında saray topluluğunun liderlerinden biri olan Hersekli Sadrazam Salih Paşa siyaset sahnesinden çekilmek zorunda kaldı108. Anabolu'da kuşatma altında bulunan Kara Musa Paşa tarafından tahrik edilen sultan, Salih Paşa'yı kesin yasağına karşın kendi kayıklarına benzeyen bir kayık kullanmış olması gibi gülünç bir gerekçe ile 18 Eylül'de hançerleyerek öldürdü109. Ne sultanın 18 aylık kızı ile sözü kesilen yeni Sadrazam Hezarpare Ahmed Paşa, ne de tahtından ve hayatından sürekli endişe eden110 Sultan İbrahim, askerlerin geri gelmesini istemiyorlardı. Osmanlı Devleti eski dostları Fransa, İngiltere ve Hollanda'dan gemi talep edip, nazikçe geri çevrilmesine111 ve Venediklilerin kendilerini Antonio Lippomano yönetiminde Girit'te gittikçe daha güvenli hissetmelerine112 rağmen, Hezarpare Ahmed Paşa Venedik'in olağanüstü elçisi Giambattisto Ballarino'nun, Resmo ve Hanya karşılığında Türkler tarafından bir kez talan edilmiş İstendil Adası'nı113, Parga'yı ve Dalmaçya'daki yeni fetihleri kapsayan teklifini kabul etmedi114. Grimani'nin Çanakkale Boğazı'na 22 veya 24 kadırga, 2-5 mavna ve 27 başka gemi ile yapmayı planladığı bir saldırı, 18 Mart 1648 tarihinde İpsara (Psara) Adası önlerinde ortaya çıkan büyük bir fırtına yüzünden engellendi. Fırtına sırasında 14 Venedik gemisi battı ve Grimani boğuldu. Üzerinde gömleği ve kadife ceketi ile bulunan kanlı cesedi ertesi gün toprağa verildi115. Giorgio Morosini, filodan kalanları Girit Limanı'nda tekrar tamamlamaya çalıştı ve bu amaçla Dalmaçya ve İyonyen Adaları'ndaki gemileri buraya çağırdı116. Venedikliler, Berberi kadırgaların uzunca bir süre Hanya açıklarındaki Türk gemileri ile birleşmelerini engellese de117 İpsara'daki felaketten cesaret alan Deli Hüseyin Paşa Mayıs ayında Kandiye Kalesi'ni kuşatmaya aldı118. Şehre hiçbir yardım getiremeyen Malta'ya ait kadırgalar buraya geldikten sonra, Osmanlıların 4 Ağustos'ta yaptıkları büyük bir taarruz sonuçsuz kaldı. Ekim ayında başlayan ağır yağmurlar yüzünden Türkler tekrar geri çekilmek zorunda kaldılar119. Hristiyanların şansına, Kaptan-ı Derya Ammarzâde Mehmed Paşa120, 1648 yılında yapılması öngörülen sefer için daha fazla güç toplamak amacı ile Bâbıâli'nin müttefiki olan Hristiyan güçlerin gemilerini zorla zapt etmeye kalktı. Türk geleneklerine göre gemide yaptıkları sepetlerle sultan köşkünün önüne gelen İngiliz temsilcinin protestosu, kaptan-ı deryanın Temmuz ayında görevden alınıp, boynunun vurulmasına sebep oldu*. Halefi Voynuk Ahmed Paşa, Gemlik'e ancak karayolu ile ulaşabildi ve buradan Hanya'ya yardımcı gemiler gönderdi121. Klis'in Venedikliler tarafından ele geçirilmesinden sonra başka kayıpları engellemek için daha önce de bahsedildiği gibi, Dalmaçya'ya Derviş Paşa yönetiminde yeniçeriler gönderildi122. Derviş Paşa, Karadağlıların Bar (Antivari) önlerinde Venedikliler ile birleşmesini, Venedik bayraklarının Budua önlerinde belirmesini ve komşu Arnavutların da katıldığı Risano işgalini (Şubat 1649) engellemeyi başardı123. Hadiselerin gidişatı, Sultan İbrahim için büyük bir felakete doğru gidiyordu. Anadolu'da hoşnutsuzluklar baş göstermişti 1647 yılında Bağdat Beylerbeyi'nin ve kardeşlerinden ikisinin idam edilmesi gerekti124. Girit'e gönderilen Sivas Beylerbeyi Varvar Ali Paşa isyan bayrağını çekti ve zaferler kazanarak İstanbul'a doğru hareket etti. İbşir Mustafa Paşa, sadık kalan yeniçeriler ile Ali Paşa'yı son anda yense de Sultan İbrahim bu zaferin tadını uzun süre çıkartamayacaktı125. Sultan İbrahim, uzun süredir bir kısım zenginleri ortadan kaldırıp, buradan elde edeceği gelir ile sarayındaki birkaç odayı samur kürkleri ile döşemeyi düşünüyordu. Ancak bu gülünç ve haince planı ortaya çıkartıldı ve ölüm tehlikesi ile karşı karşıya kalanlar, sadrazamın oğlunun düğünü için verdiği tuzak kokan ziyafete gitmek yerine, yeniçerilerin de kendilerine katıldığı Orta Camii'nde buluştular. 6 bin kişi buraya toplandı ve şeyhülislâm ile ulema da asilerin çağrısına cevap verdiler. Sadrazam Hezarpare Ahmed Paşa'nın listelerini yeniden sıkı bir yoklamaya tâbi tuttuğu sipahiler, At Meydanı'na toplanmışlardı126. Başkentin kapıları kapatıldı ve halk sevinç naraları atmaya başladı. Bunun üzerine veliaht şehzâdenin durumunu kontrol etmek üzere saraya bir heyet geldi. Bu, harekâtın niyetini açıkça ortaya koyan bir adımdı. Bostancıbaşı ve Valide Sultan, şehzâdenin hayatını garanti etmeye zorlandılar. Olaylar başladığında saklanan Sadrazam Hezarpare Ahmed Paşa, efendisinin yanına geldi ve ondan koruma istedi. Sultan İbrahim bostancılara direnmeye hazır olmaları emrini verdi ve Ahmed Paşa'yı şeyhülislâma vermeyi reddetti. Şeyhülislâm, bunun üzerine efendisi sultanı devletin en yüksek dinî makamına davet etti. Sultan İbrahim, şeyhülislâmın bu konudaki fetvasını yırtıp attı. Sadrazam, zorunluluğa boyun eğmeye karar verdi ve öfkeli kalabalık tarafından parçalara ayrıldı127. Aklını iyice kaçıran sultan bu arada elindeki hançeri ile oğlunu öldürmeye teşebbüs ediyordu. 8 Ağustos Cumartesi günü asiler saraya akın ederek, bostancıbaşı ve Valide Sultan ile pazarlıklara giriştiler. Sultan İbrahim herkes tarafından terk edildi ve bostancıbaşının emri üzerine tutuklandı. Yedi yaşındaki Şehzâde Mehmed, ne kadar kaçmak istese ve ne kadar dirense de, tahta oturtuldu. Aynı gece küçük sultan sünnet ettirildi ve görkemli bir iktidar temenni etmek üzere önce Eyüp Cami'ine, oradan da Fatih Sultan Mehmed'in mezarının başına götürüldü128. Yeni Sadrazam Mehmed Paşa tahttan indirilen sultanın sessizce iple boğazlanarak129 yerine getirilen idamını emretti130. Cellada bunun için 500 altın verildi131. Böylece hiçbir eğitime tâbi tutulmadan ve yeteneklerini göstermeye fırsat bulamadan, bir hamam görevlisini vezir yapan, bir pirinç tüccarının oğlunu yeniçeri ağalığına getiren, kendisini cambazlık yaparak eğlendiren bir çingeneyi devletin üst makamlarından birine getiren ve bir meşaleciyi beylerbeyi yapan akli dengesi bozuk bir sultanın sonu geldi132. Sultan İbrahim herkesi getirdikleri hediyelere göre takdir ediyordu ve Evliya Çelebi'nin dediği gibi, kendi vezirlerinden bile rüşvet alıyordu133 . Delilik doğasında vardı ve tahta cülûs ettikten sonra deliliği daha da azdı diyor, Osmanlı İmparatorluğu'na dair Romen kaynaklarından biri134. Osmanlı Devleti'nin, kardeşi büyük Sultan IV. Murad zamanında artan itibarı, Sultan İbrahim yüzünden en alt noktaya kadar düştü. Yedi yaşındaki Sultan IV. Mehmed ise askerlerin ve saray topluluğunun gücü ellerine geçirmek ve Osmanlı İmparatorluğu'nu sultan adına kendi çıkarları için kullanmalarını sağlayacak aynı derecede yeteneksiz bir hükümdardı. Bu kanlı ayaklanmanın katılımcıları arasında kısa bir süre sonra anlaşmazlıklar çıktı. Tıpkı Genç Osman'ın öldürülmesinden sonra olduğu gibi, sultan kanının intikamını almaya niyetli gruplar ortaya çıkmaya başladı. Söylentilere göre Sultan İbrahim'in 13 milyon altından oluşan hazinesinde cülûs bağışı ve memurların ödüllendirilmesi için boşuna para arandı135. Sipahiler, huzursuzluk yaratmaya başladılar ve Kandiye'nin 1 Mayıs'tan 10 Kasım'a kadar aralıksız kuşatıldığı136 Girit'e gönderildiklerinde Silivri'de durdular ve Büklü Mahmud Paşa'nın yönetiminde tekrar İstanbul'a geri döndüler. Gelir kaynaklarından birini oluşturan vergi tahsilatı haklarını, çocuklarının geçiminin sağlanmasını ve kapı hizmetlerini geri istediler137. Sipahioğlanları, saraya yedi yıldır aralarından hiçbir ağanın çıkmadığına dair şikayette bulunmuşlar ve hapishaneye benzemeye başlayan ocaklarını terk etmekle tehdit etmişlerdi. Sadrazam, aralarından 350 kişiyi belirli makamlara getirdiğinde şehirde çocuklar gibi bayram yaptılar. Asiler, mevcut olduğu iddia edilen bir hatt-ı şerif yüzünden sadrazamın, şeyhülislâmın ve kadıaskerin, yani sultanın öldürülmesinde rol oynayanların başlarını istiyorlardı. Oğlunun intikamını almak için Sultan İbrahim'in annesi, eski Valide Sultan da onların tarafında idi. Kendilerine elçi olarak gönderilen Kenan Paşa tutuklandı ve saraydan yollanan ikinci bir elçi aslında yeniçeri olduğu hâlde parçalara ayrıldı . Yeniçeriler, 20 bin altın karşılığında ayaklanmayı bastırmaya razı oldular. Peygamberin sancağı altında sipahilerin ve saray oğlanlarının üzerine yürüdüler. Bir saat sonra İstanbul tekrar huzura kavuşmuştu138. Başkentte artık yeniçeriler hüküm sürüyordu, ama yeniçeri ağası ve kethüdası değil, reisülküttabın ıstışar ettiği ocak ağaları gibi düşük rütbeli subaylar. Sadaret mührünü teslim aldıktan sonra139 bile derviş cüppesini giymeyi tercih eden Sadrazam Derviş Mehmed Paşa, zengin şeyhülislâmın canına kastederek kendisinden kurtuldu, ancak daha sonraları Valide Sultan'ın ve yeniçeri ağası Murad‘ın entrikaları sayesinde makamından alındı. 1649 yılında yapılan sefer için emrine yeterince gemi verilmediğinden şikayet eden kaptan-ı derya ile yine çekişme içinde idi. Buna rağmen Derviş Mehmed Paşa Venediklilerin tüm tekliflerini geri çevirdi. Sultan İbrahim'in son günlerinde Venedik temsilcisi Ballarino sekreterleri ile birlikte zindana atılmıştı140 ve Venedik öylesine para sıkıntısı içine girmişti ki, para toplayabilmek için 18 yaşındaki gençlere oy hakkı satılıyordu141. Derviş Mehmed Paşa, Venedik'ten gelen tekliflere, İstendil'in nasıl olsa bir gün Osmanlı'ya ait olacağı Arnavutluk'taki Parga'nın hiçbir değeri olmadığı ve Sultan İbrahim'in Kandiye Kalesi'ni almayı başaramadığı için öldürüldüğü cevabını verdi142. Luigi Contarini'nin olağanüstü elçi olarak İstanbul'a geleceği haberi, hiçbir etki yaratmadı143. Sadrazam, Venedik Balyosu'nu casus olarak görüyordu ve elinde olsa kovardı. Alman Kayser ile barışı uzatmayı ve aslen hekim olan Portekizli Yahudi devşirme olan Ahmed Ağa'yı, Don Juan'a Osmanlı hanedanından bir sultan kızı ile evlenmesini teklif etmek üzere Madrid'e gönderdi144. Böylece Girit'in tamamını Bizans'ın mirasçısı olarak sultan için talep edebilecekti145. Nihayet Venedik Balyosu'nu tutuklattı, öfkeli bir kalabalığın arasından geçirerek Yedikule zindanlarına gönderdi, hizmetlilerini zincirlere vurdurdu ve birinci tercümanı Giovanni Antonio Grillo'yu astırdı. Fransız ve İngiliz elçilerin tüm çabaları sonuçsuzdu146. Venedik, Giacomo Riva komutasında Çanakkale Boğazı'nda nöbet tutacak 13 İngiliz ve Hollanda gemisi kiraladı. Kaptan-ı Derya buna rağmen 1 Mayıs 1649 tarihinde 70 gemi ve 10 mavna ve 3 küçük gemi ile açık denizlere yol aldı. Burada Berberilerin 20 kadırgası ile buluşacaktı147. Önce Midilli'yi, Sakız Adası'nı ve Foça'yı ziyaret etti. Riva, Venedik komutanı olarak Foça'da Berberilerin birkaç kadırgasını ateşe vermeyi başardı148. Kaptan-ı Derya [Voynuk Ahmed Paşa] bunun üzerine Rodos'a yöneldi ve Berberilerin 50 gemisi ile buluştu. Riva veya genel kaptan Mocenio tarafından durdurulamadan Girit sahiline geldi (Temmuz). 19 Temmuz'da bir çatışma tehlikesi ortaya çıktıysa da, bu gerçekleşmedi149. Kandiye'nin kuşatması tüm hızı ile devam ediyordu. Venedik Donanması Standia'da beklerken, Kaptan-ı Derya Giritli Hüseyin Paşa'nın birlikleri ile Suda'ya saldırdı ve kalenin surları önünde hayatını kaybetti150. 13 İngiliz gemisi derhal Osmanlı Donanması'ndan ayrıldı151. Foça'nın kaybından dolayı yeniçeri ağası Valide Sultan'ın desteği ile sadrazamın daha Mayıs ayında hesap vermesini sağladı. Suçlanan sadrazam huzura kabul edilerek azledildi. Halefi tabii ki Yeniçeri Ağası Murad'dan başkası olamazdı. Valide Sultan, görüşmeleri izliyordu ve oğluna hor görülerek davranılmasına dair hoşnutsuzluğunu açıkça dile getirdi. Derviş Mehmed Paşa tutuklandı ve Malkara'ya sürgün edildi. Ancak Malkara'ya giderken 80 yaşındaki eski sadrazam sultanın emri ile öldürüldü152. Bundan birkaç hafta sonra Venedik Balyosu da tekrar serbest bırakıldı153. Girit'teki savaş, Kandiye Kalesi için yapılan sıcak çatışmalara rağmen hızlanmadı154 ve Hüseyin Paşa'nın emrindeki yeniçeriler ayaklanarak, İstanbul tarafından geciktirilen ulûfelerini talep etmeye başladılar155. Yeni hükümet, Anadolu'daki asiler ile yeterince meşguldü. Haydaroğlu ve Katırcıoğlu (1648), Haydaroğlu Isparta'da Abaza Hasan Paşa'ya yenilip, ağır yaralı olarak asılarak idam edildiği156 haberi İstanbul'a gönderilene kadar Anadolu'da birçok şehrin ellerine geçmesini sağlayan bir tür siyasi eşkıyalık kurmuşlardı. Canbolatoğlunun devri sanki geri gelmişti. Katırcıoğlu, Karahisar'da kendisinden daha güçlü olan Gürcü Nebi ile birleşti. O da öc almak üzere sahneye çıkıyordu ve idam edilen sadrazam ile öldürülen sipahiler için intikam istedi. Kendisine teklif edilen Mısır Beylerbeyliği'ni reddetti ve Bursa üzerine yürüdü. Ayrıca Sultan İbrahim'in katillerine karşı intikam hırsı hâlâ dinmemiş Valide Sultan tarafından destek görüyordu157. Sadrazam, yeniçerileri ile üzerlerine yürüdüğünde asiler Üsküdar'a karargâh kurmuşlardı. Ama şeyhülislâmın, oğlunun ve kadıaskerin başını isteyen asilerle savaşmaya tereddüt ediyordu. Nihayet savaşmak zorunda bırakıldı ve yeniçeriler Anadolu sipahilerine karşı zafer kazandılar158. Katırcıoğlu, kısa bir süre sonra idam edilen müttefikini terk etti159 (Temmuz). Sonraki yıllarda Anadolu'da yine zayıf düşmüş İmparatorluğa karşı bazı isyanlar çıkartıldı160. 7 Eylül'de General Colloredo'nun savunduğu Kandiye'nin kuşatması tekrar başlatıldı. 19 Ekim'de Osmanlılar tekrar geri çekildiler161. Girit'in başkenti ve böylece adanın tamamı için verilen mücadelede Colloredo ve yedi paşa hayatını kaybetmişti. On kadırga ile Midilli'ye kadar gelen yeni Kaptan-ı Derya Haydarzâde Mehmed Paşa – selefi fırtına sırasında Suda'da kalmıştı162 - ile Venedik gemileri arasında herhangi bir çatışma meydana gelmedi163. Sadrazam, Venedik Balyosu'na aynı dönemde Müslümanlara ait camilerin ve şehit mezarlarının bulunduğu Girit'ten vazgeçmeyeceklerini tekrarlıyordu164. 1650 yılının başlarında Egin Adası (Aegina)'nı da ziyaret eden165 Venedik kaptanı Riva önce Salamina Adası'na, daha sonra da önceki Valide Sultan'a ait bir mülk olan Volo önlerine geldi166. Venedik kadırgaları yine Osmanlı Donanması'nın Çanakkale Boğazı'ndan çıkmasını engellemeye çalışıyorlardı167. Osmanlı gemilerinin ateşe verildiği Benefşe168 ve Ayatodori önlerinde169 (Temmuz) bir muharebe başlatmak için ellerinden geleni yapıyorlardı. Ayatodori tekrar geri kazanıldı. Amiral gemilerinin mürettebatı emirlerine riayet etmediler, ama kaptan-ı derya karayolu ile Sakız Adası'na geldi ve Osmanlı Donanması buradan Venedik kara birliklerinin Proveditore Giacomo Barbaros ve Marino Badoers'in ölümü ile birlikte İstiye (Sitia)'da önemli bir mağlubiyet aldıkları Girit'e doğru yol aldı170. 1650 yılı, başka herhangi bir savaş çıkmadan sona erdi171. İstanbul'da yine değişiklikler meydana gelmişti. Yeniçerilerin kul kethüdası Sadrazam Kara Murad Paşa ile anlaşmazlığa düşmüştü. Valide Sultan, kul kethüdasının tarafını tutuyordu ve beraberce bir cinayet gerçekleştirmeyi planlıyorlardı. Kara Murad Paşa nihayet makamından ayrılmaya karar verdi ve Alman Kayser ile müzakerelerde bulunmaya yetkili kılınmış olarak Budin Valisi oldu172. Yerine ise Melek Ahmed Paşa sadrazamlığa getirildi. 1651 yılında, başarılı bir seferden sonra Girit'e 3 bin askeri götürmeyi başardıktan sonra173, (Ekim 1650'de bu makama getirilen) Kaptan-ı Derya Ali Paşa, Forlili mühtedi Mustafa'nın tavsiyesine uygun olarak Avrupa stilinde bir donanma kurmayı ve Girit'i Osmanlı'ya kazandırmayı planlıyordu174. Venedik'in ticaretini tamamen yok etmek için İngilizler onu destekliyorlardı175. Bu destek yine de İngiliz temsilcisinin kısa bir süre sonra para meseleleri yüzünden şeyhülislâm tarafından tutuklatılmasını engellemedi176. Venedik Balyosu'nun, Türklerin Hanya ve Resmo'dan çekildikleri takdirde bu iki şehirde camilerine dokunulmayacaklarına dair teklifi, Bâbıâli tarafından tıpkı daha öncekiler gibi reddedildi. 21 Haziran'da kaptan-ı derya hiçbir zorlukla karşılaşmadan denizlere yelken açtı. Sakız Adası ve Santorina (Tera) arasında emrindeki 74 kadırga177, 55 büyük gemi ve aralarında Hristiyan ve Berberi araçların da bulunduğu sayısız küçük gemi, Mocenigo komutasındaki 24 kadırga, 6 mavna ve 27 gemi ile karşı karşıya geldi178. Muharebe, Nakşa ve Paros'a sıçradı ve 19-20 Temmuz arasında iki gün sürdü. Her iki deniz gücüne de büyük kayıplar verdirdi, ama beş Osmanlı gemisi batırılıp, üç gemi ateşe verilmiş olsa da, taraflardan hiçbiri nihai zaferi kazanamadı179. Buna öfkelenen kaptan-ı derya, hainlikle suçladığı kendi kardeşini idam ettirdi ve oğlu sadece kaçtığı için aynı akıbete uğramaktan kurtuldu. Yeniçerileri mağlubiyetten sorumlu tuttu ve hepsini gemilerden kovmakla tehdit etti180. Yılın sonuna kadar Mocenigo ve daha sonra yerine geçen yeni Kaptan Lionardo Foscolo komutasındaki Venedikliler, özellikle Sakız ve ele geçirdikleri Leros adaları olmak üzere, Takımadalarda birçok akına çıktılar181. Girit'te silahlar susmuştu Venedik, hem Ayatodori'yi, hem de İstiye'yi yıkmışlardı182. Büyük Sultan IV. Murad'ın aynı zamanda damadı, ancak artık iyice yaşlanmış183 olan yeni Sadrazam Melek Ahmed Paşa, uzun süre tutunamadı. Özellikle maliyeye düzen getirmeye çalışması ve vezirlerin gelirlerini savaşlar için kullanma kararı, sonunu hazırlamaya yardımcı oldu184. 1650 yılının Ekim ayında yeniçeri ağasını ve kethüdasını ortadan kaldırmak istemekle suçlandı ve Melek Ahmed Paşa yeniçeri ocakları ile resmen barış yapmak ve barış yemeğine katılmak zorunda kaldı185. Ama sonunu hazırlayan ne yeniçeriler, ne de kaptan-ı deryanın Nakşa'daki muharebeyi kaybetmesi değil, başta değeri düşük sikkeleri kabul etmek istemeyen eğerci loncası olmak üzere, İstanbul'daki tüccarların ve zanaatkârların ayaklanması oldu. Abaza Paşa'nın eskiden kölesi olan halefi Siyavuş Paşa'ya, sadaret mührünü teslim aldıktan sonra, tüccarların nefretini üzerine çeken saray topluluğunu dağıtma görevi düştü186 (21 Ağustos 1651). Yeniçeriler adına konuşan yeniçeri ağası, Siyavuş Paşa'ya iktidarın dizginlerini sadece yeniçeriler ile anlaşma hâlinde olduğu takdirde elinde tutabileceğini çok geçmeden açıkça belli etti187. Onurlu bir adam olarak188, böyle bir şeyi kabul edemezdi189. Yeniçerilerin desteğini reddetti, ancak aynı zamanda musahiblerin de şüphelerini üzerine çekmiş oldu. Eski ve yeni Valide Sultanlar Kösem Sultan ve Turhan Sultan arasındaki rekabet, saray topluluğunu ikiye bölmüştü190. Kösem Sultan'ın taraftarları o güne kadar yeniçeriler ile anlaşma içinde hareket ediyorlardı. Kösem Sultan'ın emirlerine itaat ederek Orta Cami'ide toplanan 10 bin yeniçeri, Turhan Sultan'ın etrafındaki nüfuzlu hadım kara ağaların ve Başlala Süleyman Ağa'nın öldürülmesini talep etti. Ancak bu komployu haber aldıktan sonra bunlar Süleyman Ağa'nın yönetiminde savunmaya geçtiler Otuz yıl boyunca yönetici bir rol oynayan, Sultan IV. Murad'a olağanüstü enerjisini ve görkemini veren, hayırsever bir Müslüman olarak yaptırdığı vakıflar, özellikle de İstanbul'daki Valide Camii ile adını ebediyen yaşatan Rum asıllı, asil ve yetenekli bu kadın [Valide Mahpeyker Sultan], sarayın hadım ayak takımı ve akılsız oğlanları tarafından kısa bir dirençten sonra bir perdenin ipi ile en acı şekilde gece vakti boğazlandı191. Saldırıya uğradığı andaki son narası Yiğitler, bana zalimlik etmeyin oldu192. 2 Eylül'de altın faytonu ile İstanbul sokaklarından geçerken defalarca sessizce selam verdiği İstanbul'u derinden sarsan bu acı haber yayıldı. Sadık hizmetkârları kapı ağası ve bostancıbaşı da onunla ölüme gittiler. Sadrazam, bu olayı artık değiştirilemeyecek bir hadise olarak kabul etti ve kendi adına gece vakti sultanın yanına çağrıldıktan sonra buradan sağ çıkabilmiş olmaya seviniyordu. Validenin katillerine karşı bir fetvayı engellemek için derhal yeni bir şeyhülislâm atandı. Camide toplanan ulema nihayet dağılmak zorunda kaldı. Peygamberin sancağı açıldıktan sonra daha önce tereddüt hâlinde olan yeniçeriler de kararlılıklarının kalanını kaybettiler. Ağaların teklif ettikleri paralar bile öldürülen Kösem Sultan'ın davasını savunmaya devam etmelerini sağlayamadı. Saray muhafızlarının o güne kadar korku saçan liderleri azledildi ve uzaktaki beyliklere tayin edildi. Ölümünden önce kesik başları Ayasofya Cami'ine kadar sıralamaya söz veren güçlü Bektaş Ağa, kötü bir at üzerinde İstanbul'un sokak çocuklarının hakaretleri altında, her türlü işkence ile idam edileceği meydana kadar getirildi. Diğer ağalar da aynı akıbete uğradılar ve yeni atandıkları makamları da onları ölümden kurtaramadı. İstanbul tüccarlarının ve zanaatkârlarının yeniçerilere karşı düşmanca tutumu ve yüz binler hâlinde gelen halktan kişiler, saray topluluğunun 3 Eylül'de zaferini ilan etmesini sağladı ve ulema arasında yapılan kanlı katliam, bu zaferi sağlamlaştırmış oldu193. İstanbul, hâlinden memnundu Yeniçeriler artık huzuru bozmuyorlardı etler, yeniçerilerin temsilcileri tarafından yüksek fiyata satılmıyordu ve Sultan IV. Murad'ın düşmanları ile Sultan İbrahim'in katilleri olmalarına rağmen, her iki Valide Sultan'ın müttefiklerini oynamalarına izin verilen vezirler artık bütün güçlerini kaybetmişlerdi. İstanbul efradını sevince boğan birkaç hadımın ve hırslı, ama yetenekli olmayan bir kadının zaferi değil, yeniçerilerin ve vezirlerin tüm güçlerini kaybetmiş olmaları idi. İstanbul halkı ise bu kaba ve talepkâr efendilerde her zaman sadece inatçı, kana ve paraya susamış Hristiyan zıpçıktılar görmüşlerdi. Peygamberin kutsal sancağı altında o Eylül gününde sanki gerçek Türklüğün barış ve düzen sever ruhu tekrar canlanmıştı. Anadolu'daki sipahiler ise eski Valide Sultan'a karşı işlenen cinayete öfkelenmişlerdi. Kendilerine gönderilen saray efradından bir veziri, bir ulemayı ve İstanbul'daki birliklerin bir temsilcisini büyük bir öfke ile karşıladılar194. Başlarında eskisi gibi yine Abaza Paşa ve onun üzerine gönderilen İbşir Mustafa Paşa vardı. Ankara, onlara kapılarını açtı. Daha önce yeniçerilere karşı olan bu paşalar, artık düşen bu tiranların davasını savunuyorlardı. Asileri tekrar huzura kavuşturmak için resmi bir barış antlaşması yapıldı ve onlara yüksek makamlar verildi195. Sadrazam Siyavuş Paşa'nın asıl niyeti henüz belli değildi, ama zafer sarhoşluğu içindeki hadımağaları, sünnet olmuş zenciler arasındaki köleye dönmüş olmasından öfke ile bahseden bu adama haklı olarak şüphe ile yaklaşıyorlar ve bir düşman olarak görüyorlardı196. Onlara itaat edecek bir sadrazam gerekiyordu ve bu sadrazamı, sultanların Anadolu'daki büyük başarılarının bir tanığı olan, ancak artık 90 yaşını geçmiş olduğundan