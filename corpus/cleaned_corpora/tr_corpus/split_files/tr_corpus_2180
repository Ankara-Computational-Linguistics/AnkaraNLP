Midilli'yi tutmak ve kendi himâyesi ile yetişen Barbaros Kardeşler'in desteğini te'min etmek istiyordu. Ancak Yavuz'un Anadolu'ya geçtiğini duyunca, Manisa'da durmayı akıl kârı görmedi, Antalya'ya doğru sancağından uzaklaştı. Bu sıralarda Sultân Ahmed de Konya'da idi. Oğullarından Şehzâde Alâeddin'i Bursa'ya göndermiş, şehri kendi nâmına işgal ettirmişti. Ancak Yavuz, Anadolu'ya geçince, Şehzâde Alâeddin de acele Bursa'dan çekildi. Konya taraflarına gitti. Böylece Anadolu, müthiş ve yıkıcı bir Kızılbaş propagandası altında inlerken, bu kere bir de dehşet verici bir saltanat mücadelesine sahne oluyordu ve bu mücadelede rakîpler, ikiden fazla idi. Yavuz, tahta geçer geçmez, oğlu Şehzâde Süleymân'ı, Kefe'den İstanbul'da çağırmıştı. Onun İstanbul'da saltanat nâibi olarak bıraktı ve Bursa'ya geldi. Yanında 70.000 asker vardı. Bu sayı, mücadelenin büyüklüğünü ve Yavuz'un mücadeleyi mutlaka kazanmak azminde olduğunu gösterir. Sultân Selîm, Bursa'dan Ankara'ya geldi. Sultân Ahmed, Konya'dan Amasya'ya çekilmişti. Yavuz da Ankara'dan Amasya'ya doğruldu. Fakat Sultân Ahmed'in Amasya'dan Malatya'ya doğru kaçtığını öğrenince, Amasya'ya gitmekten vazgeçti. Sultân Ahmed, Amasya'dan kaçarken, 2 oğlunu da, Türkiye'nin yıkılması için fırsat gözeten Şâh İsmâîl'den yardım istemek üzere Tebrîz'e yolladı. Şehzâde Alâeddin de Bursa'dan Konya'ya gelmiş, fakat burada da tutunamıyacağını anlamış, babası ile birleşmek üzere doğuya çekilmişti. Malkoçoğlu Tur-Ali Bey, Sultân Ahmed'i adım adım tâkip ediyordu. Saltanat müddeîsinin peşine mâruf bir akıncı kumandanının takılmış olması, Yavuz'un, ağabeyinin Şâh İsmâîl'e sığınmasını önlemek istediğini gösterir (Müneccimbaşı, II, 448 Hammer, IV, 145-7). Yavuz, Amasya sancağını Dâvud Paşa-zâde Mustafa Bey'e vermişti. Bu sıralarda Sultân Ahmed, Kemah'ta idi. Oradan Niksar'a geldi. Ânî bir baskınla Amasya şehrine girdi ve hâkim oldu. Mustafa Bey, kendisine itâatlerini arzetti ve Sultân Ahmed tarafından Mustafa Paşa yapılarak vezîr-i âzam tâyin edildi. Türkiye imparatorluğu, parçalanmak yoluna girmişti. Bir kere Safevî muhibbi olanlar tamâmen Sultân Ahmed'in etrâfında birleşmişlerdi. Yavuz'un sert ve müsamaha tanımaz karakterinden ürkenler de Sultân Ahmed'i tutuyorlardı. Nihâyet Sultân Ahmed'i, yaşça büyük olması hasebiyle, meşrû padişah görenler de vardı. Yavuz, Vezîr-i âzam Koca Mustafa Paşa'nın da Sultân Ahmed taraftarı olmasından şüphe ediyordu. Rivâyete göre, Sultân Ahmed'le muhaberatını da yakalamıştı. Amasya'nın işgalini de Vezîr-i âzam'ın tedbirsizliğinde buluyordu. Bunun üzerine 1512 yılının sonlarına doğru, İstanbul'da bir semte adını vermiş olan Koca Mustafa Paşa'nın boynunu vurdurdu. Hersek-zâde Ahmed Paşa, 4. defa iktidar mevkıine getirildi. 1512-13 kışında vaziyet o derecede kritik bir hal almıştı ki, Yavuz, İstanbul'a dönmedi ve kışı Bursa'da geçirdi. Sultân Ahmed, fevkalâde cesâret bulmuştu. Babasının o kadar kendisine terk etmek istediği saltanatı ele geçireceğine emindi. Nisan ayında, bahar başlarken, Bursa'ya kadar yaklaştı. Nihayet 24 Nisan 1513'te Bursa Yenişehri'nde, iki kardeşin kuvvetleri karşılaştı. Yavuz, ağabeyinin kuvvetlerini rahatça dağıttı. Esir edilen Sultân Ahmed, yay kirişi ile boğuldu. 47 yaşında idi. Sultân Ahmed'in 6 oğlundan 5'i de 2 ay sonra aynı şekilde, mukaddes sayılan kanlarının akıtılmaması için, Türkler'in binlerce yıldan beri hânedân üyelerine tatbik ettikleri usulle, yay kirişiyle boğulmak sûretiyle, idam edildi. Sultân Ahmed'in oğullarından Şehzâde Murâd ise kaçtı. 1513'te Tebrîz'de Şâh İsmâîl'in kızı ile evlendi. Şâh İsmâîl, Yavuz'u tepeleyince Anadolu'yu ele geçirecek, Rumeli'ne ise dâmâdını padişah yapacaktı. Sultân Ahmed'in büyük oğlu olan Şehzâde Murâd, 1519'da 23 yaşında ölmüştür. Sultân Selîm, bunlardan başka, evvelce ölen kardeşlerinin oğulları olan daha 5 şehzâdeyi öldürttü. Bunların içinde Şehzâde Şehenşah'ın oğlu Şehzâde Mehmed-Şâh gibi yetişkin prensler olduğu gibi, çocuklar da vardı. Bunlardan birinin idam edilmeden evvel yalvarmış olduğu kendisine nakledildiği zaman, o derece sert karakter sahibi olmasına rağmen, Yavuz, kendini tutamamış, vezirlerinin arasında ağlamıştır. Bununla beraber nizâm-ı â'lem kurulmuş, Türkiye'nin birliği te'min edilmişti. Yavuz'un en sevgili kardeşi olan ağabeyi Sultân Korkut'un idamı ise, 17 Mart 1513'te, yâni Sultân Ahmed'den 38 gün öncedir. Sultân Korkut, Mısır'a kaçmak üzere iken, Antalya civarında tevkif edilmiştir. Bulunduğu yeri ihbar eden 15 Türkmen, sonradan –mukaddes Osmanlı Hânedânı'na karşı işledikleri cinayet sebebiyle- idam ettirilmiştir. Sultân Korkut, Antalya'dan Bursa'ya getirildi ve 17 martta boğuldu. Atası Orhan Gazi'nin yanına gömüldü. Sultân Ahmed ise, gene Bursa'ya kardeşi Şehzâde Şehenşah'ın yanına gömülmüştür. Yavuz, Sultân Korkut'un türbedarlığına, onun pek sâdık adamlarından Piyâle Bey'i tâyin etti. Piyâle Bey, ömrünün kalan yıllarını, efendisinin türbesinde hizmet edip ağlıyarak geçirdi (Hammer, IV, 152). Sultân Ebu'l-Hayr Mehmed Korkut, 46 yaşında idi. Bütün Osmanoğulları'nın en değerlilerinden biridir. Fâtih de en çok bu torununu severdi. Tahsil ve terbiyesi İstanbul Saray-ı Hümâyûnu'nda ve bizzat Fâtih'in nezaretinde olmuştur. Sultân Korkut, 6 mühim eserin müellifidir. Bilgin, şâir, bestekâr, sâzende, hânende ve mûcit idi. Bestelerinden bâzı saz eserlerinin notası zamanımıza gelebilmiştir. Sultân Ahmed, 1483'te ağabeyi VelihdŞehzâde Dâmâd Abdullah'ın ölümü üzerine 17 yaşında velîahd olmuş ve 1512 nisanına kadar tam 29 yıl bu makamda kalmıştır. Yavuz, idam ettirdiği 2 ağabeyi ile 10 yeğeninin servetlerini Hazîne'ye almamıştır. Hepsini müteveffaların zevcelerine, kızlarına, analarına, yâni kanunî mirasçılarına vermiş, üstelik bunların hepsine maaş bağlatmıştır. Sultân Korkut'un 2 kızı hakkında pek lûtufkâr davranmıştır. Sultân Ahmed'in pek büyük olan servetini, son kuruşuna kadar hayatta bulunan yaşlı anası Bülbül Hâtûn'a vermiş, oğlunun şânına lâyık hayır eserleri yaptırmasını da tavsiye eylemiştir (M. Ç. Uluçay, V. Türk Târih Kongresi Zabıtları, 428). Bütün bunlar, bu fecî idamlardan Yavuz'un aslâ mes'ul olmadığını, Türkiye'nin birliği ve yüksek menfaatleri uğruna yapıldığını, ortaya koymaktadır. Bu mevzu, Avrupalıları da etkilemiştir. Robert Green'in 1594'te yazdığı İngilizce bir piyes, Yavuz'la kardeşlerinin mücadelesini mevzu almaktadır (Bernâ Moran, 150). İran Sefer-i Hümâyûnu'na Hareket Edirne'den İstanbul'a gelen Yavuz Sultân Selîm'in başkumandanlık ettiği Orduy-ı Hümâyûn, 20 Mart 1514'te sefer emri aldı. Sahrây-i Üsküdar'a tuğlar dikildi. 20 Nisan'da Büyük Hakan Topkapı Saray-ı Hümâyûnu'ndan Üsküdar'daki ordugâha nakletti. 23 Nisan'da ordu, Üsküdar'dan hareket etti. 28 Nisan'da İzmit'e gelindi. Burada, Şâh İsmâîl'in Kılıç adındaki casusu tevkif edildi. Fakat Yavuz, câsusu serbest bıraktı ve eline tutuşturduğu harb ilânını muhtevi nota ile berâber Tebrîz'e şâhına gönderdi. 1 Haziranda Konya'ya varıldı. Burada Ordu, 3 gün dinlendi. Yavuz, Mevlânâ'nın türbesini ziyaret etti. 2 Temmuz'da Sıvas'a gelindi. Yavuz 40.000 kişilik bir kuvveti burada bıraktı. Bunlar, nisbeten yorgun, acemi ve ihtiyar askerlerdi. 100.000 kişi ile yoluna devâm etti. Pâdişâh'ın yaklaştığını öğrenen Şâh İsmâîl, Ustaclı Mehmed Han'a, Osmanlı ordusunun konaklıyabileceği yerlerdeki mahsul ve meskenlerin yakılmasını emretmişti. Bundan dolayı Osmanlılar, yürüyüşte zaman zaman müşkilâta dûçar oldular. Fakat menzil teşkilâtı emsalsiz bir mükemmeliyette olduğu için, esas itibariyle, Şâh İsmâîl'in düşündüğü gibi, Osmanlı Ordusu, yolundan alıkonulamadı. 24 Temmuz'da Erzincan'a ve 5 Ağustos'ta da Erzurum'a varıldı. Erzurum'dan sonra ordunun yürüyüşü büsbütün zor bir durum aldı. Günlerce gidiliyor, düşmandan en küçük bir haber bile gelmiyordu. Erzincan'da, Trabzon yoluyla İstanbul'dan getirilen büyük ölçüde mühimmat, orduya vâsıl oldu. 10 Ağustos'ta, Erzurum'un az doğusunda iken Ahıska Gürcü prensi ehemmiyetli ölçüde mühimmat gönderdi. Bu prenslik, Yavuz'un şehzâdeliğinde itaat altına alınmıştı. Bu sıralarda Şâh İsmâîl'in elinden kaçmaya muvaffak olan Dulkadıroğulları'ndan 2 prens de Osmanlı Ordusu'na geldi. Bununla berâber 14 Ağustos'ta Yeniçeriler, dönmek istediklerini, düşmanı bulmanın imkân ve ihtimali olmadığını, dünyanın öbür ucuna kadar yürüseler Kızılbaş'a tesâdüf edilmiyeceğini söyleyip, tezahürat yaptılar. Bu hâdise üzerine Yavuz, derhal atına atladı. Yeniçeriler'e müessir ve sert bir şekilde hitap ettikten sonra, icabında tek başına gideceğini söyledi ve atını doğu istikametine sürdü. Hükümdârın azminin te'sîrinde kalan ordu, onu tâkib etti. Yavuz, Bâyezîd (Doğubeyazıt) kalesinin itaat arz etmesinden sonra, oradan güney-doğuya Zengimar ırmağı boyunca inerek, bir konak sonra, Makû yakınlarında Çaldıran'a geldi. 50 kilometre kuzey-kuzey-batıda büyük Ağrı Dağı, Osmanlı ve Safevî ordularını seyrediyordu. Ancak 22 Ağustos'ta ordu, Çaldıran sahrâsında, Şâh İsmâîl'in muazzam kuvvetleri ile karşı karşıya geldi. Vakit geçti, akşam olmuştu. O gece toplanan harb meclisinde, 23 Ağustos'ta, fecirle berâber, düşmana taarruza karar verildi. Burada şunu kaydetmek îcab eder ki, bu Çaldıran, bugün Van'ın İran sınırının 20 km. batısındaki Çaldıran ilçesi değildir. Daha doğuda, Tebrîz'in batısında, bugün İran topraklarında kalan bir mahaldir. Çaldıran Zaferi (23 Ağustos 1514) 23 Ağustos sabahı, Türkiye'nin geleceğinde etkili olan büyük tarihî günlerden biri idi. Osmanlı Türkleri'nin her hangi bir başarısızlığı, en aşağı ihtimalle, Orta Anadolu'nun Safevîler'in eline geçmesi, en kötüsü, Şîî'leşip birliğin parçalanması neticesini verirdi. Osmanlı merkezinde Yavuz vardı. Maiyyetinde Vezîr-i âzam Hersek-zâde Ahmed Paşa, vezirler, Anadolu ve Rumeli kazaskerleri bulunuyordu. Sağ kanada Anadolu beylerbeyisi Sinan Paşa kumanda ediyordu yanında kurmay başkanı olarak Karaman beylerbeyisi Zeynel Paşa vardı. Sol kanadın kumandanı Rumeli beylerbeyisi Hasan Paşa idi. –Safevî merkezinde sadrâzam (başbakan) Seyyid Abdülbâki bulunuyordu. Şâh, sağ kanadda idi. Sol kanada Diyâr-ı Bekr (Âmid) beylerbeyisi Ustaclu Mehmed Hân kumanda ediyordu. Hemen bütün Safevî beylerbeyileri (Irak = Bağdad, Horasan = Meşhed, Irâk-ı Acem = Hemedân, Fars = Şîrâz, Isfahan vs.), orduda tümen kumandanı idiler. Osmanlı ve Safevî Türkleri'nin fecir vakti karşı karşıya gelen orduları, yeryüzünün münakaşasız şekilde en kudretli askerî kuvvetlerini teşkil ediyorlardı. Başlarındaki başkumandanlar ise, asırlarının değil, bütün askerî tarihin en seçkin şahsiyetleri idi. Her iki ordunun da muhârip kısımları 100.000'er kişi idi. Her iki tarafta da asker, fevkalâde techiz edilmişti ve çok bakımlı idi. Teçhizat bakımından Osmanlılar daha zengin idiler. Fakat Safevî Türkmenleri, daha dinçtiler ve Tebrîz'den, yâni çok kısa bir mesâfeden gelmişlerdi. Osmanlı askeri gibi yorgun değildiler. Safevîler'in hafif ve ağır zırhlı süvârileri, esas kuvveti teşkil ediyordu ve zaferin bu atlı tümenlerle elde edileceği sanılıyordu. Fakat gerçek üstünlük Osmanlılar'da idi ve Şâh İsmâîl, münakaşa kabûl etmez askerlik dehâsına rağmen, bu üstünlüğü küçümsemek hafifliğinde bulunmuştu. Bu üstünlük, Osmanlı topçu birlikleri ve tüfekle teslîh edilmiş azablar (hafif piyâde) idi. Ağır piyâde tümeni olan 10.000 Yeniçeri, Yavuz'un etrafında, delinemez saflar teşkil etmişlerdi. Şâh İsmâîl'e göre top, bir kale silâhı idi müstahkem mevkileri düşürmek için – Fâtih'in İstanbul muhasarasından sonra- artık başlıca Avrupa ve Asya devletlerinde klâsik silâh olarak kabûl edilmişti. Fakat meydan muhârebelerinde kesin netîce üzerine müessir olabileceği henüz Avrupa'da da, Asya'da da kabûl edilmemişti. Yalnız Osmanlılar, bu iddiada idiler. Fakat bu iddialarını henüz ispat etmiş değillerdi. Yalnız Otlukbeli'nde Osmanlı topçusunun rolü mühim olmuştu. Fakat dünya askerî çevreleri, Otlukbeli'ndeki Osmanlı zaferini top silâhının seyyar olarak kullanılmasına değil, Osmanlı askerinin teçhizat üstünlüğüne, talim, terbiye ve disiplin hususlarındaki fevkalâdeliğine bağlamışlardı. Hele henüz üstüste atış yapamıyan, kaba ve ağır tüfeklerin, piyâde elinde ciddî bir silâh olduğuna, serî kullanılmaya müsâit kılıçla boy ölçüşebileceğine inanılmıyordu. Halbuki II. Bâyezîd, tüfek ve seyyar topçuyu yeniden teşkilâtlandırmıştı. Top artık eskiden olduğu gibi sâbit yerlerden ateşlenen bir silâh değildi. İstendiği yere çevrilen seyyar bir harb vâsıtası idi. Çok şiddetli geçen ilk saatlerden sonra Osmanlı ordusu, hilâl şeklinde açıldı. Hafif toplar, Safevî atlılarını iyiden iyiye yıpratmıştı. Darmadağınık olan Safevî birlikleri, saflarını tamamen muhafaza eden Osmanlılar tarafından imhaya başlandı. Kahraman Safevî süvârisi, daha Osmanlılar'a yaklaşıp ok atımı mesâfesine gelemeden, azabların tüfek ve topçunun hafif top ateşi ile perişan oluyordu. Şâh İsmâîl'in, Osmanlı birliklerinin konuşu hakkında da hiçbir bilgisi yoktu, keşif yaptırmadan muhârebeyi kabûl etmişti. En zayıf sandığı noktalarda, dehşetli bir Osmanlı mukavemeti ile karşılaşmıştı. Nihayet muhârebenin son saatleri geldi. Safevî kuvvetleri perişan olmuştu. 15 senede bir düzine devleti haritadan silen genç Şâh, affetmez hasmının eline düşmemek için, kaçmağa karar verdi. Elinden ve ayağından iki yara almıştı. Osmanlı birliklerinin eline düşmesi an meselesi idi. Tam bu sırada Şâh'a benziyen ve onun kıyâfetine girmiş bulunan Hızır adında bir Safevî hassa subayı Şâh menem. diye ortaya atıldı. Şâh'ı esir almakla vazifeli Osmanlı birlikleri bu adamın etrafını sarıp onu esir aldılar. Bu dakikada, vurulmuş olan atını değiştiren Şâh İsmâîl, bir gedikten fırladı ve Tebrîz'e kadar arkasına bakmadan at sürdü. Fakat Tebriz'de kaldığı ve burada mukavemete uğraştığı takdirde gene esir düşeceğini anladı. İran içerilerine çekildi. İran imparatorluk taht şehri, Osmanlı Türkleri'ne açıktı. Osmanlılar, hiçbir zaman, ne Yıldırım, ne Fâtih zamanında, bu kadar doğuya ilerliyememişlerdi. O zamana kadar nâ-mağlûb şöhretini muhâfaza eden Şâh İsmâîl, yalnız mağlûp değil, aynı zamanda perişan edilmişti. Hazinesi, tahtı, haremi, başkenti, Osmanlılar'ın elinde idi. İran, bu darbeden kalkınmak için tam 20 yıl harcadı ve artık Anadolu'yu tehdidi bahis mevzuu olmadı. Osmanlılar, yalnız FıratToroslar hattının sâhibi olduklarını değil, bu hattın doğuya hinterlandının da mâliki olduklarını, bütün rakiplerine gösterdiler. Türkiye İmparatorluğu, Anadolu'nun birliğini kesin şekilde sağlamıştı. Artık tam 20 yıl, doğudan endişe edilmeksizin, güneyde ve Avrupa'da büyük işler görmek mümkindi. Çaldıran'da Safevîler'den hân denen 14 beylerbeyi (askerî umumî vali), Osmanlılar'dan ise 1 beylerbeyi (orgeneral) ve 9 sancakbeyi (tümgeneral), muhârebe meydanında kaldılar. Bu, vuruşmanın ne kadar şiddetli geçtiğini gösterir. Şehît Osmanlı beylerbeyi, Rumeli beylerbeyi olan Hasan Paşa idi. Muhârebeden sonra protokol bir derece yürütüldü. Anadolu beylerbeyisi Sinan Paşa, Rumeli beylerbeyisi, Karaman beylerbeyisi Zeynel Paşa, Anadolu beylerbeyisi, sancak beylerinden Ferhâd Bey, beylerbeyi oldu. Şehîd 9 sancak beyinin en mühimlerini, Sofya sancak beyi Malkoçoğlu Ali Bey, kardeşi Silistre sancakbeyi Malkoçoğlu Tur-Ali Bey (ki her ikisi de pek mâruf akıncı kumandanları idiler) teşkil ediyordu. Safevî ordusundan ölenlerin en mühimleri şunlardı Sadrâzam (yani İran imparatorluk başbakanı) Abdülbâkî Bey, Kazasker Seyyid Haydar, Irâk-ı Arab (Bağdad) beylerbeyi ve Şâh'ın kayınpederi Hulefâ Bey, Diyâr-ı Bekr beylerbeyi Ustaclı Mehmed Hân, Horasan (Meşhed) umumî valisi Lala Bey, Irâk-ı Acem (Hemedân) beylerbeyi Tekeli Yegân Bey, Dâmgan beylerbeyi SultânAli Bey. Bunlardan Abdülbâki Bey İranlı, diğerlerinin hepsi Osmanlılar gibi Oğuz Türkü (Türkmen) idiler. Ele Geçirilen Ganîmet ve Şâh İsmâîl'in Tahtı Safevîler'den ileri gelen birçok kimse de esir düşmüştü. Bunlardan en mühimmi Taclı Hanım idi ki, Şâh'ın zevcesi idi. Taclı Hanım, zırhlı, askerî kıyafette ve at üzerinde bulunuyordu. Yalnız onun üzerinde ve yanında, şu paha biçilmez mücevherler ganîmet olarak alınmıştır Bir çift salkımlı ve taşları çok iri küpe lâ'l-i beğrek adını taşıyan pek meşhur, tarihî çok büyük bir elmas, bu küpenin üzerinde idi ki, mücevher, birçok hükümdarların elinde dolaştıktan sonra sonunda Şâh İsmâîl'e geçmişti, 36 tane emrudî bikr incisi, 24'er tane inciden yapılmış bir çift bilezik, gene 24'er inciden yapılmış bir çift halhâl (ayak bileziği), cem'an 96 iri inci, bir tane altın kaplı ve altın zincirli zernişân şeyim-i meftulle , bir altın bâzûbend (kolun dirsekten üst kısmına takılan kalın bilezik), bir fîrûze taşlı altın yüzük, bir lâ'l taşlı altın yüzük, bir altın mühür, bir zer-baft kaftan ki, 25 adet elmas düğmesi vardı, ammâ kaftâna dikilmiş değil idi ... (Topkapı Sarayı Arşivi, no. 636). Şâh İsmâîl'in ordugâhında bulunan hazine de ele geçti. Emsalsiz mücevherler, bu hazînede bulunuyordu (bunların bir kısmı şimdi Topkapı Sarayı'nın Hazine salonlarında teşhir edilmektedir). Şâh'ın imparatorluk otağı, bütün eşyası ile bırakılmıştı. Şâh İsmâîl'in tahtı da ganimetler arasında idi. Ancak şimdi Topkapı Sarayı Hazinesi'nde teşhir edilen Şâh İsmâîl'in Tahtı diye mâruf taht, Şâh İsmâîl'in değildir. Hindistan Timuroğulları'nındır. asır ortalarında Osmanlılar'ın eline geçmiştir. Bu tahtın değeri, ancak pek muazzam bir imparatorluğa ait olabileceğini göstermektedir. 1910'da Avrupalı antika ve mücevher mütehassısları, bu tahta akıl almaz bir değer biçmişlerdir. Yavuz, İran İmparatorluk Taht Şehri Olan Tebrîz'e Giriyor (6 Eylûl 1514) Yavuz, Çaldıran sahrasında 2 gün kaldı, 26 Ağustos yürüyüşe başladı. 11 gün sonra Osmanlı Ordusu, mukavemet görmeksizin İran imparatorluğunun taht şehri olan Tebriz'e girdi. Burada da ayrıca muazzam bir ganimet ele geçirildi. Bu servet, İlhanlılar'dan Celâyirliler'e, Karakoyunlular, Akkoyunlular'a, onlardan da Şâh İsmâîl'e geçmişti. Tebriz Kahire, İstanbul, Herât, Delhi, Pekin gibi yeryüzünün en büyük birkaç şehrinden biri idi. Bu tarihte nüfusu 1.000.000'u geçiyordu. Şehirde 3090 muazzam kervansaray vardı. 1514, Tebriz'in son büyüklük yılıdır. Bu tarihten sonra şehir inhitata başlamıştır. Çünkü bir müddet sonra, doğuya doğru sınırlarını çok ileriye götüren Türkiye'ye çok yakın bir taht şehrinde kendilerini emniyette saymıyan Safevîler, başkentlerini daha içeride Kazvîn'e götürmüşlerdir. Bu hâdise, Türklük bakımından çok zararlı olmuştur. Çünkü Tebriz, tamamen bir Türk şehri idi İranlı nüfus, küçük bir azınlıktı (bugün de böyledir). Kazvîn ise, Tebrîz'in 300 km. güneydoğusunda, Tahrân'ın (Eski Rey) 125 km. kuzeybatısındadır. 8 Eylûl'de Cuma namazında milyonluk Tebriz taht şehrinde hutbe, Sünnî (Ehli Sünne ve'lCemâ'a) akîdesine göre ve Sultân-ı ıklîm-i Rûm Selîm ibni Bâyezîd ibni Mehmed adına okundu. Yavuz, 1.000 kadar Türk Âzerî san'atkâr, bilgin ve şâirini, Tebrîz'den İstanbul'a sevketti (Timur da öyle yapar, her ülkenin en değerli adamlarını Semerkand'da toplardı). Yavuz'un tamamen deha mahsûlü bir taktikle 12 saatte, henüz hava kararmadan kesin netîce aldığı Çaldıran vuruşması, târihin en büyük ve namlı meydan muhârebelerinden biridir. Yalnız bu vuruşma değil, bu İran sefer-i hümâyûnu da askerî bakımdan çok büyük bir başarıdır. Türk Ansiklopedisi'nde (Çaldıran maddesi, s. 338a), askerî bakımdan bu sefer, şöyle değerlendirilmektedir 2.500 km'lik uzun bir yolu aşıp zafere ulaşılan bu başarılı seferin, hemen aynı şartlar altında 1812'de Napoléon'un, 1941'de Hitler'in Moskova'ya yaptıkları başarısız seferler göz önünde tutulursa, ne derece değer taşıdığı anlaşılır Zaferden hemen sonra, İstanbul'da kaaimmakaam-ı saltanat yâni imparatorluk nâibi olan Velîahd-Şehzâde Süleymân'a, Mısır Memlûk Sultanı'na, Venedik Doçu'na, Lehistan, Bohemya, Macaristan Kralları'na, Rodos Şövalyeleri Üstâd-ı Âzamı'na, Kırım Hânı'na, Eflâk ve Boğdan Voyvodaları'na, İstanbul, Edirne ve Bursa taht kadılarına, serhad valilerinden Mora, Bosna, Hersek ve Semendire (Sırbistan) sancakbeyleri'ne, fetih-nâmeler yazılıp gönderilmiştir. Yavuz, Tebrîz'den çekildikten ve Âzerbaycan, Safevîler tarafından geri alındıktan sonra Şâh İsmâîl, Amasya'ya Osmanlılar'a elçiler göndermiştir. Eski lisanından tamamen farklı ve çok yumuşak bir dil kullanan Şâh, aynı zamanda dayısının kızı olan zevcesi Taclı Hanım'ın iadesini ricâ etmişse de, Yavuz, bunu reddetmiş ve Safevîler'e yüz vermemiştir. Zira Şâh İsmâîl'in Anadolu'ya verdiği maddî ve mânevî zarar pek büyüktü. Şâh İsmâîl'in Taclı Hanım adında 2 zevcesinin olduğu anlaşılmaktadır. Bunların biri Çaldıran'da ölen Irâk-ı Arab (Bağdad) umumî valisi Hulefâ Bey'in kızı, diğeri ise Akkoyunlu Sultân Yâkub'un kızıdır. Şâh'ın ayrıca bir de Bihrûze Hanım adlı zevcesi vardır. Çeşitli tarihlerin tetkıkinden, Şâh'ın 2 zevcesinin Çaldıran'da Osmanlılar'a esir düştüğü anlaşılmaktadır. Bunlardan biri, galiba Taclı Beğim, Kazasker Tâcî-zâde Câfer Çelebî ile evlendirilmiştir. Bununla berâber, bu mesele çok karışıktır ve elimizdeki vesikaların kapanık, müphem ve mütenakız ifadelerinden kesin bir bilgi edinmek mümkin olmamaktadır. Şâh İsmâîl'in diğer zevcesi 2 numaralı Taclı Hanım'ın, Çaldıran'dan kaçtığı, Tâcü't-Tevârîh'in ifadesinden anlaşılmaktadır. Yavuz, Tebrîz'de 9 gün kalmıştır. 12 Eylûl'de 1.000 kişilik san'atkâr ve âlim kafilesini Tebrîz'den yola çıkarmış, ayın 15'inde de kendi hareket etmiştir. 21 eylûlde Orduy-ı Hümâyûn, Aras nehrini geçerek Âzerbaycan'dan Anadolu'ya girmiştir. 15 Ekim'de Yavuz, Defterdar (maliye bakanı) Pîrî Mehmed Çelebî'yi, 3. vezirlik makamına yükseltmiştir. Pîrî Mehmed Paşa, birkaç yıl sonra, Yavuz'un son ve Kaanûnî'nin ilk sadrâzamı olacak olan, büyük devlet adamıdır. Yavuz'un Tebrîz'den İstanbul'a gönderdiği kafilede, Müezzin Hâfız Mehmed Efendi ile oğlu Hasan Can da vardı. Bilindiği gibi Hasan Can, Yavuz'un nedîmi olmuş ve ölümünde baş ucunda bulunmuştur. Şeyhulislâm Hâce-i Sultânî, büyük tarihçi ve devlet adamı (Tâcü'tTevârîh müellifi) Sâdeddîn Efendi, Hasan Can'ın oğludur ve babası ile büyük-babasının anlattıklarından, tarihinde, çok faydalanmıştır. Tebrîz'den İstanbul'a gönderilen en mühim şahsiyet, şüphesiz Sultân Bedîuzzaman Mirza'dır. Sultân Bedîuzzaman Mirza, Hüseyin Baykara'nın büyük oğlu ve halefidir. Timuroğulları'ndan son Türkistan imparatoru, yâni Doğu Türk Hâkanı'dır. Cuci Ulusu'ndan, yâni Cengiz soyundan Muhammed Şaybak Hân tarafından Herât imparatorluk tahtından kovulmuş ve Şâh İsmâîl'e sığınmıştı. Şâh İsmâîl, Timurlu imparatoruna çok iyi muamele etti ve onu Tebrîz Sarayı'nda ağırladı. Yavuz, daha da iyi muamelede bulundu. Osmanoğulları ile Timuroğulları arasında Ankara ve Yıldırım hâdisesi dolayısiyle tarihî bir kin olmasına rağmen, Bedîuzzaman Mirza'ya hattâ bir imparator gibi davrandı. Yanına kurduğu bir tahtta Bedîuzzaman'ı oturttu. Kendisine muazzam ve muhteşem bir tahsisat bağlattı (Hammer, IV, 202). Bedîuzzaman Mirza, 12 Ağustos 1515'te 46 yaşında İstanbul'da ölmüş, Eyyûb-Sultân'a gömülmüştür. Türkçe şiir yazardı. İstanbul'daki misafirliği –Tebrîz'den hareket tarihinden itibaren– tam 11 ay sürmüştür. Ondan önce 6 yıl da Şâh İsmâîl'in misafiri olmuştu. Biri kendinden önce ölen 2 oğlu olmuştur Muhammed Mü'min Mirza (1485.-1498) ve Muhammed Zaman Mirza (1490.-1539). Zaman Mirza, Bâbur Şâh'ın dâmâdı ve Hindistan Timuroğulları'nın Gücerat umumî valisi olmuştur. Türkistan Hâkanlığı'nın Timuroğulları'ndan son velîahdidir. Doğu Türk Âlemi'nde Kriz Şâh İsmâîl'in zuhuru ve Çaldıran'da Yavuz'a yenilmesi sıralarında Doğu Türkleri, büyük bir kriz devresine girmişlerdi. Doğu Türk Hâkanı mevkıinde bulunan Timuroğulları'ndan Türkistan imparatoru Sultân Hüseyin Baykara Mirza, 1506'da, 36 yıllık pek parlak bir saltanattan sonra ölmüştü. Takriben 3.000.000 nüfusu ile dünyanın kıyas kabûl etmez şekilde en büyük şehri olan Herât, Hüseyin Baykara'nın taht şehri idi. Yerine geçen büyük oğlu – yukarıda anılan- Bedîuzzaman Mirza, bir yıl kadar sonra, Özbekler tarafından atalar yurdundan kovuldu. Kuzeyden gelen Özbek Türkleri, başlarındaki Şaybak (Şeybânî) Hân'ın dirâyeti ile, Timuroğulları'nı Semerkand'dan da kovdu. Genç Bâbur Mirzâ'nın bütün mücadelesi ve enerjisi, Şâh İsmâîl tarafından desteklenmesine rağmen, netice vermedi. Bunun üzerinedir ki Kâbil'e yerleşen Bâbur, Türkistan'dan ümit kesti, istikbâlini Hindistan'da aradı. Şaybak Hân, Merv yakınlarında, Tâhirâbâd meydan muhârebesinde, 2 aralık 1510'da, Şâh İsmâîl tarafından büyük bir bozguna uğratıldı. Timuroğulları'nın yerine Doğu Türk Hâkanı olan Şaybak Han da, maktûl düştü. Çok hunhar olan Şâh İsmâîl, Şaybak Han'ın kafatasını altınla kaplatıp ve mücevherletip gûyâ şarap içermiş. Bu mühim hâdise, Çaldıran'dan 4 yıldan daha az bir müddet evvel geçmişti. Ancak Şâh İsmâîl, Türkistan'ı alamadı ve Şaybak Hânedânı devâm etti. Şâh İsmâîl, Türkistan'ı alsa idi, belki Özbekler'inkinden çok ileri bir kültür seviyesine sahip olduğu için, Timurlular devrinde Türkistan'ın parlak vaziyeti de devâm ederdi. asırda yavaş, sonraki asırlarda pek hızlı bir inhitata sürüklemişlerdir. Ancak Şîî olan ve İranlı unsurun gittikçe ağır bastığı Safevîler'in Türkistan'da uzun bir hâkimiyeti, şüphesiz Türklük için hayırlı olamazdı. XVI. asırda 4 Türk imparatorluğu, Türkiye'de Osmanoğulları, İran'da Safevîler, Hindistan'da Bâbur dalından Timuroğulları, Türkistan'da (Mâverâünnehir) Cuci Ulusu'ndan Şeybânîler, dünyanın yarısını ellerinde tutmuşlardır. asrın fecrinde Doğu Türk Hâkanlığı, büyük devletler sırasından bile çıkmış, parçalanmış, medeniyet seviyesi bakımından Türkiye, İran ve Hindistan'dan çok geride kalmıştır. asır başlarında İran Türk İmparatorluğu da büyük devletler arasından çıkmıştır. Türkiye, önce Türk, sonra bütün İslâm âlemini tek başına temsil etmeye mecbur ve mahkûm olmuş, Avrupa, büyük zaferi kazanmıştır. asrın bu ilk yıllarındadır. Doğu Anadolu'nun Safevîler'den Alınması (1514-17) Yavuz'a sığınan son Akkoyunlu imparatoru Sultân Murâd, Diyâr-ı Bekr bölgesini Safevîler'den geri almak istiyordu. Yavuz'a tâbî olacaktı. Hattâ bir Osmanlı beylerbeyi olmaya râzı idi. Başlangıçta Diyâr-ı Bekr'in fethi bile, başarılması pek güc bir mesele sayılmıştır. Halbuki Çaldıran zaferinin neticesinde yapılan fütûhat, Anadolu'nun hemen hemen tamamını Osmanlı idaresinde birleştirmek sûretiyle, tahmin ve tasavvur olunamıyan bir derecede Osmanlı Türklüğü'nün lehine netice vermiştir. Sultân Murâd, Osmanlılar tarafından desteklendiği halde, Diyâr-ı Bekr bölgesini alamamıştı. Böyle bir fetih için, Safevîler'in büyük ordusunun bir meydan muhârebesinde kesin şekilde ezilmesi şarttı. Yavuz çapında bir dâhi, bunu şüphesiz kavramıştı. Her türlü muhalefete rağmen, Safevîler'e kesin darbe vurmak istemesi ve bir gösteriş seferi ile iktifa etmeyişi, bunu ispat etmektedir. Çaldıran zaferi neticesinde, bir tek darbede, Türkiye, Anadolu'nun şimdiki Adana, Gaziantep, Hatay, Urfa, Diyarbakır, Mardin, Siirt, Muş, Bingöl, Bitlis, Tunceli vilâyetlerini (121.000 km2) kazandığı gibi, o zamana kadar Türkiye'ye tâbi bir devlet olan Dulkadır Beyliği de (40.000 km2), doğrudan doğruya ilhak edilmiştir. Gene bu zaferin neticesi olarak Kuzey Irak (Musul, Kerkük, Erbil vilâyetleri, 66.000 km2), Türkiye'ye katılmıştır. Kuzey Irak'ta Türkler çoğunluk, Kürtler ve Araplar azınlık olduğundan bu da, Türk Anadolu birliği için büyük bir adım teşkil ediyordu. Yavuz, daha şehzâdeliğinde Erzincan, Erzurum, Kars çevresini (56.000 km2) itaat altına almıştı. Bu çevredeki Gürcü devletcikleri, Osmanlılar'a tâbî bulunuyordu. Fakat Safevîler, henüz ErzurumKars çevresinde hâkimiyet iddia ediyorlardı. Şu sûretle Yavuz, Anadolu'nun –bugün de Türkiye'ye ait bulunan- 217.000 km2'lik büyük bir parçasını, Türkiye devletine katmış oldu. İlk defa olarak Türkiye devleti, Alâeddin Keykubâd devrinde, Birinci İmparatorluğun zirve noktasındaki sınırlarını gölgede bırakıyordu. Anadolu'nun birliği için kazanılan bu muvaffakıyet, Yavuz'u, Türklük'ün tamamen en başarılı şahsiyetlerinden biri yapmıştır. Zira Türkler'in yaptıkları nice büyük fütûhâttan bugün elde kalanı, budur. Son Akkoyunlu imparatoru Sultân Murâd, Uzun-Hasan'ın torunu idi. 1498'de tahta çıkmıştı. 1502'de İran imparatorluğunun taht şehri Tebrîz, Şâh İsmâîl'in eline geçti. 1504'te Şâh İsmâîl, Sultân Murâd'ı Irâk-ı Arab (merkezi Bağdad), Irâk-ı Acem (merkezi Hemedân, bazan Reyy = Tahrân), Fars (merkezi Şîrâz) ve Kirman'dan, yâni bütün İran ve Irak'tan da kovdu. 1508'e kadar Sultân Murâd, Güneydoğu Anadolu'da saltanat sürdü. Bu sene, buradan da Safevîler tarafından kovuldu. Topraksız kaldı ve Osmanlı hizmetine girdi. 1514 sonlarında öldürülünceye kadar 6 yıl da Osmanlı hizmetinde kaldı. Öldüğünde ancak 25,5 yaşında idi. Sultân Murâd, Yavuz'un teyzesi olan bir Dulkadır prensesi ile evli olduğu için, Yavuz'un eniştesi idi (fakat ondan 19 yaş daha gençti). Dulkadıroğlu prensesi olan zevcesinden Yâkub ve Hasan Mirzalar adlı oğulları olmuştur. Yâkub Mirza'nın oğlu olan Murâd Paşa (ki büyükbabasının adını taşır), Kaanûnî devrinde Osmanlılar'ın ilk Irâk-ı Acem (Hemedân) beylerbeyisi olacaktır. Akkoyunlular'ın bu dalı Trabzon'da mâlikâne edinmiş ve asırlarca devâm eylemiştir. Sultân Murâd'ın kızkardeşi Taclı Beğim de, Şâh İsmâîl'in zevcesi idi. Yâni Sultân Murâd, Şâh İsmâîl'in de kayınbirâderi oluyordu. Uzun müddet İstanbul'da yaşıyan Sultân Murâd, Çaldıran'da Osmanlı tümen kumandanlarından biri idi. Çaldıran'dan az sonra, Urfa civarında Safevîler'le yaptığı bir vuruşmada şehit olmuştur. Şâh İsmâîl'in de ana tarafından Uzun-Hasan'ın torunu olduğunu hatırlamak lâzımdır. Bu suretle, Sultân Murâd'ın yalnız eniştesi değil, aynı zamanda halasının oğlu oluyordu, yani birinci derecede kardeş çocukları (cousin-germain paternel) idiler. Sultân Murâd'dan başka birçok Akkoyunlu imparatorluk prensi, Osmanlı hizmetine girmişlerdi. Osmanlılar, bunlara Doğu Anadolu'da, yani atalarının yurdunda dirlik (mâlikâne) verdiler. Bu suretle Doğu Anadolu'nun Osmanlı idâresine ısınması daha kolaylaştırıldığı gibi, Safevîler'in azılı düşmanı olan bu Akkoyunlu prensleri, Kaanûnî devrinde görüleceği üzere, yurtlarını İran imparatorluğuna karşı şiddetle savunmuşlardır. Ancak bazı Akkoyunlu prensleri de, eski refah seviyelerini elde edemeyince, Osmanlı idâresine açık veya kapalı şekilde baş kaldırmaktan çekinmemişlerdir. XIX. asrın meşhur Türk devlet adamlarından büyük hayır sahibi Sadrâzam Yusuf Kâmil Paşa, Akkoyunlulardandır. Yavuz, yalnız Akkoyunlular'ı değil, Sünnî/Şâfiî olan ve Şîîler'den nefret eden Doğu Anadolu Kürd beylerini de okşamıştı. Bunlardan bazıları da Osmanlı idâresine karşı gelmişlerdir. Büyük bilgin ve tarihçi İdrîs-i Bidlîsî, Doğu Anadolu'nun Osmanlı idâresine girmesi için çok çalışmış ve bu yüzden Yavuz tarafından kaydıhayat şartıyle yıllık büyük bir tahsîsatla mükâfatlandırılmıştır (Hammer, IV, 258). Çaldıran yıkımından sonra İran, Doğu Anadolu ve Kuzey Irak'ı savunmamış ve bu ülkeler, Türkiye'ye geçmiştir. Yavuz, 11 Temmuz 1515'te 1. Sefer-i Hümâyûn'undan İstanbul'a döndüğü zaman, Doğu Anadolu fütûhâtı devâm ediyordu. Yavuz'un bu birinci seferi, 1 yıl, 2 ay, 21 gün sürmüştür. Güney Âzerbaycan, bu arada Tebrîz, Osmanlılar ülkeden çıktıktan bir müddet sonra Şâh İsmâîl tarafından geri alınmıştır. Esasen Yavuz, Doğu Anadolu fütûhâtı tamamlanmadığı için, Âzerbaycan'da kuvvet bırakmamıştır. Dulkadır Beyliği'nin İlhâkı (12 Haziran 1515) 19 Mayıs 1515'te Kemah kalesi Safevîler'den fethedilmiştir. 12 Haziran'da da Dulkadıroğlu Türkmen Beyliği, Osmanlı devletine ilhak edilmiştir. Yavuz, ana tarafından mensup olduğu Dulkadıroğulları'na büyük makamlar vermiştir. Yavuz'un ana tarafından büyükbabası olan pek ihtiyar (87 yaşında) Dulkadıroğlu Alâüddevle Bozkurt Bey, istiklâlini silâhla savunmuş, fakat Maraş'ın kuzeybatısında Göksun yakınlarında geçen Turnadağı meydan muhârebesinde, Osmanlı kuvvetlerine yenilmiş, maktul düşmüştür. Osmanlı kuvvetleri, Sinan Paşa'nın 13.000 kişilik tümeni ile, Şehsuvâroğlu Ali Bey'in 30.000 kişilik ordusundan müteşekkildi. Ali Bey, Alâüddevle Bey'in yeğeni (ağabeyi 8. Dulkadıroğlu Şehsuvar Bey'in oğlu) idi. Yavuz, merkezi Maraş olmak üzere bir Dulkadır beylerbeyliği kurmuş ve bunun başına, paşa sanı ile Dulkadıroğlu Ali Bey'i geçirmiştir. Ali Paşa, Yavuz'un annesinin amca oğlu ve Yavuz'un 2. derecede dayısı idi. 1522'de katledilinceye kadar, 7 yıl Dulkadır beylerbeyisi kalmış, bu tarihte eyâlet, hânedândan olmıyan umumî valilere tevcih edilmiştir. Ali Paşa'nın kardeşi Dulkadıroğlu Kasım Bey de Sultanönü (Eskişehir) sancakbeyi idi. Ali Paşa'nın oğulları Sarı-Arslan, Dîvâne-Veled ve Üveys Beyler de, babaları ile beraber katledilmişlerdir. Hânedân, Alâüddevle Bozkurt Bey'den yürümüştür. Alâüddevle Bey'in oğullarından Kırşehir sancakbeyi Şahruh Bey'in oğulları ve torunları, sancakbeyi ve beylerbeyi olarak Osmanlı hizmetinde bulunmuşlardır. Alâüddevle Bey'in yanında Turnadağı'nda Osmanlılar'a karşı savaşan kardeşi Abdürrezzak Bey'i Yavuz, annesinin amcası olduğu için afvetmiş ve Rumeli'nde Köstendil sancakbeyliğine tâyin etmiştir. Abdürrezzak Bey'in 4 oğlu, Turnadağı'nda maktul olmuşlardır. Âmid (Diyarbakır) Şehrinin Fethi (19 Eylûl 1515) Çaldıran'da 44 yaşındaki Yavuz'un 27 yaşındaki Şâh İsmâîl üzerinde kazandığı zafer, Güneydoğu Anadolu'yu da Osmanlı Türkleri'ne açmış ve bu bölgeyi Şîî tehlikesinden ve İran kültürünün hâkimiyetinden korumuş ve kurtarmıştır. Bu bölgede Türkler ekseriyette olmakla berâber, mühim Kürd ve Arap azınlığı da yaşıyordu. Fakat hiçbir İranlı unsur yoktu. Bir miktar Ermeni vardı. Güneydoğu Anadolu'nun merkezi, o zamanlar Âmid denen şimdiki Diyarbakır şehri idi. Pek büyük ve tarihî bir belde idi. Âmid şehrinin geniş çevresine (şimdiki Diyarbakır vilâyeti ile etrafındaki vilâyetleri içine alır) Diyâr-ı Bekr denirdi. Şehre hiçbir zaman Diyâr-ı Bekr denmemiştir. Âmid, Çaldıran'dan önce Osmanlılar'a itaat etmişti. Ancak Şâh İsmâîl, Âmid'in kaybının, Güneydoğu Anadolu'dan kesin olarak vazgeçmek demek olduğunu biliyordu. Tebrîz'e döndükten sonra, Ustaclıoğlu Kara Hân'ı gönderip şehri istirdâd etti. Kara Han, Çaldıran'da maktûl düşen Mehmed Hân'ın kardeşidir. Çaldıran darbesinden sonra Safevîler'in askerî güçle Âmid'i muhâfaza etmelerine imkân yoktu. Âmid, Tebrîz'in tam 450 km. (kuşuçuşu) güneybatısında idi. Bunu bilen Safevîler, yerli Kürt beylerini elde etmeye çalıştılar. Kürtler, İran ile Türkiye arasında müteredditti. Mezhep birliği dolayısıyle daha çok Osmanlılar'ı tutuyor, fakat Şâh İsmâîl'in kan dökücülüğünden de korkuyorlardı. Büyük tarihçi İdrîs-i Bidlîsî'nin müdâhalesi, dengeyi Osmanlı tarafına iyice kaydırdı. Aslen Kürd olan ve Kürdler arasında büyük nüfuzu bulunan bu mümtaz âlim, Yavuz'a, büyük Osmanlı birlikleri yollanırsa, halkın Osmanlı askerinin kudret, disiplin ve adaletini gördükten sonra, bir daha Safevîler'e temâyül etmesinin imkânı olmıyacağını bildirdi. Bunun üzerine Yavuz, Erzincan beylerbeyisi Bıyıklı Mehmed Paşa ile Amasya beylerbeyisi Şâdî Paşa'yı Âmid üzerine gönderdi. Müverrih İdris de 10.000 Kürt gönüllüsü toplamıştı. Vazıyeti gören Kara Hân, vuruşmayı kabûl etmedi. Âmid'i bırakıp güneydoğuya, Mardin'e çekildi. Âmid, Osmanlılar'ın yeni bir eyâletinin, Diyâr-ı Bekr Eyâleti 'nin merkezi oldu. İlk beylerbeyi olarak Bıyıklı Mehmed Paşa tâyin edildi ki, Akkoyunlu kumandanlarından iken Osmanlı hizmetine geçmişti ve Güneydoğu Anadolu'nun gerçek fâtihidir. Bıyıklı Mehmed Paşa'nın Koçhisar Zaferi (4 Mayıs 1516) Güneydoğu Anadolu'da son Safevî mukavemet ve teşebbüsü, Diyâr-ı Bekr beylerbeyisi Bıyıklı Mehmed Paşa'nın 4 Mayıs 1516'daki zaferi ile kırıldı. Meydan muhârebesi, Mardin'in, 15 km. güneybatısındaki Koçhisar (Eski Koçhisar)'da geçti. Safevî ordusu, Şâh İsmâîl'in eniştesi, büyük Türkmen beylerinden Ustacalu (Ustaclı) Kara Hân'ın idâresinde idi. Bıyıklı Mehmed Paşa, Âmid'e girdikten sonra, İdrîs-i Bidlîsî'yi İstanbul'a gönderip yardım istemişti. Şâdî Paşa, Amasya'ya çekilmişti (o sırada Rûm Eyâleti denen Orta Anadolu'nun doğu parçasını merkezi henüz Sıvas değil, Amasya idi). Yavuz, Karaman beylerbeyisi Husrev Paşa'yı gönderdi. Husrev Paşa, Mardin'e gelmeden, Harput'u Safevîler'den aldı. Harput, vaktiyle Dulkadır idâresinde mühim şehirdi (daha Elâzığ şehri yoktu). Koçhisar'da Mehmed Paşa, Safevîler'i tamamen imhâ etmiştir. Kara Hân, Osmanlı tüfek ateşiyle vurulup ölmüştür. Kara Hân'ın kardeşi Süleymân Hân, Mardin kalesinde 7 Nisan 1517'ye kadar mukavemet etmekle beraber, Mardin şehri, Osmanlılar'da kalmıştır. Mardin kalesinin de bir yıl kadar sonra düşmesi ile, Safevîler, Güneydoğu Anadolu'dan atılmışlardır. Koçhisar zaferi üzerine bu çevredeki bütün Safevî kaleleri teslim alınmıştır. Bunların en mühimlerinden biri Birecik (Bîrecik) olup, Fırat'ın doğu kıyısında ehemmiyetli bir ticaret merkezi idi. Fırat'ın karşı tarafı, yani batısı (Ayntab çevresi) Osmanlılar'ın idi. Bu vazıyete göre Osmanlılar, Memlûkler'in Anadolu topraklarını batı ve kuzeyden olduğu gibi, doğudan da çepeçevre sarmışlardı. Urfa ve Siirt de Osmanlılar'a geçmiştir. Bu arada Mardin ile Siirt arasındaki Hısn-ı Keyfâ (Hasankeyf) Eyyûbî Melikliği de, Osmanlı toprağı olmuştur. Yavuz, Salâhaddin Eyyûbî'nin büyük hâtırasına saygı göstererek, bu minik krallığı ilga etmemiş, Eyyûbî hânedânını daha bir zaman için saltanattan mahrum etmemiştir. Bu Türk kültürü te'sirindeki Arap Melikliği, daha önce Safevîler'i, ondan önce de Akkoyunlular'ı metbû tanıyordu. Bıyıklı Mehmed Paşa, Mezopotamya'ya iyice inmiştir. Batıda Fırat'a, Memlûk topraklarına kadar dayanmış, bu arada, Kuzeydoğu Suriye'yi, merkezi Rakka olmak üzere ele geçirmiştir. Bu sıralarda Yavuz, Mısır sefer-i hümâyûnu'na çıkmış bulunuyordu. Bıyıklı Mehmed Paşa'nın bu muvaffakıyetleri, yalnız Safevîler için değil, Memlûkler için de çok korkutucu olmuştur. Artık Yakın Doğu'da muvazene, Osmanlılar lehine kökünden bozulmuş oluyordu. Memlûk kudreti, bu muvazeneyi mûtedilleştirmeye muktedir değildi. Zâten bunu düşünecek vakti de olmadı. Yavuz'un Vezîr-i Âzamları ve Şeyhulislâmı Yavuz, 28 Ekim 1514'te Hersek-zâde Ahmed Paşa'yı azletti. Yerine Dukagin-zâde Ahmed Paşa'yı getirdi. Ancak onu da 4 Mart 1515'te – Koca Mustafa Paşa gibi- idam ettirdi. Dukaginzâde Dâmâd Ahmed Paşa bu sûretle bir yıl bile iktidarda kalamadı. Yerine tekrar Hersek-zâde tâyin olundu. Bu, Hersek-zâde'nin 5. ve sonuncu sadâretidir. 26 Nisan 1516'da azledildi. Son sadâreti 1 yıl, 1 ay, 23 gündür. II. Bâyezîd ve Yavuz devirlerindeki 5 sadâretinin yekûnu 8 yıla yakındır. Yerine Sinan Paşa getirildi. 22 Ocak 1517'de Ridâniye'de şehîd oluncaya kadar 8 ay, 26 gün iktidarda kaldı. Yûnus Paşa, vezîr-i âzam oldu. O da 13 Eylûl 1517'de idam edildi. Sadâreti 7 ay, 22 gündür. Yerine Pîrî Mehmed Paşa tâyin olundu ki, Yavuz'un son vezîr-i âzamı olan büyük devlet adamıdır. Yavuz'un tek şeyhulislâmı ise, Zenbilli Ali Efendi olmuştur. Babası devrinden kalmış, Yavuz'un ölümünden sonra Kaanûnî zamanında da vefatına kadar makamını muhafaza etmiştir. Zira o zamanlar şeyhulislâmlık, kaydıhayat ile idi. Meşîhat makamında bulunanlar, padişaha serbestçe hüküm verebilmeleri için, azlolunamazlardı. Nitekim Ali Efendi, Yavuz gibi nüfuz edilemez bir şahsiyetin, birçok müfrit hareketlerini önlemiş, hattâ padişaha sert cevaplar bile vermiştir. Yavuz, çok kızmakla berâber, kanunu bozmamış ve Ali Efendi'yi makamında bırakmıştır. Üçüncü Bölüm Sefer-i Hümâyûn Mısır Seferi (1516 – 1518) Yavuz Sultân Selîm, 5 Haziran 1516'da, 2. sefer-i hümâyûna çıkmak üzere, Topkapı Sarayı'ndan Üsküdar'daki ordugâha, otağ-ı hümâyûnuna geçti. Sefer, Mısır – Suriye Türk – Memlûk imparatorluğuna karşı idi. Bu, bir Osmanlı hükümdarının Mısır-Suriye'ye karşı çıktığı ilk ve son seferi teşkîl eder. Bu sefer İstanbul'da saltanat nâibi olarak VelîahdŞahzâde Süleymân değil, Yavuz'un pek sevdiği ve takdîr ettiği 3. vezir Pîrî Mehmed Paşa bırakılmıştır. Velîahd-Şehzâde Süleymân, Edirne'ye, eski vezîr-i âzam Hersek-zâde Ahmed Paşa da Bursa'ya taht muhâfızı tâyîn edilmişlerdir. Vezîr-i âzam Sinan Paşa, Yavuz'dan 38 gün önce İstanbul'dan hareket etmiş, Kayseri'ye gitmiş, buradaki 40.000 kişilik ordunun başına geçmiştir. Yavuz, 4 Haziran'da, yâni sefere çıkmadan 1 gün önce, Memlûkler'e elçiler göndererek, seferin Safevîler üzerine ve İran'ı fethetmek maksadiyle olduğunu bildirmiştir. Yavuz'un elçileri, Rumeli kazaskeri Zeyrek-zâde Rükneddin Efendi ile Karaca Ahmed Paşa, yâni yüksek makam sâhiblerinden iki şahıstı. Bu sûretle Memlûkler uyutulmak istenmiştir ki, modern harb tekniğine tamamen uygundur. Timur da böyle hareket ederek büyük muvaffakıyetler kazanmıştı. Bununla beraber Memlûkler, uyumuyorlardı. Sultân Kansu, daha 18 Mayıs'ta Kahire'den hareket ederek Suriye'ye gelmişti. Mütevekkil ile 4 Sünnî mezhebin kaadî'l-kuzât'ı da bulunuyordu. Memlûkler, Osmanlılar'la harb çıkarmamaya âzamî gayret göstermekle berâber, imparatorluklarını şiddetle savunmaya kararlı idiler. Bu sıralarda Memlûk Sultanlığı, Türkiye ve İran'dan sonra dünyanın 3. büyük ve güclü devleti vaziyetinde idi. Eğer Yavuz gerçekten İran'a teveccüh ederse, Sultân Kansu da Kahire'ye dönecek, aksi hâlde Osmanlılar'ı Suriye'ye sokmamaya çalışacaktı. Memlûkler, Suriye'yi mâzide İlhanlılar'a ve Timur'a karşı başarı ile savunmuşlardı. Mısır ise, mahfuz bir ülke idi. Cihanı fetheden Cengizliler ve Timur bile bu memlekete ayak basamamıştı. 23 Temmuz'da Maraş ile Malatya arasında Elbistan'da, Yavuz'un kuvvetleri ile Sinan Paşa'nın 40.000 kişilik kuvveti birleşmiştir. Burası öyle bir yerdi ki, buradan atılacak birkaç adım, seferin Mısır'a karşı mı, İran'a karşı mı olduğunu, dünyaya gösterecekti. Ya doğuya İran üzerine, ya güneye Mısır üzerine gidilecekti. Temmuzun son haftası, Kahire'de büyük heyecan içinde geçtiği gibi, Tebrîz'de de panik başlamıştı. Zira ikinci bir sefer-i hümâyûn ile Yavuz, Safevîler'i artık haritadan silebilirdi. Mısır'da halk, temmuzda hâlâ Bıyıklı Mehmed Paşa'nın Safevîler'den yaptığı fütuhatı sevinçle karşılıyor, şenlikler yapıyordu. 27 Temmuz'da Yavuz, Osmanlı-Memlûk sınırını geçmiş, 28 Temmuz'da Malatya yakınlarına gelmiştir. Artık bu tarihî günde, seferin Memlûkler üzerine olduğu belli olmuştur. 30 Temmuz'da Tohma Suyu'nun güney kıyısında, Malatya'nın az kuzeyinde Yavuz, harb dîvânını toplamıştır. 3 Ağustos'ta Diyâr-ı Bekr beylerbeyisi Bıyıklı Mehmed Paşa da Orduy-ı Hümâyûn'a katılmıştır. Mehmed Paşa'nın istihbâratına göre, Sultân Kansu, Şâh İsmâîl'e berâberce Osmanlılar'a karşı harb açılmasını, aksi takdirde Osmanoğlu'nun ikisini teker teker yakalayıp helâk edeceğini bildirmiştir. Ancak, Çaldıran'da korkunç şekilde ezilen Şâh İsmâîl, bütün arzusuna rağmen bu teklifi kabûl edememiştir. 18 Ağustos'ta Osmanlılar, Besni yakınlarına gelmiştir. Besni, Yavuz'a teslim olmuştur. Memlûkler'in Anadolu'daki ülkelerinin umumî valisi olan ve Ayntab'da (Gaziantep) oturan Yûnus Bey de, 18 Ağustos günü Osmanlı ordugâhına gelip Yavuz'un huzûruna çıkmış, Ayntab'ın anahtarlarını Büyük Türk Hâkanı'na sunmuştur. Çukurova'daki Memlûkler'e tâbî Ramazanoğulları, bunu daha 27 Temmuz'da yapmışlardı. Ramazânoğulları Temmuz 1516) Beyliği'nin İlhâkı (27 Ramazanoğlu Mahmud Bey, 1514 sonunda Osmanlılar'a itaat etmiş ve daha 1515 yazının sonunda İstanbul'a gelmiş, Osmanlı hizmetine girdiğini, Yavuz'a bildirmişti. Yavuz, Çukurova'da, Adana merkez olmak üzere, Ramazanoğulları'nı sancakbeyliği ile bırakmıştır. Ramazanoğlu Mahmud Bey, Yavuz, Mısır seferine çıkarken, Osmanlı ordusunda idi. 27 Temmuz'da Adana'dan gelen Ramazanoğlu birlikleri, beylerinin emri altında, Osmanlılar'a katılmışlardır. Bu hâdiseler, Çaldıran'dan, yıllarca Yakın Doğu'ya kan kusturan Şâh İsmâîl ezildikten sonra, Osmanlılar'ın muazzam bir prestij kazandıklarını göstermektedir. II. Bâyezîd devrinde Adana, Tarsus ve çevresi bir iki kere muvakkaten işgal edilmişse de, şimdiye kadar Ramazan Beyliği, Memlûkler'den ayrılmamıştı. Mahmud Bey, İstanbul'a gidip Osmanlı hizmetine girince, Memlûkler, onun tahttan düştüğünü ilân etmişler ve yerine Selîm Bey'i Adana tahtına oturtmuşlardı. Selîm Bey, Mahmud Bey'in babasının amcasının torunu idi. 1516'da Yavuz, Selîm Bey'i kovmuş ve sancak=vilâyet yaptığı Adana'yı, tekrar Mahmud Bey'e vermiştir. Bu sûretle Mahmud Bey, 2 kerede 5 yıl Adana tahtında kalmıştır. Mahmud Bey, Mısır seferinde Ramazan Türkmenleri ile berâber bulunmuş ve Ridâniye'de şehîd düşmüştür. Yavuz, onun 5 oğlundan büyüğü olan Kubâd Bey'i (Paşa) Adana sancakbeyi yapmıştır. 1520'de Kubâd Bey, Adana'dan alınıp Rumeli'nde bir sancağa tâyin edilmiştir (1559'da beylerbeyi olarak 84 yaşlarında ölmüştür). Rumeli'ne gönderilince yerine Adana'ya kardeşi Pîrî Mehmed Paşa tâyin edilmiştir (Yavuz'un aynı addaki meşhur vezîr-i âzamı ile karıştırmamalıdır). Pîrî Mehmed Bey (sonra Paşa), 48 yıl, Adana sancakbeyi olmuş, 1586'da 90 yaşlarında ölmüştür. Türkçe ve Farsça'da şâirdi. Ancak bu arada birçok beylerbeyiliklerde bulunduğu için, yerine Adana'da nâip olarak kardeşlerini ve oğullarını bırakmıştır. Kardeşleri Dâvud, Korkut ve Mahmud Beyler, hep Osmanlı sancakbeyidir (tümgeneral). Ramazanoğulları, Pîrî Mehmed ve Kubâd Paşalar'dan yürümüştür. 1608'e kadar Adana sancağına Ramazanoğulları tâyininde devâm edilmiştir. Bu sûretle Dulkadır Beyliği'nden sonra Ramazan Beyliği de Anadolu Türk birliğine katılıp eritilmiştir. Böylece Türkiye'de I. İmparatorluk enkazı üzerinde kurulan Türk Beylikleri'nin sonuncusu, en geç teşekkül eden (1352) Ramazanoğulları olmuştur. Merc-i Dâbık Zaferi (24 Ağustos 1516) Yavuz, ikinci dev meydan muhârebesini, Çaldıran'dan tam 2 yıl sonra kazanmıştır (Çaldıran 23 Ağustos 1514). Sultân Kansu, Osmanlı kuvvetlerini Haleb şehrine pek yakın Dâbık Ovası'nda (Farsça Merc-i Dâbık, Arapça Mercu'd-Dâbık) karşılamıştır. Mısır seferinde ve bu meydan muhârebesinde istihkâm subayı olarak bulunan büyük bilgin Matrakçı Nasûh, Feth-nâme-i Diyâr-ı Arab adlı tek nüshası İstanbul'da Nûrosmâniye Kütüphanesi'nde (no. 4.087) bulunan eserinde (v. 19a-20-a), bize çok değerli ve orijinal malûmat vermektedir. Bu kaynağın diğer kaynaklarla karşılaştırılmasından anlaşıldığına göre, Osmanlı ordusunun kuruluşu şöyle idi Orduda 300 top vardı. Sağ kanada Vezîr-i âzam Sinan Paşa kumanda ediyordu. Bu cenahtaki başlıca kumandanlar Anadolu beylerbeyi Sultân-zâde Zeynel Paşa (Han/Mirza), Karaman beylerbeyi Husrev Paşa, Dulkadır beylerbeyi Şehsuvâroğlu Ali Paşa (Bey/Han), Ramazanoğlu Mahmud Bey idi. Zeynel Paşa, Akkoyunlu imparatoru Sultân-zâde Dâmâd Sultân Ahmed Göde ile II. Bâyezîd'in kızı Ayn-i Şâh Sultân'ın oğludur. Bir zamanlar İran imparatorluk velîahdi de olmuş, 1504'te İran tahtına hak da iddia etmiştir. Zeynel Paşa'nın nesli, Elbistan'da yerleşmişlerdir. Fâtih Sultân Mehmed, Zeynel Paşa'nın hem annesinin büyükbabası, hem de babasının –ana tarafındanbüyük-babası olmaktadır. Şöyle ki ana tarafından büyük-babası II. Bâyezîd, Fâtih'in oğlu olduğu gibi, babası Sultân Ahmed Göde de, Fâtih'in kızı Gevher-Han Sultân ile UzunHasan'ın oğlu Dâmâd Uğurlu Mehmed Paşa'nın (Han/Bey/Mirza) oğludur. Şahsuvâroğlu Ali Paşa da –yukarıda görüldüğü üzere– Dulkadır prensi ve Yavuz'un annesinin amca oğlu, yâni Yavuz'un ikinci derecede dayısıdır. Osmanlı sol kanadına Vezir Yûnus Paşa kumanda ediyordu ki, sonradan vezîr-i âzam olmuştur. Bu kanattaki başlıca kumandanlar Rumeli beylerbeyi Yusuf Paşa, Rûm (Amasya) beylerbeyi Sultân-zâde Dâmâd İsfendiyâroğlu Mehmed Paşa (Han), Diyâr-ı Bekr beylerbeyi Bıyıklı Mehmed Paşa, Yavuz'un kayınpederi Kırım hânı Mengli Giray'ın 2 oğlu, Saâdet ve Mübârek Giraylar idi. İsfendiyâroğlu Sultânzâde Dâmâd Mehmed Paşa, Fâtih'in hem dayısının, hem halasının oğlu olan son İsfendiyâr prensi Kızıl-Ahmed Paşa'nın büyük oğludur. II. Bâyezîd'in bir kızı ile evli olduğundan, Yavuz'un aynı zamanda eniştesi idi. –Saâdet Giray, 1524 mayısından 1532 mayısına kadar 8 yıl Kırım hânı olacak olan prenstir. Kardeşi Mübârek Giray ise, bu Mısır seferinde şehîd düşecektir. Kırım Hanları, Mengli Giray'ın 9 oğlu içinde bu Mübârek Giray'dan yürümüşlerdir. Moskova Fâtihi TahtAlan I. Devlet Giray Han Gazi (1551-1577), Mübârek Giray'ın tek oğludur ki, Kırım Hanları, bir kuşak sonra, Devlet Giray'dan yürümüştür. Bu sefere katılan bu 2 kardeş Giray, Yavuz'un kayınbiraderleridir. Yavuz Sultân Selîm, Yeniçeriler ve Azablar (hafif piyâde) ile merkezdedir. Memlûk merkezinde Sultân Kansu bulunmaktadır. Sağ kanada Suriye (Şam) nâib-i saltanası Şaybek, sol kanada da Kuzey Suriye (Haleb) nâib-i saltanası Hayrbey kumanda ediyordu ( nâib-i saltana , Memlûk umumî valilerine verilen ad olup, salâhiyetleri, Osmanlı beylerbeyilerinden biraz daha fazla idi protokol sırasiyle Mısır, Suriye ve Haleb nâib-i saltanaları gelirdi). Yavuz, Merc-i Dâbık'ta, Osmanlı sağ ve sol kanatlarını birbirleriyle birleştirmek sûretiyle çenberi kapatmış, Memlûk ordusunu imha eylemiştir. Osmanlılar tahminen 60.000, Memlûkler ise 80.000 kişi idiler. Muhârebenin kazanılmasının başlıca sebepleri, Yavuz'un dâhîce kumandası ve Osmanlı ateşli silâhlarının kıyas kabûl etmez üstünlüğü idi. Memlûkler, Türk veya Türk'leşmiş Çerkesler'den müteşekkil olup,Arap birlikleri çok azdı ve birkaç Bedevî alayından ibaretti (Arap köylüsünde, fellah da döğüşmek kaabiliyeti olmadığı, bu kaabiliyetini 2.000 yıl önce kaybettiği malûmdur). İkindi yaklaştığı zaman, Osmanlılar kesin neticeyi almış bulunuyorlardı. Şu halde vuruşma, en çok 8 saat sürmüştür. Sultan Kansu ve sağ kanat kumandanı Suriye nâib-i saltanası (Sibey), maktul düşmüşlerdir. Şaybek Melikü'l-Eşref Sultân Seyfüddin Kansûhü'lGuurî min-Baybardî, 66 yaşlarında bulunuyordu. Değerli bir hükümdâr idi. Tükçe, Arapça ve Farsça'da şâir, Arapça'da müellif ve tefsir bilgini idi. II. Kansu'nun oğlu Mehmed Beyi Yavuz, 1518'de İstanbul'a yollamıştır. II. Kansu'nun yerine bu oğlu değil, yeğeni II. Tumanbay, sultan seçilmiştir (Memlûkler'de imparatorun seçimle iktidara geldiği malûmdur). Merc-i Dâbık'da Sultân Kansu'nun çadırı da ele geçirilmiştir. Bu çadırda bulunan ordu hazînesi, Osmanlılar'ın eline geçmiştir (Hammer, IV, 278). Memlûk ordusunun sol kanat kumandanı Haleb nâib-i saltanası Hayrbey bir müddet sonra, Osmanlılar'a esir düşmüş ve Osmanlı hizmetine girmiştir. Mütevekkil'dir. Memlûk İmparatorluğu, kuruluşundan beri, târihi boyunca böyle bir meydan muhârebesi kaybetmemiş ve hiçbir hükümdarını muhârebe meydanında bırakmamıştır. Moğollar, İlhanlılar, Timur bile Memlûkler'i böylesine bir mağlûbiyete uğratmamışlardır. Bu bozgundan sonra Mısır'ı değilse bile, Suriye, Lübnan, Filistin, hattâ Hicaz'ı Osmanlılar'ın eline düşmekten koruyabilecek hiçbir kuvvet kalmamıştır. Yavuz Sultân Selîm'in Haleb'e Girmesi (28 Ağustos 1516) Zaferden 4 gün sonra Yavuz, 28 Ağustos sabahı, dünyanın en büyük ve zengin şehirlerinden olan Haleb'e girdi. Haleb'deki Memlûk devlet hazinesinde bulunan altın para ile son derece değerli birtakım eşya, Hazîne-i Hümâyûn'a alındı (Hammer, IV, 279). Haleb'in nüfusu, İstanbul'unkine yakındı. Yakın Doğu'nun pek işlek bir ticaret merkezi idi. Haleb, Kuzey Suriye beylerbeyiliğinin merkezi yapıldı ve Karaca Paşa, ilk Haleb beylerbeyiliğine tâyin edildi. Yavuz, Haleb'de 18 gün kaldı ve 15 Eylûl'de şehri terketti. Bu zaman zarfında, İslâm Halîfeliği'nin Abbâsîler'den Osmanoğulları'na devredilmesi gibi bütün İslâm tarihi bakımından çok mühim bir hâdise cereyan etti. İslâm Halîfeliği Abbâsîler'den Osmanoğulları'na Geçiyor (29 Ağustos 1516) Halîfelik, yâni dünyadaki bütün Sünnî Müslümanlar'ın rûhânî reisliği makamı, 750 tarihinden, yâni 766 yıldan beri Abbâsî Hânedânı'nda idi. Peygamber'in amcalarından Abbas'tan indiği için Abbâsî denen bu hânedân, 1258'e kadar Bağdad'da, o tarihten sonra da Kahire'de devâm etmişti. Şu farkla ki, Kahire'deki Abbâsî Halîfeleri, İstanbul Patrikleri'ne benzetilebilir. Papaya benzemezler. Çünki devletleri yoktu. Bağdad'daki gibi aynı zamanda devlet başkanı olarak saltanat sürmüyorlardı. Bu mukayesemiz, yalnız bu bakımdandır. Yoksa İslâm dininde Halîfe'nin, Papa'nın ve Patrik'in olduğu gibi geniş ve vicdanların derinliğine kadar inen hiçbir salâhiyetleri olmadığı, kendiliklerinden dinî mes'eleleri tefsîr dahi etmedikleri malûmdur. Halîfe, sâdece Peygamber'in halefi ve İslâm birliğinin, kardeşliğinin bir senbolünden ibârettir. Memlûkler, Halîfe'yi ve Mukaddes Şehirler'i (Mekke, Medîne ve Kudüs ) ellerinde tutmakla, İslâm dünyasına karşı üstünlük iddia edegelmişlerdi. Kudüs, aynı zamanda Hıristiyan dininin de en mukaddes şehri olduğundan, Memlûkler, Hıristiyan hacılarından da faydalanıyorlardı. Şimdi bütün bu mânevî üstünlükler, Türkiye'ye, Osmanoğulları'na geçiyordu. Yavuz'un Mısır seferi esâsen bir bakıma İslâm Birliği projesini gerçekleştirmek amacını güdüyordu. Türkiye çapında devleşen bir devlet, artık şu veya bu devletin, mânevî sahada da olsa, şu veya bu türlü üstünlüğünü çekemezdi. Esâsen İran'ın Şîî hilâfet (halifelik) propagandası da Türkiye'yi tehdit ediyordu. Halîfe'ye ancak Kaanûnî Sultân Mütevekkil, 3 yıl İstanbul'da yaşamıştır. Kahire'ye döndükten sonra daha 22 yıl hayatta kalmış ve 1543'te burada ölmüştür. III. Mütevekkil, 1509'da henüz hayatta olduğu halde makamından indirilen babası Müstemsik'in yerine halîfe olmuştur. 7 yıl bu makamda kalmıştır. Mütevekkil'i tanımakta devâm etmiştir. Mütevekkil'in babası ve selefi Müstemsik, oğluna vekil ilân edilmiştir. Yavuz, ertesi yıl Kahire'yi de alınca, Müstemsik, bu vekâletten düşmüştür. Müstemsik ihtiyar olduğu için Yavuz, onu İstanbul'a getirmemiştir. III. Mütevekkil'in oğulları olmuşsa da, sonradan Abbâsî hânedânı kesilmiştir. III. Mütevekkil, Halîfeler'in 72. 'si, Abbâsîler'den gelenlerin 54. 'sü ve Kahire'deki Abbâsî Halîfeleri'nin de 17.'sidir. Şu halde Yavuz Sultân Selîm, Hazret-i Peygamber'in 73. halîfesi olmuştur. Ondan sonra Osmanlı imparatoru olan Türk Hâkanları'nın hepsi, aynı zamanda İslâm Halîfeleri'dirler. III. Mütevekkil, Tuğrul Bey'in himâyesine aldığı ve rûhânî lider derekesine düşürdüğü Kaaim'in 15., Hârûnu'r-Reşîd'in 23., 2. Abbâsî halîfesi ve Bağdad şehrinin kurucusu Mansûr'un 21., Peygamber'in amcası Abbâs'ın 29., Peygamber'in büyük-babası Abdulmuttalib'in 30. kuşaktan torunudur. Mütevekkil, Yavuz'la İstanbul'a döndükten sonra, Ayasofya Camii'nde yapılan bir merâsimle hılâfeti Osmanoğulları'na devretmiştir. Ama Yavuz'un Haleb'deki ilk Cuma namazında, 29 ağustos 1516 günü öğle vakti halîfe ilân edildiği muhakkaktır. Fakat Ayasofya'da da (ki protokolde Osmanlı câmilerinin birincisi sayılırdı) bir merâsim yapılmış olabilir. Mütevekkil, Yavuz'a kılıç kuşatıp hil'at giydirmiştir. Halîfe ile berâber Mısır'dan getirilen Ezher Üniversitesi'nin ulemâsı ile İstanbul'da ulemâ bir meclis akdetmişler ve İslâm dininin yüksek menfaatleri nâmına, halîfeliğin Osmanoğulları'na devrini kararlaştırmışlardır. Bu sûretle İslâm dininin başkanlığı, Osmanoğulları'na geçmiştir. Haleb Büyük Câmii'ndeki Cuma namazında hatîb, hutbeyi Yavuz'un adına okumuş, Yavuz'u Hâkimü'l-Haremeyni'ş-Şerîfeyn = Mekke ile Medîne'nin Hâkimi diye anmıştır. Yavuz müdahale edip, Hâkim kelimesini hâdim = hizmetkâr şeklinde düzeltmiştir. 9 asırlık İslâm dininde bir inkılâp mâhiyetinde olan böyle bir şeyi hatîb efendinin Yavuz'dan önceden emir almaksızın kendiliğinden yapmış olması düşünülemez. Fakat Yavuz, ihtimal o anda gelen dinî bir heyecan ve tevâzû ile Hâkim kelimesini Hâdim e çevirmiştir. 1516'ya kadar Hâkimü'l-Haremeyn diye anılan Halîfeler, ve Memlûk Sultânları, bu tarihten sonra Yavuz'un düzelttiği gibi, Hâdimü'l-Haremeyn şeklinde İslâm dünyasının câmilerinde Cuma hutbelerinde zikredilmişlerdir. Halîfe olmanın heyecanı içinde Yavuz, gözyaşlarını tutamamış, Hazreti Peygamber'in meşrû halefi olmanın sevinciyle ağlamış ve oturduğu yerdeki seccâdeyi kaldırarak alnını câmiin mermer zeminine değdirmek sûretiyle şükran secdesine kapanmıştır. Bu dindarlık ve tevâzû, cemaati heyecanlandırmış ve elektriklemiştir. Bundan sonra Yavuz, hutbenin bitişinde, sırtındaki murassâ merâsim kafdanını çıkarıp Hatîb Efendi'ye giydirmiştir (Hammer, IV, 280) Daha sonra Kahire'de ve Mekke'de bulunan Emânât-ı Mukaddese'nin de İstanbul'a Topkapı Sarayı'ndaki Hırka-i Şerîf Dairesi'ne nakli ve Kudüs, Mekke ve Medîne şehirlerinin Türkiye'ye geçmesi ile, Yavuz'un halîfelik sıfatı tamamlanmıştır. Suriye, Lübnan ve Filistin'in Fethi (19 Eylûl 1516-2 Ocak 1517) Yavuz, Haleb'den hızla güneye indi. Şimdiye kadar hiçbir Osmanlı hükümdarı bu kadar güneye inmemişti. 19 eylûlde Hamâ, 21 Eylûl'de Hums alındı. Buralarda hiçbir Memlûk mukavemeti olmadı. Merc-i Dâbık darbesinden sonra Osmanlılar, Suriye ve Filistin'i olgun meyva gibi topladılar. Hamâ sancakbeyliğine Güzelce Kasım Bey, Hums'a Ihtıman-oğlu tâyin edildiler (Güzelce Kasım Bey, Kaanûnî devrinde Mısır beylerbeyisi ve vezîr olmuştur, İstanbul'daki Kasımpaşa semti, onun adını taşır). Vezir Yûnus Paşa, Hamâ'da iken, Haleb nâib-i saltanası olup Merc-i Dâbık'ta sol kanat kumandanı iken kaçan Hayrbey, bir miktar askerle civarda dolaşıyordu. Yûnus Paşa, kendisini dostça dâvet etti. Hayrbey, bu dâveti kabûl etti ve Osmanlı hizmetine girdi (Fethnâme-i Diyâr-ı Arab, v. 23a) (Filistin'in güneyinde, Gazze'nin güneybatısında, Gazze ile Refah arasındaki Hân-Yûnus kasabası, adını bu seferde bu Vezîr-i âzam Yûnus Paşa'dan almıştır). Yavuz, 27 Eylûl'de Şam'a geldi. Emevîler'in bu tarihî başkentinde 15 Aralık'a kadar 2 ay, 18 gün kaldı. Salâhaddin Eyyûbî'nin türbesini ve sâir târihî yerleri gezdi. Mısır seferinin bütün hazırlıklarını burada gördü. Suriye'yi nizâma koydu. 3 Ekim'de Şam câmilerinde Cuma hutbesi halîfe ve hükümdar olarak Yavuz'un adına okundu. Yavuz, Emevî Câmii'ndeki merâsimde bulundu. Yavuz, Şam'da iken Osmanlı ordusu Filistin'i fethetti. Lübnan kendiliğinden inkıyâd etti. Fethedilen topraklarda 2 eyâlet (beylerbeyilik) kuruldu. Haleb ve Şam, merkez oldu. Sancak teşkilâtı yapıldı. Kudüs sancakbeyliğine Evrenos-zâde İskender Bey, Gazze sancakbeyliğine Uzguroğlu Îsâ Paşa-zâde Mehmed Bey tâyin edildi. (Fethnâme-i Diyâr-ı Arab, 26a). Bu sûretle Kudüs sancağı, Orta Filistin'i, Gazze sancağı Güney Filistin'i içine alıyordu. Safed de bir sancak merkezi oldu ki, burası, Kuzey Filistin topraklarını ihtiva ediyordu. Kudüs ile Gazze'ye namlı akıncı kumandanlarının tâyini, istikbâli görenler için, Mısır fethinin bir an meselesi olduğunu belli ediyordu. Gazze'yi bizzat Îsâ Paşa-zâde Mehmed Bey fethetmiştir. Henüz Filistin ile Sînâ yarımadası arasında büyük Memlûk kuvvetleri bulunuyordu. Yavuz, Şam'da iken büyük mutasavvıf Muhyiddîn Arabî (İbnü'l-Arabî)'nin mezarına muhteşem bir türbe yapılmasını da emretti ki, bugünki türbe, budur. 15 Aralık'ta Yavuz, Şam'dan ayrıldı. Çölü geçmek üzere, binlerce deve ve büyük miktarda içecek su hazırlanmıştı. Hân-Yûnus Meydan Muharebesi (21 Aralık 1516) Cânberdi (Türkiye Türkçe'si ile Canverdi) Gazâlî'nin kumandasındaki 10.000 kişilik bir Memlûk kuvveti, Filistin ile Sina arasında dolaşıyordu. Vazifesi, Osmanlılar'ın çölü geçmesine engel olmaktı. Bu kuvveti yok etmek ve yolu açmak için Yavuz, 1 Aralık'ta Vezîr-i âzam Sinân Paşa'yı Şam'dan Gazze'ye göndermişti. Sinan Paşa'nın 5.000 tımarlı sipahisi, Îsâ Paşa-zâde'nin 2.000 sipahisi ile birleşti. Osmanlı kuvvetlerinin bir de topçu taburu vardı. Gazze'nin az güney-batısında Vezir Yûnus Paşa'nın adını taşıyacak Hân-Yûnus kasabası civarında Osmanlılar ile Memlûkler karşılaştılar. Sinan Paşa, 9.000 Memlûk'ü öldürmek ve esir etmek sûretiyle ikindiye kadar çok çetin geçen meydan muhârebesini kazandı. Trablusgarb yâni Lübnan umumî valisi olan Cânberdi Gazâlî, 1.000 atlısı ile perîşan bir halde Mısır'a kaçtı. Bu vuruşmada Osmanlı sağ kanadına Teke (Antalya) sancakbeyi Ferhâd Bey, sol kanadına Gazze sancakbeyi Mehmed Bey kumanda etmişlerdir. Artık Süveyş Berzahı'na kadar Asya'da Memlûk askeri kalmamış, Memlûk imparatorluğu, Afrika'ya atılmış ve tıkılmıştı. 30 Aralık'ta Yavuz, Kudüs'e geldi. 12.000 kandille aydınlatılmış olan Mescid-i Aksâ'da iki rekât hâcet namazı kıldı (Fetih-Nâme-i Diyâr-ı Arab, 33b). Mukaddes Mahaller'i gezen Yavuz, ertesi gün hareket etti. 2 Ocak 1517'de Gazze'ye geldi. Burada Kurban Bayramı tes'îd edildi. Burası Akdeniz'den birkaç km uzakta küçük bir şehirdi. Mısır'ın kapısı sayılıyordu. Refah'a kadar Osmanlılar, bütün Filistin'i işgal etmiş, Sina yarımadasına, Tîh Çölü'ne dayanmışlardı. Gazze'de Vezîr-i âzam Sinan Paşa ile Yavuz'un kuvvetleri birleşti. Yavuz burada 3 gün kaldı. 6 Ocak'ta doğuda Halîlu'r-Rahmân (İbrânî Hebron)'a gitti. Burası, Hazret-i İbrahim'in mezarının bulunduğu yerdir. 9 Ocak'ta Osmanlı Ordusu, Gazze ile Hân-Yûnus arasındaki Deyru'l-Belâh'a geldi. Vezir Hüseyin Paşa, Memlûk imparatorluğunun bütün Asya topraklarının fethedildiğini, Sina Çölü'nü tarihte hiçbir cihangirin cebren geçemediğini, ancak Afrika'ya denizden asker çıkartıp Mısır'ın fethinin kaabil olduğunu, binâenaleyh seferin bitmiş sayılacağını söyledi. Yavuz, Hüseyin Paşa'nın derhal başını kestirdi. Ordusunun çoğunluğu, Hüseyin Paşa'nın fikrinde idiler. Fakat padişahın bu hareketi üzerine artık itiraz imkânı kalmamıştı. Ordu, cihangir başkumandanına baş kaldıramazdı. Yavuz, İlkçağ'dan beri Hiçbir Cihangîr'in Cebren Geçemediği Sînâ Çölü'nü 13 Günde Geçiyor (9-22 Ocak 1517) Tarihte ancak İran (Pers) imparatoru Kambiz ve ondan 193 yıl sonra Makedonyalı Büyük İskender, Sina yarımadasını cebren geçip Mısır'ı fethetmişlerdir. 332'de olmuştur. Ancak Büyük İskender'inki de tam bir geçiş sayılamaz. Çünki kuvvetlerinin büyük kısmını donanmaya bindirip denizden İskenderiye'ye sevketmiştir. Moğollar ve Timur, yâni dünyayı açan cihangirler bile bu geçişi göze alamamışlar, tecrübe bile etmemişlerdir. Ancak 1915'te Birinci Cihan Harbi'nde Cemal Paşa, yarımadayı cebren geçip Süveyş Barzahı'na varmışsa da, bu hareket, tekniğin muazzam inkişâfına rağmen, Yavuz'un geçişi ile mukayese edilemez. Çünki muvaffak olamamış, Süveyş'i atlıyamamış, Mısır'ı fethedememiştir. Esâsen Cemal Paşa'nın kolordusu, Yavuz'un geçirdiği kuvvetlerin yanında pek küçük bir birlik mâhiyetinde kalmaktadır. Bu çölde hayat yoktur. Akrep, yılan, bit ve sivrisinekler, hayvanlar âlemini teşkil eder ve insanı asla rahat bırakmazlar. Gündüz harâret 40o, bazan daha fazla olduğu gibi, geceleri kışın (yâni Yavuz'un geçtiği mevsimde) sıfıra düşer. Bu ısı farkı, insanı mahveder. Kum o kadar incedir ki, nüfuz etmediği hiçbirşey yoktur. Su ne kadar iyi muhafaza edilirse edilsin, kumla dolar. Kol saatlerinin camlarının kenarlarından saatin içine bile kum zerreciklerinin dolduğunu söylemek, bir fikir verir. Ayakkabı, çölü geçerken kavrulur. Kuma gömülen bir yumurta, birkaç dakika içinde lop yumurta hâline gelir. Yavuz, Akdeniz kıyılarından fazla uzaklaşmıyarak kuzeyden Sina'yı geçmiştir. Donanmay-ı Hümâyûn, Doğu Akdeniz'de idi ve bu sulara yakındı. Katıyye-Kantara arasında 50 km. 'lik yolu Yavuz, bir günde geçmiştir ki, XX. asırda en iyi piyâde birlikleri daha parlak bir yürüyüş yapamazlar. Fakat bâzı günler geçilen mesâfe 18 km'ye kadar inmiştir. Ortalama günlük yürüyüş 30 km olmuştur. Yavuz'un 13 günde geçtiği çölü, I. Cihan Harbi'nde Türk ordusu, tekniğin büyük gelişmesine rağmen 11 günde geçebilmiştir. 11 Ocak'ta el-Arîş köyüne varılmıştır. Burası bir Bedevî köyüdür. Sinan Paşa, 6.000 atlı ile önden gidiyordu. Nihâyet Süveyş Berzahı geçildi. Mısır'a gelindi. Hafifçe güneybatıya doğrulan Orduy-ı Hümâyûn, Kahire'ye yaklaştı. 21 Ocak'ta Sinan Paşa, düşmanın askerî konuşu üzerinde Yavuz'a mükemmel bir rapor sundu. Rîdâniye Zaferi Türkiye'ye Mısır'ı Kazandırdı ve Memlûk İmparatorluğu'na Son Verdi (22 Ocak 1517) Memlûk imparatorluğunu haritadan silen büyük meydan muhârebesinin geçtiği Rîdâniye, Kahire'nin bir kuzeydoğu banliyösüdür. Tumanbay, Kahire'yi fevkalâde tahkim etmiş ve ordusunu pek güzel hazırlamıştı. Yavuz bozulursa, Osmanlı ordusu Mısır'dan çekilmeye mahkûm olacak ve Sina çöllerinde yok edilecekti. Ondan sonra Suriye'nin geri alınması bile işten değildi. Memlûk imparatorluğunun umum askerî kuvveti 426.000 kişi idi. Bunun ancak 133.000'i Türk veya Türk'leşmiş Çerkesler'den müteşekkil esas vurucu kuvveti teşkil ediyordu. Geriye kalan 93.000 Arap gönüllüsü, meydan muhârebelerinde işe yaramazdı. 180.000 Türk ve 20.000 Kürt'ten müteşekkil bir de ihtiyat ordusu vardı ki, ihtiyaç hâlinde silâh altına alınan Anadolu ve Kuzey Suriye kuvvetleri idi. Ancak şimdi imparatorluğun bu toprakları Osmanlı işgalinde olduğu için, bunlardan faydalanmaya imkân yoktu (Halîlü'z-Zâhirî, Zübdetü Keşfü'l-Memâlik, P. Ravaisse neşri, Paris, 1894, 104). Bilâkis bu gibi ahvalde Memlûkler'e asker veren Ramazan ve Dulkadır Beylikleri, şimdi Osmanlılar'a katılmışlardı. Bu sûretle Yavuz, 30o arzına kadar inmişti. Başka hiçbir Osmanlı hükümdarı, bu kadar güneye inmemiştir (Kaanûnî ve IV. Murâd, ancak Bağdad'a kadar gelmişlerdir ki 33o'dedir). Şartlar, şüphesiz Memlûkler'in lehine idi. Kendi ülkelerinde bulunuyorlar, yüzlerce yıldan beri ellerinde bulundurdukları toprakları savunuyorlardı. Osmanlılar, topoğrafya şartlarına onlar derecesinde vâkıf olamazlardı. Şecaatte Memlûk atlılarının, Osmanlı askerinden aşağı olmadığı malûmdu. Tumanbay da kahraman, kudretli ve genç bir adamdı. Yavuz, bu sıralarda 46,5 yaşında bulunuyordu. Memlûkler'in 200 çakılı topu vardı. Osmanlılar'da olduğu gibi seyyar topları yoktu. Düşman, Osmanlı topları karşısında âciz kalmıştır. Yavuz, Mısır'ın fethinde ilk defa olarak içi yivli toplar kullanmıştır. Avrupa'da yivli topun ilk defa 1868'de Almanlar tarafından îcad edilip kullanıldığını burada kaydetmek faydalıdır. Yavuz'un yivli topları hâlen İstanbul'da Askerî Müze'dedir. Kezâ ilk defa olarak yeni dökülmüş arka arkaya 5 ve 10 gülle atan Osmanlı topları, Ridâniye'de kullanılmış ve parlak netice alınmıştır. Memlûkler, Osmanlılar'ı Âdiliye'de bekliyorlardı. Zira tek açık ve müsâit yol burası idi. Burası aşılamadan Kahire'ye girilemezdi. 200 Memlûk topunun ağzı, Âdiliye'de düşmana doğru çevrilmişti. Ancak bu toplar çakılı idi. Yâni düşman karşıdan gelmedikçe ateşi faydasız oldu, çünkü Osmanlı topları gibi istenen istikamete çevrilemiyorlardı. Sinan Paşa'nın keşfi, düşmanın toplarının çakılı olduğunu ve Âdiliye tahkimatını ortaya çıkarmıştı. Bunun üzerinedir ki Yavuz, Memlûkler'in akıllarından bile geçirmedikleri bir şey yaptı Âdiliye'ye karşı bir gösteriş taarruzu yapmak üzere birkaç alayı Memlûk mevzilerinin önünde bıraktı. Kendisi, büyük ordusu ile güneye indi. Mukattam Dağı'nı dolaşarak Memlûk mevzilerinin arkasına düştü. Bu manevra bile, Memlûkler için savaşın kaybı sayılabilirdi. Zira Tumanbay, müstahkem mevziler önünde Türkler'i mahvedercesine yıpratmak hayaline kapılmış, açık sahraya çıkıp bir meydan muhârebesi vermeye yanaşmamıştı. Amcasının Merc-i Dâbık'taki âkıbeti kendisini korkutmuş olacaktır. Yavuz, Memlûkler'in arkasına düşünce Tumanbay, sahraya çıkıp meydan muhârebesi vermeye mecbur oldu. Memlûk çakılı topçusu, aksi istikamete çakılmış olduğu için, bir tek gülle bile atamadı. Çünki atış istikametinde Osmanlılar değil, çöl bulunuyordu. Yavuz'un manevrası tam bir sürpriz mâhiyetinde olmuş ve düşmanı gafil avlamıştı. Osmanlı merkezinde Yavuz bulunuyordu. Etrafında piyâde askeri, yani Yeniçeri ve Azablar vardı. Sağ cenaha Vezîr-i âzam Sinan Paşa kumanda ediyordu. Bu kanatta Anadolu tımarlı sipahileri, yani Türk atlı tümenleri vardı. Sol kanatta Rumeli tımarlı sipahileri bulunuyordu. Bu kanadın başında 2. Vezir Yûnus Paşa vardı. Sağ kanattaki başlıca kumandanlar, Anadolu beylerbeyi Mustafa Paşa, Dulkadır beylerbeyi Dulkadıroğlu Ali Paşa, Pulur sancakbeyi Akkoyunlu prenslerinden Ferahşâd Bey (b. Korkmaz Bey b. Kör Mehmed Bey b. Kara-Yülük Osman Bey), ve bunun Lübnan sancakbeyi olan kardeşi Mehmed Bey, Osmanlı hizmetindeki eski Memlûk Haleb nâib-i saltanası Hayrbey idi. Sol kanatta Rumeli beylerbeyi Küçük Sinan Paşa, Ramazanoğlu Mahmud Bey, Kırım prenslerinden Mübârek Giray ve kardeşi Saâdet Giray, Memlûkler'in sâbık Ayntab umumî valisi Yûnus Bey bulunuyordu. Ramazanoğlu ile Kaanûnî'nin dayısı olan Mübârek Giray, şehîd düştüler. Bizzat Sultân Tumanbay'ın kumanda ettiği ve Kurtbay ile Alanbay'ın katıldığı zırhlı Memlûk ağır süvarisi, Yavuz'u öldürüp işi kökünden halletmek için, Osmanlı merkez kanadına yüklendi. Ancak Osmanlı toplarının karşısında büyük zayiat vererek çekildi. Cânbirdi Gazâlî ise, Osmanlı sağ kanadına taarruz etti. Bu kanadın başındaki Vezîr-i âzam Sinan Paşa şehîd düştü. Bu sûretle Cânbirdi, kendisini Gazze'de (Hân Yûnus'ta) bozan Sinan Paşa'dan intikamını almış oldu. Bu arada Ayntab sancakbeyi Yûnus Bey de şehîd düştü. Bu Osmanlı zayiatı, Memlûkler'in, ümitsizlik içinde, ne kadar büyük cesaretle vuruştuklarını gösterir. Memlûkler, 25.000 ölü verdiler. Bir kısmı esir düştü. Gerisi kaçtı. En mühim Memlûk ricali ölüler arasında idi. Kahire, Osmanlılar'a açılmıştı. Sultân Tumanbay'ın çadırı ve hazînesi de Osmanlılar'ın eline düştü. Yavuz, geceyi Ridâniye sahrasında geçirdi. Ertesi gün, başta Vezîr-i âzam Sinan Paşa olmak üzere, Osmanlı şehîdlerinin cenâze törenleri yapıldı. Bu törende Yavuz çok müteessir oldu ve ağladı. Sinâneddin Yusuf Paşa'nın yerine, 2. Vezir Yûnus Paşa, iktidara getirildi. Kahire'nin Fethi (24 Ocak 1517) 24 Ocak'ta Osmanlılar, Kahire'ye girdi. Kahire, dünyanın en büyük ve zengin şehirlerinden biri idi. Chalkondylas'ta (Fransızca tercemesi, I, 80), bu tarihte Kahire'de 500.000 ev olduğu yazılıdır. Şüphesiz bu sayı çok mübalâğalı olmakla berâber, şehrin azameti hakkında aydın bir fikir vermektedir. Asıl Memlûk Hazinesi ve Emânât-ı Mukaddese'nin bir kısmı, Osmanlılar'ın eline geçti. Yavuz, Mısır seferinde alınan ganimetin yalnız altın ve gümüş olanlarını 1.000 deve ile İstanbul'a taşıtmıştır. Mütevekkil de bulunuyordu. Nitekim Çaldıran'dan sonra da Tebrîz'den İstanbul'a bir imparator, Timuroğlu Sultân Bedîüzzamân Mirza'yı yollamıştı (Hammer, IV, 342). 25 Ocak'ta Sultân Tumanbay'ın amcası Sultân II. Kansu'nun oğlu Mehmed Bey, Yavuz'un otağ-ı hümâyûnuna gelip arz-ı tâzimât etti. Mehmed Bey, babası Merc-i Dâbık'ta öldükten sonra sultan olmak istemiş, fakat Tumanbay'ın taraftarları ağır basmıştı. Yavuz, Mehmed Bey'i de İstanbul'a yollamıştır. 28 Ocak'ta, sabaha karşı, güneş doğmadan II. Tumanbay, Kahire'ye girdi. Osmanlı ordusu ve Yavuz, Kahire dışında idiler. Şehirde küçük bir Osmanlı birliği vardı. Sultân Tumanbay, bu birliği kâmilen kılıçtan geçirdi. Vezîr-i âzam Yûnus Paşa, namlı taht şehrini geri almak için Kahire'ye girdi. Sultân Tumanbay'ın ancak 10.000 askeri vardı. Fakat yüzlerce yıldan beri dışarıdan bir istilâ görmemiş olan mağrur Mısır Türkleri, kadınlarının da katılması ile, şehri şiddetle savundular. Çok kanlı sokak vuruşmaları oldu. Arap halk tarafsız kalmakla berâber, Türkler ve Türk'leşmiş Çerkesler, evlerini, kat kat, oda oda, savunuyorlardı. 30 Ocak'ta II. Tumanbay, Kahire'yi bırakmaya mecbur oldu. Şehir tekrar Osmanlılar'ın eline geçti ve kuvvetli birliklerle korundu. Bu sûretle II. Tumanbay, şehri sâdece 48 saat için işgal edebildi. Vuruşma o kadar şiddetli geçti ki, Vezîr-i âzam Yûnus Paşa bile yaralandı. 15 Şubat'ta Yavuz Sultân Selîm, muazzam bir merâsimle Kahire'ye girdi. Şehrin darphanesinde, Yavuz'un adına altın Osmanlı sikkeleri kesildi. II. Sultân Tumanbay'ın Son Mukavemeti ve Yakalanarak Îdâmı (13 Nisan 1517) Sultân Selîm, Kahire'de iken, II. Tumanbay, çete muhârebeleri ile, Osmanlılar'ı fevkalâde rahatsız etmekte devâm etti. Hâlâ ümidini kesmemişti. Osmanlılar'ın çekilip gideceklerini sanıyor, mümkün mertebe iyi şartlarla sulh yapmak imkânlarını araştırıyordu. Bundan, Yavuz'un niyetlerinin keskinliğine ve şahsiyetinin cihangirlik tarafına erişmemiş olduğu anlaşılmaktadır. 26 Mart'ta bizzat Tumanbay işiyle meşgul olmak üzere Yavuz, Kahire'nin karşı yakasına, Nil'in batısına, Cîze'ye geçti (Ehramlar, buradadır). 30 martta nihâyet Sultân Tumanbay yakalandı. Devletler hukukuna göre idam edilebilirdi. Fakat Yavuz, umumiyetle hükümdarlara ve müstesnâ şahsiyetlere çok iyi muamele etmek itiyadında idi. Tumanbay'ın kahramanlığına da meftûn olmuştu. 31 mart günü, büyük merâsimle sâbık Memlûk Sultânı'nı kabûl etti. 47. Türk Memlûk Sultanı'na, sanki hâlâ tahtına sâhip bir imparatormuş gibi muâmele etti. Kendisini ayakta karşıladı. Yanında kurdurduğu bir tahta oturttu. Uzun boylu görüştü. Kendisini Osmanlı hizmetine alarak faydalanmak istediğini çok nâzik bir dille söyledi. Kahramanlığından dolayı ayrıca da tebrik etti. Bundan sonraki günlerde, başta Vezîr-i âzam Yûnus Paşa olmak üzere, vezirler sırasıyla Sultân Tumanbay'a muhteşem ziyâfetler çektiler. Tumanbay'a Osmanlı teşkilâtında mühim bir vazîfe verilmesi beklenirken, işler karıştı. Sultân Tumanbay, 15 gün sonra îdam edildi. Memlûk devletine ihânet etmek sûretiyle Osmanlı hizmetine girmiş olan sâbık büyük Memlûk ricâli (adları yukarıda anılmıştı), Yavuz'u ve vezirleri daimî şekilde kışkırttılar. Yavuz'da, hislerine mağlûb olup Tumanbay'ı muhafaza ederse, sâbık sultanın, ilk fırsatta kendisinden intikam alacağı ve devlete baş kaldıracağı fikri uyandı. Bu fikir, belki gerçeklere dayanıyordu. Zîra Yavuz'un Tumanbay'ı ilk kabûl ettiği gün yapılan görüşmede, son Memluk Sultanı, Büyük Türk Hâkanı ile, esir gibi değil, imparator gibi konuşmuştu. Gerçekten bu görüşme, iki Türk imparatorunun zihniyet farkını göstermek bakımından, mühimdir. Yavuz, modern bir Yeniçağ hükümdarı gibi fikir beyan etmiş, Tumanbay, henüz Ortaçağ kafasına mâlik olduğunu göstermiştir. Şöyle ki, bu mükâlemede Tumanbay, Sultân Selîm'i, Memlûkler'i ordusunun kahramanlığı ile değil, top ve tüfek gibi ateşli silâhlarla yenmekle itham etmiştir. Yavuz ise, büyük bir devletin başında olmak sıfatıyla kendisinin bu silâhlardan neden edinmediğini sormuş ve Kur'ân-ı Kerîm'in düşmana aynı silâhlarla mukabele etmeyi buyuran âyetini okuyarak, Tumanbay'ı susturmuştur. Osmanlı hizmetine giren eski Memlûk ricâli, Tumanbay, Osmanlı hizmetinde sivrildiği takdirde, onun intikamından korkuyorlardı. Arap halk da Memlûkler'i sevmiyordu. Nitekim Tumanbay'ın yerini Osmanlılar'a Araplar göstererek esîr alınmasına sebep olmuşlardı. Bu vaziyette devletin yüksek menfaatleri için kardeşini fedâdan çekinmeyen Yavuz, Tumanbay'ın îdamına karar verdi. Tumanbay, Dulkadıroğlu Ali Paşa'ya teslim edildi. Ali Paşa, son Memlûk Sultanı'nı, Kahire'nin Züveyle Kapısı'nda astırdı. Bu tarihten 45 yıl önce Memlûkler, Ali Paşa'nın babası Dulkadıroğlu Şehsuvâr Bey'i, Osmanlılar'a sâdık olduğu için, aynı Züveyle Kapısı'nda asmışlardı (ağustos 1472). 16 Nisan'da Sultân Tumanbay'a emsalsiz bir cenâze merâsimi yapıldı. Sultân olarak ölse, cenâzesi daha parlak bir şekilde kaldırılmazdı. Cenâze namazını Mısır Kadısı kıldırdı. Yavuz, bizzat tabutun altına girdi. Halbuki Osmanlı hükümdarlarının, babalarınınkinden başka tabutu taşımaları âdet değildi. Bütün vezîrler ve Osmanlı ricâli, merâsimde bulundular. Yavuz, merhum sultanın rûhu için, 3 gün fukaraya altın para dağıttı. Bu sûretle Mısır'ın fethi işi tamamlanmış oldu. Yavuz da, Mısır'ı asıl Tumanbay'ın ölümünden sonra fethetmiş olduğunu bizzat ifâde etmiştir. Bu sûretle Sultân Selîm, son iki Memlûk sultanının da hayatlarına son vermiş oluyordu. Memlûkler'in Hezîmetinin Sebepleri Burada Memlûkler'in tam bir bozguna uğramalarının sebepleri üzerinde biraz durmak lâzımdır. Beşerin yetiştirdiği en parlak zekâlardan biri olan İbnü Haldûn, daha Yıldırım Bâyezîd devrinde, Türkiye'nin istikbalde alacağı şekli görmüş ve hattâ Mısır için Osmanoğlu'ndan başka tehlike yoktur diyerek âdetâ kehânette bulunmuştur (İbnü Hâcer, Anba'ü'l-Gumr, I, 797 vekaayiinde). Ridâniye sahrasında, Osmanlı topçusu ile Memlûk topçusu arasındaki en az yarım asırlık fark, derhal kendini gösterdi. Gerçekten Memlûk topları, çakılı sahra topu olup, manevra kaabiliyetini haiz değildi. Müteharrik ve istenilen istikamete çevrilebilen, hafif, fakat serî atışlı Osmanlı topları ise, düşmana fütur verdirecek derecede te'sirli silâhlardı. Daha 1410'da Emîr Süleymân, Memlûk Sultanı'nın ricâsı üzerine, Mısır'a müteahassıs Türk topçuları ve gemicileri göndermişti. Demek daha o zamandan Türkiye, Mısır'dan ileride idi. Sultân II. Bâyezid, savaş hâlinde olmadığı zamanlar, Mısır'a daimî sûrette topçu, gemici, teknik müteahassıs, stratejik malzeme gönderdi. Memlûkler'in ve İslâm âleminin minnetini kazandı. Meselâ 1511 ocağında, Mısır'a 400 top ile berâber külliyetli miktarda barut ve bakır göndermek sûretiyle, mühim bir yardım yapmıştı. Memlûk Sultanı, Osmanlı teşkilâtında rütbesi bahriye sancakbeyi (tümamiral) olan Kemal Reîs'i, hükümdarlara mahsus şekilde ağırlıyarak, minnettarlığını gösterdi. Bu hareketlerinden II. Bâyezîd'in, Fırat ve Toroslar'ı tutmakla yetinmek arzusunda olduğu, hele Memlûk devletini fethetmeyi aklından geçirmediği anlaşılır. Hâlbuki aynı anlarda, II. Bâyezîd'in 3. oğlu Şehzâde Selîm Trabzon'da, Mısır'ın fethinin projelerini yapıyordu. Sultân Bâyezîd, Kemal Reîs'ten başka, Ahmedoğlu Aydın Reîs'i, sonra Hâmid ve Hasan Reîs'leri, Sultân Kansu'ya gönderdi. Bunlar, Memlûk donanmasını ıslah ettiler ve dünyanın ikinci derecede bir deniz kuvveti hâline getirdiler (bunlardan Aydın Reîs, Barbaros Kardeşler'in en mühim kumandanlarından biri olan büyük Türk amiralidir). XV. asrın ikinci yarısında başlıyarak Mısır, stratejik malzeme bakımından Türkiye'ye muhtaç hâle geldi. Büyük bir devlet olma haysiyetini muhâfaza uğrunda muhtaç olduğu stratejik malzemeyi elde edebilmek için, Fâtih ve II. Bâyezîd'le iyi geçinmenin bütün imkânlarını kullandı îcabında fedakârlık etti. Her yıl Antalya'dan İskenderiye'ye büyük ölçüde kereste, demir, bakır, kükürt, barut, zift, ateşli silâhlar ve başka stratejik maddeler sevkediliyordu. Türkiye ile arası bozuk veya savaş hâlinde iken, İstanbul hükûmeti, bu sevkıyâtı kesiyordu. O yıllarda Mısır ordusu, fevkalâde mutazarrır oluyordu. Bu sûretle bütün İslâm âlemi içinde, Osmanlılar'ın îtibârı ve şöhreti gittikçe yükseldi. Fâtih ve II. Bâyezîd, bu îtibârı siyâsî maksatlarla kullanmayı, aslâ ihmal etmediler. Timur'un ölümünden sonra Memlûkler'i ciddî şekilde tehdîd edebilecek hiçbir dış kuvvet kalmamıştı. Tâ Osmanlılar ile Toroslar üzerinde savaş başlayıncaya kadar. Memlûk imparatorluğunun Mısır gibi coğrafya bakımından çok mahfuz bir ülkede barınması ve hiçbir ciddî dış tehlikeye mâruz bulunmaması, şu bakımdan bu büyük imparatorluğun aleyhinde oldu ki, onu, mütemâdiyen uyuttu. Hâlbuki dünya şartları değişiyordu. Osmanlı Türkleri'nin her sahada aldıkları mesâfe, baş döndürücü oluyor, Memlûkler ile ara, gittikçe açılıyordu. Memlûkler hâlâ Halîfe bizde, Mukaddes Şehirler