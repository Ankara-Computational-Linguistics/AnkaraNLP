yol sordum. Gerçekten yolu bilmeme gerek yoktu, yolu bilmeyi hiç istemiyordum. Ve içten içe, konuştuğum herkese sinir oldum. Sanırım İstanbul hakkında en sevdiğim şey dışarıya her çıktığımda yeni bir ihtimalin olmasıydı. Başınıza ne geleceğini kestiremiyorsunuz. Belki hayatınızın değiştirecek kişiyi o gün tanıyabilirsiniz. Yanınızdan koşarak geçen bir palyaço veya sokak lambasıyla kickbox çalışan adam gibi şeyler görmek çok da anormal değil. Herkes tarihi kalıntılara, kalelere vs bakarken ben insanları izliyordum. Çok önemli bir şeyini kaybetmiş ve çaresizce bulmaya çalışan biri gibi umutsuzca dolaştım. Ayaklarımda yaralar çıkana kadar yürüdüm ve daha sonra biraz daha yürüdüm. Bunlar sadece İstanbul'da olmanın bana yaptırdıklarıydı. Okyanuslar ardındaki, sadece resimlerine bakabildiğim şehirlere gidebilseydim eğer neler olurdu kim bilir. Belki o zaman duygularımdan kaçmak için günlerce yürümem gerekirdi. Bazen neden dışarıya çıkmak istediğimi sorguluyorum. Gelmeyecek olanı beklemekten sıkılmadım mı? Başka bir çarem yok belki de. Yürümek ve beklemek. Beklemek ve yürümek. Modern hayat bu iki eylemin tekrarlarından oluşuyor sanırım. Hep bir şeyleri bekliyorum ve daha sonra bir yerlere gitmem gerekiyor. Gerçekten hiçbir şey yok. Ne dışarıda ne de içeride. Bütün bunları anlatmamda bir amaç yok tıpkı yaptığım zaman da olmadığı gibi. Ve kendimi bu noktada romandaki karakterle özdeşleştiriyorum. Tek başıma dolaşırken gittiğim yerlerde, parklarda ve diğer ıssız yerlerde çoğu zaman sokak köpekleri görüyorum. Belki kendimi avutmak için, belki durumumu normalleştirmek için, belki de sadece zamanı geçirmek için bazen onları izliyorum ve hayatlarını anlamaya çalışıyorum. Yaptıkları yeri koklamak, etrafa bakmak, biraz yürümek ve sadece durmak gibi birkaç hareket var. Ben de kendimi insanların dünyasında sahipsiz bir köpek gibi hissediyorum. İnsanların beni köpek olarak gördüklerinden şüpheleniyorum. Biraz zaman ayırdıktan, başımı biraz okşadıktan ya da yanımda biraz durduktan sonra gitmemi bekliyorlar sanki. Romanın kapağındaki köpeği gördüğümde aklıma ilk olarak bu geldi ve benzer bir bağlantının kurulmuş olabileceğini düşündüm. Bir köpek olarak, insanlar hakkında anlamadığım şey: Herkese aynı şekilde mesafeli davranarak hayatlarının nasıl değişmesini bekliyorlar. Bir şeyi beklemiyorlarsa neden kendilerini önemsiyorlar, neden dışarı çıkıyorlar? Bazen ben de bir yerlerde durup birilerinin benimle konuşmasını bekliyorum. Bu hiçbir zaman olmadı. Ufuk Çağatay Doğan Bekçi Biliyorum bütün doğrulara hakim olduğunuzu. Yakaladığınızı zannettiğiniz hiçbir gerçeğin sahte olamayacağına kendinizi ne denli inandırdığınıza da biliyorum. Attığınız her adımdan önce yaptığınız onca hesap sizi aydınlığın düşlerinde gezdiriyor farkındayım. Karanlık sokakların pasaportu olan hüzün de selamlamıyor sizi değil mi? Parmak uçlarınızda güçsüzlüğün hiçbir belirtisi yok öyle mi? Dokunsanız sanki bir dağa, hareket ettirebileceksiniz onu. Tek bir nefesiniz yeter umudunu kesmiş birini hayata döndürmeye veya. Tabii ki öyledir. Hayatın her köşesine müdahale edebilecek kadar yaşanmışlığınız var çünkü. Hissetmediğiniz geometrik yalnızlığınızda parçalandığınızın farkında olmayınca siz, medeniyetlerinden her çağından geliyor gibi hissedebilirsiniz. Manasız olduğunu bilseniz de, ağzınızdan çıkmasını engelleyemiyor olabilirsiniz bazı sözcüklerin. Anlamayabilirsiniz aklının içinde savaş veren insana zamanın iyi gelmeyeceğini, aksine onu kanatacağını. Çünkü siz insan için olan ve insana dair olan şeylerin ayırdını yapabilecek kadar kabuklaştınız değil mi? Cevaplamak istiyorum sorduğum bu soruyu. Hiç yol kat etmediniz. Bakışlarınız ardındaki sahteliğin farkında değilsiniz. Gülüşleriniz, duruşlarınız ve hatta yürüyüşleriniz bile bu denli sahteyken, nasıl derman olabilirsiniz dertlerin çoğuna? Nasıl kaldırabilirsiniz her düşeni siz daha tökezlemeyi bile bilmiyorken? Deneyimlemediğiniz şeylerin iyileştirici iksirini nasıl kaynatırsınız dibi görünen gönül kuyularınızda? Yapamazsınız bunların hiçbirini. Haykırıyorum sizlere buradan; çözdüğünüzü zannettiğiniz her şeyden bihabersiniz. Eksikliklerinizin cümleye dökülmesinden o denli korkuyorsunuz ki, başkalarının zayıflıklarının gece bekçiliğini üstleniyorsunuz. İzin vermiyorsunuz hiçbir karmaşıklığın gün yüzüne çıkmasına. Müsaade etmiyorsunuz hiçbir bastırılmış duygunun dışa vurulmasına. Biliyorsunuz çünkü sıranın bir gün size geleceğini, her şeye iyi geldiğini zannettiğiniz sözcüklerin sizi de bir noktada kanatacağının farkındasınız. Rengârenk elbiseli düşlerinizin ardında saklanan hüznün size çektireceklerinden korkuyorsunuz. İç çekmeyin okurken bunları. Hak vermeyin hiçbiriniz, istemiyorum. Yabancılaşmanın öneminin farkına varana kadar değmesin fikirleriniz benim aklımın eleştirisinin sınırlarına. Eğer yabancılaşmanın sizi yolun sonuna ölümün yaklaştırdığından çok yaklaştırdığını düşünmüyorsanız, katılmayın bana. Uzaktan seyredin. Acıyın bunları düşünen adama veya sanki bir etkisi olacakmış gibi üzerimde. Yine başlayabilirsiniz sadece söylenmek için sarf edilen kelimelerinizi boğazınızdan yağ gibi akıtmaya. Ben ki düğümlerken boğazımı, kapatırken kulaklarımı; sizler açın bütün duyu organlarınızı. Söylenmesi gereken şeylerden mahrum bırakmayın aciz dostlarınızı. Dolduramadığınız bütün boşlukların acısını sersemletici bir rüzgâr gibi vurun tüm düşkünlerin yüzüne. Bildiğiniz gibi anca o zaman bir iş başarmış, gamsızlığın ve kederin derin kuyusuna ip atmış olacaksınız. Yaralı parmağa işemiş olmanın derin huzurunda, mizacınızdan vazgeçin. Düştüğünüzde, kalktığınızda; güldüğünüzde, ağladığınızda; koştuğunuzda, durduğunuzda ve daha nicelerinde sizi bırakmayacak olan mizacınızın varlığından bihaber olun. Anca sizi bu paklayacaktır çünkü. Kandırın kendinizi kandırabildiğiniz kadar ki söyleyecek daha fazla cümleye sahip olayım ben. Ne diyor bu adam demeyin ne olur! Soyutlaştırılmış gelmesin size hiçbir tümce. Anlamıyorsanız yazılmış şeylerin önemini, kızdığım sizler değilsiniz demektir. Suça sürüklenmiş çocuğun bakışını atmıyorsanız eğer mahmur mahmur, gülebilirsiniz her eleştirinin ardından. Fakat sana müsaade etmiyorum Mario Levi. Çözdüğünü sanıyorsun biliyorum bütün aşağılanmışlıkları. Her okunan cümlenden sonra ettiğin tebessümün oluşmasına izin vermeyeceğim. Biliyorum yapmaya çalıştığın her şeyi. Öyle üzerine basıp geçilecek hislerle saldırmıyorum sana, telkâri ustasının gümüş işlemesi gibi zaman köreltmiyor, zarifleştiriyor sana olan kavgamı. Senin oyunundan gitmek yok sanıyorsun lâkin ben bütün çıkış noktalarını tek tek işaret ediyorum. Kaybettiğim zamana karşılık alıkoyuyorum senin sahteciliğini. Her bireye inandırdığın, yanlış olabileceğine ihtimal vermediğin aşk doğrularını tek tek reddediyorum. En ufak zerrende hissetmediklerin yaşanmışlığının bir parçası değil anlıyor musun? Yukarıda yazılmış olan bütün öfke sana! Bu Oyunda Gitmek Vardı elbet fakat benim oyunumda tek gidiş yolu, senin ulaşamadığın gerçekliğin kapısından geçiyor. Ben senin oyununu geçtim, ya sen; sen benimkini geçebilecek misin? Kaynakça Mario Levi, “Bu Oyunda Gitmek Vardı”, 2015, Everest Yayınları, 9786051419374. HAZIRLAYAN: PERVİN TAŞBAŞ - 21301045 DERS: TURK-101 / SEC:015 ÖĞRETMEN: BAŞAK BERNA CORDAN 08.12.2014 SABIR MATI Mat… Öyle güçlü ve doyurucu bir kelime ki bunu söylemek bütün zaferlere eş değer bir hâle gelebiliyor bazen. Neden mi? Mat beynin zaferidir çünkü. Oturduğunuz yerden büyük stratejiler kurup karşı kaleye bayrak diktiğiniz andır Mat. Hayat size acımasız davranmış olabilir, hep aşağılarda kalmış olabilirsiniz; ama satranç size bir şans tanır. Para, ün, şöhret… Hepsi anlamsızlaşır satrançta; karşınızdakiyle eşitlenirsiniz ve en başından başlarsınız mücadeleye. Bazen piyonları öne sürersiniz, bazen ise atı çıkartıverirsiniz meydana. Vezir şaha diklenir, kaleler köşede ölümcül darbe için hazır durur, vezirin aksine filler oyunun can damarıdır; gerçi bu da bir stratejidir, benim en sevdiklerimdendir ayrıca. En sevdiklerim… Satranç ve stratejileri en sevdiklerimdendi. Oynadıkça ufkumu açan bir oyundu. Uzun zamandır okuldan mıdır neden bilmiyorum oynamıyorum; hatta o kadar uzun zaman oldu ki oynamaya korkuyorum; paslanmak ve bu yüzden “Mat” diyememek gibi garip korkular zincirine saplanmış durumdayım. Aslında bu zincir, ona olan özlemimi de artırmıyor değil; yani garip bir çelişkideyim: özlem ve korku bir arada. Satranç böyle değişik duygulara neden olabilen bir oyun işte. Basit bir tahta parçası üzerindeki garip savaş minyatürleri ile sınırlandırılmış bir oyun gibi görünse de gerçek anlamda hissederek oynamaya başladığınız an, tek sınırın kendiniz olduğunu fark ettiğiniz bir sonsuz olasılıklar ve beraberinde stratejiler ufkudur aslında. İsterseniz yıllarca oynamayın; fakat o ufku tattınız mı bir kere, ona olan isteğiniz hiç tükenmez. Tıpkı benim ismi sırf Satranç diye okuduğum bu öykü gibi. Ona olan Taşbaş 2 hasretimi bir nebze de olsa giderir belki diye düşündüm sanırım; fakat hasret gidermekten öteye geçirdi beni Stefan Zweig. Ruh betimleyicisi diye tanınıyormuş yazarımız; ama gerçekten o kadar doğru ki… Öyküdeki karakterler öylesine gerçekmiş gibi geliyor ki şaşırmamak mümkün değil; hâlbuki çok kelime de kullanmıyor. Eğer karakterlerden biriyle ortak özellikleriniz var ise ruh tahlillerinin sizde yaptığı tesir bambaşka bir boyut alıyor. Sanki karakterin yerinde siz varmışsınız gibi aynı nefesi, aynı korkuyu, hatta aynı delirmeleri yaşayabiliyorsunuz; tıpkı benim Dr. B ile kurduğum bağlantı gibi. Soluksuz okudum onun çıldırmaya doğru giden halini: aynı heyecan ve sinirlilik hali. O hücresinde gidip geldikçe kelimeler daha hızlı aktı gözümden, sayfalar isyan etti hızıma, müthişti. Bu yüzden şunu rahatlıkla söyleyebilirim ki: Zweig şu ana kadar sıkılmadan okuduğum tek ruh betimleyicisi. Karşıma onun gibi nice yazarlar çıktığını bir düşünsenize; ne klasikler bitirirdim tek gecede. Hayali bile muhteşem. Zweig’ in bu ruh betimleme merakı öykünün merkezine işlemiş adeta. Sanki ortaya bir satranç tahtası koymuş, etrafına da anlatmak istediği karakterleri. Herkes ucundan bir hamle yapıyor ve yaptıkça kendilerini ortaya döküyorlar sanki. Ana karakter diye adlandırabileceğim kimse yok, tek farkları birileri daha uzun konuşuyordu. Dünya satranç şampiyonu olan Czentovic, zengin mühendis McConnor, Gestapo’nun işkencesine maruz kalmış Avusturyalı memur Dr. B ve ismi belirtilmeyen birinci tekil kişi… Hepsi bir gemideler ve konuşmacımızın insan tahlili merakı yüzünden bir satranç oyununda bir araya geliyorlar. Herhalde buradan anlamışsınızdır birinci tekil kişinin kim olduğunu, ne kadar kendinden pek bahsetmese de Zweig öykünün içinde yer almayı tercih etmiş gibi görünüyor. En nihayetinde ana kahramanı bulamasam da Dr. B bende ayrı bir his uyandırdı: sabırsızlık. Dr. B’nin ve bazen satranç oynarken benim de çıldırmama neden olan şey… Taşbaş 3 Satranca “Kralların Oyunu” denmesinin belli bir sebebi var benim açımdan. Krallar en sabırlı insanlardır; çünkü çoğu stratejinin zamana ve deneyime ihtiyacı vardır; tıpkı satrançta olduğu gibi. Birkaç adım sonraki hamleyi tahmin edebilmek ve planlamak yeterli değildir, beklemek de gerekir. Bu bekleme süresi bir avantajdır kullanmayı bilene; çünkü yeni olasılıkların görülmesini sağlar. Ne yazık ki fazla beklemek de olasılıkları çoğalttığı için beyni dizginlemek zorlaşır, karşı hamlenin gelmesini ve bu azabın dinmesini istersiniz bir an evvel; yani sabır imtihanına sokulursunuz ve göründüğü kadar kolay değildir, hatta bu yüzden bir keresinde karşımdakini yenebilecek konumdayken pes etmiştim. Aslına bakarsanız yenilmiştim; çünkü sabredememiştim ve yine olsa yine pes ederdim. Sabırsızlık hele ki düşüncelerin sabırsızlığı dayanılacak şey değil. Bu yüzden Czentovic’in yavaş hamleleri Dr. B’yi olduğu kadar beni de deli etti; hatta öykünün bir bölümünde aynı anda ayaklarımızı yere vurduğumuz da oldu. Bunda Zweig’in müthiş betimlemesinin katkısı olduğunu söylemeye de lüzum yok sanırım. KAYNAKÇA  Zweig, Stefan. Satranç: Uzun Öykü. İstanbul: Pupa. 2012 1 Barkın Durmuş 21400759 Başak Berna Cordan TURK-101 Sec: 19 Ödev: 1-3 18.11.2014 Yaşama Örnek Olan Adam Hayata örnek olan adam: Ahmed Arif. Yazdıklarıyla, yaşadıklarıyla insanlara örnek, şarkılara söz, taraftar gruplarına slogan olmuş insan. Bu zamanda göremeyeceğimiz inceliğe sahip olan insan. Hasretinden Prangalar Eskittim Ahmed Arif’in yaşadığı süre oyunca basılan tek kitabıdır. “Prangalar” sözcüğü bizlere Arif’in sevdasına olan mahpusluğunu anlatır. Bu sevda kâh vatan olur, kâh sevgili. İçeri girip çıkmıştır Arif ve bundan dolayı şiirlerinde ve bu kitabında dışarıdaki dünyayı betimlemesini, hapis hayatının şiirine dokunuşunu görüyoruz. Halkçı ve toplumcu olması bize sanki Arif’i bizden biriymiş gibi hissettirir. Şiirlerinde Çukurova ve Ankara semtlerinden bahsettiğini görürüz. Tanıdığımız yerlerden bahseder, bize onları anlatır. Adeta yanımızda yaşar, birlikte görürüz oraları. Hepimizin bildiği duyguyu, aşkı anlatır ve hepimizin hayatında en az bir kere yaşadığı aşk acısını gösterir. Bizim içimizdeki duyguları kâğıda döker. İşte bu sebeplerden dolayı bizden biridir Ahmet Arif. Büyük ustalardan Cemal Süreya’nın çok yakın arkadaşıdır ve onun kız kardeşine sevdalanır. Lakin bu duygularını söyleyemez Süreya’ya ve ondan kaçar. Süreya onu bulur ve iki sevdalıya buluşmak için yer ve zaman ayarlar ancak Arif bu buluşmaya gitmez çünkü Arif’in buluşma için giyecek gömleği yoktur. (Çağlayan). Bu kadar da düşüncelidir işte Ahmed Arif, bizim yaşantımızda hayalî gelecek bir incelikte bir insandır. Durmuş ,2 Kitabının ilk şiiri, belki de en bilineni “ Sevdan Beni”dir. Hala . Bu şiir artık sadece onun değildir tüm sevenlerindir. Genç âşıklar bu şiiri birbirlerine söyler, Beşiktaş taraftarları takımlarını böyle çağırır, takımına seslenirler. Şiir artık halkındır. Zaten bu yüzden halkçıdır Arif. Şiirleri sadece onun değil aynı zamanda çok sevdiği halkınındır. Kitabında birçok yabancı terim bulunuyor. Bu kelimelerin her birinde ayrı bir kültür yatıyor. Entelektüel bilgisiyle büyüleyen bir yanı var şiirlerinin. Bu yabancı terimler ukalalık değildir. Aksine tam yerinde kullanılmış okuyucuyu bilgilendiren, kültürlendiren kelimelerdir. Spartakus’u öğrenirsiniz mesela “Suskun” şiirinden veya Shakespare oluruz “Olan ya da olmayan…” Ahmed Arif’in dizeleri sadece şiir olarak okunmamış aynı zamanda türkü olarak söylenmiştir. Ahmet Kaya, Cem Karaca gibi usta sanatçıların en bilinen şarkılarıdır, türküleridir. “Ay Karanlık”, “Sevdan Beni” bunların örneklerinden. Özellikle Ay Karanlık’taki sert betimlemelerin yanında sevdalandığı kişiye “N’olur gel” diye seslenecek kadar da yumuşak tarafını görüyoruz. “Vay Kurban” şiirinde köylünün onun deyimiyle “fıkara”nın gözünden görür yaşamı ve ölümü. Aynı bir gariban gibi bekler umudu ve aynı bir gariban gibi feda edilir başkalarının cenneti için. Sadece bizi değil, her sosyal kesimi tanıdığının göstergesidir bu. Burjuvazinin değil halkın şairi olduğunun göstergesidir bu şiir gibi daha nice şiiri.“Öyle yıkma kendin/ Öyle mahzun, öyle garip/ Nerede olursan ol/ İçerde, dışarda, derste, sırada/ Yürü üstüne – üstüne/ Tükür yüzüne cellâdın/ Fırsatçının, fesatçının, hayının/ Dayan kitap ile/ Dayan iş ile/ Tırnak ile/ Diş ile/ Umut ile/ Sevda ile/ Düş ile/ Dayan rüsva etme beni.” (Arif, 18) Beni gücümün yetmediğini hissettiğim zamanlarda ayağa kaldırır sanki bu şiir. Direnmemi, dayanmamı sağlar. Hem kendimi hem inandıklarımı hem de ailemi Durmuş ,3 utandırmamam gerektiğini hatırlatır. Kazanamasam bile dayanırım ki alnım ak olsun, bana inananların başı eğilmesin. Kitaba adını veren, Ahmet Kaya’nın ellerinde şarkı olan, birçok sevdalının yegâne sözleri olan Hasretinden Prangalar Eskittim ve dinlenildiğinde veya okunduğunda insanı bulunduğu yerden alıp çok uzaklara götüren dizeler… Götürdüğü yerler çok yabancı değildir çünkü biz yaşarız orada, bizim duygularımızdır onlar. Bu kitap sadece Ahmed Arif’in değil bizim, sizin, onun, hepimizin. Çünkü her ne kadar farklı olsak da özümüzde insanız, duygularımız, yaralarımız var. Ahmed Arif bu kitabında o duygular, o yaralara dokunmuş. Kısacası halimizden anlamış. “…Seni bağırabilsem seni/ Dipsiz kuyulara/ Akan yıldıza/ Bir kibrit çöpüne varan/ Okyanusun en ıssız dalgasına/ Düşmüş bir kibrit çöpüne…” (Arif, 30) KAYNAKÇA  Arif, Ahmed. Hasretinden Prangalar Eskittim. İstanbul: Metis Yayınları, 2008. Baskı.  Çağlayan, Ayla. Ahmed Arif’in büyük aşkı. Gazeteport. İnternet. 18 Kasım 2014 Whiplash ve Mutlu Sonların Sırrı O kadar alakasız bir yerde, o kadar hazırlıksız yakalandım ki filme... Türk Hava Yolları uçağında filmi ilk gördüğumde "adından çok bahsediyorlar, güzeldir herhalde, Oscar adaylığı filan da var"dan ileriye gidemeyen düşüncelerle seçmiştim oysaki. Orhan Pamuk'un Yeni Hayat'ını -hâlâ- okumamış olmakla birlikte kitaptaki "bir gün bir kitap okudum ve bütün hayatım değişti" klişesini anımsayacak kadar bilgim var. Hayatımda duyduğum saçma klişelerden de saçma bir söz diye düşünmüştüm ilk duyduğumda, Türk Hava Yolları uçağının 7. sıra E kodlu koltuğunda hayatımı değiştiren bir filmle karşılaşacağımı nereden bilebilirdim ki? İnsanlar, genel olarak mutlu sonla biten hikayeleri sever ve ister. Bir aşk hikâyesiyse bu, kavuşan âşıklar anlatılmalı. Bir bilim adamının öyküsüyse, bir Nobel ödülü vesaire almalı. Bir sporcuysa, öykünün sonunda mutlaka muazzam bir kupa onun olmalı. Her anında hikâye gizli sıradan hayatlarımızda bile aynı isteğin izleri vardır. "Eskiler" mesela, büyük bir övünçle ve lezzetle nasıl gecenin bir saatinde Muhammed Ali maçı izlemek için kalktıklarını anlatır. Aynı çabanın, büyük bir şevkle çalışsa da arada sırada yenilen bir boksörü izlemek için gösterilebileceğini kim düşünür ki? Ben hiç eskilerin bana George Foreman ya da Joe Frazier’dan bahsettiğini hatırlamıyorum... Tartışılmaz bile, bir insan gecenin bir saatinde ancak Muhammed Ali'yi izlemek ve onun hikayesine tanıklık etmek için gösterir bu çabayı. Türkiye'nin şu anda taparcasına saygı duyduğu bilim adamı Aziz Sancar, Nobel ödülü olmadan önce bu rağbetin ne kadarını görebilmişti ki? Hafızalarımız, doğru cevabı veriyor... O başarıları kazandılar mı, insanların arzuladığı iyi birer hikaye olmuşlardır artık. Dizilerde görmeye alışkın olduğumuz keskin hatlarla bezeli bir hikaye hem de; "şöyle çok çalıştı", "böyle iyi bir insan", "o bunların hepsini hak ediyor", "zaten çok seviliyor" gibi... Özetle; bu iki paragrafı okumamış olsanız bile, takdir edersiniz ki insanoğlunun "mutlu son"lu hikayelere olan dizginlenemez talebi bizlere malum olmayan bir konu hiç olmamıştır, bahsettiğim tercihler de bunun en belirgin örneği. Bununla birlikte, o hayranı olmaktan bitap düştüğümüz hikayelerin, bizlere malum olmayan konuları da vardır. Muhammed Ali'nin ringde devleştiği yayınların ardında, "mekikleri sadece canım acımaya başladıktan sonra saymaya başlarım çünkü önemli olan bunlar, sizi bir şampiyon yapan da bunlar" diyebilen bir meydan okumanın olduğuna dikkat etmez tüm eskiler (Rovell, 2016). Orhan Bursalı'nın kaleminden çıkan Aziz Sancar biyografisinde Sancar'ın "bakma sen benim mülayim, yumuşak tavrıma, gerektiğinde tam bir kafa kesici olurum" demeci, insanların beğenmek istediği hikayede yer almasa da olur (Bursalı, 71). İhtişamlı konser salonlarındaki iki dirhem bir çekirdek sanatçılar, birkaç salise daha hızlı çalabilmek için sınırlarını ne kadar zorladıklarını seyircilerle paylaşamaz; sonuçta seyirciler bir peri masalını dinlemek ister, karşısındaki ne kadar fani olursa olsun. İnsanoğlunun mutlu son arayışı, o sona gelene kadarki bin bir yokluk ve zorlukla dolu sürecin işte böyle gözden kaçırılmasının, hatta yok sayılmasının bir özetidir. Biz izleyicilere mutlu son yeter, çekilen çileleri bilmesek de olur. İşte o gün o uçağın koltuğunda Whiplash ile tanıştığımda, “mutlu” sonların nasıl oluştuğuna dair yok saydığımız ne varsa o film süresince gözümün önünden geçti. Filmi izleyip benim gibi bugün bile etkisinden çıkamayan her izleyicinin düştüğü ikileme düştüm, Terence Fletcher gibi “iyi iş”i bile kabul etmeden yaşamaktan başka bir yolu yok muydu “mutlu” sonlara ulaşmanın? Sevdiği ve karşılık bulduğu bir sevgiliden sırf müziğine odaklanmak için ayrılıp elleri kanayıncaya kadar çalışan bir Andrew Neiman mı olmak gerekir yoksa? Yoksa “mutlu” sona ulaşmanın sırrı; bitmez bir çile, dert ve inat ile “daha” iyiyi, “daha da” iyiyi mi aramakta? Whiplash gibi bir şaheserden tekdüze bir ders çıkarma cüretini kendimde bulmam mümkün değil, yine de göz önüne getirdiği onca gerçeğin beraberinde bir de tercih meselesini sunuyor sanki film… Mutlu sonları elde etmeyi hepimiz isteriz, çocukların masallarda yer almak istediği gibi; peki o çileyi, derdi ve inadı da ister miyiz? Hiç kimsenin umurunda bile olmayan bir konuyu kendimiz için en mühiminden bir sorun edinebilir miyiz? Mutlu sonların herkese malum sırrı, bu denli basit ve yalın; tercih ise bizlerin. Kaynakça Bursalı, Orhan. Aziz Sancar ve Nobel’in Öyküsü. İstanbul. Kırmızı Kedi Yayınevi. 2016. Baskı. Chazelle, Damien, yönetmen. Whiplash. Universal Pictures, 2015. Rovell, Darren. “Muhammad Ali’s 10 Best Quotes.” ESPN, 6 Haziran 2016, http://www.espn.com/boxing/story/_/id/15930888/muhammad-ali-10-best-quotes. İnternet. Erişim tarihi: 15 Mart 2018. Dalında Solan Çiçekler Kazanan ya da kaybeden… Kim hapsetti bizi bu iki kavramdan biri olmaya? Anlamıyorum, neden yolda olmanın verdiği hazzı yaşamaktan çok yolun sonunda ne olacağına bu kadar takıntılı hale geldik. Neden sadece kazandığımız için değil de o konuda yeterli olduğumuzu hissettiğimiz için sevinemiyoruz? Neden kaybettiğimizde üzülmek yerine, o konuda yeni bir şeyler öğrenip kendimizi geliştirdiğimiz için sevinemiyoruz? Sıfır Sayı romanının ana karakteri olan Colonna gibi ne kazanmaya takıntılı biri olacağım ne de kaybetmekten ölesiye korkan birine dönüşeceğim. Bu iki kavramın tam ortasına bir çizgi çekip adına mutluluk koyacağım. Asla ve asla bu yoldan da başımı çevirmeyeceğim. Fark ettiyseniz mutlu olan insanların sayısı her geçen gün azalıyor. Daha doğrusu azaltıyorlar. Bence bunun sebebi, peşinden koştuğumuz büyük umutlarımızdan başkalarının sözleri yüzünden vazgeçmemiz. Vazgeçmemizin altında yatan ana neden ise günün olanakları ve bilimsel gelişmelere göre bazı şeyleri imkânlı ve bazı şeyleri imkânsız diye sınıflandırmaya çalışan Colonna tarzı insanların şu çok yanlış cümlesi: “İnsan olanaksız umutlar besleyerek yaşadığı sürece zaten bir kaybedendir. Sonra bunun farkına vardığında da her şeyi boş verirsin.”(Eco 20). Fakat bence o ve onun gibi insanlar çok büyük bir yanılgı içerisinde bu cümleye içten inandıkları için. En basit kanıtı, gökyüzünde kuş gibi süzülmek isteyen insanlar vardı eskiden ve etraflarındakiler onlara güldüler. Boşuna uğraştıklarını söylüyorlardı. Ama onlar her ne kadar başkaları için olanaksız gibi gözükse de sırf diğer insanlar öyle düşünüyor diye gökyüzünde bir gün süzülebilme umutlarını asla yitirmediler ve gün gelip, bunu başardıklarında gökyüzündeki yolculukları esnasında yüzlerine usulca esen rüzgârın onlarda oluşturacağı mutluluğu hayal edip durdular. Eğer şu an gökyüzünde uçakları kullanarak yolculuk edebiliyorsak kaybeden diye adlandırılmaya çalışılan o güzel insanların emeklerinden ve tükenmeyen umutlarından başka bir nedenden ötürü değildir bulutlarla dansımız. Ancak şunu bilmek gerekiyor ki onlar umutlarından peşinden koşarken ne kaybeden olmaktan korktular ne de kazanan olmayı umursadılar. Sadece ve sadece mutlu oldukları yolda yılmadan ilerlediler. Onları ne diye çağırsanız çağırın kaybeden ya da kazanan, onlar gene de o yolda çabalarken elde ettiği mutluluklarını hiçbir takma isme değişmezler. Keşke onlar bugün yaşasaydı da uçak biletlerini ben alıp onları uzun bir yolculuğa çıkartabilseydim. Her ne kadar borcumuzu ödemeye yetmese de… Benim de bir umudum var. Küçükken izlediğim bir çizgi filimden etkilenmiştim. Ne yazık ki şu an ismi aklıma gelmiyor. Orada, kertenkelenin kuyruğu kopmasına rağmen bir süre sonra kendi kendine iyileşmişti ve eskisinden bile daha parlak görünüyordu. Aslında gerçek hayatta da kertenkelenin kuyruğu kopunca kendiliğinden yenileniyor. Ama mesele, benim kertenkeleden ilham alıp bu yenilenme olayını kopan insan kollarında ve bacaklarında da bir şekilde uygulamayı arzuluyor olmamdı. Kendi kafamda umut ediyordum. Bir gün gelecek ve sakat insanlara umut verecektim bu sayede. Onlar sevindikçe ben de mutlu olacaktım. Fakat etrafımdaki insanlar daha bir çocuk olduğumu ve bunun zaten yapılamayacağını, bizim bir kertenkele olmadığımızı söylemişlerdi. Şimdilerde ise büyümeme rağmen yeni vazgeçtirici cümle var dört bir yanımda. Sen fizikçisin. Bu dediğini biyoloji ve tıp ile uğraşan insanlar belki yapılabilir, eğer gerçekten yapılabilecek bir şeyse zaten. Olay şu ki hiçbiri umurumda değil. Çünkü tek umursadığım gelecekteki insanlara umut verebilecek olma olasılığımın bulunması. Bu olasılık her ne kadar küçük olursa olsun gerçekleşmesini düşünmek bile beni çılgınlar gibi sevindirirken pes etmeyi ya da başaramamayı nasıl düşünürüm ki? Söylediğim şudur ki dostlar, ortada ne kazanmak var ne de kaybetmek var hepimizin öleceği şu dünyada. O yüzden hayaliniz ne ise, neyi yaparken mutlu olacaksanız peşinden koşturun. Sonuç önemli değil. Ben şahsen garantisini veriyorum size. Mutlu olacaksınız kendi yolunuzda ilerlediğiniz sürece. Umutla kalın. Furkan Gönül Kaynakça: Umberto Eco. Sıfır Sayı. Doğan yayıncılık. 2015 Tanıdık Yabancı Çarpık çizgiler çarpar göze Ivan Marchuk’un tablolarında… Çarpık olan neyi serer gözlerimizin önüne, kendi gerçeğimizi mi? Bütün bu çarpıklığın oluşturduğu eşsiz tablolar, bütün karmaşasına rağmen hayatımızda çizmeye çalıştığımız yoldan ne kadar farklıdır? Farz edelim, bütün bu portreler kadar eşsiz, hayatımızda çizdiğimiz yol da, peki seyretmeye değer olabilir miyiz her zaman? Bu yol, portrelerde olduğu gibi, sahibine, güzelliğiyle kazandırdığı kadar kazandırsa da, çekilen cefaya değer mi? Sanat galerileri, gelişmiş toplumlarda kültürün simgelerinden biridir muhakkak, ‘etkileyici sonuca’ dair bütün kaygılarını ve endişelerini geride bırakır ziyaretçi. Onun için endişe verici olan tek olgu, ‘büyük üstadın’ sunduğu mesajı alabilecek perspektife sahip olup olmadığıdır. Ancak gelin görün ki, işler farklıdır sanatın kültür, kültürün sanat olamadığı gelişmemiş toplumlarda… Üzerinde küçük gölcükler oluşmuş, karanlığın gizeme karıştığı esrarengiz yolunda ilerlerken CerModern Sanat Galerisi’nin, bunlar geldi aklıma… Bir işe başlamak bitirmek demekmiş ya, bir işe ‘gölgeler’ içinde başlamak ne anlama geliyordu acaba? İşsizlikle kavrulan dünyamızda tanıdık gelir, iki farklı saatte, iki farklı günde ve iki farklı yılda farklı işlere sahip olan insanlar. Peki, bir işi yapmak bu kadar kolay mıdır, fiilen bir işte bulunmak o işin erbabı olmak demek midir? Parfüm şişelerinin bakılmaya ihtiyacı olmayan yüzlerini, ‘bakıldıkça’ büyüyen sanat eserlerinden ayırmak için yeterli birikime sahip midir böyle bir insan? İşte ziyaret talebi görmüyor diye bir sanat galerisinin küstahça erken kapatılıyor olması da bunları getirebilirdi ancak bir insanın aklına… Bütün bu ikilemler belki de insan doğasının en büyük ikilemi ‘şizofreni’ hastalığına sahip bir insanla tanışmaya itti belki de beni. Hayal kırıklığına dönüşen beklentimin ilginçliği, ‘mobilet’ üzerinde 6700 kilometre ‘yol yaptığını’ söyleyen bey amcanın ilginçliğine bürünüyor, alnındaki kırışıklıkların derinliği kadar derin izler yaratıyordu zihnimde, bayağılıkta sınır tanımıyor, gerçeği sapmış olarak görenin, ben olduğumu düşünüyordum bir anlığına… Metroda yanımda oturan kişinin onu süzüşünü fark ettikten sonra, mobiletinin tekerleklerini yanında taşıyan yazımın ilham kaynağının, yüksek ses tonuyla bir hayli dikkat çektiğini fark etmemek elde dahi değildi. Sahi, birbirlerine olan yakınlık düzeyi davranışlarından kolayca çıkarılabilen iki genci gördükten sonra çekildiğini söylediği film, bu bey amcanın, benim etrafımda çekiliyor olabilir miydi? Umulmadık durumlar insanlar için her zaman ya trajikomik ya da gülünesi ruh hallerine neden olur; ancak olayın tazeliğiyle insanlar hiçbir zaman gülemez bunlara. Bir an olanlara dayanamayıp güldüğümde ‘seni de kazandık’ demesi bu zatın, kaybettiğim bir şeylerin trajikomedisini anımsattı bana. Gülünecek olan durumlar her zaman bize en yakın olanlar mıdır yoksa bunların bize olan uzaklığı mı gülmeye yetecek güveni verir bizlere? Gülmekle, büyülü dünyamda bütün benliğime kabul ettiriyorsam olan trajediyi, beni ona gülmekten uzak tutan nedir? İnsanlar sinirli olduklarında da gülerler denir. Güldüğümüzde asla sinirlenmiyor olmamızı bakmak istemediğimiz gerçeğe daldığımızda gülemiyor olmamıza benzettim. Ondan çıkamıyor olduğumuzda sinirlenmememizi ise gerçekten gülmek istediğimizde bizi gerçekten kimsenin durduramamasına… Açamadığımız kapılara her bakışımız, sinirlenmemiz yersiz olduğunda kahkahayı basan içimizdeki şizofrenin maskesinin ardındaki bakış… Bir yerlerden tanıdık gelen bu yabancınınsa, nerelere bakıp bulamadığımız benliğimiz olduğunu gizleyememem elden bile değil… İster önyargı deyin, ister realite. Tanımıyorsunuz diye akıl sağlığını sorguladığınız ‘tanıdık yabancı’ için bu yolda gösterdiğiniz her çaba aslında dipsiz kuyularınızda aradığınız ışığı, kokuşmuş egonuz ortaya çıkmasın diye bulmamaktan farksız. Günün özeti, umduğunu bulamamak, bulduğunu ummamak… Peki ya umduğumuzu bulmak, onu reddedecek kadar umulmadık sonuçlar doğuracaksa, bizim olduğumuz kadar umutsuz vaka var mıdır başka?.. Biri Huzur, Biri Dert, İki Sevgim Var Benim Hakkında, eserlerinin çalıntı olduğu veya aslında bu isimde birinin var olmadığı söylenen fakat benim bunları umursamaksızın okuduğum sevgili yazar, Shakespeare. Yıllar içinde, tiyatro eserlerini okumakla beraber sonelerini elime almaktan kaçınmıştım. Şiirin çevirisinin ne kadar etkili olabileceğini düşünüp duruyor, kötü bir çeviriyle baş başa kalıp kitaptan soğumaktan korkuyordum aslında. Zaman geçti ve ben sonelerin orijinalinin yanında çevirilerinin de bulunduğu elimdeki kitapla şair Shakespeare’in dünyasına adım attım. Kitabın sayfaları sevgiliye övgülerle doldurulmuş ve bu övgülerin ardı arkası kesilmiyor. Uygulamalı Yabancı Diller Koordinatörlüğü Bu övgülerin etkileyici tarafı ise kadın fikrine değil binasının yanındaki ağaçlıkta otururken de ismi, cismi belli bir kadına yöneltilmiş olmaları. Shakespeare, avare avare dolaşarak önüne çıkan her kadına âşık olmamış. Bir sevgilisi var ve diline gelen her biçimde ona yalvarmış sanki. Sonrasında gelen dizeler ile de övgü ve yakarışlarının sadece bir şiir yazmış olmak için yazılmadığını belirtiyor. Diğer ozanlar sanat için uğraşırken ben yalnızca sana döndüm, bu dizelerimi senden başka beğenenin olması umurumda değil, mesajı veriyor karşısındaki kadına. Zaten şiirin başına, “Şiir yazacağım” diye oturulmayacağını düşündüğüm için bu soneler gözümde daha bir değerleniyor bu noktada. Öte yandan, yazılmış bu 154 sonenin amacı yalnızca sevgiliyi elde etmek değil. Onu hayatta karşılaşacağı bütün zorluklar için uyarmakta, öğütler vermekte ve de sevgiliden bir karşılık beklemeden yalnızca şairinin çaresizliğini anlatmakta olan dizeler var. Bu yol ile Shakespeare, devamlı karşımıza yeni bir fikir ile gelmiş ve arka arkaya bütün soneleri okumak insanı bunaltmıyor. Shakespeare’in şiir yazdığı kadın olmak… Kim bunu istemezdi bilmiyorum. Evet, belki dönem şartları itibarıyla toplumda yer etmemiş o günün kadınları ve belki de sadece güzellikleri ile verdikleri çocuklardan kaynaklanıyor bütün değerleri, fakat bahsettiğim bu değil. O dönemin kadını değil, Shakespeare’in sevgilisi olmak ve onun bütün bu sevgi sözcüklerinin sahibesi olmak benim dileyeceğim türden bir şey olsa gerek. Asırlardır yaşayan bu sonelerin perde arkasındaki isim olmak, bu sayede varlığını sürdürmek olağanüstü bir durum. Bana bu denli uzak gelen düşünce Shakespeare için ise sevgisini anlatmanın yalnızca bir yolu. Sevgiliyi zamandan saklamak ve kâğıtlarında güzelliğini muhafaza etmek onun tek amacı belki de. Bütün bu aşk yoğunluğunun yanı sıra kitabın değindiği yalnızlığa dair noktalar da beni çok etkiledi. Okuldaki çam ağaçlarından birinin gölgesinde oturmuş okuyordum ve dört bir yanımdan sarı yapraklar dökülüyordu. Kim bilir, belki o sırada okuduğum “Sone 29”dan, belki de bu atmosferin hüznünden ötürü kendimi bulunduğum yerde mutlu hissedemedim. Bu düşünceye kapılmama neden olan, “Düşünce insanların ve kaderin gözünden/ Aforozlular gibi, yapayalnız ağlarım.” (s. 95) dizeleri, içine henüz girdiğim kampüsten beni silerek uzaklaştırdı. Sevdiklerimi özlemek son zamanlarda en çok yakındığım durumdu ve bunun sebebinin “alışamamak duygusu” olduğu görünüverdi gözüme. Alışamamak, özlem hissini tetiklemiş olsa gerek. Özlem kadar olmasa da aidiyet duymama hissinin de hoş olmadığını fark etmiş bulundum o sırada. Bu kitap, ben Jehan Barbur’un “Neden” parçasını dinlemekte ve gözümü alan günışığından hoşnut olmakta, kısacası kısa bir anı huzur içinde yaşamakta iken önümde akıp gitti ve ne yazık ki sayfalarına işaret koymam mümkün olmadı bile. Ben yine de bulunduğum ortamdan istifade ederek kitabın aralarına sarı yapraklar dizdim, tıpkı dertlerin bir bir zihne dizilmesi gibi. Elimden geldiğince de hafızama almaya çalıştım bazı dizeleri, çünkü sevgiliye söylenmiş bu en güzel sözler insanın öncelikle içinde yer etmeli. ‘Soneler’ okumaya karar veren biri varsa da ona önerim kâğıtsız ve kalemsiz bu yola çıkmaması… Kaynakça Shakespeare, William. Soneler. İstanbul: Dünya Basınevi, 2006. Esma Özlem Doğan 21402324 Özge NASIRCILAR IŞILDAYAN ŞEHİR: BARCELONA Birçok kez bulunduğum, her gittiğimde çok keyif alarak gezdiğim ve yaz kış fark etmeden beni her mevsiminde büyüleyen, bana göre Avrupa’nın yıldız şehirlerinden biri olan Barcelona… Geniş ve tertemiz caddeleri, bu caddeleri aydınlatan ışıl ışıl, kocaman lambaları, sıcacık ve eğlenceli insanları, tarih ile modern mimariyi birleştirmiş binaları ile her zaman benim bir numaram… Heykellerle süslenmiş, alışveriş merkezine çevrilmiş-ki bence yazık olmuş-eski bir arenaya ev sahipliği yapan Katalunya Meydanı’nı da unutmamak gerek. Tabii bir de şahsen favorim olan ve Barcelona denince akla ilk gelen Las Rambles Caddesi var ki karşılıklı kafeleriyle, mağazalarıyla bana her gördüğümde İstiklal Caddesi’ni anımsatır ve gülümserim. Daha sonra bizi masmavi denizle buluşturan Barcelona’nın küçük fakat insana huzur veren limanına götüren yolu takip ederim. Yaklaşık olarak 1 km olan bu yolda yürürken önce her geldiğimde uğramadan edemediğim La Pome adlı şirin restoranımı bulur, hem biraz soluklanmak hem de karnımı doyurmak için mutlaka otururum. Restorana girerken beni genelde orada gördüğüm görevli karşılar. Servisi çok hızlı olmasa da yaklaşık 1 saatte yemeğimi ve tatlımı bitirip “Gracias!” diyerek yola koyulurum. Yol boyunca sağlı sollu konumlanmış hediyelik eşya dükkanlarından arkadaşlarıma ve aileme küçük hediyeler alır, aynı zamanda çiçekçilerden de anneme çiçek tohumları almayı unutmam. Ve sonunda yat limanına ulaşırım. Burası sıra sıra dizilmiş yelkenlileriyle, küçüklü büyüklü tekneleriyle bende sanki İzmir’e gelmişim izlenimi yaratır ve Barcelona’yı bu kadar çok sevmemin nedeninin belki de bu şehri Türkiye’de bana mutluluk veren, sevdiğim şehirlere benzetmemden ileri geldiğini düşünürüm. Güneşin batışını izlemeden yerimden kalkıp o güzelim manzarayı bırakmaya kıyamam ve oturur beklerim. Beklerken elime dondurmalı waffle tutturup kendimi biraz şımartırım ve küçük bir çocuk gibi mutlu olurum. Güneşi batırdıktan sonra dinlenmiş ve huzurlu bir şekilde ayağa kalkar otelime dönerim. Dönerken arada kafamı kaldırırım ve yıldızlara bakarım. Sonra sokak lambalarının karanlık havayı aydınlatan irili ufaklı, parlak ışıklarını görür ve içimden “Tıpkı yıldızlar gibi…İşte benim ışıldayan şehrim: Yıldızlar şehri Barcelona!” diye geçirir, daha sonra bu düşünceme kendi kendime gülerim. Yeşilin ve mavinin en güzel tonlarını içinde saklayan bu güzel şehir beni sadece limanı, cadde ve sokaklarıyla büyülemiyor tabii. Bir de anlat anlat bitirilemeyecek, benim son derece renkli ve farklı bulduğum mimarisi var. Şehrin dört bir yanını süsleyen ve bende anlayamadığım fakat hayranlık uyandıran bir his uyandıran mimarisi bu güzelliğini Barcelona mimarisi denilince şak diye akla gelen bilge mimar Antoni Gaudi’ye borçlu. Şehrin merkezinde sayılacak ve herkesin görmesi gerektiğini düşündüğüm La Sagrada Familia kilisesi Gaudi’nin bende en çok merak uyandıran eseridir ve tamamlanmamış olmasına rağmen tüm görkemiyle Barcelona’nın en güzel yapıları arasında bir numara olduğunu söyleyebilirim. Dış cephesindeki hayvan ve bitki yaprakları figürleriyle bana bir kiliseden çok tropikal bir yağmur ormanını ya da yeşil ile donatılmış bir hayvanat bahçesini düşündürür bu tarihi yapı. La Sagrada Familia’dan sonra en beğendiğim ve rengârenk olmasına rağmen balkonlarının mimarisinin bana bir kurukafayı çağrıştırmasından dolayı biraz ürkütücü görünen ve yine usta mimar Gaudi’nin elinden çıkma bir eser olan Casa Batllo gelir. Bana göre bu yapı fark yaratan görünüşüyle sadece geçerken durulup bakılacak bir yapı değil özellikle gidip görülecek bir yapı. Her gittiğimde kendimden minik parçalar bulduğum ve cebime koyduğum bu güzel şehirde daha çok gezilip görülecek, çok anlatılacak yer var. Henüz hepsini görme fırsatını yakalayamasam da “hayat” ve “dinamik” kelimelerini her duyduğumda aklıma gelen bu şehir benim için hep ışıldayan şehir olacak. Son olarak biliyorum ki kaç kere gidersem gideyim Barcelona’ya doyamayacak ve her gittiğimde oradan ayrılmak istemeyeceğim. Nermin Özdemir ESKİ AŞKLARBüyüklerimizin sık sık kullandığı bir sitem tümcesi vardır biz yeni nesillerin çoğunlukla tam olarak anlamlandıramadığı, üzücü bir şekilde de genel temaya olabildiğince yabancı kaldığı. Hemen hemen hepimiz duymuşuzdur o meşhur sitemi, bir büyüğümüzün “Nerede o eski aşklar!” diye yakınışını… Eski olanın üzerinde farklı, nostaljik bir güzellik taşıdığına inanırım fakat hep bu tümcelerin abartı içerdiğini düşünmüşümdür biraz da olsa. “İnsan aynı insan, kalp aynı kalp!” diye düşünüp çok da ciddiye almamışımdır bu tatlı sitemleri. Oysa ikisini de farklı yollarla tecrübe ettikten sonra anlıyorum ki dağlar varmış o “eski” ve “yeni” aşklar arasında, hem de çok üzücü bir fark! Bu üzücü farkı görmemi sağlayan ise Selin Söğütlügil’in Mavi Sağanak kitabı oldu. Kitabın her şiirinde biraz daha iyi anladım büyüklerimi, biraz daha üzüldüm aşkın ne kadar tozlanmış olduğunu görünce… Öncelikle kafamda bir şimşek çaktıran dizelerden bahsetmek istiyorum. “Ne bir evimiz vardı / Ne de bir resmimiz / Benliğimizde aşkımız vardı / Varlığımızla bir sevgimiz / Ne geçmişimiz vardı / Ne bir geleceğimiz / Kulelerde saklı izimiz vardı / Zirvelerde yaşayan gizimiz…” (Söğütlügil, 32) Çok değil birkaç yıl önce bizzat annemin ağzından dinlemiştim onların aşk serüvenini. Bu aşkın meyvesi olmaktan da gurur duymuştum dinledikten sonra. Köyde tanışmış annemle babam, ikisi de şehir aşkıyla, daha doğrusu şehre gidip okul bitirme merakıyla dolu iki gençmiş 18 yaşlarında. Tabii yıllar öncesi, bir kız bacak kadar boyuyla köyü terk edip şehre gitmek, bir de üniversite denilen adı sanı neredeyse erkekler arasında bile yaygınlaşmamış bir şey için bunu yapmak istiyor! Durumu anlatırken gözlerinden gelip geçiyordu o anıları hep annemin, arada bir perdeler iniyordu gözlerine. Babam da gizliden gizliye hep sevdalıymış anneme zaten, eski bir Türk filmi gibi! Duymuş annemin Ankara sevdasını, üniversite arzusunu, tutmuş kolundan çekmiş. “Kaç benimle!” demiş. Tabii önceden ufak bir muhabbetleri varmış, aynı köyün gençleriylermiş neticesinde. Annemin de hem aklı hem gönlü kaymış bu plana. Kaçıp Ankara’ya gelmişler hem okumaya hem sevmeye… Tıpkı Söğütlügil’in dizelere döktüğü gibi, ne evleri varmış, ne geçmişleri, ne gelecekleri… Sevdalarıyla, aşklarıyla gelmişler sadece her şeyi bırakıp arkalarında. Ülkenin öyle bir döneminde okumuş mezun olmuş ikisi de, sonra evlenmişler. Yıllar sonra meyve vermiş aşk ağaçları, ilk meyve de ben olmuşum! Onların hikâyesini duyduktan sonra oturup düşündüm kendi aşklarımı ya da aşk sandıklarımı… Aynı yaştaydım çünkü ailemin, kitaplara konu olabilecek o efsanevi aşkı yaşadıkları yaşla. Elimde avucumda güzel bir anı, saf bir sevgi, özlemle hatırlayabileceğim bir bağlılık yoktu hiç. Bu kadar mı değişmişti devir? Bir tane adam akıllı ilişkim olmuştu, o da ortada hiçbir sebep yokken bitivermişti. İnsanlar ayrılığımızın sebebini sorduğunda “Sevmeyi bilemedik…” derdim. Annemle babamın geçmişini dinledikten ve Selin Söğütlügil’in kitabını okuduktan sonra anlıyorum ki bilmeden çok doğru bir laf etmişim. Evet, bilememişiz biz sevmeyi, öğrenememişiz! Hatta adını kirletmişiz sevmenin bütün gençlik olarak. Sevmeyi, fedakârlığı, emeği unutmuşuz. O eski aşkları yaşanamaz kılmışız. Söğütlügil çok güzel demiş “Mevsimlerden aşk / Mevsimler / Şimdi biraz yalnız / Biraz şımarık…” (Söğütlügil, 69) diyerek. Gerçekten de artık yalnız ve şımarık bir mevsimden farksız aşk dediğimiz şey. Kimsenin yılın diğer üç mevsiminde oturup bekleyemeyeceği, geldiğinde kıymetini bilip yüceltemeyeceği bir mevsim… Üzülerek gördüm ki ne ben ne sevgililerim ne de benim tanıdığım sevdalılar taçlandıramamışız aşk kavramını. Çok derinlere gömmüş, çok tozlandırmışız. Fakat ne olursa olsun Söğütlügil’in kitabı inancımı kaybetmememi de öğretti bana. Tıpkı bir şiirinde yazdığı gibi ben de “Umut dolu bu hayatın / Hayat dolu ümidiyle / Sana dargın değilim…” (Söğütlügil, 92) dedim bana aşkı öğretemeyen, gösteremeyen, yaşatamayan herkese ve başladım beni köyümden kaçıracak delikanlıyı ümitle beklemeye… Kaynakça: Söğütlügil, Selin. Mavi Sağanak. İstanbul: Mona Kitabevi. 2016. Onur AYGÜN 21201109 13.04.2015 4. ÖDEV FİNALİ - ROMAN TÜRKÇE 102-1 İNSANCA YAŞAMAK UĞRUNA Emile Zola'nın yazdığı Germinal kitabı bir maden ocağında gerçekleşen grevi ve isyanı konu almaktadır. 1860'larda Fransa da gerçekleşen gerçek bir grevi ve hak mücadelesini anlatan eser, günümüzde bile hâlâ birçok işçinin ve sendikanın hak arama yolunda esin kaynağıdır. Yazar bu eserinde sadece işçileri değil aslında dünyanın her yerinde farklı türlü haksızlıklarla savaşan insanları da anlatmıştır. Kitapta işçilerin çoğu birlik olarak greve başlasa da eserin sonunda grevin ve isyanın başarıya ulaşamaması ve üstüne de birçok işçinin hayatını kaybetmesi ile sonlanması özellikle sosyalist kesimin tepkisini çekmiştir. AYGÜN 2 Dünyanın her yerinde insanlar haksızlıklar ile karşılaşabilir. Okulda, işte hatta sokakta bile insanlar haksızlıklar ile karşılaşırlar önemli olan bu haksızlıklara karşı kişinin kendi özgürlüklerinin ve haklarının farkında olup dik durmasıdır. Haksızlıklara karşı birey olarak bazen de toplum olarak en baştan karşı çıkmak gerekir diye düşünüyorum çünkü yöneticiler ve hükümetler eğer insanların onlara karşı direnmediğini görürlerse gaddarlıklarını daha da artırırlar ve belli bir noktadan sonra artık dayanılmaz noktaya getirirler ancak hep susan ve göz yuman bir halk o noktada artık her şey için çok geç kalındığını anlayıp ya şiddet yoluna başvurup savaşmayı yani ölmeyi göze almak zorunda kalır ya da boyunlarını büküp daha da kötü şartlarda yaşamayı göze almış olur. İnsanlar sadece bireysel olarak haksızlıklara maruz kalmazlar ayrıca toplumsal olarak bir ülkenin içindeki belli bir ırk ya da toplumsal sınıf olarak da haksızlıklara maruz kalabilirler. Mesela kitabımızda emekçi sınıfın yani maden işçilerinin, burjuva sınıfına yani zengin işverenlere karşı hem ekonomik olarak hem de sosyal yönden haksızlığa maruz bırakılması bunun için en iyi örneklerden biridir. Haksızlıklara karşı insanlar birey olarak değil özellikle toplum olarak direnmeli dedim, peki ya nasıl? Bu sorunun birden çok cevabı olduğuna eminim ancak en net cevap örgütlenmek olmalı diye düşünüyorum. İnsanlar örgütlenerek güçlerine güç katarlar, haksızlıklara karşı direnme gücü kazanırlar özellikle de yalnız olmadıklarını bildikleri için kendilerini daha kuvvetli ve umutlu hissedebilirler. Zaten günümüzde de işçi sendikaları, insan hakları savunma sendikaları bu amaçlar için kurulmuş örgütlerdir. Toplum içinde ekonomik gücü pek bir şey yapmaya yetmeyen insanlar seslerini bu şekilde örgütlenerek daha gür çıkartabiliyorlar ve kendilerine insan gibi muamele edilmesi gerektiğini tüm herkese hatırlatabiliyorlar. Maalesef bu tür örgütlenmelerden birçoğu eylemlerinde şiddete başvuruyor ancak haksızlıklara karşı mücadelenin kesinlikle şiddet içermemesi gerektiğini düşünenlerdenim çünkü insanlar kendi haklarını ararken başkalarının haklarını gasp etme lüksüne sahip değildir ayrıca bu durum onları haklı durumda iken haksız duruma da sokabilir. İşverenlerin, hükümetlerin de bu konuda hassas olmaları gerektiğine inanıyorum ve güvenlik güçlerinin haklarını arayan vatandaşlara sert davranmamaları onlarında kendileri gibi emekçi olduklarını bilmeleri gerekiyor. Bir gün gerçek anlamda herkesin eşit olacağı, aynı imkânlara sahip olacağı bir dünya olur mu ya da bizim ömrümüz bu dünyayı görebilmek için yeterli olur mu bilemem ama olacağına inanmalıyız diye düşünüyorum. Herkesin eşit olacağı; emekçiye hakkının verildiği bir dünyaya inanarak yaşamamız gerekiyor ve bu uğurda çalışmamız gerekiyor. İktidarlara emekçi insanların, emeğe saygısı olan insanların çıkması için fabrikaların gerçek gücün para değil, emek olduğunu bilen insanlar ile yönetilmesi için çalışmalıyız. Öğrencilerin, memurların ve özellikle işsizlerin seslerini duyan, onlara aldırış eden ve onların sorunlarını çözen insanların iktidarlara çıkması için gerekirse kendi haklarımızı feda etmeliyiz. Halkı ezen, sömüren bu gücü er ya da geç yenebiliriz, halkın egemenliğinde olan daha güzel bir dünya yaratabiliriz. Belki de biz ne kadar çabalasak da o hayal ettiğimiz herkesin eşit olduğu dünyada yaşayamayacağız ama en azından çocuklarımız için bunu yapmalıyız, onlara herkesin eşit olduğu bir dünya bırakmalıyız. KAAN MAHMUT MACAR YALNIZLIK VE YOZLAŞMA Hepimiz eskiye dair özlemlerimizi dile getiririz çoğu zaman. Bunlardan en önemlisi de insan ilişkileri konusunda değerlerimizin yok olması ve birbirimize yabancılaşmamızdır. Akrabalık ilişkileri, bunun en güzel örneklerinden biridir. Bugün, mesela yaşlılar hep yakınırlar nerede o eski günler, nerede o eski bayramlar falan diye. Gerçekten yaşlıların o eskiye dönük yakınmalarını ve özlemlerinin nedenini hangimiz araştırıyoruz? Onların bu söylediklerini hep küçümsüyoruz, geçiştiriyoruz ya da önemsemiyoruz; fakat onlar gerçekten eskiden insan ilişkilerinin nasıl olduğunu, toplumdaki mutsuz ve yalnız insan sayısının ne kadar az olduğunu iyi bilir. Çok geriye gitmeye gerek yok aslında bunu anlamak için. On beş sene öncesine bile gitsek şu anda ne kadar yozlaştığını görebiliriz insan ilişkilerinin. İnsan sosyal bir varlıktır ve bu yadsınamaz bir gerçektir kimileri kabul etmese de. Sosyallik, anlamsız kalabalıklar arasına karışıp varlığını belli etmek demek değildir. Aslında sosyallik, ortak bir şeyler paylaşabileceğin küçük bir küme de olsa o kümenin içinde yer almaktır bence. Oysaki günümüzde sosyallik, sosyal medyanın etkisiyle ne kadar takipçi sayısının olduğuyla ya da ne kadar arkadaşının olmasıyla ölçülür duruma geldi. Bu gerçekten gülünç bir durumdur. Eskiden sosyal medya yoktu mesela. İnsanlar yolda, mahallede komşularıyla, akrabalarıyla dertleşir, konuşur ve birbirlerinin evine gidip gelirlerdi. Şimdi sormak istiyorum şunu: Sosyal medyada bin beş yüz takipçisi ya da arkadaşı olan ama o arkadaşlarının ya da takipçilerinin adlarından başka bir şeyi bilmeyen insanlar mı daha sosyaldir; yoksa eskiden olduğu gibi sınırlı sayıda insanı tanıyan ama onlarla yüz yüze birçok şeyi paylaşabilen insanlar mı? İnsan ilişkileri son yirmi yıldır adeta mutasyona uğradı. Eskiden teknolojinin yaygın olmaması ya da bu kadar ilerlememesi dolayısıyla insanlar sürekli birbirleriyle yüz yüze, daha samimi ve candan sohbet ediyordu; derdini, kederini, sevincini paylaşıyordu çok daha az insan tanımasına rağmen. Bugün bir derdinizi ya da sıkıntınızı anlattığınızda sizi can kulağıyla dinleyip boş teselliler vermek dışında sizi önemseyip sıkıntınızı gidermeye çalışan kaç kişi vardır aileniz dışında hiç düşündünüz mü? Ama eskiden böyle miydi? Bunun cevabını eski nesil size kolaylıkla verebilir. Eskiden aileniz dahi olmasa bir şeyler paylaşabileceğiniz ve yalnızlığını giderebileceğiniz bir sürü yakınınız, dostunuz olurdu. Yani yalnızlık kelimesi bile size o kadar yabancı gelirdi ki siz bile fark edemezdiniz o kelimenin ne anlama geldiğini çünkü hiç yaşamazdınız o duyguyu. Her yalnız kaldığınızda mahallenin esnafı, komşunuz, arkadaşınız ve yakınlarınız mutlaka sizinle ilgilenir ve toplumda huzursuzluk, endişe ve kargaşa gibi durumların önüne geçilirdi. Popülasyon ve nüfus yoğunluğu sadece ülkemizde değil dünya genelinde sürekli artış içindedir. Buna rağmen şunu söylemek mümkün müdür? Eskiden az insan vardı yalnızlık yoktu, şimdi ise dünya nüfusu daha kalabalık olduğuna göre yalnız insanların sayısı bir elin parmaklarını geçmez. Bu önerge tamamen hayal ürünüdür ve gerçek dışıdır. Evet, geçmişte insan sayısı az olabilir ama ilişkiler daha samimi, candan ve sıcaktı. Görünmez bir bağ vardı insanlar arasında. Şimdi ise daha kalabalık ama daha yalnız bir toplum oluştu. Bu toplum, içine kapanık, insani ilişkiler kurmanın ne demek olduğunu unutmuş, yozlaşmış ve sadece çıkar odaklı materyalist bir ilişki yumağının esiri olmuş insanlar bütünü haline geldi. Durum şimdi böyleyken aslında on yıl sonrası için bile umut verici konuşmak sadece hayal olacaktır. Gidişat bellidir ve bunun farkında olanlar her ne kadar önlemini almak için uğraşsa da muhtemelen gelecekte olacak olan da bellidir: Daha kalabalık bir nüfusla birlikte daha yalnız, daha çok ruhsal çöküntü içerisinde, daha depresif insanlar ve gün geçtikçe artan intihar vakaları… Kaynak Altunkaya, Nilüfer. Sevgili Yalnızlık. Alakarga Yayınevi, 2015. Onur Karabıçak HİÇBİR YERİN ORTASINDA Otogarlar, bir şeyleri terk ettiğimiz, garip ve tozlu yerler olarak tarihe isimlerini kazıyacak gibiler. En eskisinden en yenisine kadar içerisinde hızla dönen bir terk edilmişlik havası var gibi geliyor ne zaman gitsem. Hatta birini otogarda karşılamaya gittiğimde bile gömleğimin yakasından içeri doğru sinsi bir hüznün yürüdüğünü hissediyorum. Bir yerden bir yere gitmek, gittiğimiz yerde biriyle kavuşacak bile olsak bir mekândan ve bağlamdan kopma, ayrılma, bir şeyleri, birtakım anıları kendi hâline bırakma eylemi değil mi? Otobüse bindiğim zaman da böyle, bu hislerle dolu, düşüncenin kıyılarına kıyılarına vurduğum saatler yaşıyorum. Bavulumu bırakıp otobüsün içine geçiyorum, koltuğumu bulup otururken kafamın tepesini yukarıdaki seleye hafifçe tosluyorum, bir nefes verip koltuğuma yerleşiyorum: O artık benim koltuğum. Küçük bir alanda saatlerce düşüneceğim, yolları izleyerek aklımda kalan anılarımı geri geri iteceğim. Sorumluluklarımdan birkaç saat uzağım: Uyuyacağım, uyanacağım, başım düşecek gibi olacak, dizlerim ağrıyacak... Sonra geçtiğim yollarla aramda bir bağ oluşuyor: Bilmediğim yerler, durakladığım molalar ya da bozkırlar, iki tepe arasındaki küçük köyler, hepsi benim içimdeki boşluk hissini beni ürküterek hatırlatıyor. Onlar içlerinde hiçbir şeyi ihtiva ediyorlar. Hareketsizler, sessizler, bakışlarıma cılız ışıklarıyla karşılık veriyorlar, belki de hiç yaşamıyorlar, dünyanın var olmaktan uyuşmuş, karıncalanmış birer organı onlar. Peki ben? Koltukta oturmuş giderken yalnızca başladığım ve bitirdiğim yeri biliyorum. Ortası koca bir boşluk: Doğdum sanıp sonra da nihai sona kavuşacağım hayat yolculuğu gibi. "Ben" dışında var olan sadece birkaç şey var otobüs yolculuğunda, diğerlerini görmüyorum. Sağ çaprazımdaki yolcunun televizyon ekranı, önümdeki yolcununsa televizyonunun cama yansıyan ekranı ve arkamdaki yolcunun sırtıma batan dizleri var, camdaki aksim bir de. Buradan ihtiyacım olan her şeyi gözleyebiliyorum, beni yol boyu doyuracak sayıda gözlem mevcut ve gözlerim yorulana dek çalışmayı seviyorlar. "O filmi bitirebilecek mi? Filmi izliyor mu yoksa durup durup etrafa mı bakınıyor? Tepki veriyor mu?" sorularına aradığım yanıtlarla o yolcular için bir portre çizmeye çalışıyorum. Biri öksürdüğünde dönüp bakıyorlar mı? Kendilerine karşı olan mükemmeliyet ölçütlerine bakıyorum, insani durumları ne türlü değerlendikleri çoğu zaman yüzlerinden okunuyor, seçtikleri filmler, yani tercihleri benim için önem taşıyor. Hiç kendi televizyonumu açmıyorum, sadece onları izliyorum. "Ben"i ben yapan "onlar"a karşı yeteri kadar gözlem yaptıktan sonra sol yanımdaki cama çeviriyorum başımı, cama yansıyan bir öteki suret: Ya sen? Onları gözlemlerken onlar hakkında vardığım yargılar, çabuk sonuca ulaşmaya çalışırken yaptığım hatalar... Hata yaptığımı bile bile yaptığım hatalar bunlar. Çünkü camda yansıyan aksim aslında bölünmüş benliğimin bir diğer parçası, bana hata yaptığımı hızlı bir şekilde bildirebiliyor. Açıkça narsistik bir durum bu. O boşluğu, o hiçbir yer fikrini kendimle örtüyorum aslında, yolcular ve izledikleri filmler tamamen benim yargılarım, benim onlara yüklediğim anlamlardan ve benim camdaki aksimle yaptığım bir hesap sonucu ortaya çıkan yeni açıklamalardan ibaret. Bu kaçtığım ve örttüğüm hiçlik duygusu beni acıktırıyor ya da ben öyle bir yargıya varmak istiyorum, çünkü boşlukta savrulan aklım benden başka şeyler istiyor. Bu şeyi bulmaya çalışıyorum. Kapalı durumda olan televizyonumun ekranındaki yansımama bakıyorum bu sefer, yok. Telefonumdaki renksiz yansımam? Yine yok. Hilmi Yavuz'un mısralarını hatırlıyorum: "senin perde perde açarak/hiçliğe doğru inişin" (35). Oturuşumu düzeltiyorum. Perde perde içimdeki boşluklara doğru iniyorum, üzerlerine örttüğüm perdeleri kaldırıyorum birer birer. Arabanın çıkardığı uğultulardan uyuşmuş hâlde yine cama bakıyorum, bu kez kendi aksimi delip geçiyor gözlerim. Uzaklara, hiçlikleri hiçlik yapan içimdeki o "Yara Şiirleri"ne ulaşmaya uğraşıyorum. Midemde açılan bir boşluk beni kıvrandırmaya başlıyor. Yol ilerliyor ve ben bitiş noktasına daha çok yaklaşıyorum. Hüznünden kaçtığım bir otogardan, hüznünden kaçacağım bir başka otogara doğru gidiyorum. Sonunda içimdeki boşluğu, midemdeki burkuntuyu anlayıp, aklımı susturacak kelimeyi buluyorum. Yolculuğa niye çıktığımı hatırlıyorum, titreyen camda her an yok olmaya hazır kendi aksimin niçin bu denli bölündüğünü anlıyorum. İçimde bir özlem var çünkü. Bu özlem beni bir yerden diğerine savuruyor. Bu özlem beni otogarların "Ayrılıklar Cumhuriyeti'nin Başkenti" olduğuna inandırıyor. Çünkü benliğimin tüm kırık parçalarını birleştirince ortaya kabuğu soyulmuş bir yara çıkıyor, otobüsten nemli sırtımla inip bavulumu aldığım ve dönüp şehir merkezine baktığım o anda yaramın ağzıma kadar açıldığını hissediyorum. Üşüyorum, çabuk olmam gerek, sırtımda nem. Hiçbir yerden özlediğim yere geldiğimi anlıyorum. İçimdeki hiçliğe anlamlı bir duygu oturtuyor otogarlar artık: Özlem. Kaynakça Yavuz, Hilmi. Yara Şiirleri. İstanbul: Yapı Kredi Yayınları, 2013. Kaan Seyrek – Bilimin Tarihinde Bir Yolculuk Susan Wise Baurer'ın Batı Biliminin Öyküsü kitabı gerçekten samimi bir dille yazılmış gibi görünüyor. Yazar okuyucuya sadece teknik bilgiler veya kuramsal düşünceler vermiyor, doğrudan bilim insanlarının yazılarından alıntılar yaparak bize bilimin tarih boyunca gelişiminin insani yönünü de ortaya koyuyor. Newton ve Hooke'da görüleceği üzere kimi zaman bilim insanlarının birbiriyle kavgaya tutuştuğuna, kimi zaman Hippokrates gibi bilinmeyeni ilahi mucizelerle, dayanaksız spekülasyonlarla açıklayanlardan yakındıklarına veya Schrödinger gibi nereye zıplayacağı kestirilemeyen varlıklardan hoşnutsuzluk duyduklarına şahit oluyoruz kitap boyunca. Kitap gerçekten dengeli bir yapıda seyrediyor; ne fazla magazine sapıyor, ne de okuyucuyu bilimsel bir jargona boğarak sıkıyor. Ölçülü olarak kuramların özünü arkasında bulunan isimlerin mizaçları ile beraber yansıtma çabası bütün kitap boyunca hissedilebiliyor. Yalnız kitabın daha son kısımlarına doğru bilimsel camianın ve bilgi havuzunun büyümüş olduğu gerçeğiyle yüzleşiyor ve yazarın mizaç yansıtma çabasının da bu yüzden zaman zaman sekteye uğradığını görüyoruz. Bilhassa biyoloji ve DNA'nın hayatın sırrı olarak keşfi ile ilgili bölümlerde çok fazla bilim insanına atıfta bulunuluyor ama çoğu hakkında kişisel bir izlenim edinemeden yalnızca yaptıkları deneyleri ve sonuçlarını görüyoruz, ardından bu deneylerin ve sonuçlarının asıl keşfi yapan ana kahramanlara nasıl temel sağladığına veya onları nasıl akademik rekabete teşvik ettiğine şahit oluyoruz. Yine de arada muhakkak bir bilim insanının insani yönüne denk gelebiliyoruz. Üstünde çalıştığın bir konu hakkında hayati önem arz edebilecek yabancı birisine ait bir makalenin gerçek değerini daha sansasyonel olsun diye seni konferansa götüren bir trende kavradığını anlatmak gibi. Kitabın ana tarzı haricinde başka artıları da var. Büyük bilim insanları, onların çevreleriyle olan ilişkileri, kısa hayat hikayeleri ve kuramlarına yol açan düşünsel gelişimleri bölüm bölüm sınıflandırılmış. Bölümler birbirini anlamlı bir sırada takip ederken astronomi, jeoloji, biyoloji gibi farklı bilim dallarının etkileşimleri ve bu bilim dallarında sivrilmiş bilim insanlarının birbirlerine nasıl ilham verdikleri veya kuramsal yaklaşımlar konusunda nasıl ayrılıklar gösterdikleri güzelce işlenmiş. Kitapta, sık sık bölümler arasında; doğaya deney aletiyle işkence ederek gerçeği ampirik yolla öğrenmek veya ispatlanmış bilgilere dayanmayan yapmacık varsayımlar geliştirmemek gibi neredeyse deyimleştirilmiş gibi görünen kimi bilimsel yaklaşımlarla bağlantılar kuruluyor. Hangi bilim insanın ne tür bir yaklaşımı icat ettiği ya da kendisinden önce varolanlardan hangisine eğilim gösterdiği veyahut hangi yaklaşıma karşı çıktığı ortaya konuyor. Ayrıca her bölümün sonuna bölümün kahramanları sayılan bilim insanlarının akademik yapıtlarına veya popüler eserlerine doğrudan bakmamıza olanak tanıyan bazı tavsiyeler yerleştirilmiş. Bu da kitabı batı uygarlığının doğa bilimleri tarihine göz atmak isteyenler için güzel bir referans kaynak yapıyor. Kitap bir çeviri olduğu için verilen tavsiyelerin İngilizce olduğuna ve nadiren dipnotlarla Türkçesinin konduğuna dikkat etmek gerekiyor. Tüm bunlardan kısmen bağımsız olarak kitapta en ilginç bulduğum anlatılardan birisi tabiat gözlemine ve bilimsel metodolojiye güvenen Galilei'nin, sinirlerin nereden budaklandığının gösterildiği bir otopside zamanının geleneksel görüşüne bağlı bir filozofun davranışından bahsetmesidir. Anatomist sinirlerin beyinden kalın bir demet halinde çıktığını, saçak saçak ayrılarak vücuda dağıldığını ve kalbe ince bir tanesinin gittiğini göstermesine rağmen geleneksel filozof sırf otorite sayılan bir kişi kitabında sinirler kalpten çıkar dediği için gözle görülebilecek çıplak bir gerçeği reddetmiştir.Filozof aklının ve duyularının kombinasyonuna güvenip bilimsel düşünmeye yönelmek ve bu çerçevede otoriteyi eleştirel bir gözle irdelemek yerine sadece otoriteye bağlılığı tercih etmiştir. Doğadaki fenomenleri ve deneyimlediklerimizi değil; gelenekleşmiş anlayışları, ünvanları ve yetkinliği aşırı ciddiye almamamız halinde gerçeklerden kopabilecek potansiyele sahip olduğumuzu gösteren bir örnek gibi görünüyor Galilei'nin filozofu. Kitap boyunca bunun gibi ilginç hikayecikler ve doğrudan bilim insanlarından yapılan alıntılarla karşılaşıp hem düşünmeye hem de bilim insanlarının o an yanlarında bulunmaya, onlarla empati kurmaya teşvik ediliyoruz. Bunlar kitabı herkes için aydınlatıcı ve sıcak kılıyor. Bilime her zaman hayranlık ve ilgi duymuş birisi olarak bu kitabı herkese önerebilirim. Batı Biliminin Öyküsü - Susan Wise Baurer - Alfa Yayınları, Birinci Baskı Gerilim Kapanı Kitabın ilk üç cümlesi “Tuhaflıklar dördüncü gün başladı. Tuhaflıkların genel seyrinin aksine gündüz. Hatta sabah kahvaltısında.” dır. Zaten Otel Paranoya ismi ve bu ilk üç cümle hikâye boyunca ismini bile öğrenemeyeceğimiz karakterin normal demekten çok uzak olaylar yaşayacağını, ona yaşatılacağını ya da yaşadığını zannedeceğinin garantisini veriyor. Açıkçası hikâyede herhangi bir şeyin var olup, var olmadığından emin olmanın hiçbir yolu yok. Hikâyede olayların rengi normalden tesadüfe, tesadüften delilik ve halüsinasyona doğru kaydıkça gerilim beni bir dakika bile rahat bırakmadı ve gerçekle hayal arasında sekerken hikâye okuyan olarak benim de düşüncelerim dağıldı ve gerçeklikle bağlantımı ancak kitabı bitirdikten sonra sağlayabildim. Hikâye ilerledikçe etrafındaki tuhaflıklara yavaş yavaş alışmış gibi görünse de, karakterin aslında olup biteni hâlâ kabullenemediğini düşünmek görmek mümkün. Bu çıldırmış otelde ne zaman nasıl bir acayipliğin ortaya çıkacağı ya da bir sonraki açacağınız kapının bile nereye açılacağı belli değil, sadece eskiden kalma gerçekliği şüpheli bir hatıra ve ona dayanan bir olasılık var. Karakterle birlikte okuyan olarak ben de bu olasılık ve her türlü tahmin edilemez olasılıkla olaylar boyunca ilerlerken stres ve gerilimle karşılaştım. Kitap boyunca bazı tuhaflıklar ve tesadüfler aslında hiç komik değildi ama nedense bir refleksle katıla katıla gülüyor insan bunlara. Bunlara örnek olarak karakterimiz ile birlikte “Kafe Medusa” ya girdiğimizde herkes bizi peruğunu çıkararak karşılıyor. Yunan mitolojisindeki yılan saçlı kendine bakan herkesi taşa dönüştüren korkutucu yaratıkla aynı isimdeki kafenin tüm müşterilerinin aslıda kel olmaları ve sıcakkanlı sevimli denebilecek insanlar olmaları karakterimizin dikkatini çekmedi. Açıkçası ben de kadar bu kadar gerçekle hayal arasında gidip gelen bir şekilde aşağı yukarı bir ay kadar yaşasaydım bende de buna dikkat edecek hal kalmazdı. Yine de ben bu durumu fark edebildim ve çok saçma bir keyif ve neşe verdi bana ve bir dakika kadar gülmekten okumama engel oldu. Gerçi bu tür bazı ufak tefek farklılıklar karakterle bir türlü tam bir bağ kurmamı ve hikâyeyi tam olarak benimsememi engelledi. Kitabın sonunun belirsiz bitmesi ve karakterin otelden ayrılışını yine ertesi sabaha ertelemesiyle hikâye tam bir belirsizlik ve bir gerilimle sonlanıyor. Hikâye boyunca dozajı düzenli artan tuhaflıklar ve bazı ufak normalde komik olmayan ama gerilimden ortaya çıkan rahatlatıcı komik anlar dışında başköşeye kurulan gerilim resmen duygularımı allak bullak etti. Bu olurken acaba gerçek mi, hayal mi sorusu da düşünce ve gerçeklik duygumu darmaduman etti. Tüm bunlar olurken aklımda hep ana karakterin başına gelenlerin karbon monoksit zehirlenmesi belirtilerine ne kadar mükemmel bir biçimde uyduğuna inanamıyordum. Kitap bittikten sonra ve gerçeklik hissini tekrar kazandıktan sonra sonu olmasın ve olayların gerçek mi sanrı mı olduğuna karar verilemesin diye hazırlanmış bir olaylar örgüsünü bir sonuca bağlayabilmiştim ve bunla başardığım çok az şeyle duyduğum bir gurur duydum. Sanki bir kitaptaki adı bile olmayan bir karakterin yaşadığı anlamsızlığı değil de kendi yaşadığım anlamsızlığa bir anlam bulmuş gibi sanki bir öğrencinin bütün yıl dizlerini titreten bir matematik sorusunu çözdüğü zamanki gibi bir gururdu bu. Şöyle bir bakıldığında aslında korkutucu matematik sorusu benzetmesi pek yanlış bir benzetme sayılmaz aslında çünkü tüm gerilimi bu gerçek mi, hayal mi çatışması sağlıyor. Karbon monoksit zehirlenmesi okuru hayal olduğuna inanmasını sağlayan tüm olayların (sahneler arası hatırlanmayan bölümler, yanlış hatırlanan detaylar ve belirip sonra kaybolan figürler, görüşteki yanılmalar) suçlusu olarak gösterilebiliyor. Bu düşünceye rağmen kitap ikinci kez okunduğunda ne geriliminden ne de tuhaflıklar dizisinin anlamsızlığından hiçbir şey kaybetmiyor ve aynı tadı veriyor. YILLARIN BİR DE RENGİ VAR En çok maviyi severim ben. Hatta yalnız maviyi severim de diyebilirim. Mavi özgürlüğün ve sonsuzluğun rengidir bana göre. Sonsuz özgürlük, gökyüzündedir ve mavidir. Umut, sevda, hayal, çılgınlık oradadır. Bunlara olan aşkımdan olsa gerek bendeki mavi sevdası… İlkokul yıllarımızdan beri hafızamızda yer eden mevsim renkleri vardır: Kış beyaz, ilkbahar yeşil, yaz mavi, sonbahar sarı. Sonra insan ömrünü mevsimlere benzeten yorumlar okuduk kitaplarda. İlkbahar çocukluğu, yaz gençliği, sonbahar yaşlılığı ve kış ölümü sembolize ediyordu. Margit Kaffka’nın Renkler ve Yıllar adlı romanını okurken bu bilgiler geldi aklıma. Sonra kendi mevsimimi düşündüm. Kendi mevsimimin rengi maviydi bu bilgilere göre. Taşları yerine oturttum. Buradan baktığımda gelecekteki renklerim de belli: sarı ve beyaz… Yeşil geride kaldı. Yılları bu dört renkle sınırlamasak da belli dönemlerin, belli yılların belli renklerinin olduğunu kabul etmeliyiz. Örneğin bebeğin rengi ile ninelerimizin rengi aynı değil. Babalarımızın, kız kardeşlerimizin, annelerimizin renkleri de öyle. Yaşlarına göre değişiyor renkleri. Dört ana rengin yanındaki ara renkler de kendilerine özgü yıllara sahip. Mor, turuncu, pembe gibi renkler ömrün her yılında yer alamıyor. Hayaller kurduğumuz yılların rengi pembedir örneğin. Pembe hayaller kurarız, pembe panjurlu evlerde yaşamak isteriz. Tozpembe düşler görürüz. Kızlar kırmızından ve pembeden vazgeçmez hiç. Özellikle ilk gençlik çağlarında… Daha erken yaşlarda annelerimiz canlı renklerden oluşan kıyafetler giydirirler bize. Bizi gösterecek, diri gösterecek renkler… Yeşil, kırmızı, beyaz, mavi… Gri, siyah, kahverengi, lacivert gibi ağır ve oturaklı renkler hiç yanımıza yaklaştırılmaz o yıllarda. O renkler artık olgunluk zamanına adım atmış babalarımızın, dedelerimizin renkleridir. Durulmuş ve sadeleşmiş insanlar tercih eder onları. Birbirine girmiş renkleri sevmezler o yaştaki insanlar. Bir genç gibi canlı renklerde elbiseler giymek isteyen yaşlılar ise nedense hep ayıplanır, tuhaf karşılanır. Yakıştırılmaz onlara… Benim ruhum genç savunması bile kurtaramaz onları. Eline aldığı canlı renkteki kıyafeti üzerinde deneme fırsatı bile verilemez. “Baba ya!” sözleri ile ellerinden alınır ve yerine asılır. Sonra rengini yitirmiş kıyafetler tutuştururlar ellerine… Onlar da yenilgiye uğramış bir komutan tavrı ile eline tutuşturulan kıyafetleri alırlar içleri sızlayarak… Gençlik yılları uçup gittiği gibi gençliğin renkli kıyafetleri de uçmuştur artık. Aynı şekilde pembe giyen bir nineyi de göremeyiz. Onlar da solgun ve oturaklı renklere mahkûmdur artık. Klasik lafımız “Renkler ve zevkler tartışılmaz.” sözü ömrünün sarı ve beyaz renk günlerindeki insanlar için geçerli değildir yani. Onlar kendi renklerini değil, eşlerinin veya çocuklarının seçtikleri renkleri giyme yıllarındadır. Mevsimlere biçilen renklerin yıllarımızla da iyi bir şekilde örtüştüğünü görüyorum şimdi bu düşüncelerden sonra. Kuşkusuz o renklerin belirlenmesi de uzun birikimlere dayanıyordur. Gerek kendi sevdiğim gerekse çevremdeki insanların yaşlarına göre sevdikleri renklere baktığım da bunu daha iyi anlıyorum. Hayatın hep aynı geçmediği, insanın hep aynı olmadığı nasıl gerçekse yılların da kendilerine göre renklerinin olduğu da bir başka gerçek… Renkler ve Yıllar’ın başkahramanı Magda’nın çalkantılarla dolu hayatını okurken bunu bir kez daha anladım. Hayatının aşkıyla “masmavi” bir hayatı yaşayan Magda, sonradan güzelliğini kullanarak para ve şöhret uğruna, hayalini kurduğu “tozpembe” hayatı yaşamak için gözünü kırpmadan aşkını terk ediyor. İlahi adalet mi dersiniz eski sevdiceğinin ahı mı dersiniz bilmem ama Magda Hanım’ın hayatı kaçtığı “zengin koca”sının intihar etmesiyle “simsiyah” bir hal alıyor. İşte tam bu noktada hayat, Magda için cehennemden farksız bir duruma geliyor. Aslında roman buradan sonra başlıyor denebilir. Magda’nın “beyaz” ışığa doğru olan hayat mücadelesinin bu son kısmında yazar; onun hayal kırıklıklarını, uğradığı ihanetleri, çektiği hasretleri ve en önemlisi de mutsuzluğunu yani kısacası içinden geçtiği “kapkara” bu tüneli aktarmaya çalışıyor. İşte Renkler ve Yıllar hayatımızın en şaşalı anlarından en dipte hissettiğimiz anlarına kadar geçirdiğimiz deyim yerindeyse “renksel” değişimleri anlatarak bizi hayatımız üzerine biraz daha düşünmeye itiyor. Zaman geçiyor, takvimler eskiyor, yaşımız ilerliyor, renklerimiz değişiyor. Biz değişiyoruz. Renk algımız da değişiyor. Hayata bizimle örtüşen renklerle bakıyoruz. Kimi içinde bulunduğu gri renkte durarak dünyanın tadının tuzunun kalmadığını söylüyor, kimi yolun başında dünyayı capcanlı ve çok güzel görüyor. Albenili ve çekici… Bunları yaşayarak öğreniyor, öğrenerek yaşıyoruz. Neticede dünyada serüvenimizin ana çizgileri ve ana renkleri belli… Evrensel bir standardı var. Yazdığı Renkler ve Yıllar adlı romanı bu düşünlerle okutan ve Magda’nın dramıyla yaşamı biraz daha öğreten Margit Kaffka’ya teşekkürler… Sahi acı ne renktir? Kaynakça Kaffka, Margit. “Renkler ve Yıllar”. Margit Kaffka İstanbul: Aylak Adam Yayınları: 2015 Mustafa Enes AYDIN İNSANLIK ÇOK PAHALI Yıl olmuş 2019. Gazeteler bangır bangır yazıyor. Kazalar, ölümler, yaralananlar, kadın cinayetleri, kadına şiddet, ekonomik kriz, adalet, insan hakları. “İnsan hakları mı?” dedim kusura bakmayın bugünlerde bundan bir hayli uzağız. Bizim için yaşanan her şey bugün konuşulur, yarın unutulur gider. Zaten ne hakkı, ne insanı? Boş ver gitsin… Elbet duymuşsunuzdur Şule Çet’i. Ankara’da bir plazadan aşağı düşen (!) genç bir kız… 20. kattan düşen (!) bir can. İntihar bile denildi, oysaki sadece ekmeğinin peşindeydi. Nasıl düştüğü, olayın nasıl gerçekleştiği hala muallakta. Sadece çalıştığının karşılığını almak için gecenin bir köründe plazaya çağırılan Şule ne oldu da kendini aşağı attı? Kendini aşağı gerçekten attıysa sebebi ne? Bir şeyden mi kaçıyordu? Kurtulmak için miydi? Diğer yandan cinayet diyorlar olaya. Bana soracak olursanız ikisi önemsiz, çünkü sonuçta bir kadın tecavüze uğruyor ve ardından ölüyor ya da öldürülüyor. Bir insan bedeni metrelerce yükseklikten yere çakılıyor. 23 yaşında, yaşamının baharında, hayatı keşfetmeye yeni başlamışken, o malum gecede kendini çıkılmaz bir boşluğa bırakıyor. Ya da bıraktırılıyor Şule Çet. Olayın korkunçluğu yetmezmiş gibi bu kez de Şule’nin bakire olup olmadığı iddiaları hızla gündeme düşüyor. Hatta Şule Çet’in o malum gece, patronları ile içki bile içtiğine ilişkin fotoğraflar servis ediliyor basına. Bir kadının içki içmesi ya da bakire olup olmaması cansız bedeninden daha mı önemli? Nasıl böyle duyarsız duruma geldik anlayamıyorum. Bir can yitip gidiyor, arkasından boş tartışmalar… Ama zaman hızla akıyor ve zaman tünelinde yine yitip giden canlar var. 8 Temmuz 2018. Büyük bir gürültüyle irkildi tüm ülke. O yüksek ses saatlerce yankılandı kulaklarda. Sessizlik çöktü sonra, uzun bir sessizlik. Çığlıklar duyuldu ardından, herkesi o uzun sessizlikten uyandıran. Bebek ağlamaları, yakarışlar... Evet, Çorlu'da yaşanan tren kazasından bahsediyorum. 25 canı hayattan koparan o kazadan. Kaza değildi aslında cinayetti. Göz göre göre insanları ölüme terk etmekti. Yine ve yine insan canını hiçe saydı güzel ülkem. Yayın yasakları geldi anında. Haber kanallarının olaydan bahsetmesi yasaklandı. O dakikadan sonra sevdiklerini gülerek tatile gönderen insanların içinde keşkeler ile dolu kocaman bir boşluk kaldı. Mısra Öz Sel onlardan biriydi. Tek çocuğu olan Oğuz Arda Sel'i ve eşini gülerek tatile göndermişti. Şimdi ise geriye trene binmeden önceki son fotoğrafları kaldı. Sena Köse… O da Arda’nın ablası olacak yaştaydı. Ailesiyle gittiği geziden dönüşte akrabalarıyla beraber gözlerini yumdu vagonların altında. Ardında babası Gürkan Köse'yi bırakarak. Babanın anlattığına göre kızının oyuncakları da varmış yanında. Oysaki Sena'dan geriye tek bir ayakkabısı kaldı. Baba Gürkan Köse, insanlığın yaşananları unutmamasını istedi. Ama nafile. 13 Aralık 2018 sabah saatlerinde Ankara'dan Konya'ya sefer yapmak üzere kalkan hızlı tren başka bir tren ile çarpıştı. Yine yitip gitti dokuz can, dokuz insan. Yine ihmal, yine göz göre göre cinayet işlendi başkentin göbeğinde... İnsanların başlarına gelen olaylardan genel analiz yapmak, onların hayattan kopuşunu sorgularken bazı olayların, ihmallerin üstünü kapatmaya uğraşmak, hele hele bir kadının ardından iğrenç cümleler kurarak ölümü meşrulaştırmaya çalışmak… Ya da kadın bedeni üzerinden içki içilmesini ya da bakire olup olmadığını sorgulamak... Sizin zihniyetinize tüküreyim. İnsanları kadın, erkek diye ayırmak yerine "can" olarak ele alsanız. Belki daha güzel, daha yaşanabilir olur bu dünya bizim için… Belli ki insanlık parayla satılsa birkaçınız alıp üstüne giyer gerekli durumlarda kullanmak üzere. Siz parayla dahi olsa onu kazanmaktansa, harcamaya bakarsınız. İnsanlık çok pahalı, ama insan canı her şeyden üstündür. Eylem Ladin Değer PENCEREME VURAN HAYAT İçinde barındırdığı çeşitli çalkantılarla, yokluk ve bilinmezlik silsilesi olan hayat, keskin fırça darbelerinin yumuşak ton geçişleriyle hafifletilmeye çalışıldığı bir tablo gibidir. Katı kanunlarının egemenliğini iliklerinde hissettiği, göz kapaklarını ilk açtığı andan kapatıncaya değin türlü türlü sorun geçitlerinde savrulup gidişini sembolize ettiği tablolarıyla Edvard Munch, kelimelerle ifade edilmeyecek duyguların ağırlığını yarattığı eserlerle su yüzüne çıkarıyor. İnsanın başını döndüren, nefesini kesen, aldığı her solukta en derin acıyı yahut kederi hissetmesine sebep olan eşitsizlik ve ölüm kavramları ressamın sanatının temellerini oluşturuyor. Bilinmezliklerle dolu bir geleceği temsil eden kapkara bir su birikintisinin önünde beyazlarla bezeli bir kadının bakışlarından yanında bulunan ve ölümü andıran figürden bihaber oluşunu hissettiğim Two Woman On The Shore adlı tablosu Munch’ ın ruhumda en derin etkiler bırakan eserlerinden bir tanesi. Birkaç temel rengin ve deformasyona uğramış şekillerin bir ifade aracı olarak etkin bir şekilde kullanıldığı eser, yakın bir zamanda Semrin Şahin’in Kadın Olsaydınız Anlar Mıydınız? isimli kitabının kapağında yeniden karşıma çıktı. Toplumsal sorunlara, yaşanan haksızlıklara ve bunların insan ruhunda bıraktığı derin sızılara kayıtsız kalamamış olan yazar kelimelere sığdırmaya çalıştığı geniş yelpazeli kırgınlıkları ve sosyal sıkıntıların yakıcılığını patlamaya hazır bir bomba misali ortaya bırakıyor. Ressamın eserinin de temelinde var olan ölüm sorunsalı yazarın hikâyesinde sözcüklerin arasına gizlenmiş halde keşfedilmeyi beklerken Munch’ın tablosu bir ön söz misali okuyucuyla buluşuyor. Yakın bir geçmişte ülkemizin dört bir tarafındaki insanları tek bir yere – televizyon başına – kilitleyen, ağır bir sessizliğin kollarında derin bir acıyı duyumsadığımız Soma faciası üzerinden ölüm ve eşitsizlik temalarının işlendiği ilk hikâyeyle birlikte eser okuyucuyu bir duygu seline katmayı başarıyor. Her türlü varoluş bir çeşit sona gebe olduğundan olsa gerek, yazar öykülerinin merkezine ölümün soğuk ve belki de acımasız gerçekliğini yerleştiriyor. Evin geçiminin yükünü sırtlamış olan babasının madenin zorlu çalışma koşulları neticesinde kaybettiği umutlarının ve hayal kırıklıklarıyla bezeli gözlerinin de etkisiyle okumayı kendisine ilke edinmiş bir çocuğun hikâyesi, sözcüklerinin içine sinmiş türlü türlü zorluğu ve sosyal eleştiriyi barındırıyor. Bir maden kazası neticesinde birçok hayatın tepetaklak oluşu okuyucuyu derin bir sorgulamaya iterken olaylara farklı açılardan bakabilme becerisini de aşılıyor. Çok erken bir yaşta büyümek zorunda bırakılmış bir çocuğun hikâyesi keşkelerin kalbin kuytu bir köşesini yaralayan yanını açığa çıkarıyor. Kurduğu hayallerin ve sahip olduğu umut kırıntılarının arasından ruhsal karmaşalarına, gencecik yaşta aldığı sorumlulukların getirisi isyanlarına, okumaya duyduğu özleme göz gezdirdiğimiz karakterle sosyal gerçekliğin kapısı bir kez daha aralanıyor. Diğer