bittiği görürsek belki kaybetme korkusu daha yoğun yaşanır insanın iç dünyasında. Bir gün gözünüzün açılması dileğiyle... NOTADAKİ UMUT Uzun ve yorucu bir günün ardından ruhumda halsizlik, üzüntü ve hepsinden önemlisi gelecek adına ümitsizlik var ise müzik dinlemek beni kendime getiriyor. Müzik benim için, ruhumu besleyen ve mantık yollarımın ışıklarını elektrik sigortası atarcasına hızlı bir şekilde söndürüp duygularıma doğru giden yolları aydınlatan ender sanatlardandır. Müziğin aydınlattığı yollar ile bana hayat enerjisi veren ışık, müziğin türüne göre bana beraberinde farklı hisler ve duygular getirir. Türüne göre duygularımla oynuyor olsa da beni yönetemiyor, sadece yönlendiriyor çünkü müziğin getirdiği ışığın arkasından gölgem, yani mantığım arkadan ister istemez her daim gelmektedir. Gelen karanlığa rağmen, hala uğraşıp çaba gösterdiğim işler uğruna bir umudun olduğunu ve o umut ile birlikte bana ilerdeki günlere heyecanlı, bir o kadar da mutlu girmemi sağlayan; umudun sağladığı tatlı sevinci yansıtan ender sanatçılardan biri Ennio Morricone’nin Once Upon A Time In The West adlı şahane bestesidir. Sanatçıyı ilk defa, çoğumuzun bildiği, İyi, Kötü Ve Çirkin filminde öğrenmiştim. Filmin aksiyon sahnelerine ve hikâyesine kattığı besteleri beni bir hayli heyecanlandırmakta ve filme daha çok bağlamaktaydı. Bir filmde bestekârın değerini o zaman daha iyi anlamış ve hissetmiştim çünkü duygulu sahnelerin arka planında bir müzik olmadığı zaman sahne bana kuru ve yavan gelmekteydi. Özellikle Vahşi Batı film türlerinde bulunan silah çekiş sahnelerine bir nakış gibi işlenmiş olan besteler, beni o ortamın içine çekip çölün kuru sıcaklığını yüzüm de hissettiriyor ve sanki silahını çekmeye hazır olan kovboy benmişim gibi yoğun duygular içerisine girmekteydim. Sanatçının Once Upon A Time In The West bestesinin başlangıcındaki çalgı aletinin tınısı bana, üzüntülü veya karamsar olarak devam etmekte olan bir hikâyede hala bir umudun olduğunu düşündürmekte. Giderek artan tınılar ile meleğimsi sesin yükselişi ile de hikâyenin başlangıcından gelinen noktaya kadar yaşanan duyguları özetlemekte. Meleğimsi ses, bu serüvenin hala devam etmekte olduğunu ve serüvenin sonunun iyiye doğru gittiğini her seferinde yaşattırmaktaydı. Bestenin başlangıcındaki müzik, adeta üzüntüden dolayı boynu bükük yürüyen birinin düşünce ve duygularıyla verdiği savaş sonucunda boynu dik ve kararlı olarak yola devam etmesi gibi bir his vermekte. Bestenin ilerleyen kısmında keman seslerinin hikâyeye kattığı tizlik ve canlılık ile besteyi daha şiddetli hissetmemi sağlayan parça, farkındalığımı harekete geçirip, sanki beni derin bir uykudan aniden uyandırırmışçasına kaldırıp atağa geçiren hisler vermekte. Bunların yanı sıra keman seslerinin arasından duyulan meleğin sesi üçüncü kişi gibi olayları izleyip, duygulu bir şekilde olayları anlatmakta ve bunların unutulmaması için bir anı defterine aktarıp gelecek için tecrübe olarak kalsın diye not etmekte. Besteyi dinlediğim vakit kendimi yoğun ve karmaşık duygular içerisinde bulmaktayım. Sanki bir başka evren ve zaman dilimindeymişim gibi kendimi gerçek dünyadan izole etmiş olarak yaşamaktayım. Bu ortamda, düşüncelerimi farklı açılardan değerlendiriyor, duygularımı tartıyor ve hislerimle özdeşleşiyorum. Bestenin son kısmına geldiğim vakit, duyduğum borazan sesi her şeyin geçici olduğunu; her olayın iyisiyle veya kötüsüyle sonuçlanacağını ve yoluma devam edeceğimi bana düşündürmekte. Beste bittiğinde, artık izole ortamımdan çıkmış bulunmakta, yaşamakta olduğum zaman ve evrene kaldığım yerden hayatıma dönmüş, farkındalık düzeyi artmış ve kanımca en önemlisi de motive olmuş bir şekilde hayatıma idame etmekteyim. Zaman zaman beni düşünceye sürükleyen şahane besteci Ennio Morricone’nun elinden çıkan Once Upon A Time In The West bestesi bana, yorumlarımın yeterli olamayacağını sadece verdiği hisleri hissederek anlaşılabileceğini düşündürüyor ve kendisini saygıyla anıyorum. KAYNAKÇA Ennio Morricone. Once Upon A Time In The West (1968). Once Upon A Time In The West Theme (Ennio Morricone). https://youtu.be/i3Q8h-fDfEI Cihan Kemal Sevinç Turk102 Assignment 1 KALEDEN GEÇEN HAYATLAR: KALEDE 1 BAŞINA Merhabalar, bugün sizlere yeni okuduğum öykü türünde yazılan Kalede 1 Başına adlı eseri takdim etmek istiyorum. Bu eser kariyerine önce kalecilikle başlamış sonradan yazarlığa geçmiş Sunay Akın tarafından yazılmıştır. İlk basımı Kasım 2018 tarihinde basılmış ve biz okuyucuların eline ulaşmıştır. Ne yalan söyleyeyim uzun zamandır akıcı bir kitap arıyordum çünkü en son okuduğum kitabı hatırlamıyorum bile. Bu yüzden Sunay Akın’a kitaplara olan ilgimi yeniden canlandırdığı için şükranlarımı sunuyorum. Kitapla ilgili konuşmaya başlamadan önce kalecilikten biraz bahsetmek istiyorum çünkü herkes futbol hakkında bilgi sahibi olmayabilir. Bir kaleci genelde insanların gözünde kalede duran işlevsiz bir oyuncu olarak görülür. En azından halkımız futbolu gol atmaktan ibaret gördüğü için kaleci genel olarak arka planda durur. Ben buna kişisel olarak şiddetle karşı çıkmaktayım. Çünkü kaleci benim gözümde filelerin önünde kalesini gelen tehlikelerden korumak için and içmiş bir kahramandır. Kaleciler yaptıkları kurtarışlar ile maçın seyrini değiştirme potansiyeline sahiptir. Ayrıca kalecilikte bazı anlar çok tatmin edicidir. Mesela kalesine gelen sert bir topu kurtarmak bir kaleci için paha biçilemezdir. Çoğu kalecinin hayatı sokaklarda başlar. En basitinden mahalle maçlarında kalecilik yapmış olan çocuklar bugün sahip oldukları kariyerlerini koruma güdüsünü belki de yaptıkları o mahalle maçlarında kalelerini korurken harcadıkları emeğe borçludurlar. Kaleciler takımına sadık olmalarıyla da ön plana çıkmaktadırlar. Bunu Sunay Akın’dan bir alıntıyla desteklemek istiyorum: “90 dakika sahada olup da arkadaşlarına sırtını dönmeyen tek adam kalecidir.” Kitaba gelirsek, kitaptaki çoğu karakteri önceden tanıyordum. Şenol Güneş mesela. Herkesin 2002 Dünya Kupası’ndan tanıdığı, bizi dünya üçüncüsü yapmış teknik direktörden bahsediyorum. Bu adam hep bu başarısıyla aklında kaldı futbolseverlerin. Fakat bu kitap bunun dışına çıkıp onun hayatına inerek bizi yeni bir boyuta sürüklüyor. Şahsen daha önceden file bekçiliği yaptığını biliyordum ama bu seviyeye geldiği şartlar hakkında yeterli bilgim yoktu. Zonguldak’tayken o zorlu şartlar altında kaleci eldiveni olmadan yaptığı antrenmanlar bize her şeyi yeterince iyi anlatıyor zaten. Bir kaleci için eldivenin işlevi bir aslanın pençesinin işleviyle aynıdır benim için. Kitapta anlatılan kalecilere bir başka örnek olarak yakın zamanda Nobel almış Türk bilim insanı Aziz Sancar’ ı versem haliyle bu yazıyı okuyan herkes bir anlık duraksayacaktır. Evet, bugünlerde kimya hakkındaki çalışmaları ile bilinen Aziz Sancar aslında amatör bir kaleciydi zamanında. Hem de başarılı bir kaleci. Amatör takımlarda oynayan Aziz Sancar sonradan fikrini değiştirip bilime yöneliyor ve kalecilik kariyerine nokta koyuyor. Her ne kadar bu insanlar kaleciliğiyle bilinmese de kitap bu belirttiğim örneklerdeki gibi birçok insanın hayat hikâyesini, kaleciliğin hayatlarındaki rolünü anlatıyor. Bu insanların hepsinin kaleci olarak hayatını sürdürmemesi işi ilginç kılıyor çünkü bu insanlar hayatlarını bilim insanı, sanatçı, şair ve bir sürü farklı meslek ile devam ettiriyor. Bu da hayatlarındaki kaleciliği gizliyor. İşte tam bu anda kitap araya giriyor ve bu anıların tarihin tozlu sayfalarında kaybolmasını önlüyor. Ben bu eseri aldım ve okurken Sunay Akın’ın ve anlattığı diğer kalecilerin dünyasına gittim. Şunu söyleyebilirim ki bu kitabı okuduktan sonra sizde o hissi tatmak isteyeceksiniz. Siz de o eldivenleri alıp filelerin önüne avını bekleyen panter edasıyla geçmek isteyeceksiniz. Çünkü bu kitap, okuyana futbolu arzulatacak bir eser. Daha önce futbol oynamış ve sakatlıklardan bırakmış birisi olarak bu kitap bendeki futbola geri dönme isteğini uyandırdı. Belki futbolu sevmiyor olabilirsiniz belki de yeterince futbol bilmediğiniz için okumak istemiyorsunuz. Bence bunlara rağmen bu kitabı alın ve okuyun. Eminim çok beğeneceksiniz. Emir YAVUZ KAYNAKÇA  Akın, S. (2018). Kalede 1 Başına. İstanbul: İş Bankası Kültür Yayınları. Tekinbaş 1 Merve Nuran Tekinbaş 21401355/AMER Tembellik Üzerine Yüzyıllardır insanoğlu, tembelliğe dünyanın en anormal ve aynı zamanda en büyük günahıymış gibi davranmaktadır. “En büyük günah gibi” demek aslında biraz hafifletmektir olayı, zira Katolik inancında en büyük yedi günahtan biri direkt tembelliktir. Bu yalnızca Katolik mezhebinin tutumu da değildir; çoğu dinde özelikle semavi dinlerde uyuşukluğa, hiç masum bir şeymiş gibi bakılmaz. Maalesef sadece din değil toplum, hükûmet, işverenler hiç kimse tembelliği insanlık hâli olarak görmez. Bu bakımdan Paul Lafargue'un "Tembellik Hakkı" denemesi ele alırsak, kitabın nasıl son derece tabuları yıkıcı olduğuna görürüz. Tembellik, çok uzun bir süredir olumsuz bir davranış olarak ele alınmıştır ki hâlâ da öyledir esasen. Herhangi bir tembelliğe âdeta bir suç işlemişçesine bakılır. Tembelliğe içimizdeki bir dürtü gözüyle bakılmalıyken insanlar suçmuş gibi bakıyor. Anayasal anlamda, insanlara doğuştan gelen bir hak olarak görülmedikçe tembellik, çalışanlar her daim mağdur olacaktır. İşe bir gün gitmeyin ya da tembellik yapıp geç gidin ama patronunuza dürüst olacağınız an, dilekçenizi de yazmaya başlayın. Örneğin alarmınızı duymama bahaneniz, işvereninizi daha az kızdırır çünkü kasten yapmamış gibi gözükürsünüz. Fakat kasıtlı ve farkındalık boyutunda olduğunuz tembelliğiniz modern dünyada daima başınızı ağrıtacaktır. Size muhtemelen tembel stereotipine uyuyan milletleri ve ülkeleri örnek göstereceklerdir. Ekonomik krizleri asla sisteme bağlı olarak değerlendirmezler; yalnızca tembel insanlara suçu atarlar ki aslında fazla üretimden çıkan ürünler yüzünden kriz olur. Fazla üretimin suçu da çok çalışmaktan kaynaklanır. Genelde çok çalışmak kriz getirirken, tembellik beraberinde sanat, felsefe getirmiştir bugüne kadar. Sanat eserlerini tabiri caizse Tekinbaş 2 işsiz insanlar mı getirmiştir dünyaya? Manevi anlamda dolu insanlar getirmiştir, özellikle de stresten uzak insanlar getirmiştir. Günümüzde neden filozof yoktur sorusuna cevap da budur aslında. İnsanlar panik hatta hayatta kalma güdüsüyle yaşıyorlar ne yazık ki şu an. Dünyaya ne katarız gibi bir düşünce içinde değiller çünkü tek dertleri evi, yurdu, geçindirmek. Teknolojik gelişmeler sayesinde bugünün insanı geçmişte hiç olamayacağı kadar tembellik yapabilmektedir aslında. Su için musluğa ya da damacanaya yürümemiz yeterlidir. Yemek söyleyebiliriz bir telefonla gelir ya da hazır paket yiyecekler alıp mikrodalgaya da atabiliriz. Günlük hayatta tembellik adına çok şey yaptığımıza da eminim. Belki gelecekte de insanlar ışınlanacaktır; bunu şimdilik bilemeyiz. Çoğu icat tembelliğin üstüne kurulu gibi zaten. Bu bakımdan, bu çağda yaşadığımız için nispeten şanslı sayılabiliriz. Lakin hâlâ ve inatla insanları sekiz, dokuz saat çalıştırmak zulümdür ve tembellik hakkını ihlaldir. Bu ihlal son bulmadıkça, insanların huzura ereceğine inanmıyorum. Huzur ise tüm dünyanın dolaylı ya da dolaysız yegâne amacıdır. Son olarak, birtakım yanlış anlamaları önlemek için şunu tekrar etmenin fayda olacağına inanıyorum. Tembellik sadece yan gelip yatmak değildir, çok daha derindir. Sadece yan gelip yatabilirsin ama çok daha fazlasını barındırdığını da unutmayın tembelliğin. Onu sevin, ona saygı duyun, lütfen onu hor görmeyin. Stresli zamanlarda-savaş gibi mesela-nasıl bazen teknolojik devrimler olur, rehavetli zamanlarda da yenilikler olur çünkü uyuşukluk en büyük farkındalığı oluşturur kişiyi yavaş ve stressiz yaşatarak. Şiddetsiz ve sessiz devrimleri tembel insanların başardığını da unutmayın. Tembel insanlara konformist ve statükocu gözüyle bakılsa da aslında dünyaya en büyük değişim ve eleştirileri onlar sunuyor, çünkü her saniye Tekinbaş 3 meşgul değiller, arada sandalye çekip dünyada olup bitenleri izleyebiliyorlar. Hepimizin arada sırada yapması gereken bir şey değil de nedir ki bu? Var Olduğu İçin Mi Varlık, Bir Anlamı Olduğu İçin Mi? Ne yapıyoruz biz insanlar olarak, ne katkımız var etrafımıza? Diğer canlılardan farklı olarak şu dünyaya neler kazandırdık? Yemek, içmek, nefes almak, var olmak pek çok canlının yaptığı şeyler; peki farkımız ne? Bu farkımız bizi biz yapan şey, yani özümüz mü, hiç bilmiyorum. Bu üç soruyu sık sık düşünürüm ve düşündüğüm bağlama göre farklı cevaplar bulurum bazen. Öznellik Nedir? kitabını okurken az önce sorduğum soruların cevabının hepsinin aslında insan özüne bağlandığını fark ettim. Soruları cevaplayabilmek için önce “öz” kavramının açıklanması gerektiğini düşünüyorum, ancak bu kolay bir iş değil. Sözlük anlamına bakarsak, özün, bir kimsenin benliği, kendi manevi varlığı olduğunu görebiliyorum (TDK). Sartre’ın kendi felsefesini, Varoluşçuluk’u oluşturduğunu da biliyorum, yani Sartre diyor ki insan kendi özünü oluşturmakla yükümlüdür. Bu fikre katılmakla beraber ben daha fazlasını düşünüyorum bu konuda: Ya çevremizdeki geri kalan her şeye de bir anlam yükleyerek onların özünü oluşturan yine biz, insanlarsak? İnsanları çok yüce bir varlık olarak gördüğümden ya da yüceltmeye çalıştığımdan söylemiyorum bunları, sadece bazı şeyleri fark etmeye başlıyorum. Biz insanlar var olduğumuz günden beri çevremizdeki varlıklara anlamlar yüklemişiz, nesneler hatta canlılar arasında bile bağlantılar kurmuşuz ve bir süre sonra bunları artık fark etmeden, bilinçaltımızdan yapmaya başlamışız. Bence diğer canlılardan asıl farkımız o. Bir kaplanın gözüne kestirdiği ceylanı av olarak görmesi gibi değil de; bizden milyonlarca kilometre uzakta olan yıldızlara isim vermişiz mesela, onları bir araya getirmişiz, “takımyıldız” kavramını oluşturmuşuz, yıldızlardan harita çıkarmışız. Bir kaplan için ceylan, sadece besleneceği bir hayvandır ve maddesel varlığının ötesinde bir anlama sahip değildir. Ancak az önceki verdiğim örneği baz alırsam, yıldızlar bizim için tonlarca kütleden mi ibarettir? “Takımyıldız” diye bir kavrama ait olması, hatta bir isme sahip olması onun maddesel varlığıyla mı alakalı? Cevap hayır, o yıldıza isim vermesek de yıldız, yine yıldız olarak kalmaya devam edecekti. Ama şimdi hangisini iddia edebiliriz bu yıldızın özü hakkında; bu yıldızın özü takımyıldızın bir parçası olup yön göstermek miydi yoksa ısı ve ışık saçan bir kütle olmak mıydı? Aslında oradaki yıldız, “takımyıldız” kavramından da haberdar bile değil, bunu da yaratan biziz. Bu noktaya kadar zaten işler sanki hiç karışmamış gibi sonrasında Sartre kafamı daha da çok karıştırmaya devam etti. Biz nesnelere yalnızca isim değil aynı zamanda bir görev veriyoruz tamam, ama nesnelerin özünü oluşturduğumuzun farkında mıyız? Ya da bunun farkında olmak bir şey değiştirir mi? Okuduklarımdan sonra cevap verirsem, evet değiştirir. Söylediklerime şöyle bir örnek verebilirim. Hepimiz refleks olarak nefes alıyoruz her zaman. Ama nefes aldığımızı fark ettiğimiz anda, nefes alışlarımızı kontrol etmeye başlarız. Sartre da benzer bir örneği merdiven benzetmesi kullanarak vermişti (37). Çevremizdekilere isim ve dahası görev vermek de aynı şekilde işliyor. Zamanın başlangıcından beri bunu yapıyoruz ancak yaptığımız şeyi fark ettiğimiz an işler değişiyor çünkü bilinçleniyoruz. Bilinçlenmek demek de kontrol etme gücüne sahip olmamız anlamına geliyor. Öznellik kavramı da burda işin içine giriyor. Hepimiz, bütün insanlar, bomboş birer sayfa olarak dünyaya geliyoruz Sartre’ın dediği gibi. Ömrümüzü bu boş kağıdı doldurmakla harcıyoruz, kendi “özümüzü” ve “öznelliğimizi” yaratmakla uğraşıyoruz. İyi ya da kötü bir şekilde başarıyoruz. Bu kağıt önümüze hiçbir zaman dolu olarak gelmiyor, ya da silinmez tükenmez kalemle yazılan bir şey olmuyor. Bilinçlediğimiz zaman da kendimizi kontrol edebiliyoruz. Ancak Sartre’ın dediği aksine sadece kendi kişiliğimiz için bunu yapmıyoruz. Çevremizdeki dağı, taşı, güneşi, ayı maddesel olarak biz var etmemiş olsak da onlara maddelerinin ötesinde bir görev veriyoruz, onların da özüne kendi katkımızı yapıyoruz. Bana sorarsanız, bizim dünyaya yaptığımız en büyük katkı da bu. Maddelere kendi maddelerinin ötesinde bir anlam koymak: varlığı, uzayda hacim kapladığı için değil, bir anlamı olduğu için varlıklaştırmak. KAYNAKÇA: • "öz." Türk Dil Kurumu. Web. 20 Mart 2017. http://www.tdk.gov.tr/index.php?option=com_bts&arama=kelime&guid=TDK.GTS.58cfefbdae2ae6.99870389. • Sartre, Jean-Paul. Öznellik Nedir?. Can Yayınevi. İstanbul: 2015. Pelin Baysal Sarper Gürbüz Rengin Peşinde Uzun yolculuklarda, babama yolu tarif etmek için genelde ön koltukta otururum. Elimdeki telefondan haritalara bakarken, bir yandan da önümüzdeki upuzun yolu izlerim bazen. Bir süre sonra, canım sıkılır ve eğlence olarak, harita uygulamasında, parmaklarımla haritayı uzaklaştırabildiğim kadar uzaklaştırırım, ve nihayetinde, ekranda bir bütün olarak dünyayı görürüm. Mavi, yeşil, kahverengi, ve biraz da beyaz. Dört koca renk… Doğayı sadece bu dört renk üzerinden hissetmek oldukça çarpıcı gelir bana. Bütün ihtişamını sergiler bana tabiat bu renklerle. Coşkun dalgaların sesini, iri yarı ağaçların arasındaki kuşların zarif serenadını duyar gibi olurum. Soğuk, ama ninni gibi bir rüzgarın kutuplarda estiğini hayal ederim. Bu dört renk, beni dünyanın üstünde bir bulut misali dolaştırır ve kendi sadeliği üzerinden, doğanın en güzel yüzünü gösterir, en narin sesini işittirir ve en yumuşak kokusunu hissettirir. Bu huzurlu düşünceler arasında zihnimi yenilerken, babamın, “Oğlum, neredeyiz?” diye sormasıyla birlikte, neden ön koltukta oturduğumu hatırlarım ve haritayı bulunduğumuz konuma getirmek için yavaşça büyütmeye başlarım. Dört rengin yavaş yavaş kaybolduğunu, ve tek bir renge, boz griye, dönüştüğünü fark ederim. Yüzlerce yol ve bina yaparak insan, kendini doğadan uzaklaştırmış, onun rengini de değiştirmiş. Kulağıma aniden bir sürü korna sesi gelmeye başlar. Şehrin ışıklarının gözlerimi kamaştırdığını hissederim. Egzoz dumanının kendisine çarpmasıyla birlikte, kaldırım kenarında umutsuzca sallanan karahindibayı görür gibi olurum. Bir de asık suratla telaş içinde bir yerlere yetişmeye çalışan insanları… Onlar da sanki durumun farkında gibiler. Onlar da biliyorlar doğanın rengini göremediklerini, ondan uzaklaştıklarını, ama onun bir parçası olduklarını. Belki de bu yüzden asık suratlılar. Tabiata ulaşmak, onu hissetmek istiyorlar. Bazen ulaşma çabaları başarılı oluyor gerçekten. Binbir farklı yol deniyorlar. Uzaklara gidiyor, tatile kaçıyor, günlük hayata “doğa serpiştiriyor” ve biraz da olsa, o dört rengi fark edebiliyorlar. İşte Susanna Tamaro’nun Ulu Ağaç adlı kitabı, bu doğaya uzanış çabalarını ve insanın doğayla ilişkisini bana tekrar düşündürdü. Bizler, doğanın rengini betonlaştırdığımızı ve ondan uzaklaştığımızı biliyoruz aslında. İçimizdeki burukluğun suratlarımıza yansıması bundan dolayı. Günlük hayatımızda birtakım küçük aktivitelerle, bunu telafi etmeye ve doğanın yapbozundaki o boşluğu, kendi boşluğumuzu, doldurmaya çalışıyoruz. En basitinden, bilgisayarımızın arka planını muazzam bir doğa fotoğrafıyla donatıyoruz. Gürül gürül bir şelale, ya da masmavi bir koy, bizi soluk hayatımızdan uzaklaştırıyor, okşuyor ve sanki bizi anlarcasına, yalnızlığımızı, kayıp parça oluşumuzu unutturuyor. Biz o temiz suları atıklarla kirletsek de, doğa bizi kucaklıyor ve teselli ediyor. Bunun dışında daha birçok şey var. Biz televizyondaki reklamlarla da doğaya gönderme yapıyoruz. Ekranda dağın tepesinde yudumlanan çayı görünce, dağ kekiğinin mayıştırıcı kokusunun burnumuzda tüttüğünü, hafif esintinin, bize yukarda süzülen kartalın sesini getirdiğini bile hissedebiliyoruz. Peki ya yaptığımız sporlara ne demeli? Sürülen bisikletler, atılan kulaçlar, koşulan mesafeler, bunların hepsi bizi doğaya yolculuğa çıkarıyor aslında. O dört rengi, en canlı halleriyle fark etmemize yardımcı oluyor. Bunun gibi daha birçok küçük şey, doğayı istemeden çürüterek, ondan kendimizi soyutladığımız düşüncesini bastırıyor ve bize doğayla bir bütün olduğumuzu hatırlatıyor. Bazen bu minik çabalar yetersiz kalıyor, tabii. Biz de odağımızı, yılın büyük bir bölümünde iple çektiğimiz tatil dönemlerine yöneltiyoruz. İlk olarak şubat tatili kapımızı çalıyor. Kar tatili hazırlıklarını başlatıyoruz ve uzun bir yolculuktan sonra, sarp dağlara ulaşıyoruz. Binlerce metre aşağıdan, doruk noktasındaki o keskin beyazlığı hasret dolu gözlerle süzüyoruz. Yukarı çıktığımızda, kristal saflığındaki kar tanelerini elimize alıyoruz ve ilk kayıp renk olan beyaz, misafirperver bir şekilde bizi karşılıyor. Sonsuz beyazlığın içinde küçük, ama önemli bir parça olan bizler, gri hayattan uzaklaştığımızı, ferahladığımızı, bir bütün oluşturduğumuzu hissediyoruz. Aradan birkaç ay geçince, bu sefer de yaz tatili, kolunu omzumuza atıyor. Biz yine uzaklara gidiyoruz. Saatler süren bir yolculuk sonrası, pansiyona yerleşir yerleşmez, kendimizi denize atıyoruz. Bu sefer de, mavi bizi kucaklıyor. Sanki bizi bırakmak istemiyor da biz saatlerce çıkmıyoruz denizden. İçimizde doğaya karşı hissettiğimiz utancı unutturacak kadar güçlü sarılıyor bize deniz. Bütünleşiyoruz onunla. Akşam, ormanın arasındaki pansiyonumuza dönüp, yatağa uzanıyoruz ve pencereden bize el sallayan orman, kahverengi ve yeşile olan hasretimizi de gideriyor. Eksik bazı şeylerin kendi kendine tamamlandığının farkına varınca, içimize dolan huzurla, derin bir uykuya dalıyoruz. İşte dört renk, bizim aracılığımızla, bir bütün oluşturuyor bu tatil zamanlarında. Bize, doğanın birleştiricisi, önemli bir parçası olduğumuzu hatırlatıyor. Solmuş, beton hayatın taşları arasından, çiçek filizleri çıkıveriyor tabiat sayesinde. O gri yaşama birkaç hafta sonra tekrar geri döneceğimizi bilsek de, o an içimizden gelen tek şey, bu çiçekleri kısa bir süre olsa da yaşatmak, ve doğayı hissetmek oluyor. Bizler tam olarak böyleyiz işte. Doğayı istemeden boğduğumuzu, ondan uzaklaştığımızı her zaman biliyoruz. Onun kayıp parçası olduğumuzu da. Kendi kurduğumuz taşlaşmış hayatımızda bu düşünceler bize ağır geldiği için, içimizde hep doğadan bir özür dileme isteği oluyor. Çeşitli eylemlerle doğaya yaklaşmaya çalışıyoruz. O dört rengi görmek için bazen bu hayatımıza “doğa serpiştiriyoruz”. Bunlar yetmeyince de, ben nasıl haritayı uzaklaştırıyorsam, tıpkı onun gibi, biz de gri hayatımızdan uzaklaşıp, kaçamak bir doğa yolculuğuna çıkıyoruz. Ama her zaman, kendimize doğayı hatırlatacak şeyler arıyoruz. Bu televizyondaki basit bir reklam olabileceği gibi, değerli bir tatil de olabiliyor. Bazen de sadece bir kitap. İşte Ulu Ağaç da, beni bu dört rengin peşinden götüren bir kitap olmuştu. FİKİR VE DÜŞÜNCELER Ne yazık ki fikirlerimizin ve düşüncelerimizin dış görünüşümüzden ve dışa vurduğumuz kişiliğimizden daha önemsiz olduğu bir toplumda yaşıyoruz. Fikirlerimizin ne denli değerli olduğunun aslında hiçbirimiz farkında değiliz, bu farkındalığa sahip olmadığımız için yaşamımız çok kolay bir hal alıyor. Topluma gerçek görünmemek ve kişiliğinin kırılgan taraflarını, zayıflık olarak gördüğümüz tarafları etrafımıza göstermemek, hayatımızı kolaylaştırıyor. Kişiliğimizi korumak ve saklamak için tabiri caizse bir maske geliştiriyoruz. Bu gerçeği benim gözlerimin önüne seren yapıt, Alan Moore’un “Vendetta’nın V’si” adlı sineması oldu. Her izleyişimde farklı şeylere dikkat etmemi ve farklı sözleri, alıntıları incelememi sağladı. Ama her seferinde tek bir alıntı farklı bir şekilde beni etkiledi. “Bu maskenin altında bir yüz var, ancak benim değil. Ne altındaki kaslardan daha ‘ben’dir o yüz… Ne de altındaki kemiklerden. Bu maskenin altında etten daha fazlası var. Bu maskenin altında bir fikir var! Ve fikirler kurşun geçirmez.” “Bu maskenin altında bir yüz var, ancak benim değil. “. Burada her ne kadar yaşadığı fiziksel yaralanmalardan bahsetse de içten içe daha derin ve felsefeye dayalı bir yorum ortaya attığını görmekteyiz. Hiçbirimiz aslında gösterdiğimiz kişiliğe sahip değiliz. Karakterin bu duruma ürettiği çözüm her ne kadar terör bazlı ve gizliliği destekleyen bir çözüm olsa da bir kişiyi değil bir fikri, bir düşünceyi sembolize ettiğini görmekteyiz. Bizim de dünyamızda, çevremizde buna benzer özellikler taşıyan insanlar var. Bu insanlar, gizliliği baş rolün kullandığı amaçla değil, etrafındaki insanları yanıltmak üzerine kurulu olduğunu görüyorum. Günümüz dünyasının bu alıntıya tamamen karşıt bir düşünceyle yaşadığının ve maskelerini fikirlerini yansıtmak üzerine değil aksine fikirlerine kendilerine tutmak üzere yarattıklarını düşünüyorum. “Ne altındaki kaslardan daha ‘ben’dir o yüz… Ne de altındaki kemiklerden.” Her ne kadar başta sadece fiziksel yaralanmalarından yanmış vücudundan bahsetmeye çalıştığını düşünsem de üzerine düşünülebilecek bir şey olduğunu 2. hatta ve hatta 3. izleyişimde fark ettim. V’nin bulunduğu baskıcı sistem altında karakterize edilmiş toplum şu anda yaşadığımız toplumların, bütün dünyada, benzerliklerini taşıyor. Böyle bir karakterin oluşabilmesi böyle bir toplumda yaşadığı trajediler ve topladığı bilgiler sayesinde mümkün oluyor. Günümüzde, bu toplumsal düzen içerisinde yine bu tarz düşünceye sahip insanların da hep trajik geçmişlerden geldiğini görmekteyiz. Her ne kadar böyle yenilikçi idealist bir düşünceye sahip olmak bunlara bağlı olmasın istesem de tarih her seferinde beni hüsrana uğratıyor. Örnek olarak verebileceğim isimlerin arasından belki de kültürümüze en yakın olanı Atatürk’tür. Atatürk’ün hayatı da baktığımız zaman trajedilerle ve büyük sıkıntılarla şekillenmiştir, sonunda da gerçekten idealist ileri görüşlü ve toplumsal düşüncelere sahip bir insan çıkmıştır. Maske her ne kadar bir ideolojiyi, bir düşünceyi temsil etse de maskenin altında da bir kişinin olduğunun farkında olmalıyız. Bu kişi belki de olması gereken ideolojiden hoşlanmıyor ve sistemin onu olması gereken kişiliğe bürümesinden hoşnut değil. Bu konudan baskıcı sistemin zorladığı belki de bir başka nokta da insanların özgürlük için bir çaba içerisine girmiş olması. Günlük hayatımızda özgür düşünce, bağımsızlık ve kişisel hürriyet peşinde koşuyoruz. Bu koşuşturma sürekli olarak devam etse de bazı bize zorlanan düşüncelerden sıyrılamıyoruz. Bu çaba bizi ayakta tutan ve yaşamımıza anlam katan bir çaba olarak varlığını sürdürüyor. “Bu maskenin altında etten daha fazlası var. Bu maskenin altında bir fikir var!” Yine aynı şekilde kendi yüzünün aslında bir şey ifade etmediğini sadece biyolojik olarak ben denebilecek şeyler olduğunu ifade ediyor V burada. Maskesinin altındaki o yanmış yüz, pelerininin altındaki yanmış vücut onun için biyolojik varlığından başka bir şey ifade etmiyor. Evren için de aynı şekilde bir şey ifade etmiyor çünkü koskoca bu evrende bir toz parçasından farksız. Bizim biyolojik yapımız fiziksel özelliklerimiz aslında hiçbir şey ifade etmiyor, düşüncelerimizin yanında gereksiz ve önemsiz kalıyorlar. Aslında burada varmak istediği nokta kim olduğunun önemli olmadığı ve fikirlerinin asıl önemi toplaması gerektiğidir. Son olarak beni kişisel olarak etkileyen son kısmından bahsetmek istiyorum alıntının. “Ve fikirler kurşun geçirmez.” Ne zaman duysam ne zaman okusam tüylerimin diken diken olmasına sebep olacak bir alıntı bu. Sadece filmdeki sahneden gelen heyecan ve adrenalin yükselmesiyle alakalı değil bu ürperti, aynı zamanda günlük hayatımıza uygulayabileceğimiz ve uygulamamız gereken bir düşünce tarzından bahsettiği için de aynı zamanda bir ürperiyorum. Her duyduğumda bunu kendi hayatımda da kullanmalıyım düşüncesi ve arkasından gelen aslında kullanmak için gerçekten büyük bir cesaret gerektiğinin farkındalığı duygularımı yükseldiği gibi aşağıya çekmeyi başarıyor. Bir filmin etkisinin bu kadar büyük olması ve bir alıntının düşünceleri bu kadar güzel açıklayabilmesi bende büyük bir sempati yarattı. Her ne kadar distopya burada büyük bir etken olsa da karakter gelişiminde ben de az da olsa bir distopyada yaşadığımızı ve toplumumuzu böyle bir düşünce biçiminin değiştirebileceğini düşünüyorum. Bize zorlanan ideolojiden sıyrılma gayretinin gerekli olduğunu. Fiziksel özelliklerimizi ve biyolojik yapımızı bir kenara bırakıp asıl önemi ve değeri olan düşüncelerimize, fikirlerimize odaklanılması gerektiğini düşünüyorum. Kaan Şamgul OYUN Henüz beş yaşındayım. Ve sevgili babam bana bir gün gel cici kızım seninle güzel bir oyun oynayalım. Oyunumuzun adı satrançtı. Ben biraz heyecanlı ve meraklı bir şekilde babama bakarken babam beni rahatlatan cümleler sarf ediyordu: “merak etme hepsi ile tek tek tanıştıracağım seni. Bu piyon, kale, at, fil, vezir, şah.” Bana beyaz on altı taşı verişi aklımda. Her gün biraz oynadık. Öyle ki babamın eve gelişini daha bir heyecanla bekler olmuştum. Taşları tanıdıkça kuralları öğrendikçe babamın hamlelerini tahmin etmeye çalışmak çok eğlenceliydi. Acaba bu taşı oynatırsam babam ne yapar? Taşımı babama kaptırmak istemiyordum. Ama babam benimle ciddi ciddi satranç oynamaya başlayınca işler değişti. Artık gerçek birer rakiptik. Arada annemin desteğini de alarak müsabakamızı uzatsam da babamın vezirimi almasıyla hüngür hüngür ağlamaya başlıyordum. Derken gözyaşı ile biten oyunlarımız beni hem hırslandırıyor hem ümitsizliğe düşürüyordu. Bir sonraki adımı düşünmek, kendimizi karşımızdakinin yerine koymak demekti. Acaba şimdi nasıl düşünecek ve ben ne kadar zarar göreceğim veyahut rakibimi nasıl alt edeceğim. Annem benim üzülmemi asla istemezken babam oyunu hakkıyla oynayarak beni gerçek hayata hazırlıyordu. Oyun da olsa kurallar kurallardı. Bu kurallar hayatımız boyunca olacaktı. Hiç kimse bizim gözyaşımıza bakıp bize oyun vermeyecekti. Öylesine bir oyundu ki stratejisi olmalıydı, insanın. Bir davranışının nelere sebep olacağını ön görmesini öğrenmeliydi. Babam küçük kızını zorlu bir hayata hazırlamak istiyordu ve sonunda oyun kaybetmenin dünyanın sonu olmadığını öğrendim. Kaybetmeye tahammül etmeyi öğrendiğim gün hayata pozitif bakış açısıyla bakma hikâyem başladı. Satranç sadece bir oyun değil. Bilimin ve sanatın estetikle buluştuğu zekânın stratejik yolculuğu… En çok ta şu tanımı seviyorum: Kralların Oyunu. Stefan Zweing’in Satranç adlı kitabında kimisi için bir gelir kapısı kimisi için kahreden yalnızlığına hayat arkadaşı ve kimisi için bir oyundur, satranç. Savaş karşıtlıyla tanınan Zweing’in intiharından önce yazmış olduğu son kitabı olan Satrançta benimkisi gibi eğlenceli bir hikâye yok. Hayata tutunmanın zorlu ve düşündürücü bir yoluydu, satranç. İlginç bir şekilde eğitim düzeyleri, kültürleri ve yaşamları farklı insanları aynı masada buluşturuyordu. Gariban bir köylü çocuğunu, iyi bir aileden gelen eğitimli bir Yahudi’yi ve eğitimle iyi bir hayat standartını yakalamış hırslı bir mühendisi. Onların birbirinden farklı satrançla başlayan hikâyeleri vardı, satrançla başlayan farklı kazanımları. Satranç oynamak bana empati yapmayı öğretti. Fakat empati yapmak, altı yaşımla yeni başlayan okul hayatımda çok zorluklar yaşattı. Sürekli beni çimdikleyen sınıf arkadaşıma asla çimdik atamadım. Benim canım acıyordu ve karşılık vererek onun acını acıtmak istemiyordum. Evimizde empati yapmak yere göğe sığdırılamazken okulda benim hayatımı hiç te kolaylaştırmıyordu. Keşke herkes davranışlarının yıkıcı etkisini ön görebilseydi. Keşke toplumlar, devletler de… Bazı şeyler asla tamir edilmeyecekler, kırılan bir bardaktan bahsetmiyorum bile. Kırılan kalplerden, incinen ruhlardan bahsediyorum. Dünyada kazanacağınız hiçbir şey bir insanın gözyaşına değmez. Ama bu başarı hırsı, sahip olma hırsının insanı baştan çıkarıcı albenisini yok saymıyorum. Lakin belli sınırları olmalı insanın, İnsan olanın. Bize benzemeyeni dışlayıp ötekileştirmek kolay gelir. Başkalarının cesetleri üzerinden saadetli hayatlarına devam eden bu hastalıklı ruhların empati yapmasını beklemiyorum tabi. Dünyanın her gün bir tarafında bir terör saldırısı haberi alıyoruz. Bu ölümler üzerinden korku mesajlarını dünyaya veren örgütler ve kutuplaşmalar, insanların ölümüne oh olsun diyecek kadar zavallılarmış bir dünyada bulunmak gerçekten çok zor. Keşke farklılığımızın zenginliğimiz olduğunu bilebilsek. Dünyanın bir yerinde dökülen gözyaşlarının dünyanın diğer tarafına kadar etki eden domino taşları misali yıkıcı etkisi olduğunu görebilsek. Bir tarafta patlayan bombaların karşılığını başka tarafta başka insanların öldürülmesi olacağını biliyoruz artık. Sıra kimde acaba? Bir zamanların Almanya’sında sebebi ne olursa olsun milyonlarca insan sadece Yahudi oldukları için öldürüldüler, yakıldılar, sürüldüler. Yıllarca çalışıp biriktirdikleri tüm emekleri hiçe sayılmış türlü işkenceler görmüşlerdi. İnsanın ruhsal yıkımının en büyük tetikleyicisi yalnız kalmaktır. Arkadaşlarından, büyüdüğü çevreden, yaşam standartlarından ayrı kalmak… Ve sonunu göremediğiniz toplama kampları, ne zamana kadar kalınacağı belli olmayan işkence odaları. Ne adına? Benimle aynı değilsin. Sen farklısın. Bu korkunç trajedi sadece onları mı etkilemeliydi? Şu söyleyip durduğumuz, insanlık nerede? Neredeydik… Yüzyıllar değişse de insanlık çok çok yol aldı desek bile bazı şeyler değişmiyor. Dünyayı katlanılmaz kılan şey kalplerin uzaklaşması. Diğerlerini yerin dibine koymak istercesine ötekileştirme. Keşke neşeli bir şarkıda buluşsaydık. Ah! Şu ötekileştirmenin gözü kör olsun. Gökçe Filiz Çavuşoğlu İLK AŞK Olmuyor, olmuyor, olmuyor… Ne kadar çabalasam da hafızamdan silmeyi bir türlü başaramıyorum. Her unutmaya çalıştığımda bir kez daha hatırlıyorum. Hep kendime acaba bir daha böyle sevebilecek miyim, bu duygulara bir kez daha kapılabilecek miyim diye soruyorum. Maalesef kendimi her şeyin ilki en güzelidir fikrine kapılmaktan kendimi alı koyamıyorum. Aynı duyguları yaşasam dahi ilki kadar yoğun yaşayamayacağımı düşünüyorum ve tüm inancımı yitiriyorum. Peki, neden ilk aşk? Neden bizi bu melankolik havaya büründüren ilk ve vazgeçilmez aşk? Sabah her zamanki gibi karanlık bir okul sabahıydı, tek farkı ikinci sınıfa başlıyordum. Uyanıp üstümü giydim. Annem her zamanki gibi kahvaltımı hazırlamıştı kahvaltımı yaptıktan sonra servise binip okula geldim. Sınıf arkadaşlarımla hasret giderdim, hepsine tek tek sarıldım. Şansımıza da o yıl sınıfımızın yeri değişmemişti. Her zaman oturduğum yeri gözüme kestirmiştim ve tam oraya yönelmişken elinde pembe beslenme çantası, saçında beyaz-kırmızı kurdelesi, bileğinde ise hiçbir zaman takmayı beceremediği o mavi kurdelesi olan bir kız yerime aniden oturuverdi. Kızı ilk defa görüyordum, muhtemelen yeniydi. Şaşırdım, öylece kaldım. Çünkü orası kimsenin oturmayı istemeyeceği, sınıfın adeta uçsuz bucaksız bir köşesiydi-tam da bana ait idi denilebilir aslında. Fakat şaşkınlığım kızın oraya oturmasına değil, içimdeki ‘’ Bırak otursun.’’ diyen seseydi. Yerime kimseyi oturtmama rağmen o kızın sorgusuzca oraya oturmasına söyleyecek tek bir kelimem ve kendime oturacak başka bir yer bulmaktan başka çarem yoktu. Ve işte o an, rüyalarımı büyüleyen, sabahları beni uyanmaya teşvik eden, kendimi onu düşünmekten alıkoyamadığım, hayatımın ilk ve belki de şuana kadar ki tek aşkıyla tanıştığım anmış da benim haberim yokmuş… Her zaman cevap ararız. Neden hüzünlü bir şarkı duyduğumuzda aklımıza ilk o geliyor, neden yalnız kaldığımızda koynumuzda olmasını istediğimiz ilk insan? Cevabı hiçbir zaman bulamayız ve aramaktan vazgeçeriz. Sanırım cevap öyle sazla sözle verilebilecek bir cevap değil, cevap kalbimizde saklı… İlk aşk kelimesini duyduğum anda kalbimde hissettiğim bir burukluk vardı benim. İlkokulu bitirdikten sonra kazandığım liseye büyük bir şevkle gidiyordum. Telefon, sosyal medya kullanmaya karşıydım ve okulda kimlerin olduğuna dair çok az fikrim vardı. Sınıf listelerini incelerken onun ismi gözüme çarptı, ne yalan söyleyeyim, çok mutlu oldum, sevincimden havalara uçtum adeta. Sınıflarımız farklı katlarda olmasına rağmen onun katından bir sürü arkadaş edindim. Sırf onu görebilmek için, hatta sadece yakınında olduğumu hissetmek için. Öğlen aralarında yemek yediği restoranda yedim, her çıkışta gittiği kafede saatlerce çay içtim. Benim için o sadece bir aşktan ibaret değildi artık, bir takıntıydı o benim için. Aradan uzun bir süre geçtikten sonra ona olan aşkımı ilan etmek istedim. Fakat aldığım dönüt hiçte iç açıcı değildi… Aşk herkeste aynı çağrışımı uyandırmak zorunda değildir, hele ki söz konusu ilk aşklar ise. Kimimizin ilk aşkı çocukluğunda saklıdır, aşkını çocukluğuna gömmüştür. Onun için ilk aşkı, hatırladığında yüzüne bıraktığı sıcak ve mutlu bir tebessümdür, değerini eskisi gibi koruyamayan ama bir o kadar da kalıcı bir hatıradır onun için. Kimimiz ilk aşkıyla bir aile kurmuştur, mutlu mesut bir hayat sürmektedir. Ne de çok övünülesi ve hayran kalınası bir aşktır onlarınki. Ancak kimimiz ilk aşkının bıraktığı yaraları temizlemekle meşguldür. Hani salonumuzun tam ortasına bir bardak kola dökülür ve ne kadar uğraşsak, ne kadar çıktığını düşünsek de lekenin, o çıkmamakta ısrar eder ya; işte bu insanlar için ilk aşklarının onlarda bıraktığı etkinin, kolanın halıda bıraktığı lekeden hiçbir farkı yoktur. Ne kadar uğraşırlarsa uğraşsınlar, bir türlü kalplerinde ilk aşklarının edindiği yeri yok edemezler. Artık ilk aşkları onlar için mutluluk değil, her dinlenildiğinde gözyaşlarıyla baş başa bırakan hüzünlü bir parça haline gelir. Aldığım dönüt, o küçük yaşımda bana adeta dünyanın sonu gibi gelmişti. Neye uğradığımı şaşırmıştım. Doğruyu söylemek gerekirse, özgüvenim ve egomun da baskıladığı bir duygu açığa çıkmıştı. Ne tam bir öfke ne de tam bir hüsran olmuştu benim için. İşte tam olarak içinde bulunduğum durumun farkında olamadığımdan dolayı psikolojim çok karmaşık ve içinden çıkamayacağım bir hale gelmişti. Artık sabahları doğru düzgün kahvaltı etmiyor, okuldaki arkadaşlarımı görmezden geliyordum. Sosyal bir insan olmam en güvendiğim özelliğim olmasına rağmen, içine kapanık bir insan haline gelmiştim. Ne zaman ki babam beni karşısına alıp o tüylerimi diken diken eden konuşmayı yaptı, işte ben o zaman kendime bir çözüm yolu buldum. İlk aşkların bizlerde bıraktığı etki aslında tamamen bizim algılayışımıza bağlıdır. Bıraktığı derin yaraları dindirmek, sandığımız kadar zor bir durum değildir. Bazen sadece içimizdeki ‘’Mutlu günler de gelecek’’ sözüne olan inancımız ve umudumuz olur bizi bu durumdan kurtaran. Bazen ise atalarımızın bize armağan ettiği ‘’Çivi çiviyi söker’’ sözü bu dünyada başka aşklar da var anlayışını bizlere benimsetecek olandır. İlk aşklarımıza anlam yükleyenler bizler olmalıyız. Olumsuz etkilerini bir kenara bırakarak, bu aşkın saf mutluluktan oluştuğunu kafamıza iyice kazıyabildiğimiz sürece bu dünyada bizden mutlusu kalmayacaktır. Oğulcan Yılmaz 21601606 EZBER BOZAN BİR VİRTÜÖZ Size keman konseri denince aklınıza ilk gelen şeyi sormak istiyorum. Çoğu kişinin aklına yavaş veya orta hızda olan, genelde ruhu dinlendiren fakat bazı kişilere göre oldukça sıkıcı bir konser gelir. Peki, size bu önyargılı görüntüyü darmadağın eden bir sanatçı var deseydim ne düşünürdünüz? Lindsey Stirling, şu zamana kadar bilinen tüm keman konseri standartlarını paramparça edip alışılagelmemiş; özgür ve hareketli bir keman anlayışını ortaya çıkarmış bir sanatçı. Lindsey Stirling'in şarkıları kemanın dinlendirici notalarıyla değil tam tersine ruhu canlandıran, birşey yapma isteği doğuran ve hatta hayata pozitif bakmanızı sağlayan eserlerdir. Ben, bu eserlerin kendi hayatına bakış açısından doğduğunu tahmin ediyorum. Hayata her zaman pozitif bakan, kötü olaylar olsa bile onlara takılmak yerine geleceğe yüzünü çeviren bakış açısı sayesinde müziklerinde de olumlu bir hava sezinlenmekte. Kemana bu kadar farklı bir yorum katmış olmasına karşın Türkiye'de çok az kişi tarafından bilinen bir sanatçıdır. Lindsey Stirling'in şarkısını ilk duyduğumda asıl enstrümanın keman olduğu şarkılar hakkındaki önyargılarım tamamen yok oldu. Şarkısını dinlediğim anda bu özgün sanatçıya ve şarkısına hayran kaldım. Beraberinde aklımda birkaç soru oluştu. Bir sanatçının hayata nasıl bu kadar iyimser bir bakış açısıyla bakabildiğini merak etmeye başladım. Acaba geçmişinden dolayı mı yoksa herhangi başka bir neden mi var diye. Ancak araştırınca anladım ki özellikle mutlu olmasını gerektiren hiçbir durumu yokmuş. Fakir bir ailede büyümüş bu nedenle zamanında istediği keman dersini bile alamamış bir sanatçı. Oldukça kısıtlı imkânlarla bu noktaya gelebilmesi inanılmaz bir ilham kaynağı bizler için. Bu sanatçıdan daha iyi imkânlarım olmuş olmasına rağmen ondan farklı olarak bazen dünyaya olumsuz bakan kendimden utanıyorum. Ancak bu utanç beraberinde beni kendime de getiriyor. Eğer bu sanatçı olumlu bakıp bu gülümsemesini devam ettirebiliyorsa ben neden devam ettiremeyeyim diye düşünmeye başlıyorum. Kısaca bu harika sanatçı benim hem keman konserlerine olan önyargımı hem de hayata olan bakış açımı değiştirmeyi sadece müziğini ve insanın kalbine işleyen o gülüşünü kullanarak değiştirmeyi başardı. Hayranı olduğum bu sanatçının konserlerine kendi ülkemde de gitmek istiyordum fakat maalesef Türkiye'ye hiç turne düzenlemiyordu. Birgün arkadaşımdan gelen mesajla İstanbul'da konser yapacağını öğrendim. Hiç tereddüt etmeden konser ve uçak biletlerini aldık; konser günü geldi, İstanbul'a gittik ve izleyiciler arasındaki yerimizi aldık. Konser alanında oturup bekliyorduk konserin başlamasını. Ben dâhil olmak üzere herkes kendi önyargılarını yıkıp keman konserlerine karşı olan bakış açılarını değiştiren sanatçının canlı performansını görmek için çok heyecanlıydık fakat kimse çok büyük bir sürpriz beklemiyordu çünkü tüm şarkılarını defalarca telefonlardan, bilgisayarlardan dinlemiştik. Ancak beklediğimiz gibi olmadı. Sahneye çıkıp performansını sergilemeye başladığı anda hepimizi bir titreme aldı. Yüzlerce kez dinlediğimiz şarkı sanki kulaklarımızda yepyeni bir şarkı gibiydi. Her notayı çalışında, her sahne hareketinde heyecanımız, sevincimiz dahada artıyordu. Canlı dinlemek tamamen başka bir deneyimdi. Sanatçının o şarkıya kattığı fakat dijital ortamda dinlerken fark edemediğimiz tüm duygular içimize akıyor gibiydi. Bununla birlikte kemana hükmetmenin ne kadar zor olduğunu canlı canlı gördük. Dans edip zor hareketler yaparken beraberinde keman çalıp notaları kaçırmadığını gördüğüm her an Lindsey Stirling'e olan hayranlığımı katbekat arttırıyordu. Konserin bitiş anı hayatımın en üzücü anlarından biriydi. Benim ve arkadaşlarımın o an için tek arzusu şuydu: “Keşke bir daha çalsa". Konser bitince, şahit olduğumuz muazzam performansa hayranlığımız ve bunun bitişine duyduğumuz hüzünle otelimize geri döndük. Kaynakça: https://wall.alphacoders.com/ http://www.deviantart.com/ 14 Temmuz 2015 Lindsey Stirling Konseri https://en.wikipedia.org/wiki/Lindsey_Stirling ONLARLAŞTIRMAK Onlarlaştırmak... Günlük hayatta veya herhangi bir yazıda karşılaşabileceğimiz bir sözcük olmadığı muhakkak. Oysa eylem olarak incelediğimizde günlük hayatımızın vazgeçilmez bir parçası adeta. Bu soyutlama eylemi ise öyle bir ideolojidir ki bu zihniyeti bir insanın içine işlemek sadece bir kelimeyle bile gerçekleştirilebilir. Kaldı ki bu hareket günümüzde gördüğümüz üzere yüzyıllar boyunca birbirini kardeş olarak görmüş bir toplumu birbirini görmeye bile mecali kalmamış ayrık güruhlar ve düşmanlar haline sokabilecek bir güce sahiptir. Yazımda bu ideolojinin günümüzde oluşturduğu etkileri ve grupları American History X filminin benim üzerimde bıraktığı izlerle harmanlayarak inceleyeceğim. Neonazi ideolojisi üzerine yoğunlaşmış bu yapıtta bu ideoloji ile bağdaştıracağım birçok olay mevcut, lakin ilk önce bu ideolojinin temelleri üzerine birazcık yoğunlaşmak isterim. İnsan sosyal bir varlıktır ve doğası gereği bir bütüne mensup olmaya eğilimlidir. Yüzeysel olarak bakıldığında bu davranışında bir yanlış yoktur değil mi? Haklı olarak bu düşüncede hiçbir sakınca yoktur ta ki bütünü tanımlama sürecine kadar. İnsanlar her ne kadar bir bütün olma eğiliminde olsa bile ayrışmaya da eğilimlidirler. Bunun tek nedeni ise bulundukları grubun fanatikliği ve hırsıdır. Yazıya girişimde dediğim gibi bu düşünce öyle bir güce muktedirdir ki tek bir misilleme ile nesiller boyu devam edecek bir nefrete dönüşebilir. Buna benzer bir kartopu etkisine American History X’teki Derek Vinyard’ta rastlıyoruz. Lakin günümüz dünyasından örnek vermek gerekirse çok abes bir olaya değinmemize gerek yok, günlük yaşantımızda bulabileceğimiz sayısız örnek mevcut. Örneğin; günümüz Türkiyesinde insanlar ilk olarak milliyet konusunda bir ayrılığa düşmektedirler. Milliyetin yanı sıra bu sınıflandırma din temeline dayandırılmaktadır, lakin ayrılma bununla sınırlı kalıyor mu dersek tabii ki hayır. İnsanların memleketine, takımına, rengine hatta ve hatta ailesine kadar kendilerini ayırdıklarına şahit oluyoruz. Doğrusu evet, aileden de öte hiçbir insan birbiriyle aynı değildir lakin esas soru şudur, bu denli bir ayrılma bizi bir ütopyaya mı yoksa bilakis bir karmaşaya mı sürükleyecektir? Bahsettiklerimden de anlaşılacağı üzere günümüz Türkiyesinin bu ayrılma ile geldiği sosyal durumu filmde geçen konu çerçevesinde yorumlayacağım. Türkiye’de bütün vatandaşlar devlete tabiidir. Devlet tanımı itibariyle bir vatan içinde yaşayan insanlar tarafından ortak bir anlaşma ile oluşturulmuş kurallar çerçevesinde yaşayan hukuki varlıktır. Bu bağlantıdan çıkarabileceğimiz sonuç ise şudur, devleti var eden millettir ve devlet bu millet üzerinde sorumluluk sahibi olan bir kurumdur. Fransız ihtilalinden sonra açığa çıkan milliyetçilik görüşü ve etkileri çerçevesinde bu durum farklı şekillerde yorumlanmıştır ve sonucunda toplum içinde birçok kargaşa ve gruplaşmaya neden olmuştur, tıpkı Neonazi örneğinde gördüğümüz üzere. Oysa millet olarak algılamamız gereken konu bu noktada etnik kökenden çok farklıdır. Millet; dili, dini, ırkı, cinsiyetine bakılmaksızın bu vatanı paylaştığımız insanlardır. Buna örnek olacak bir yapıya filmden bağımsız olarak Amerika Birleşik Devletleri’nin sosyal yapısında rastlarız. Amerika Birleşik Devletleri’nde Afroamerikan, Asyalı, beyaz, Katolik, Yahudi, Müslüman içerikli bir halk modelinden anlayacağımız gibi 21. Yüzyılda etnik köken aramak beyhude bir uğraşıdır, milliyet vatandaşlıktır ve bu etnik grupların hepsi Amerikandır. Kökeni ne olursa olsun Türkiye üzerinde yaşayan insanlardan hiçbiri onlar değil, hep beraber biz olarak görülmelidir. Sanırım bu görüşü desteklemek için en takdire şayan örnek yazım için seçtiğim ‘American History X filmidir. Film Adolf Hitler tarafından oluşturulan Nasyonal Sosyalizmin izlerini taşıyan genç bir güruhun, Amerika Birleşik Devletleri içinde yaşayan siyahilere karşı gösterdiği tepkileri, daha sonrasında ana karakter olan Derek Vinyard’ın bu fanatik görüşü kendi içinde sorgulamasını gözler önüne serer. Film böylesine fanatik bir görüşün ne kadar kolay benimseneceğini, fakat sorgulayıcı bir yaklaşımla üstüne gidilmediği sürece de bu görüşten arınılamayacağını çok güzel bir atmosferle gözler önüne sermiştir. Bu konuda filmden yapmak istediğim alıntının Derek ve kardeşi Danny’nin öğretmeni Dr.Sweeney’in bu ırkçı nefret karşısında söylediği sözler olduğunu düşünüyorum(kendisi Afroamerikandır):’Bir zamanlar ben de herkesi ve her şeyi suçlardım. Çektiğim tüm sıkıntılardan, acılardan, başıma gelenlerden, yakınlarımın başına gelenlerden ötürü. Beyazları, toplumu, Tanrı’yı suçlardım. Cevap bulamadım çünkü yanlış soruyu soruyordum. Doğru soruyu sormalısın: Yaptıkların sana daha iyi bir yaşam sundu mu?’. Ardından yazımı filimin finaliyle aynı şekilde Abraham Lincoln’dan bir alıntıyla bitirmek istiyorum: ’Biz düşman değiliz dostuz. Düşman olmamalıyız, hırslarımız zorlayabilir ama yürek bağlarımızı koparamaz. Hafızamızın gizemli yolları tekrar aşıldığında canlanacak ve tabiatımızın iyi yönlerinin yanında olacaktır.’. M.Oğuz GÜNGÖR Akın Kalkan Birer Sırdır Çocukluğumuz İnsanın tek okuyuşta içine saplanan ve hiçbir zaman dinmeyecek bir sızı gibidir unutmak. Yeni gelen her yaş aslında bizlerden birçok anımızı da alıp götürüyormuş. Önceleri anılar kâğıt üzerine yazılmış ardından silgiyle silinmiş gibi izler bırakırken, sonraları tamamen o sayfayı yırtmışız da çöpe atmışız gibi oluyor. Geçmişinizi analiz ederken, her seferinde aklımızda kalmasını istediğimiz çocukluğumuz, hayatımızın bir yerinden bize göz kırpıyor. Herhangi bir günün içinde barındırdığım kahkaham geliyor aklıma. İçten ve sesli gülüşlerim bana her zaman çocukluğumu anımsatır. Öyle günlerden bir an beliriyor, dalgalı saçlarım, minik burnum ve bahçıvan pantolonumla çocuk oluveriyorum. Ergenlik çağındaki asiliğim ve büyüme çabalarımın boşluğu sarıyor bedenimi. Doğan her güneşi yeni bir gün olarak kabul etmekte bazı zamanlar hata yaptığımı fark ediyorum. Çünkü bazen yeni gelen her gün ile yaşamış olduğum bir anımı da aynı zaman da yok sayıyorum. Geçmişimi ve geleceğimi aslında paralel olarak yaşama taraftarıyımdır. Biliyorum, geçmişim her zaman geleceğime ışık tutacaktır. İnsan iyi kötü tüm yaşadıklarına değer vermeli ve saygı duymalıdır. Tam da bu düşüncelerimi sesli bir şekilde ablam ile paylaşırken, “Limon Yağmuru” kitabı ile göz göze geliyoruz. Oysa yağmuru her zaman tek başına sevmiştim, limon da nereden çıkmıştı? Derken, kitabın son sayfalarında kendimi çocukluğuma dair bir şeyler ararken buldum. Kitapta bahsedildiği gibi, anılar yalnızca yaşanılan evlere, odalara ve duvarlara mı aitti? İşte bu soruyla kaldığım odanın duvarlarını sorguladım, çocukluğumun geçtiği sokaklara dönmek istedim. Odamı, eşyalarımı hatta kendimi bile yadırgadım. Düşününce insanlar kendileri gibi anılarına da sorumluluk yüklüyordu. Oysa anılar bizlere aitti. Çünkü sokaklar veya şehirler henüz onları resmi olarak sahiplenmemişti. Anılar da sahiplerini bekliyorlardı. Toplumun yarattığı algıları bir kez olsun bir kenara itmeyi denedim ve anılarımın hepsine çocuğummuş gibi tek tek sarıldım. Geçmişi özlerken herkesin aklından çocukluğu elbet geçmiştir. Çocukluğa özlem aslında geçmişin bizlere bir nevi çağrıda bulunmasıdır. Beni de çocukluğum tekrar tekrar çağırır. Zamanım olmadığını bahane eder, gitmeyi reddederim. Hayat meşgaleleri deriz bazen de buna. İnsanoğlu nankördür derler, haklılar. Geçmiş bize ihtiyaç duyarken biz tüm gücümüzle ona ihtiyaç duymadığımızı haykırırız. Sonrasında öyle bir an gelir ki ihtiyacımız olan sadece kayıp giden zamanın içerisinde barındırdıklarımızdır. Hayat bazen yarım kalan bir aşk bazen de ebe olmak istemediğimiz bir saklambaç oyunudur. Yaşamda hiçbir şey tesadüf değildir. Kaybettiğimiz veya yeniden kazanmak istediğimiz tüm o güzel duygular da geçmişimizin bir yerlerinde bulunmayı bekliyordur. Çocukluğumdan bir kareyi hatırlıyorum. Adımı avazı çıktığı kadar bağıran, 8 yaşlarında, kumral bir erkek çocuğu topu hızla havaya fırlatıyor. Adımı duyunca istemsiz heyecanlanıyorum. Gitmem gereken yerden vazgeçip topu tutmak için mücadeleye koşuyorum. Sanki o topu tutamasam, çocukluğum avuçlarımdan kayıp bir daha gelmemek üzere gidecekmiş gibi. Nefes nefese kalıyorum. Aklıma bir renk getirmeliyim derken kendi kendime, hüzün ile karışık büyümüş olmanın acısını yaşıyorum içimde. Renklerin ne kadar da zengin olduğunu hatırlıyorum. Hemen ardından annemin sesi çınlıyor kulaklarımda, “Eve gel çabuk!”. Tüm umursamazlığımla kaldığım yerden devam ediyorum oyunuma. Yarım saat sonra tekrar pencereye çıkıyor annem “Baban geldi!” diyor, istiyorsan gelme gör bak neler olacak imasında bulunarak. Ben de mecburen eve gitmek zorunda kalıyorum. Artık büyüdüm ama çocukluğum hala dışarılarda bir yerlerde oyun oynamaya devam ediyor. Limon yağmurları ile ıslanmış ve üşümüş geçmişim hala benimle. Anılarımın her birini gün ve saat olarak hatırlayamasam da artık ait oldukları yerdeler, benimle birlikteler. Cipsten çıkan tasolarım, rengarenk bilyelerim ve sevgili günlük diye başladığım hatıra defterim... Teşekkürler Limon Yağmurları. YAKIN GELECEKTE OLASI İNSAN İLİŞKİLERİ Fotoğraf:Jonze, Spike. (2013). Her. Şöyle bir düşündüğünüzde 15-20 yıl sonrasında teknolojinin ne derece ilerlemiş olacağını ve bununla birlikte gelişen imkânların, insan ilişkilerini ne denli zayıflatacağını tahmin edebiliyor musunuz? Günümüzde yaygın olarak kullanılan dokunmatik ekranlı cihazları ilk çıktığı zaman televizyonda ilgili haberlerde izlediğimde ne kadar büyülendiğimi hatırlayabiliyorum. Bir ilkokul öğrencisi için dokunmatik bir cihazı kullanabilme potansiyelinin verdiği keyfi sanırım tahmin edebilirsiniz. Fakat bunun olumsuz getirilerinin de olabileceğini akıl etmemiştim. Örneğin şu an günümüz insanı, beraber vakit geçirmek için buluştuğu bir ortamda kendini akıllı telefonuna veriyor, ortamdan birden kendini soyutlayabiliyor. Medyatik toplumda bu konuya ilişkin birçok eleştirel film, kitap veyahut çeşitli materyallerle karşılaşabiliyoruz. Ben de yakın geleceği konu almış, ilerde olma olasılığı yüksek, romantik bir ilişki üzerine kurgulanmış bilim kurgu ve dram filminden bahsetmek istiyorum. Her. Senaryoda kişiler kendi halinde, olabildiğince asosyal, bilgisayarları sayesinde işlerini neredeyse tek kelime söyleyerek halledebilecekleri gelişmiş teknolojiye bağımlılar. Filmde teknoloji bağımlığı artık öyle bir boyuta gelmiş ki, insanlar işletim sistemleriyle romantik bir ilişkiye başlıyor, onlara aşık oluyorlar. Evet, kulağa oldukça tuhaf gelebilir. Bu durum en az uzak mesafe ilişkisi kadar kötü fakat uzak mesafe ilişkisinde partnerinizi er ya da geç görebilecek ya da kucaklayabilecek olmanın verdiği hazzı düşünerek yaşıyorsunuz ki bahsettiğimiz durumda böyle bir ihtimal söz konusu olamıyor. Bu durum tamamen dokunamadığın hatta göremediğin, sadece sesini duyabildiğin bir “şeye” aşık olmak, bir ilişki sürdürmek. Gerçi mevcut teknolojide bile bir bakıma bu tip ilişkileri başarabilen insanlar yok mu? Elbette var. Sosyal medya üzerinden tanışıp birbirlerini sadece fotoğraflar aracılığıyla görerek birbirinden hoşlanan sayısını asla tahmin edemeyeceğimiz kadar “insan” var. Filmde yaşanan olaylar günümüz sosyal medya ilişkilerinin abartılmış bir metaforu diyebiliriz. Örneğin filmde geçen karakterler ne kadar sosyal gözükseler de aslında çok yalnızlar. Bu kurgu günümüz sanal dünyasının “gösteriş” üzerine kurulmasına yapılan atıftır. Fakat bu konuda dürüst olmam gerekirse filmde verilen “yalnızlık kavramı” benim ütopyamda başrolü oynuyor. Mümkün mertebe insanlarla hiç iletişimde olmamak, kısacası benim için rüya gibi. Var olan problemle tezat düşsem de kişisel düşüncemi belirtmeden geçemeyeceğim. Benim gibi düşünsün düşünmesin, gerçekten izlenildiğinde herkesin kendinden bir şeyler bulabileceği bir film olduğuna eminim. Kimileri karakterlerin içinde bulunduğu romantik ilişkiden kendi ilişkisi için pay çıkarabilir. Bazısı da -benim de aralarında bulunduğum-, tüm karakterlerin ve özellikle ana karakterin sosyal hayattan ne kadar kopmuş olmasında, sanal ortamın gerçek hayatın bir tık önüne geçmesinde kendinden bir şeyler bulabilir. İtiraf etmek gerekirse özellikle son zamanlarda insanlardan olabildiğince uzak durmak istediğimden ötürü filmin başlarından itibaren filmi benimseyip ‘’Bir an önce bu teknoloji hayatımızın bir parçası olabilir mi?!’’ cümlesini kurdum. Belki şu an yaygın akıllı telefon kullanımından dolayı “Yahu insan ilişkileri çok zayıfladı” diyen insanlar için bu senaryo kabus gibi olabilirken, sosyal fobisi olan bir insan için rüya gibi bir hayat olurdu hiç şüphesiz. Çünkü istediğiniz her şeyi bir kelime söyleyerek bilgisayarınıza yaptırabiliyorsunuz, insanlarla etkileşim içinde olmanıza gerek kalmıyor. Düşünsenize bir şey söylemeden önce hayatınızı kabusa çeviren “Acaba karşımdaki ne düşünür?” sorusu ortadan kalkıyor. Bahsedilen insandan ayırt edilebilecek tek özelliğinin fiziki görünüşe sahip olmaması olan yapay zeka ile her türlü konudan konuşabiliyorsunuz. Buna örnek verecek olursam başka insanlarla bahsetmekten paylaşmaktan korkulan konular da bunlara dahil. İlişki durumu, finansal durum, psikolojik durum gibi sosyal yaşamı oluşturan konular hakkında konuştuktan sonra size yol gösterecek insani tepkiler alabiliyorsunuz. O nedenle bu teknolojinin gelişmesiyle birlikte gelen insan ilişkilerinin zayıflaması meselesinin dramatize edilmesini asla anlayamayacağım. Beril Şamlı MEHMET ARI ÇALIŞMAK İÇİN ÇALIŞIYORUMSiz de hiç düşündünüz mü hayatın bir sınav olduğunu? Sınav dediysem işin dini boyutuna girmeyeceğim. Benim konuşacağım şeyler başka. Bebekliğimizden itibaren hayat denen sınav bizim için başlar hatta bırak bebekliği kimi coğrafyalarda bu sınav daha doğmadan başlar, "bebek kız mı oğlan mı oldu" meselesinden bahsediyorum. Daha doğmadan ilk quiz açıklanır, kimisi geçmiştir kimisi kalmıştır... Ama kimse o sınava çalışamamıştır. Sonra devam eder sınavlar, bebeklikte anne babadır dersin öğretmenleri onlar yapar sınavları, o zamanda bile bir yarış içine sokulmuşuzdur. "Bizim oğlan yürüdü, bizim kız okuma-yazmayı söktü" diyerek başka üniversitelerin profesörlerine hava atar ebeveynlerimiz. Onlar da bizi yarışın içine sokarlar ama bu onların suçu değildir. Onlar da öyle görmüşlerdir, yönlendirilmişlerdir. Ana okuluna gönderiliriz sonra, orda da vardır sınavlar bir kızdan hoşlanırsın mesela, açılamazsın, diğer çocuk senden önce davranır kapar kızı, sende büt'e kalırsın... 4-5 yaşlarında ki çocuklara sınav yapıp not veren kurumlar var, o zamandan rekabetçi ortam oluşturulmuş, ha bunları yazıyorum diye sanmayın ki ben öğretime karşıyım, değilim tabii ki. Sadece insanların o yaştaki çocukların sınıflandırılmasına karşıyım ben. Gezmek, eğlenmek, oyun oynamak varken o zamandan bilinç altımıza yerleştiriyorlar kaygıyı tasayı... Sonra büyüyünce sorgulamaya başlıyoruz bazı şeyleri. Bir anda boşluğa düşüyoruz bu hayat denen şey de sıradaki sınavın ne olacağını kestirmeye çalışıyoruz. Bunu geçsek başka bir sınavın geleceğini biliyoruz. Sınavlar bitecek mi diye düşünüyoruz sonra korkuyoruz, inanıyorsak öldükten sonraki sınavı düşünüyoruz inanmıyorsak niye girdim ben bu sınavlara diyoruz. Eee olmasın mı sınavlar niye yazıyorsun bunları diyorsunuzdur belki. Korkuyorum çünkü. Zamanın elimden akıp gitmesinden korkuyorum. Sevdiklerimle yeteri kadar zaman geçirememekten korkuyorum. Bazen içimi garip bir his kaplıyor, daralıyorum. Kafamdaki sorulara cevap bulamıyorum. Sonra bunları düşünme diyorum kendime, geçiştiriyorum. Bir sonraki sınava odaklanıyorum... Seviye belirleme sınavıydı, YGS idi, LYS idi derken hayatımız geçiyor. Kandırılıyoruz, hangimize "iyi bir liseye at kendini rahatsın" , "şu üniversite sınavını bir geç sonra kebap" denilmedi ki... Gerçek öyle değildi tabii ki... İyi bir lise zorlu sınavlar, masa başında öldürülen saatler, dolayısıyla iyi bir üniversite demekti. İyi bir üniversite olmayan sabahlar, kütüphanede yeni bir yaşam alanı oluşturmak dolayısıyla iyi bir iş demekti. İyi bir işe girdik mi rahatız değil mi? Hayır! Süreklilik önemlidir işte daha da çok çalışmak lazım... Adeta daha çok çalışmak için çalışıyoruz... Ne zaman dinleneceğiz biz? Ne zaman hayatımızı yaşadığımızı hissedeceğiz? İnanın bu soruların cevabını bende çok merak ediyorum. Düşünüyorum düşündükçe çıldırıyorum. Annelerimiz babalarımız derdi ya hani keşke senin gibi lise de olsam da ders çalışsam, e onlar da haklılar tabii ki. Dedim ya sürekli zorlaşıyor hayat bunu yeni yeni fark ediyorum. Küçükken anneme sorardım bu tarz saçma soruları, kafana takma bunları sen derdi, kızardı bana. Konuyu değiştirirdi hemen biliyordu çünkü o da bu sınavların bitmeyeceğini. Bu tarz soruların cevapları olmadığını. Belli bir zaman sonra bende alışmaya başladım annem gibi ancak bu alışılmışlık farkındalığımın artmasına engel olamıyordu. Sadece içimdekileri bastırıyorum bir nevi. Bastırmak istiyordum çünkü. Ben bunları yazdım ya şimdi, belki sanıyorsunuz ki takmayın sınavları hayatınızı yaşayın tarzı bir motto vereceğim size ama işte yok öyle bir şey ben de bilmiyorum ne yapacağımı. Tek bildiğim şey bazı soruların cevaplanamayacağı ve bugüne Turk101 3.blog yazısını yazmam gerektiği... RAMAZAN YAMAN SEN ÜZÜLME BE SAİT ABİ Yaşadıkları hayatlar ne kadar etkiler yazarları? Hayatlarındaki kişilerden ya da olaylardan ne kadarı onların eserlerinin içindedir? Ben bir yazar hayal edemiyorum yaşadığı hayattan herhangi bir şekilde etkilenmeyen. Her yazar yaşadığı hayat üzerine kurar hikâyelerini, romanlarını ya da şiirlerini. Çünkü hayat en iyi malzemedir onlar için. Bu sebepten her yazar kahramanlarını, hikâyesinin olay örgüsünü ve o esere hâkim olan temayı hayattan bağımsız bir şekilde düşünemez ya da oluşturamaz. İşte Sait Faik Abasıyanık da böyle bir adamdır. Her eserinde izler görürüz yaşadığımız hayatlara dair. Bunu Mahalle Kahvesi adlı eseri için de rahatlıkla söyleyebiliriz. Eser adını aldığı gibi mahalle insanlarının yani hayatın içinde her zaman görebileceğimiz insanların üzerine kurulmuştur. Bir akşam kitabı elime alıp okumaya başlıyorum, bir hikâyeden diğerine geçiyorum. Ama bunların içinde iki hikâye var ki bir türlü aklımdan çıkmıyor. Bunlar “Baba-Oğul” ve “Bilmem Neden Böyle Yapıyorum” adlı öyküler. Bu iki öykü de bize mutlu olmanın farklı yönlerini gösteriyor hayatın içinden sunduğu örnekleriyle. “Baba-Oğul” adlı öykü ile başlayayım anlatmaya. Bir türlü bu öykünün bittiği sayfadan diğerine geçemiyorum sanki bir güç geçmememi istiyor gibi. Nedenini soracak olursanız ben de bilmiyorum tam olarak ama hikâyeyi tekrar okuyunca şunu fark ediyorum: Hayal kırıklığına uğramaktan korkuyorum. Düşünün iki çocuğunuz oluyor ikisine de umutlar bağlıyorsunuz ama sonuç tam bir felaket oluyor. İkisi de istediğiniz insan olamıyor biri doktor biri ise gazete müvezzi olmasına rağmen. Kendimi en başta babanın yerine koydum, sonra ise çocuklarla özdeşleştirmeye çalıştım. O zaman çocuklara haksızlık yaptığımı anlıyorum. Çünkü sonuçta onların hayatı, onların kendi başına yapması gereken seçimler bunlar. Bu vesileyle hayatın adil olmadığını hatırlıyorum ve herkesi mutlu etmenin zor olduğunu fark ediyorum. Bu öyküyle birlikte, mutluluğun bir yüzünü görmüş oluyorum ve o da şu: Mutlu olmak başkalarının üzerine hayal kurarak gelmez, mutluluk sizin hayallerinizi kendi üzerinize kurmanız ile gerçekleşir. “Bilmem Neden Böyle Yapıyorum” adlı hikâyeyle devam edeyim. Hikâye boyunca kendimi kahveye giden adamla kıyaslıyorum daha doğrusu onunla bir yarış içerisine giriyorum. Hayatımı gözden geçiriyorum onunla birlikte ve kendime bir artı-eksi tablosu hazırlıyorum. Referans noktam ise tabi ki hikâyedeki kahveye giden adam oluyor. Referans noktam neden o oldu diye soracaksanız eğer, cevabım şu olabilir: Çünkü o adam, toplum içinde her zaman görebileceğimiz sıradan birisi. Bu yüzden karşılaştırma sebebimi buluyorum. Kendimin toplum tarafından nasıl görüldüğünü zihnimde hayal etmeye çalışıyorum. Bu konuda koyduğum artılar ve eksiler bana çok yardımcı oluyor. Koyduğum her ekside biraz daha hüzünleniyor, her artıda ise özgüvenim artıyor. Peki, totalde sonuç nasıl oluyor? Hemen söyleyeyim, artılar ile eksiler birbirini mağlup edemiyor ve bir eşitlik ortaya çıkıyor. Bu yüzden ben de sıradan birisi olduğumu anlıyorum toplum içerisinde. Ama sonra o adamın mutlu olduğunu görüyorum. Böylece mutlulukla ilgili başka bir sonuca varıyorum ve o da şu: Mutlu olmak için farklı olmaya gerek yok, sıradan bir insan da mutlu olabilir, hele o kişi Sait Faik Abasıyanık’ın öyküsündeki bir kişi ise. Başlığım size biraz ilginç gelebilir ilk okuduğunuzda, onu bu son bölümde açıklamak istedim. Sait Faik bir gün arkadaşlarına der ki, “Hikâyelerimi beğenmezler, üzülürüm; beğenirler kızarım.” Ama beğenmemek elde mi Sait Faik’in herhangi bir öyküsünü? O, kendine özgü savruk anlatım tarzı ve hikâyelerindeki kahraman seçimi ile her zaman farklı biri olmaya devam edecektir edebiyatımızda. Onun hikâyelerini okurken bazen fazla ağır geliyor dili, bazense fazla basit geliyor. Kendi kendime diyorum ki haddimi aşarak bu hikâye başka türlü yorumlanabilirdi, sonra farkına varıyorum ki aslında onun yaptığı iş çok zor. Sürüp giden bu hayatlardan öyle durum tespitleri yapıyor ki aklınız almıyor ve bu yüzden onun gibi yazabileceğimi düşünmemin aslında tatlı bir hayalden öte olmadığını anlıyorum. Eminim bu yazıyı okuduktan sonra, Mahalle Kahvesi adlı kitabı almaya gideceksiniz. Bu konuda kitabı okumak için bir tavsiye vereyim: Ilık bir eylül gecesi çayıyla birlikte yanında bu kitabı okumak içinizi ısıtır. NOT: Müvezzii kelimesi kitapta çift ‘i’ ile yazılmıştır, TDK ise onu tek ‘i’ ile gösteriyor.Ben de emin olamadığım için bu notu yazdım. Fırat DEMİRALP Kırda Öğle Yemeği, Edouard Manet, 1862-1863 Orsay Müzesi, Paris KIRDA “SIRADAN” BİR ÖĞLE YEMEĞİ Sizce de şu günlerde insanlar sanatın varlığından biraz bihaber gibi değiller mi? Hepsi bir yerlere koşuşturuyor, sadece işleriyle ilgileniyor veya okulda anlatılan ezber bilgilerden bir şey öğrenebildiklerini sanıyorlar. Kimsenin içinden açıp iki sayfa kitap okumak ya da bir sanat galerisini gezmek gelmiyor. Bilmiyorlar ki asırlar önce dünyaya miras olarak bırakılmış sanat eserlerinin keşfedilmeyi bekleyen gizli ve öğretici mesajlarıyla bir köşede onları beklediğini… Ne yazık ki günümüzde eski ve değerli sanatçılar gerçekçi olmamakla ve çağdaş toplumun sorunlarına dikkat çekememekle suçlanıyor. Birçoğu insanların değer yargılarına karşı gelmekle ve toplumu sapkınlaştırmakla yargılanmaya devam ediyor. Hiçbir yere ayak uyduramamış, aykırı ve garip insanlar olarak tanıyoruz onları. Sanatçıların hayatımızda önemli bir yere sahip olduğu gerçeği bir türlü kabul edilemiyor çünkü onlar diğerleri gibi etraflarında olan biteni tek bir bakışta görmüyor, tek bir bakışta yaşamıyor ve tek bir bakışta anlatmıyorlar. Eserlerinde hangi konuya dikkat çekmeye çalıştıkları, asıl amaçlarının ne olduğu her zaman saptırılıyor. Dünyaya ve doğaya onların gözlerinden bakamıyor, onların hissettiği gibi hissedemiyoruz çoğu zaman. Algılama şeklimize yapışan yüzeyselliğimizden kurtularak kendimizi tuvallerin arasında kaybedip yeni bir renk cümbüşü keşfedemiyoruz. Bizler, hiçbirimiz sanatçı değiliz, bu bir gerçek ama bir resmin ne anlattığını anlamak için sanatçı ruhlu olmaya gerek yoktur diye düşünüyorum. Bunu çok küçük bir örnekle açıklamam da mümkün. Gelin hep beraber Edouard Manet’nin “Kırda Öyle Yemeği” isimli eserine bir göz atalım. Eğer gözleri görmeyen birine resimde ne gördüğümü anlatmam gerekseydi ona ilk olarak iç açıcı, yeşillik bir alanda piknik yapan sıradan insanlar gördüğümü söylerdim. Daha sonra derin bir nefes alıp karşımdaki resimde bir şeylerin ters gittiğini ve her şeyin o kadar da normal olmadığını açıklardım. Resmin sadece sol yanını doldurmasına rağmen manzaranın merkezindeymiş gibi bir hava sergileyen ve doğrudan bana bakan bir kadın olduğunu da inkar etmezdim. Üstelik bu kadının giyinik olmayışı daha büyük bir sansasyon yaratırdı. Eğer resmi biraz daha incelemeye devam etmeyip bir kenara fırlatsaydım işte o zaman eleştirdiğim insanlara benzerdim. Ressamın bir kadını piknik sırasında çırılçıplak resmetmekte bir sakınca görmediğini ve yanına koyduğu adamların da bununla bir problemi olmadığını çünkü Edouard Manet’nin aslında bundan zevk aldığını ve en nihayetinde kendisinin sapkın bir kişilik olduğu sonucuna varabilirdim. Bu eserin ekranlarda sıkça görmeye alışmış olduğumuz reklam filmlerindeki çıplaklıktan farksız olduğunu düşünebilirdim ama şanslıyım ki bunların hiçbirini yapmadım. Kadın vücudundaki estetiğe bu denli duyulan merakın günümüzde gittikçe normalleştirildiği su götürmez bir gerçektir. Elbetteki tüm kadınların baştan sona istedikleri şekilde giyinme ve toplumda arzu ettikleri gibi varolma hakları vardır fakat ne yazık ki işin içine medya girdi mi işler pek de öyle ilerlemiyor gibi. En basitinden seyrettiğimiz bir araba reklamında bile güzel ve sarışın bir kadın figürü görüyoruz. Arabayı satın aldığımız da yanındaki kadına da sahip olacakmışız gibi bir yanılgıya inandırılıyor, basit bir satış stratejisine kurban gidiyoruz. Kadınları birer obje olarak kullamalarına destek vermekle kalmayıp erkeklerin de duygularıyla oynanılmasına müsaade etmiş oluyoruz. Ne Edouard Manet’nin ne de çıplaklığı resmeden başka bir sanatçının doğrudan sapkın olarak nitelendirilmesi yanlış bir yaklaşım olabilir. Onun gibi değerli isimler eserlerinde sıkça fahişelik, yoksulluk, toplumsal baskı ve toplum bilinci gibi konuları işlemeye çalışmışlar ama sıkça yanlış anlaşılmaya maruz bırakılmışlardır. Herkesin eleştiri tarzı farklıdır ve eğer bahsettiğiniz kişi bir ressamsa neyi nasıl eleştirdiğine şaşırıp kalabilirsiniz. Keşke bizler de kulaklarımızı ama en önemlisi gözlerimizi açıp onların bize aslında ne anlatmaya çalıştıklarını görebilsek… NASIL BİR YER BURASI Heyecandan olsa gerek gözlerimi kapatmışım, açtığımda karşımda gördüğüm dünya beni şaşkına çevirdi hatta büyüledi. Sözlerimi abarttığımı düşünmeyin sakın, yeterince ifade edemiyorum bile o anki şaşkınlığımı, gözlerimin kamaşmasını. Burası nasıl bir yerdi böyle? Nereden bahsediyorum biliyor musunuz? Deniz altındaki sessiz, sessiz olduğu kadar da uyumlu ve sakin dünyadan. Görmeden anlamak güç tabii ki, doğrusu benim için de ifade etmek kolay değil ancak dilimin döndüğü, yüreğimin hissettiği gibi anlatacağım size o büyülü dünyayı. Arkadaşımın ısrarıyla karar verdim tatilde dalma kursuna başlamaya. Zaten yüzmekten de, güneşlenmekten de sıkılmıştım. Madem Türkiye’deki en değerli dalma alanlarından birine gelmiştim, denemeye değerdi kurs. Heyecanlıydım. Dalış elbisemi giymeme, tüpümü ve maskemi takmama yardımcı oldular ve rehberimle birlikte bırakıverdim kendimi suya. İşte denizaltındaki muhteşem dünya ile tanışmam böyle oldu. İnsanın tüylerini ürperten bir farklılık ve huzur vardı aşağıda. Denizin altının nasıl bir yer olabileceğini şimdiye kadar hiç düşünmemiştim bile. Zaten düşünsem de görmeden böylesini hayal edemeyeceğimi ancak burayı görünce anladım. Farklı bir dünyaymış burası bizimkinden, farklı cıvıl cıvıl bir dünya. Renkleri göz kamaştıran irili ufaklı balıklar sanki gitmeleri gereken bir yer varmış ama hiç aceleleri de yokmuş gibi dolaşıyorlar etrafta. Bitkiler ahenkli bir şekilde bir sağa bir sola sallanarak yol gösteriyorlar sanki balıklara. Sonrasında yerde ihtişamla yatan yıldızı farkettim, ben buraların en güzeliyim diyordu sanki. Hayatımda hiç böyle bir huzur, böyle sakinlik ve güzellik görmemişim meğer. İlk dalışım çok uzun sürmedi tabii ki ama beni denizin altındaki dünyaya bağlamaya yetti. Sadece fiziki olarak değil tâbi aklımda orada kaldı. Orada gördüklerimin büyüsünden akşam da kurtulamadım, yatağımda denizaltı dünyasını düşündüm durdum. Nasıl oluyordu bu uyum, netlik ve şeffaflık, bir o kadar da renklilik. Bizim dünyamızda bu kadar karmaşa, acele, çekişme yaşanırken özenmemek mümkün değil di bu dünyada yaşayanlara. İnsanlar gibi aceleleri yok, hırsları yok, kaygıları yok. Dünyalarında savaş yok, bencillik yok. Sonraki birkaç gün de seve seve daldım, bu olağanüstü güzel dünyayı, varlıkları tekrar görebilme hevesiyle. Her gün beni tekrar tekrar büyülemeyi başardılar sakin ama hareketli yaşantılarıyla. Her dalışta kendimden geçiyordum doğrusu ve kendime gelmem zaman alıyordu. Ne kadar şanslı olduklarının farkında mıydılar acaba? Bazı akşamlar bu dünyada yaşamanın ne kadar güzel olacağını hayal bile ettim. Üniversite sınavlarına hazırlanma, eve geç kalma kaygısı olmadan, olabildiğince hür kimseye hesap vermeden yaşamak ne güzel olurdu. Bütün gün salına salına dolaşırdım bir oraya bir buraya. Kimseye kendimi beğendirme derdim olmazdı. Kimseyle tartışmadan, üzülmeden ve üzmeden dolaşır dururdum. Son dalışım en etkileyici olanıydı, akşamüzeri hava serin ve rüzgarlı idi. Sallana sallana gittik dalış alanına ama denizin dibi yine şaşkına çevirdi beni adeta sersemletti. Ne olmuştu yukarıdaki o rüzgara, o çalkantıya , inanılmaz ama gerçek. Burası yukarının aksine o kadar dingin , o kadar sakin. Sanki yukarıdaki rüzgardan hiçbirinin haberi yok, umurlarında değil. Sakinliğin tadını çıkarıyorlar, yine salına salına yüzüyorlar. Yine imrendim gamsızlıklarına, kedersizliklerine. Yerinde olmak istedim gövdesi sarı, kuyruğu mor olan ince uzun balığın. Tatil sonrasında uyum sağlamak zor oldu gerçek dünya ile, gördüklerimi aklımdan çıkaramıyordum bir türlü. Anneanneme anlattım tüm detaylarıyla fosforlu balıkları, kumun içindeki yengeçleri, denizyıldızını. O da bayıldı anlattığım masal gibi dünyaya, keşke genç olsam da ben de görebilsem diye hayıflandı durdu. Aklım hâlâ su altında, ilk fırsatta tekrar dalmayı istiyorum. Merak ediyorum hâlâ öyle sakin mi yaşam, acaba duymadılar mı dünyada olan bitenleri?Ruhani Kadın Nesibe Bir kadın düşünün. Annesini çok küçük yaşta kaybetmiş, ​analığım ​dediği üvey annesi tarafından büyütülmüş, erken yaşta evlendirilmiş, üç ölü doğum yapmış, doğan çocuklarından biri sekiz aylıkken vefat etmiş, sezeryan doğumun daha yeni uygulandığı dönemde üç kez ameliyatla çocuk doğurmuş, gece körlüğü ilerlediği için gözlerini kaybetmiş, baypas ameliyatı gibi kocaman bir ameliyat geçirmiş, hiç ölümden bahsetmezken bir gün “Bu bayram benim son bayramım.” dedikten sonra vefat etmiş bir kadın. Benim anneannem böyle bir kadın. Adı da Nesibe. Nesibe Atlıhan, kütüğüne göre yetmiş dört yıl yaşamış ruhani ve görüp görebileceğiniz en güzel kadındı. Dört çocuğunu kaybetmiş, toplam yedi çocuklu bu kadının ilk torunuyum ben de. İlk göz ağrısıyım onun. “Eşek kızı” diye severdi anneannem beni. Tek çocuk ve anne tarafımda ilk torun, baba tarafımda da erkek çocuğun ilk çocuğu olmamın sebep olduğu şımarıklığımı, uyuz ve huysuz bir çocuk olmamı, her şeyimi tolere ederdi. Sadece yazları görme imkanı bulduğum bu güzel kadının benimle çok az zaman geçirmiş olması aramızdaki ilişkide hiçbir engel teşkil etmezdi. Onun yanına geleceğim gün sabah 4’te kalkar, bazlama için hamur hazırlar, sonra mayalanmasını beklerken yatar uyur, ben geldiğimde de pişirirdi bazlamaları ben yiyeyim diye. Üzüldüğümde ne annem ne de babam beni onun gibi teselli edebilirdi. Bebek takviye maması reklamlarında bebeklerin etrafındaki o kalkan gibi bir kalkan hissederdim anneannem beni okuduğunda. Üniversiteyi kazanınca onların yanına taşındığımda yatağımda uzanır, beraber bütün sülaleyi çekiştir, kulağı çınlamadık adam bırakmazdık. Fena dedikodu yapardık ama, yalan olmasın. Beraber iki yıl geçirdik benim on dokuz, onun da yetmiş dört yıllık yaşamımızda. Gözleri görmezdi ama kalbi görürdü onun. Ancak vefatından birkaç gün önce onu hastane odasında ziyaret ettiğimde bana bakışında uzun yıllar sonra ilk kez gözlerinde bir bakış gördüm. Anneannemi gördüğüm son gün, o da beni görmüştü. En azından öyle hissetmiştim. Ruhani diyorum çünkü anneannem inanılmaz hisleri olan bir kadındı. Belki de gözleri görmediğinden, kim bilir? Bir konuda çıkmaza düştüğüm anda gelir, uzun uzun beni dinlerdi. Sonra da “Hayırlısıysa olur kızım.” derdi ama, o dediği için mi artık bilmem, her şey benim için çok iyi giderdi. Hazırlıktan geçmem için sınavlara gireceğim sırada anneme demiş “Geçecek o sınıfı, bak göreceksin!” diye. Hakikaten de geçmiştim. Dahası, final sınavlarımın sonuncusundan çıktığım saatte vefat etti anneannem. Aynı zamanda yoğun bakımın da ziyaret saatiydi. Annemin söylediğine göre hem benim sınavlarımın bitmesini bekledi hem de annemlerin yoğun bakım ziyareti için hastaneye gelmesini. “Ne bizi uykumuzdan uyandırdı gece, ne de sabah bizi telaşlandırdı.” demişti annem. Tesadüflere bir de aynı anda öğle ezanının okunması ekleniyor. Tabii bütün bunların üzerine bir de hiç ölümden bahsetmeyen, bahsetse bile “Zamanı gelir bir gün, hepimiz öleceğiz, ne var adam?” diye kendi üslubuyla ölümü açıklayan anneannemin