Üzerine “Çok gezen mi bilir çok okuyan mı bilir?” sorusuyla büyüdü yeni nesil, bizim nesil. “Tavuk mu yumurtadan çıkar yumurta mı tavuktan?” sorusuyla beraber çocukluğumuzun klişeleriydiler. Şimdilerde söylenince bir tepkiyle karşılaşılıyor çünkü insanlara bir usanma geldi bu sorudan ama bundan da ötesi bu soruların bir cevabı tam olarak yok. Sorunun içinden çıkmaya çalışırken verdiğimiz “Gezerken okuyan bilir” veya biraz büyüyüp, düşünmeyi öğrendiğimizde verdiğimiz espriyle karışık “Yaşayan bilir” gibi cevapların en makulu hem okuyup hem de gezmek yönünde olanlar olacaktır. Bazıları da Evliya Çelebi’yi örnek göstererek gezmenin insanı bilge yaptığını savunur. Ancak buna alternatif olarak yazmak bir cevap olabilir mi? Yazmanın insana kattığı şeyler ile okumanın insana kattığı veya insandan aldığı şeyler nelerdir? Beynin tamamen farklı yerlerinde işlenen okuma ve yazma eylemleri gerçekte ne kadar yakın ve bağlantılıdır? (Karaçay 23) Okumak fiili, başka insanların düşüncelerini kendine doğru çekmek aslında. Okumayı, Alman filozof Arthur Schopenhauer tarafından ağır biçimde eleştiriyor; okumayı başkalarının yırtık elbiselerini üstüne geçirmeye benzetiyor ve bunun kendi kafamız yerine başkalarınınkilerle düşünmek olduğunu söylüyor (Schopenhauer 71). Ardından insanların zihninin başkalarının düşüncelerine dalmayı alışkanlık haline getirmemesi ve böylelikle burnunun ucunda duran meseleleri gözden kaçırmaması için; daha önce yürünmüş yolları yürümeye, kullanılmış yöntemleri kullanmaya alışmamak ve yabancı bir düşünce yolunu takip ederek kendisininkini unutmamak için çok fazla okumaması gerektiğini söylüyor (Schopenhauer 72). Schopenhauer bu tespitlerinde bir yere kadar doğru iken bir noktayı kaçırıyor. Okumanın insanın, kendi düşüncelerinin yanına başkalarının düşüncelerini de koymasını sağlaması, onu farklı fikirlerin üstünden geçirip âdeta onların bir tadına baktırması ve bu yolla ona farklı ufuklar, derinlikler kazandırması gibi işlevlerini yok sayıyor. Böyle farklı ufuklara yürümeden kendi kısıtlı düşünce dünyamızda en fazla ne kadar derin bir insan olunabilir ki? Burada derin insandan kasıt olaylara dışarıdan bakabilendir. Zaten ancak olaylara dışarıdan bakabilen insanlar başkalarına fikirlerini aktarabilirler. Schopenhauer bunları belki de o dönemdeki derin insan sayısındaki azlıktan veyahut olaylara tek açıdan bakan yobaz ve dogmatik kafadaki insanların sayısındaki bolluktan söylemiştir. Öyle insanların yazılarını okumanın insanın aklını aynı onlarınki gibi kısıtlı hâle getirebileceğini belirtmek istemiş olabilir o düşünceleri “yırtık elbise”ye benzetirken. Fakat bunun yanında, okuma ile yazmayı birbirine bağlarken yaptığı tespitler önce bahsedilenlere göre daha doğrudur: “Yürümek için baston ne ise düşünce için kalem de odur, fakat nasıl ki insan en kolay bastonsuzken yürürse, en kusursuz biçimde de elinde kalem yokken düşünür. İnsan ancak yaşlanmaya başladığında bir baston kullanmayı ister, kalem de böyledir.” (Schopenhauer 90) İnsan eline kalem alıp kendini yazmaya ve bunun için düşünmeye zorladığında çok iyi sonuçların çıkmadığını belirten yazar öbür taraftan da zaman geçtikçe kalemin insanın düşünmesine yardımcı olacağını söylemiştir aynı yaşlanınca baston kullanmamız gibi. Yazmakla ilgili Emile Zola da ancak yazıya aktarılmış düşüncelerin bir kıymeti olduğunu, kalanların ise boş uğraşlardan, rüzgarın alıp götürdüğü bir saatlik hayallerden farklı bir şey olmadığını savunur. Demek ki elimizde kalemle düşünceleri beklemememiz lazım, ancak kafamızda dönüp duran düşünceleri de küçük esintiler kapıp götürmeden, bir an önce kağıda dökmek gerek. Aslında burada ortaya çıkan şu ki elden geldiğince yazmak önemlidir fakat bunun yanında çok okumak insana zarar da verebilir. Bu, başta sorulan soruya hem gezip hem de yazmanın en doğru cevap olabileceğini gösteriyor aslında bize. Peki, çok yazan mı bilir çok gezen mi? Kaynakça Karaçay, Bahri. "Okuyan Beyin." Bilim ve Teknik (2011). Schopenhauer, Arthur. Okumak, Yazmak ve Yaşamak Üzerine. İstanbul: Merdiven Kitapları, 2005. Nimet Eser Özgür BİR FEDAİ VE BİR YOLDAŞIN HİKAYESİ Daisy, Gatsby’den biraz farklı sanırım. Zamana ayak uydurması biraz daha kolay olmuş. Yeni birini hayatına sokabilmiş ve dahası, onu sevebilmiş. Gatsby’ye duyduğu aşk epey kuvvetliyken başka birine daha böyle kuvvetli hisleri nasıl besleyebilmiş? Şimdiye kadar milyonlarca aşk hikayesi yazıldı ve bazıları nesilden nesile aktarıldı. Bu destanlaşan aşklarla sevgili çiftimizi kıyaslıyorum kafamda. Burada bir taraf, sevdiğine ulaşmak için her şeyi feda etmiş; hani pergelle çember çizerken sivri iğneli ucu kağıda saplarsın ve oynatmazsın ya, işte o nokta diye Daisy’i kabul etmiş ve öyle çizmiş kendi yolunu. Daisy için de çok önemli olmuş bu beyefendi ancak hayatına pek de fena olduğu söylenemeyecek bir şekilde, tabiri caizse bir eli yağda, diğer eli balda devam etmiş. Sanırım Daisy, Gatsby’nin ruh eşiymiş ancak Daisy’i, onu ruh eşi kabul eden başka bir erkek de fazlasıyla etkilemiş. Oysa destanlarda bir tek çift vardır, ruh eşidirler ve birbirleri olmadan asla yaşayamaz, çoğu zaman da ayrılınca intihar ederler. Aşkın modern versiyonu ile destanlar arasındaki bu çelişki beni “eş olma” kavramı üzerine düşünmeye itiyor. Sevginin kökünde mucizevi bir eşleşmenin olduğuna inancım zaten pek yoktu. İnsanın, şayet varsa kendisi için yaratılmış olan insanı bulma ihtimalini değerlendiriyorum. Şimdiye kadar milyonlarca insan yaşadı ve daha milyonlarcası yaşayacak. Yüzlerce ülke, dil ve lehçe var. Binlerce şehir içinde aynı şehre düşeceksin, belki de aynı okulda aynı sıraları paylaşacaksın ve bu kişi senin hani tüm filmlerde ve dizilerde efsaneleştirilen, piyasadaki tüm o şarkılarda hiç başka konu yokmuşçasına ısrarla anlatılan aşkın olacak. Yok canım ya! Milyonda birden bile çok daha düşük o ihtimali yakaladın mı, gerçekten? Hadi, sen yakaladın, o kadar şanslısın da komşunun yeni evlenen oğlu Ahmet de mi yakaladı? O zaman Ahmet’in, Mehmet’in, Ayşe’nin, Fatma’nın bu ilişkileri yaşarken veya evlenirken dayandıkları farklı bir nokta olmalı. Bu insanlar bu kadar zor bir ihtimali yakaladıklarını bana iddia edemezler, işte o kadar! Bakıyorum; insanlar birden fazla evlilik de yapabiliyor, bazen aynı anda birkaç tane sevgiliye de sahip olabiliyorlar ve bence bunların bana söylemek istediği başka bir şey var. Sanki bu ilişkilerdeki eşleşme destanlardaki gibi kutsal bir sinyalle gelmiyor. Çok sevdiğim hocamın şöyle bir sözü geldi aklıma. “İnsan fıtratında şaşmayan tek duygu kendisini sevme duygusudur.” O halde, insan emek vereceği insanı kendi seçebilir, bazen bunu “frekans tutturma” veya “elektrik alma” yoluyla yapar ve bu insana kendisinden bir şeyler sundukça ona olan sevgisi artar. Çünkü insan kendisini sever ve kendisinden bir şeyler bıraktığı insanı da kendisini sevdiği için sever. Hatta, bir insanı beğenmeye, elektrik almaya iten unsurlardan olan dış görünüş de zaman zaman etkisini yitirebilir ve yerini göreceli bir güzellik algısına bırakabilir. Böylece, sevgi bu etkiden de kurtulur ve yine bir insanı sevmek, yapılan yatırımı sevme veya kendini sevme olayına döner. İşte bu yüzden bazı güzel kadınların yanında gördüğümüz pek çirkin erkekler veya güzel erkeklerin yanında gördüğümüz pek kaknem kadınlar bize çirkin görünmeyi sürdürürken partnerleri onların günden güne güzelleştiğini düşünüyor olabilir. Bu değişim hem göreceli bir değişim; hem de istikrarlı, sağlam bir değişim. Kendini karşı tarafa aktarma süreci, aslında bu kişinin senin önem verdiğin şeyleri bilmesi veya hayat hikayene vakıf olmasıyla başlıyor. Sen kendi hayat hikayeni seviyorsun ve bu kişi de senin hayat hikayeni hep beyninde taşıyacak bir kitap, bir günlük niteliği taşıyor gözünde, onu da seviyorsun. Bu insan seni anlamaya başladığında, senin için ama senden farklı, fiziksel ihtiyaçlarını da karşılayabileceğin bir yatırım haline geliyor; kendini tatmin etmen için bir araç haline geliyor. Onunla geçirdiğin zaman da bir aktarım oluyor, aynı çocukluğunu sevmek gibi, geçirdiğin bu zamanı da seviyorsun. İşte bu yüzden, başta Gatsby’i çok seven bu kadın Tom’u da sevebildi. Gatsby geri geldiğinde kalbinde iki sevgi de vardı, hangisinin baskın geleceği çok net gibi görünüyordu, sonuçta Gatsby tüm hayatını ona adamıştı ve yüreğini bu kadının yoluna sermişti ancak Daisy, yol arkadaşı Tom’u seçti. Demek ki Daisy de her insan gibi ve en çok, yine kendini seviyor. Demek ki önemli olan varmak değil, yolun ta kendisi; vesselam. Kaynakça: Muhteşem Gatsby. Dir. Baz Luhrmann. Perf. Leonardo DiCaprio, Carey Mulligan, ve Tobey Maguire. Bazmark Films, 2013. Film. BİRLEŞTİREN KORKULAR Korku filmi izlerken annem her zaman bana neden korku filmi izlediğimi sorar çünkü ona göre “insan, niye bile bile kendini korkutmak ister?” O bu sözüyle beğenmediği korku filmlerinin hepsini tek kalemde karalayabiliyor. Fakat ben, o kadar kesin bir biçimde korku filmlerinden kopamıyorum. Beni korku filmlerini izlemeye iten motive edici faktörler var. Kimileri bu faktörleri korku filmi endüstrisinde veya onun yarattığı gençlikte arayabilir ben ise korkunun temelinde arıyorum. Bebekleri eğlendirmek için ellerimizin arkasına sakladığımız kafamızı aniden çıkarıp “ceeee” diye bağırırız ve bebekler doğuştan gelen bir refleks ile bu davranışımıza önce korkarak sonra da kahkahayla tepki verirler. Yeni doğmuş bir bebek bile bu küçük korkunun hemen arkasından gülebiliyorsa korkunun temel olarak ani olarak oluşan eğlenceli bir yanı var. Fakat yetişkin insanların bile korkabileceği görüntüleri aynı bebeklere gösterdiğimizde tepkisiz kalabiliyorlar. Buradan da o görüntüleri öğrenilmiş korku olarak niteleyebileceğimi anlıyorum. Bu korkulacak şeyleri bize öğretenin de filmler ya da medya olduğunu düşünmüyorum aksine kolektif olarak insanların bir arada bu korku mitlerini oluşturduğunu düşünüyorum. Issız bir adada doğup büyümüş yalnız bir insanın o adada zarar gördüğü yırtıcı hayvanlar haricinde hiçbir şeyden korkacağını sanmıyorum. Aksine o adada yaşayan bir kabilenin çok fazla korkulacak unsur yaratacağını tahmin ediyorum. Bu olay ilk olarak korku unsurların nesilden nesile anlatılarak gelmesi ve çığ gibi sürekli büyüyerek insanları etkilemesiyle; ikinci olarak da korkunun insanlar üzerindeki onları bir arada tutucu etkisiyle ilgilidir. Çünkü korkan insanlar, korktuklarından kaçıp korkmadıklarıyla kenetlenirler. Bu hareketin insanları bir arada tuttuğunu ve birbirlerine güvenmek yani tam anlamıyla bir topluluk olmak için de bunun bir ihtiyaç olduğunu düşünüyorum. Bu, küçük bir örnek olarak köpekten korktuğunda annesine sarılan çocukta da görülebilir, büyük bir örnek olarak düşman ülkelerden korkan vatandaşların savaş zamanı birbirlerine daha bağlı bir millet olmasında da görülebilir. İnsanların korkularının çoğu yine insan yapımı ise neden bu suni korkuları yıkan insanlar yok diye düşündüğümde de tarihteki büyük liderleri görüyorum. Korkuların batıllığını anlayıp o korkuları yıkabilme fikirleri ve bunun için kendilerine yardımcı olabilecek insanları etkileyebilme güçleri de onları büyük lider yapan asıl sebepler. Okyanusa açılmayı insanı dünyadan düşürmeye götüreceğine inanan bir topluluktan yeni topraklar keşfedilmek için denize açılabilecek bir tayfa toplayabilmek için çok güçlü bir insanları etkileyebilme gücü ve “dünyanın sonu” mitini kökten reddedebilmek için güçlü bir zihin yapısı gerekli olduğu gibi. Günümüzde de bu tür korkular ve bunları aşan liderler var bunları yıllar sonra daha iyi idrak edebileceğimize inanıyorum. Bence, şu anda anlayamamızın sebebi de korkuların, aslında hangi fırsatları kaçırmamıza sebep olduğunu görmemize engel olmasıdır. O korku tünelini aştıktan sonra önümüze çıkan yeni ufukları gördüğümüzde o korkuların bize nasıl ayak bağı olduğunu anlayıp o liderlerin de önemini anlayabileceğimizi düşünüyorum. Yazımda korkuların bizi engin bilgilere ulaşmamızı engellediğini, bu engelleri aşan lider ruhlu kişilerin de dünyayı etkileyen insanlar olduğunu ve aynı zamanda korkuların insanlar tarafından oluştuğunu ve bir ihtiyaç olduğunu düşündüğümü belirttim. Bence, günümüzde bu karşıt durum dünyadaki bütün insanlar tarafından da anlaşıldı, bu yüzden de herkes kendi fikirlerince gerekli olan ve olmayan korkularını belirleyip bunlara göre gruplara ayrıldı. Bu gruplar ortak korkular belirleyip eski kabilelerdeki gibi kenetleniyor fakat geçmişten farklı olarak bu kenetlenmiş gruplar günümüzde teknolojiden de faydalanıp diğer insanların korkularını küçümseyebilip hatta onlardan korkar hale gelebiliyor; kendi korku yoldaşlarıyla daha iyi kenetlenebiliyorlar. Bütün dünya insanları olarak ortak korkular belirleyebildiğimiz bir gelecek umuyorum. AYŞENUR YAZICI PİRAYE'YE… Zaten söylenen söylenmiş. Kitapta Nâzım'ın Piraye’ye dediklerinden öte bir şey söylemek bize düşmez ama yine de içimde biriken bu heyecanı sizlerle paylaşayım. Onlar ne güzel sözler ki insanı alıyor tarihin rüzgarlarına kaptırıp Nazım’ın karşısına götürüyor. Sanki yazıların üstünde onun nefesini hissediyorum. Şu an o cezaevindeyim. Karşımda duruyor, görüyorum. Ben bile o sözleri okuduğumda kalbimde kanatlanan bir şeyleri hissederken Piraye ne yapmıştı acaba? Ne zaman geleceğini bilmediği bir sonrakini hevesle beklediği o mektupları alınca. Bir de içinde yazılanlar kalbi yakıp geçiyorken ne yapmıştı acaba? Sadece Nazım’ın yazdıklarını okumak yetmedi. Ben o mektuplara verilen karşılıkları da okumak isterdim. Eğer öyle olsaydı bu aşka daha güzel şahitlik edebilirdik. O mektupların güzel olmasının bir sebebi de onlar sadece aşkı yazmıyorlar. Durumun şartlarından ötürü günlük telaşları da içeriyor. Bu da mektupları daha samimi daha gerçek yapıyor. Ben daha çok Nazım’ın Piraye’ye seslenişleri üzerinde durmak istiyorum. ‘ Herkese selam sana hasret’ diyor şair. Sadece onu özlediğini dile getirmiyor. Herkese selam yollarken sana hasret yolluyorum diyor. Ben seni özlüyorum sen de beni özle. Özlendiğimi bileyim ki sevineyim demek istiyor. Bazen bir kelime kitaplara sığmaz anlamlar taşır. Hasret de öyle bir kelime.‘Canımın içi karıcığım’ diye başlayan mektuplar yazıyor Nazım. Bir insandan duyulabilecek en güzel söz belki de. Canımın içi, candan öte olan, içimi dolduran, beni hatta canımı bile önemsiz kılan. Ne çok anlam barındırır bu kelime aslında birbirlerine candan bağlıiki taraf arasında. ‘Sana gelince’ diyor ve koyuyor üç noktayı. Gerisine lüzum var mı? Zaten biliyorsun benim için ne demek olduğunu ama illa da söylemek gerekirse bu üç nokta zaten anlatır senin bende sonsuzluk demek olduğunu. Üç noktayla belki de bunları söylemek istiyor Nazım.‘ Yaşım otuz sularında, fakat seni 14 yaşında bir mekteplinin ve 60 yaşında bir felsefe adamının ikiz aşkıyla seviyorum’ Böyle bir sevdaya sahip olmak ne onur verici. Piraye ne kadar bahtiyar bir kadın olmalı bunları duyunca. 14 yaşında gibi yeni heyecanlarla, çocukça ve 60 yaşında gibi yıllarca sürmüş olmasına rağmen hâlâ sıkıca sarılarak sevilmek. ‘Seni kucaklarım. Ama nasıl? Ölesiye ’ Ölesiye, ölene kadar hiç bırakmadan. Tadına varamadan. Dört duvar arasında yüzlerini görmeden, seslerini duymadan devam eden bir sevda. Gözden uzak ama gönülden ırak olmayan. Hatta mesafeler artarken gönülleri daha da yakınlaştırıp bir yapan bir sevda.‘Sevgilim, seni bana yazdığın mektuplardan kıskanacak kadar çok ve senin şirin kafanın alamayacağı, anlayamayacağın kadar dehşetli seviyorum.’ Ne denli bir güzelliktir sizin anlayamayacağınız kadar derin sevilmek. Yani sizin sevginizden daha fazlası demek bu. Sizin sevginizden o kadar büyük ki ne derece derin olduğunu siz anlayamazsınız. Nazım bütün kalbini elleriyle söküp Piraye’ye vermiş gibi yazıyor mektuplarını. O mektuplara dökmüş gibi kalbinden damlayanları. Ben ise o sözlerin müziğini duyuyorum kulağımda. Seviyorum insanların duygularına dahil olabilmeyi kıyısından köşesinden. Böylelikle başka hayatlarda dayaşayabilmeyi.‘Seni seviyorum bundan daha sana ve bana ait sözüm yoktur .’ diyor şair. Benim de bundan ötesinde diyecek sözüm yoktur. Son sözü Nazım’a bırakıp çekilirim. ‘Seni seviyorum. Seni öyle özledim öyle seviyorum ki bu iki fiilden başka ne yazsam boş ve saçma ve lüzumsuz geliyor bana. Beni kırk bir yaşımda böyle aşık ve genç bir yürekle her an yeniden yarattığın için sana minnettarım’ Hazal Yazıcı Bugün Günlerden Dün Bugün aynı boğucu şeylerle uğraşmak için aynı yatakta uyandık. Bir yığın işten zaman bulduysak suratlarını ezberlediğimiz insanlardan benzer hikâyeleri, dertleri dinledik ve kendini tekrar eden ülke ve dünya gündemi hakkında konuşurken her zaman içtiğimiz kahveyi içtik. Uzun bir süredir değişen tek şey belki de mevsimlerdi ya da ufak tefek ayrıntılar işte. Aynaya baktığımızda yine pişmanlık ve bezginlik gördük belki de. Bazılarımız gün içinde sıklıkla aynaya baktı. Hak etmediğimiz şeyleri anımsayıp irkildik. Nereye gidiyoruz? Eve dönerken kırık kaldırımlardan geçtik. Ötedeki ışıklara gözlerimizi kısarak baktık ve ani dağılışlarını izledik. ‘’Belki de olması gereken budur.’’ demek pes etmenin kibar haliydi. Boyun eğmenin… Karşı koyamayacak kadar tembel ya da yorgunuz, hatta belki ikisi de. ‘’Doğa Tarihi’’ adlı romanıyla tam da bu durumu ele alıyor Hakan Bıçakcı. İçimizi yiyip bitiren şu sıradanlık 2000’li yıllara mı mahsus yoksa ta başından beri var mıydı bilemiyorum çünkü bırakın bir cevaba ulaşmayı, bunun üzerine yalnızca düşünebilmek için bile fazlasıyla gencim. Ayrıca bir o kadar da tembel ve bıkkın. Bu tükenmişliği ve ‘’öğrenilmiş çaresizliği’’ bir kenara bırakmıyoruz, bırakamıyoruz. Kayda değer bir şeyle uğraşıp iyi hissetmeye çalışmıyoruz. Olduğu gibi kalsın. Değişse güzel olurdu, hatta bir küçük değişim tüm hayatımızı çekip çevirirdi. Ama kim uğraşacak? 21. yüzyıl kapitalizminin ortaya çıkardığı gösteriş meraklılığı, ait olma isteği, birbiri ile çelişen hırs ve pasiflik bizim hayatımızda olduğu gibi Doğa Tarihi’nde de tüm çıplaklığı ile anlatılmakta. İçmeden eğlenemeyen insanlar belki de baş ağrısını seviyoruzdur kim bilir. Arabamızı hızlı kullanıyor, hareketli müzikleri tercih ediyoruz. Genciz. Genç hissediyoruz. Ya da öyle sanıyoruz. İnsan sevdiği şeyleri elde edemeyince elde edebildiklerini sevdiğini sanıyor. Kendini koşulluyor. Mutluluk içten gelen bir şey değil midir? Gülerken gözleriniz kısılmıyorsa veya yanlarda minik çizgiler belirmiyorsa aslında içten gülmüyorsunuz demekmiş. Hayatımız başlı başına soğuk bir espri. Gelecekteki güzel günlerin geleceği yok. Geçmiş de geçmiş. Bir hayli üzücü aslına bakarsanız. Tekdüzelik içinde adrenalini mumla arayan bir avuç zavallı… İyi hissetmek için iyi hissetmek. İnsanların sizin mutlu olduğunuzu düşünmesi, çekici imaj, havalı yaşantı, hepsi hava! "Değişmeyen dekor içinde yaşaya yaşaya insanların ruhu ölür, coşkusu kaybolur.’’ diye boşuna dememiş Halikarnas Balıkçısı. Farkında olmadığımız, umursamadığımız, ertelediğimiz yüzlerce imkân var. Kıymetini bilmediğimiz, sürekli koşuşturma içinde olmamızdan ötürü zaman ayıramadığımız… Aslına bakarsanız şu pek yoğun işlerde bir iş yok. Abartmaya bayılıyoruz. Ortada gerçekten bir şey yok çoğu zaman. Ya bir şeylerle uğraşıyor olmaktan içten içe bir haz duyuyoruz ya da en ufak şeylere tahammül edemeyecek kadar bıkkınız. Her iki şekilde de işimiz iş. Buna bir dur demeli… Başka gözlerle bakmaktan sıkılmış olmalısınız. Keşkeler içinde çırpınmak, ışıltılı hayatlara hayranlıkla bakmak yorucu olmalı. Az kaldı. Yakında, birazcık farklı şeyler uğraşacaksınız ama onlar da kendini tekrar etmekten öteye gidemeyecek. Bir şeyler değiştirmeye çalıştıkça dibe batmak ve dibe battıkça değişiklik yapmaya çalışmak… Sevimsiz bir kısır döngü. Gerçi kısır döngü olarak adlandırılan her şey çirkin bana kalırsa. Gereğinden fazla tekrar eden her şey kabak tadı veriyor. Ne yapalım? Hayatın amacı budur belki. Yapmak zorunda olduğumuz her şeyi sevmek zorunda olmadığımızı düşünmek istiyorum. Başımıza gelen şeylerin bir anlamı olduğunu… Can sıkıcı durumların ardından daima yüzümüzü güldüren bir haber almamız bir tesadüf mü? Yoksa az önce bahsettiğim döngünün bir parçası mı? Büşra BAYRAK TABLONUN İKİ YÜZÜ Belli bir tablonun içine hapsedilmiş insanların yaşamlarını, yavaş yavaş kendi yaşantıma dâhil etmeye çalışıyordum. Yüzlerimiz giderek birbirine benziyordu sanki. Kusur olarak görülmeye bile başlanmıştı kişilik özelliklerim. Sözde onlar göz kamaştırıcı tablonun büyülü dünyasında yaşarken, her gün gözlerimin önüne getirilen bu tablonun aynısını çizmeye çalışıyordum. Hâlbuki tablonun içine yerleştirilmiş olanların, çerçevenin dışına adım atmalarının yasak olduğu gerçeğini çoğu zaman unutuyordum. Belki de göz ardı ediyordum. Ne de olsa onları kusursuz olarak görmek daha kolay geliyordu. Bir yandan yanlışı onlara yakıştıramazken bir yandan da yaptıkları hataların üstünü boyayarak kapatmaktan çekinmiyordum. Bana göre bunun nedeni, zihnimde oluşturduğum büyülü dünyada karmaşaya yer vermek istemememdi. Bu nedenden dolayı da araya farklı renklerin girmesini engelliyordum. Başka bir deyişle, hataların üstünü boyayarak tablonun bütünlüğünü korumuş oluyordum kendimce. “İdealize edilmiş adamla kadının”(Palanhniuk, s.144) her geçen gün insanlar üzerinde yarattıkları etki artmaya devam ederken, çerçevesi özenle işlenmiş tabloya dışardan bakanlar, onlara benzeyebilmek adına elinden gelen her şeyi yapmaya çalışıyordu sanki. Bunu yaparken de kabul edilebilirliğini sorgulamadan yapıyordu. Bilinçsiz yapılan bu kabul edişe ben de dâhil oluyordum çoğu zaman. Peki, neden tablomu kendi isteklerim ve görüşlerim doğrultusunda yapamıyordum? İnsana özgü olan düşünme yetisinden niçin kendimi mahrum bırakıyordum? Farklılıklarımızın bizi ön plana çıkardığı gerçeğini göz ardı ederek, bir nevi kişiliğimi inkâr etmiş oluyordum; çünkü farkında olmasam bile beni ben yapan farklılıklarımdı aslında. Ne zaman tekdüzelik, ideal insan biçiminde içimizde dolaşmaya başladı, işte o zaman zihinlerde oluşan insan modeli tek tip oldu. Bunun sonucu olarak hayatı renklendiren ve çeşitlendiren en önemli unsur olan farklılıklarımız bir kenara atılmış oldu. “Başka birinin suretine” (Palanhniuk, s.156) dönüşme arzusu da böylece gün yüzüne çıktı. Tıpkı Chuck Palanhniuk’un Anlat Bakalım kitabında yer verdiği Katherine Kenton’un içinde yaşadığı parıltılı dünya onu yavaş yavaş farklı bir kişiye dönüştürmesi gibi... Katherine’e ait olan sadece ismiydi artık. Mükemmeli her alanda yakalamaya çalışan bizler için, ideal insan olarak nitelendirdiklerimize benzeme çabamız, giderek birbirine benzeyen yüz ifadelerini de beraberinde getirmiş oldu. Aslında ideal erkekle kadının ulaşılmaz gibi görünmesinin nedeni gözümde mükemmelleştirmemdi. Hâlbuki onların yaptıkları Chuck Palanhniuk’un söylediği gibi:” ...kırılgan bir organizmanın kendini kuşatan ortamı etkilemek için elinden geleni yapması ve mümkün olduğunca uzun bir süre çürümeyi geciktirmesinden başka bir şey değildi.” (Palanhniuk, s.156) Tablonun ışıltısına kendimi kaptırıp, zihnimde oluşturduğum kusursuz dünyaya adım atmaya çalışırken, çoktan tablonun içine yerleştirilmiş olanların gerçekte neler yaşadıklarıyla hiçbir şekilde ilgilenmemiştim. Belki de tablonun sahte olduğunu ancak daha önce göz önünde bulundurulmamış gerçekler sayesinde fark edebilirdim; onların da yanlışları ve kusurları olduğu gerçeğine gözlerimi kapattığım gibi. Kendi fikirlerimi ortaya koyamadığım bir tabloya hayatı sığdırmaya çalışarak, bana ait olmayan birçok anıyı beraberimde taşımıştım farkında olmadan. Sonraları, bu anıların ağırlığını omuzlarımda hissettiğimde, günlerce incelediğim hatta aynısını yapmayı arzuladığım tabloda eksik bir kaç renk olduğunu fark etmeye başlamıştım. Bu sefer tabloya yeni renkler eklemek zor geliyordu; çünkü bu renkler artık kendi düşüncelerimin oluşturduğu, farklılığın rengiydi. İdealize edilmiş insanların gerçek yüzünün, tablodaki renklerin oluşturduğu katmanların tek tek kazıyarak bakıldığında ortaya çıkacağını anlamıştım. Chuck Palanhniuk’un söylediği gibi; “gerçekler, yalanlar yığınında kaybolmaya mahkûmdur.” (Palanhniuk, s.190) Başka bir deyişle, bütün renklerin karışmasıyla oluşmuş beyaz renk ideal olanların mükemmelliklerini simgelerken, aslında hakikat en dipte bulunan siyahtan oluşuyordu. Bunu fark edebilmek için mükemmelliğin içimde olduğunu görmem gerekti. Bizi değerli yapanın aslında birbirimizden farklı fikir ve duygulara hatta görünüşe sahip olmamız olduğunu anlamıştım. Tabloya yeniden baktığımda, bana ait olmadığına karar verdim. Zaten yapılan bir tablonun aynısını yapmaya çalışmak onun değerinin azalması anlamanı gelmez miydi? Onu farklı kılan hatta değerli kılan tek olma özelliği değil miydi? Bu yüzden, yaşadığım bu süreçte anladım ki; kendi içimdeki mükemmelliği keşfedip onu ortaya çıkarmak, yapmak istediğim tabloyu paha biçilemez ve eşsiz kılacaktı. KAYNAKÇA Palahniuk, C. (2014). Anlat Bakalım. İstanbul: Ayrıntı Ezgi Can Kılıç GERÇEK AŞK Gerçekler… Birçok kişinin yüzleşmekten korktuğu gerçekler… Jordi Sierra i Fabra özellikle ergenlik döneminde gençlerin rastladığı çok yaygın bir problemden bahsetmiş. Kadına şiddet. Oysa Aşk adlı bu kitabın kısacık ve bir solukta bitiyor olması durumun ciddiyetini açıklamak için bir engel olmamış. Aksine gerçekçi diyaloglarla işlenen bu konu, iki gencin ilişkisinden yola çıkılıp kadına şiddetin her yaşta ve her zaman örneklerinin var olduğunu anlatılmış bizlere. Sevgi neydi? Peki ya aşk? Doğru kişiyi bulmak mümkün müydü? Gerçekleri göremezken tüm bu soruların cevabı benim için çok basitti. Birini kendine çok yakın hissediyorsan ve daha da önemlisi yanında kendin olabiliyorsan o kişiye âşıksındır ve o senin için doğru kişidir. Eminim ki birçoğunuz da benim gibi düşünüyor. Ancak ne kadar acı bir gerçektir ki birçok kadının sevgilisi, eşi benim gibi düşünmeyebiliyor. Bazıları için kıskanmak, kısıtlamak aşkın tam tanımı olabiliyor çünkü eşlerinin sadece kendilerinin yanında olmasını, sadece onlar için yaşamasını istiyorlar. Günümüzde ergenlik çağındaki gençlerde dahi rastlayabileceğimiz büyük bir sorun olan bu aşırı sahiplenmeyi, âşık olduğu için böylesine takıntılı olduğunu iddia eden zavallı bir sevgili ve kendisine âşık olduğu için böyle davrandığına inanan, bunun gayet normal olduğunu kendince kabul etmiş gencecik bir kızın hikâyesiyle anlatıyor Sierra i Fabra. Psikolojik ve fiziksel şiddete maruz kalan kızlar belki yaşlarının genç oluşunun getirdiği cahillikten belki sevgililerinin sözlerine inandıklarından ama belki de (en kötü ihtimal olan) çevresinden böylesinin yanlış olmadığı izlenimine kapılmış olmaktan tüm bu acılı süreç bir süre devam edebiliyor. Bir kişiyi çok sevmek, sırf o istemiyor diye kendi beğendiğin şeyleri giymekten bile vazgeçmek midir? O istediğinde arasın, seni kontrol etsin diye cep telefonunu yanından ayıramamak mı, yoksa onun istediği her şeyi sorgulamaksızın kabul etmek mi? İşte tüm bu sorular eğer böyle bir hayata sahip değilseniz aklınızın ucundan bile geçmiyor. Ancak en büyük hata da şu ki; asıl bu hayatın her bir anını, her bir sorununu yaşayan kadınların bu soruları düşünmeye bile cesaret edememesi. O yüzden inanıyorum ki herkesin öncelikle ana sorunun sebebini bulması gerek, çoğu zaman tartışma çıkmasın diye kendi sıkıntılarını, rahatsız olduklarını dahi söylemekten çekinen kadınların buna neden katlandığını. Cevap ise çok bariz, zor şartlar ve kabulleniş yüzünden kadınların kendilerinden vazgeçmesi ve olacaklardan korkması. İnsan ne kadar severse sevsin, ne kadar korkarsa korksun kendi olmaktan vazgeçtiği anda o sevginin ve korkuyla sürdürdüğü hayatın bir önemi kalmaz değil mi? Tüm bunların nerde ve ne zaman başladığıysa bir muamma. Bana kalırsa sorunun asıl nedeni, kendini başta belli etmeyen şiddet yanlısı canavarların zaman geçtikçe maskelerini birden düşürmeleri. O maskesine aldanıp âşık olduğumuz, gözlerinde kaybolduğumuz, uğruna her şeyi feda edebileceğimiz kişi günler geçtikçe tanınmaz biri oluyor. Aşk yerini korkuya bırakıyor. Bu yüzden öncelikle herkesin aşkın ne olduğundansa ne olmadığını öğrenmesi gerekiyor. Peki, böyle bir hayatın tam ortasında buluyorsa insan kendini, ne yapmalı? Şiddete maruz kalmış, kendinden uzaklaşmaya, kör olmaya başlamış her bir kadının tüm bunlardan kurtulabileceği gerçeğine inanması gerek. Yapılması gereken tek şey kişinin kendine güvenmesi ve her şeyden çok kendini sevmesi. Güçlü kalmak ve cesaretli olmak hayata yeni kapılar açabilecek iki anahtardır. O kapılardan geçince geride kalan hiçbir şeyi düşünmeden ilk adımı atmak ve hak ettiği hayatı yaşamak ise herkesin yapması gereken. Kaynakça: Sierra i Fabra, Jordi. “Oysa Aşk”. Çev. Pınar Savaş. İstanbul: ON8 Yayıncılık, 2015, 2000. Baskı Aslıhan Özhan BİR KÖPEĞİN DOSTLUĞU Dostluk… Yüzyıllardır hakkında yazılmış çizilmişlerden sonra bir bakıma eskimiş, belki klişeleşmiş bir konu denilebilir. Ancak insanoğlu dostlukla ilgili kafa yormaya, okumaya ve yazmaya devam ediyor hâlâ. Dostlarımız her zaman hayatımızda önemli bir yer kaplıyor. Biraz ilgi, basit bir hoş sohbet bizi birbirimize bağlamaya yetiyor çoğu zaman. Ancak geçenlerde okuduğum bir kitap dostluğun düşündüğüm kadar basit bir mesele olmadığını gösterdi bana. Marie Louise de la Ramée’nin Sevgili Köpeğim adlı romanından bahsediyorum. Belki gerçekten dost olduğunu hissettiğim kişilerin azlığındandır, dostluğa olan inancımı yitirmeye başlamıştım. Böyle bir kitapla tanışmak beni çok mutlu etti. Şimdi sizlere de biraz bu kitaptan ve dostluk anlayışıma olan etkilerinden bahsetmek istiyorum. Kitaptan bahsetmeden önce şunu sorgulamak istiyorum: Dostluk yalnızca insanlarla mı kurulmalıdır? Ben hayatım boyunca böyle bir yanılgıyla kendimi dostlukta insanlarla sınırlamışım, başka bir alternatifi asla düşünmemişim. Hâlbuki bir köpeğin dostluğu, insanınkinden daha değerli olabilir. Bir köpek, insanların çoğundan daha sadık olabilir. Çocukluğumdan beri hayatını hayvanlardan korkarak geçirmiş bir insan olarak kendimi kısıtlıyor olmamdan son zamanlarda rahatsız olmaya başlamıştım. Ramée’nin kitabındaki dostluk örneği de bana bu yanlışımı tekrar hatırlattı. Nello, iki yaşındayken annesini kaybetmiş. Yaşadığı bütün acılara rağmen köpeği Patraş ile tutunmuş hayata. İnsanoğlunun yarattığı bencillikler dünyasında yaşadıkları tüm sorunları çözüyor, yoksullukla baş ediyorlar ve birbirilerinden manevi desteği esirgemiyorlar. Böylesine bir dostluk beni imrendirmekle kalmadı, dostlukla ilgili önemli kararlar almamı sağladı. Öncelikle çocukluğumdan beri dost bildiğim tüm insanlar geçti gözümün önünden. Kimisi çıkarcı, kimisi yalancı fıtrata sahipti. Çoğu dostluğuma ihanet etti, bir bir çıkarttım hayatımdan. Şimdi ise bir elin parmaklarını geçmiyor dostlarım. Bu belki zayıflık hatta acizlik olarak görünüyordur dışarıdan bakınca. Oysa ben şimdi daha güçlüyüm, gerçek dostlarımla. Çocukluğuma dair unutmadığım bir anım var. Bir arkadaşımın en yakın dostu olarak gördüğü bir köpeği vardı bir zamanlar. Onun ölüşüne şahit olmuştum ve arkadaşımın onun yokluğunda yaşadıklarına. Öyle hayret etmiştim ki kendi ilgisizliğimi normalleştirme isteğiyle onu “fazla duygusal” addetmiştim o zamanlar. Şimdilerde anlıyorum neden arkadaşımın insanlardan kaçıp hayvanlara sığındığını. Çünkü köpeği onunla herhangi bir çıkar ilişkisi yürütmüyordu. Sınav zamanı geldiğinde notlarını istemek ya da evine giderken arabayla eve bırakılmak için değil, sevgiyi hissettiği için ona dostluk ediyordu. Arkadaşım ne zaman sevgiyle yaklaşsa köpeğine o da sevgiyle karşılık veriyordu. O zamanlar anlamamıştım ama Patraş ile Nello’nun dostluğu bana bu eski arkadaşımın köpeğiyle olan diyalogunu çağrıştırdı ve neler kaçırdığımı görmüş oldum. Fark ettim ki ben hayatım boyunca böyle bir dostluk yaşamadım. Ne büyük eksiklik! Ne zaman birini gerçekten dost bilsem ya yeni bir dost bulduklarında bırakılan oldum ya da çıkar ilişkisi bittiğinde unutulan. Belki de bu yüzdendir, Patraş’ın dostluğuna ben nail olmak istedim. Tüm bu anlattıklarımdan sonra bir dostluğun samimiyetinin peşine düşmeyip ne yapabilirdim? En yakın zamanda bir köpek edinmeye karar verdim.Saf dostluğu ancak onunla tadabilirim sanıyorum. İnsanın insanı öldürdüğü, para için herkesin gururunu sattığı budünyada gerçek dostluğu ancak böyle tadabileceğimi anladım çünkü. İnanıyorum ki bir gün gelecek, ben de Nello gibi hayatımı paylaşacak bir dosta sahip olacağım ve o zaman onsuz geçirdiğim zamanlar için üzülüyor olacağım. Köpekler herhangi bir dosttan daha çok ilgi ve sevgi istiyor. Ama gerçek dostluğun karşılığında her şeyimi vermeye hazırım ben, en başta sevgimi. Asuman Bilir YARATICI DÜŞÜNMEK Ben bir şey fark ettim. Eğer başarılı olmak istiyorsam yaratıcı düşünmek zorundayım. Yaratıcı düşünmekse yalnızca bilgiyi öğrenip onu olduğu gibi sunmakla olmuyor tabii. Bunun için entelektüel zeka ile duygusal zekayı güçlü tutmak gerekiyor bence. Yani aldığımız bilginin üzerine düşünüp ona yepyeni bir yorum katmak, onu hissetmek, onunla bağ kurmaktan geçiyor yaratıcı düşünmek. (Creativity Counts)Kreatif düşünce şimdilerde inovasyon alanında sürekli kullanılan bir kavram. İnovasyon deyince, aklımıza hemen teknoloji dünyası geliyor kabul, ama ben inovatif, yani yenilikçi fikirler ortaya atabilmenin yalnızca teknoloji ile ilgilenenler değil, benim gibi sosyal bilimler üzerinde çalışanlar için de önemli olduğunu düşünüyorum ve hatta bunu biliyorum. Zira şurada bu Türkçe ödevini yazarken bile benden özgün ve yaratıcı bir yazı yazmam bekleniyor. Yaratıcı düşünmeye çalışmak zorlu bir süreç benim için, zira eğitim sistemimizin yalnızca bilgiyi öğrenmeye ve hatta onu ezberlemeye dayalı olduğu bir gerçek. Aldığımız bilgiye kendimizden bir şeyler katmamız istenmedi bizden hiç. Hangimiz tarih dersini gönülden sevdik ki? Sınavı geçmek isteyen genç, tarihi mutlaka ezberlemeliydi çünkü. Nefret ettik ama ezberledik. Öğrenmek için değil, adeta sınavı geçmek için ezberledik. Bu süreçte ise takdir buyurunuz ki ne duygusal zekaya ne de yaratıcılığa yer yok. Yani demek istediğim, aldığınız bilgiyle bağ kurup onu hissetmeye çalışmıyor, dolayısıyla kendinizden bir parça katmaya çalışmıyorsunuz: Böylece yaratıcı düşünme kabiliyetiniz yok olup gidiyor. Nereden mi biliyorum? Bir bilim insanının yaptığı araştırmaya göre 5 yaşındaki çocukların kreatif düşünebilme yeteneği %98 iken, bu oran yetişkinlerde %2 ye kadar düşüyormuş! Ama yaratıcı düşünme yeteneğini öylece kaybettiğimizi düşünmüyorum ben. Bir dünya düşünün ki sanat yapmak yasak olsun. Düşünün ki en büyük suç kitap okumak olsun. Bu dünyada itfaiyeciler ateşle mücadele etmek yerine, ateşler yaksın ve bu ateşleri kitapları, gizlice kitap okuyan insanları yakmak için kullansın. Evet, kulağa gerçekten karamsar geliyor öyle değil mi? Ray Bradbury ‘in distopyası Fahrenheit 451 tam da böyle bir dünyayı sunuyor bize. İnsanların adeta robot-insan kıvamına geldiği, duyguların neredeyse yok olduğu, bırakın yaratıcı düşünmeyi “düşünmek” fiilini bile unutmuş insanların olduğu bir dünya. Bu insanların bu hale gelmesinin sebebi ellerinden kitaplarının, sanatlarının yani yaratıcı düşünebilmelerinin alınmış olmasıydı. Belki bizlerin yaratıcı düşünebilme yeteneğinin zamanla körelmesinin ardında yatan sebep çok da farklı değildir diye düşündüm filmi izlerken. Halbuki bizim dünyamızda milyonlarca kitap vardı! “Kitap okuma özgürlüğü” nün olmamasını bırakın, böyle bir kavramın varlığı dahi söz konusu olamazdı bizim dünyamızda! Aksine o kadar şeye sahiptik ki, en korkutucu olan kısmı da buydu zaten: Her şeye sahiptik! Ama okuma oranına bakıldığında kişi başına bir tanecik kitap bile düşmüyordu. Tabii kendime dönüp baktığımda, yaratıcı düşünemiyorsam eğer, benim de bir dolu katkım vardır buna. Ben ki her ne kadar kitap okumayı hep sevmiş olsam da, sanatın bir gereklilik olmadığını düşünür; sinema, tiyatro, resim sergisi gibi sosyal etkinlikleri ihtiyaçtan çok, insanların eğlenmesi için bir araç olarak görürdüm. Küçükken gittiğim sinema sayısını saymaya kalksam bir elin parmağını geçmez emin olun. Tiyatro mu? Ona hiç girmeyelim bence. Hani ne olduğunu ve nasıl olduğunu bilmediğiniz şeylerin yokluğunu da hissetmezsiniz ya, sanat benim için öyle bir şeydi. Halbuki sanat, yaratıcı düşünebilme yeteneğinin ayrılmaz bir parçası idi aslında. Sanatçının ellerinden süzülen bir resim, halihazırda var olan somut nesneyi farklı şekilde yorumlayıp, farklı gözlerle bakmamızı sağlayan bir pencere gibiydi. Yaratıcı düşünebilme kabiliyetini kaybetmemek içinse, kitaplar ve sanat ile iç içe olmaya, hatta bazen sanatçı olmaya ihtiyacımız var bence. Kaynakça Creativity Counts. https://www.unomaha.edu/college-of-arts-and-sciences/master-of-arts-in-critical-and-creative-thinking/_files/images/creativebrain2.jpg. Truffaut, F. (Yöneten). (1966). Fahrenheit 451 [Sinema Filmi]. Fatih İlhan 21401801 TURK 102-06 Başak Berna Cordan Sanat ve Hayat Tuna Kiremitçi’yi yaptığı müzikten az buçuk tanırdım kitabı okumadan önce. Uçan Halıların Ayrodinamik Sorunları’ nı okurken de yazar hakkındaki ön bilgimden olsa gerek eseri müzik parçalarına benzettim hafiften. Sonra fark ettim ki bütün sanat eserleri diğer sanat eserlerinden parçalar sezdiriyor içlerinde, sanatçı bunun için uğraşmamış olsa bile. Kitap bir rock parçası gibi hafiften başlıyordu. Heyecanı az ama duygulu… Arpeji duyuyor gibiydim sanki la minörden re ye geçerken. Klasik bir aşk şarkısı gibi değildi ama verdiği o duygu, biraz rahatsız edici ancak ufaktan mutlu. Ritim bozukluklarını ufaktan hissettiriyordu yani. Bozuk ritim kötü olmak zorunda değildir, bozuk ritim yeniden yerine oturduğunda insan daha önce hiç hissetmemiş gibi huzurlu hisseder çünkü kendini. Yumuşak arpejden sonra sert bir gitar girdi, düşen akorlarla. Tam umutsuzluğa kapılacakken tiz bir gitar solosu bir melek gibi kollarımdan tutup kaldırdı beni. O zaman fark ettim diğer enstrümanların mutlu bir melodiyle eşlik ettiğini soloya ve ritmin yerine oturduğunu bir daha bozulmamak üzere, her şeyin yolunda olduğunu söyleyerek Notalar parladı karpuzvari kırmızı / ve yeşil, doğa ananın tüm saflığıyla. Kollar ve bacaklar arasından bakmadı / bir göz, görmedi güzelliği en arkada. Picasso mu okşamıştı tabloyu bilmem. / Göz nasıl girmiş o kollar arasına? / Değilse de zalimmiş boyayan ressam. / Bir göz yaratıp da kör etmiş duygulara… Nasıl bir kitap olayları anlatıyorsa, müziği de veriyor aslında arkadan, renkler saklanıyor satırların arasında, kokusunu duymadan pastoral bir şiir okumak anlamsız. Sanatçı belki tasvir ediyor karşısındaki manzarayı, belki bir müzik duyduğunu anlatıyor bize ancak benim bahsettiğim müzik o değil. O müzik ki yazar keyif aldıkça yazmaktan, şiddetlenir kulağımızda. Yazar hüzünlendikçe hüzünlenir, yazar sevindikçe sevinir notalar ve sen okurken unuttukça zamanı, bir parça mürekkep ve bir kısım sayfaya kaptırmazsın kendini. Seni bir büyü gibi kitaba çeken şey, müziktir harflerden fırlayan, kokudur sayfalardan sızan, renktir satırları boyayan ve nihayet dokunuştur, Natalie Portman’ın elidir, saçlarını okşayan. Müzik dinlerken veya film izlerken hissedebilirken benzer duyguları, bir türlü resim sanatını anlayamadım. Bir türlü koklayamadım ressamın kokladığını. Sonra fark ettim ki hayat sanatların en karmaşığı, en zor koklananı… Nice gözler gördüm dünya ile yaralı, / O gün ilk kez gördüm hep gözleri kapalı. / Kollar ve bacaklar nasıl sardıysa aklımı / Bütün dünya soyundu, perde kalmadı arada. Sivrildi ve sarardı yeşil ile kırmızı. / Kavruldu renklerin en işe yaramazı. / Hükmederken renklere hastalıklı bir sarı, / düşündüm kör olsam, daha mı iyi acaba? Nasıl ki bir romanı okurken olaylara takılıp kalmak ve hikâyenin arka planını es geçmek kitabın yarısını okumamaksa, bir ağacın renklerine bakıp da rüzgârın, ağacın yaprakları arasından geçerken çıkardığı sesi duymadan yaşamak da hayatın yarısını yaşamamaktır. Hele bazı insanlar var ki ağaca bakmıyorlar bile, onların gözünde ilerisi var sadece. Gelecekte şunu bunu yapacaklarını planlarken ne ağaçları görüyorlar ne kuşları dinliyorlar ne çiçekleri kokluyorlar. Acılar bunun için önemlidir işte. Zaman bir şeylere ulaşmak için kullanılan bir araç değildir. Zaman bir şanstır hayatı hissetmek için. Bunu en iyi acı çekmiş olanlar anlar ki onlar hayatı hakikaten koklarlar. Sarı dedim sonra gözler için burada, / Bütün renkler gibi ahengi var onun da. / Mavi, kemanın son haykırışında / yayıldı, huzurla dolu, salona. Açmak bana düşmez belki o gözleri / lakin biri onlara gerçeği söylemeli: / Gözler duymalı sesleri, görmeli renkleri. / Zira yaşamdan başka şeyler de var hayatta. * Kaynakça: Kiremitçi, Tuna. Uçan Halıların Ayrodinamik Sorunları. İstanbul: April Yayıncılık, 2015. * Şiirler bana aittir. Rana Karababa 21801703 KAYIP GİDEN ZAMAN (https://en.wikipedia.org/wiki/The_Persistence_of_Memory) Annemin doğum izninin bittiği günden dört yaşıma girdiğim güne kadar bana bakan kişi olmasından ötürü olsa gerek, anneannemin yeri diğer tüm aile fertlerinin yerine göre ayrıdır benim için. Ona karşı başka kimseye duymadığım bir muhabbet beslerim. Bundandır, ne zaman tüm aile toplaşıp bir araya gelsek ilk anneannemin yanında alırım soluğu. Çocukken yaptığım gibi başımı kucağına koyar, gençlik anılarından birini anlatmasını beklerim. O da mutludur bu durumdan, gözlerinde gördüğüm parıltıdan anlarım bunu. Zaten benim de ondan bunu istememin sebebi gözlerinde oluşan bu parıltıdır, sanki gerçekten anısını yaşadığı zamanlara gidiyor gibi hissediyor olmasını fark etmemdir. Onun bu hâlinden ben de büyülenir; ağzından çıkan her bir sözcükle cildindeki kırışıkları biraz daha düzelmiş, artık tamamen ak olan saçlarına bir tutam renk gelmiş gibi hayal ederim. Fakat anı bitti mi tüm bu büyülü gerçeklik bir anda yok olur, çoğu zaman da anneannemin uzaklara dalıp akıp geçen zamana hayıflanmasıyla son bulur. Onca sene göz açıp kapayıncaya kadar geçmiştir, böyle der anneannem. Anneannemin ruh hâlindeki bu ani değişiklik beni her zaman biraz ürkütmüş olsa da küçük bir çocukken pek üstünde durmazdım bu sözlerinin. Hızla akıp geçen bir hayata sahip olmak sadece anneannemin kaderi zannederdim. Çünkü o zamanlar yavaş akardı zaman benim için; günler, haftalar geçip bitmezdi. Bu durumdan da memnun değildim, hemen büyüyüp yetişkin bir birey olmak isterdim. Fakat yıllar geçtikçe benim de hayatımın akışı hızlanmaya başladı. Benim için çocukken çok uzak ve önemli gözüken yaşlara birer birer gelmeye başladım. Küçüklüğümün aksine büyümek de istemiyordum artık, hayatı uzun uzun yaşamak istiyordum ama zaman bana mısın demiyor, akıp gidiyordu. Şu an ben de henüz yirmi bile olmamış arkadaşlarımla oturduğumda zamandan şikâyet ediyorum bazen, aynı yetmişindeki anneannem gibi. Bu benzerlik beni zaman hakkında daha da kaygılandırıyor, ben de yaşlı bir kadın olduğumda hayatımı göz açıp kapayıncaya kadar olan bir süre olarak tanımlamaktan korkuyorum. Bu yüzden Dali’nin Belleğin Azmi isimli tablosu benim için son yıllarda baktığım en rahatsız edici görsel. Eriyip giden saatler bana akıp giden zamanımı çağrıştırıyor ve içimi bir huzursuzluğun bürümesine neden oluyor. Kendi hayatım da aynı şekilde eriyip gidiyor hissediyorum. Bir de o ağaç dalından sarkan saat yok mu! Düşüp gidecek diye ödüm kopuyor tabloyu her gördüğümde. Onu kalınca bir bantla sabitlemek istiyorum ağaca, aynı bazen zamanı sabitlemek istediğim gibi. Fakat ne tabloyu değiştirmek mümkün oluyor ne de giderek süratlenen hayatımı bir an için bile olsun dondurabilmek. Öyleyse ne yapmalı ki bu korkuyu giderebilmek için? Çok basit bir yanıt ama zamanımın bana hissettirdiği uzunluk değil, damağımda bıraktığı tatlar önemli olan; öncelikle bunu kavramam gerekiyor galiba. Zamanı kontrol etmeye çalışmaktansa akışa bırakıp hayatın zevkini çıkarmaya çalışmalıyım. Anılar biriktirmeliyim içinde sevdiklerimin olduğu, sonra da bu anıları zihnimin bir köşesine not etmeliyim. Anneannemi anlatacak bir sürü anısı olan yaşlı bir kadın olarak tanımlamalı, hayatının akış hızı yerine bunun üzerine yoğunlaşmalıyım. Çünkü eğer bir analoji kurmak gerekirse dünyaya geldiğimizde hepimizin eline bir parça kumaş veriliyor, her biri farklı uzunlukta olmak üzere. Fakat öyle bir kumaş ki elimizden tamamen kayıp gidecek günün birinde, ne kadar çabalasak da durum değişmeyecek. Bizim yapmamız gereken ise bu kumaşın üzerine bize verilen sürede olabildiğince nakış dikebilmek, onu kendimize göre güzelleştirebilmek. Böylelikle kumaşın sonuna gelmemiz bize ne kadar hızlı olmuş gibi gelse de elimizdeki şeyle mutlu olabiliriz. Sonunda diyebiliriz, güzel bir iş başardık. İşte aynı bu şeklide hayatı yaşamalıyız, kendime anlatmam gereken şey de bu. Hem tüm bunları kavrarsam belki de günün birinde Belleğin Azmi’ne bakmaktan rahatsız olmam artık. Ağacın dalındaki saatin kayıp gidecek olmasını da umursamam bundan sonra. Sadece ağacın üzerindeyken güzel vakit geçirmiş olmasını dilerim. Kayıp gideceği yerde güzel hatırlayabileceği... KAYNAKÇA The Persistence of Memory. 7 Temmuz 2019'da erişildi. Wikipedia: https://en.wikipedia.org/wiki/The_Persistence_of_Memory Enver Eray Erdem SEVMEDEN YAŞAMIŞ SAYILMAZ İNSAN Hayat, çıkmazlarla dolu ve kimi zaman olup bitenin farkına varamadığımız bir derya gibidir. Fakat her şeye rağmen hayat güzeldir ve insanı karamsarlığa iten her ne olursa olsun, daima umut vadeder. Leon filmini izledikten sonra işte bu düşünceler kafamda belirmeye başladı. Sahneler gözlerimin önünden akıp geçerken, derin düşüncelere dalmaya başladım. Herkes gibi ben de, sorunları olduklarından büyütmeye alışmış biri olarak lise yıllarımı ardımda bıraktıktan sonra tüm bu sorunların cevabının farkına varmaya başlamıştım. Filmi izlerken ise cevabıma neden liseyi bitirdikten sonra ulaştığımı daha iyi anladım zira insan uğraşacak meşgaleler yaratıp onlarla kendini kör etmeyi pek sever. Filmde Leon nasıl işi haricinde başka hiçbir şeyi düşünmeden yaşıyorsa, ben de o yıllarımda Bilkent Üniversitesi'ni burs ile kazanma hayalime tutunmuş ve uğruna çoğu şeyden vazgeçmiştim, hatta belki de kendimden bile... İnsanın yaptığı sık bir hata olan vazgeçmek elbet bazı durumlarda yarar da sağlayabilmektedir. Hayalime ulaştığım bir gerçek ise en az onun kadar bir gerçek daha vardı ki, o da sevginin neleri başarmaya muktedir olduğunu geç fark etmek idi. Filmde ailesini kaybetmiş bir genç kız olan Mathilda'ya ebeveynlik eden Leon, bir zaman sonra onu hayatının merkezinde bulmuştu. Fakat kendim de deneyimlediğim gibi insan, hayatına dair pek çok şeyi seçmekle birlikte asla merkezini tayin edemez. Bir insanın hayatının merkezini ancak başka bir insan hak ederse kazanabilir. Çünkü ölümle, acıyla ve ayrılıkla perçinlenen gerçeklerle dolu bu dünyada ancak sevmek isteyenler sevebilir. Oldukça ağır yüklerin altında kalmaktan korkmayanlar, cesurlar sever en çok. Hayat, bahsettiğim gerçekleri barındırmakla da yetinmeyerek sevgiye asla yer vermeyen bir gerçekler bütünüdür fakat ne var ki o bütünün içine doğmuş öngörülemeyen tek değişken insandır. Bu sebeple insan, hayat perçininin içerisine tutunamaz ve aslında o, ölerek yaşar. Evet, insanoğlunun öyküsü, tutunamayanların öyküsüdür ki zaten insanın tutunmaktan çok düşmeye ihtiyacı vardır. Zira insan, sonun varlığını ve hayatın doğası dışında var olan sevginin gücünü düştükçe hatırlar. O güç ki, insana düşerken attığı çığlık olur, tıpkı kaçınılmaz sona yaklaşanların deneyimlediği o süreçte olduğu gibi, tozpembe gözlükleri oluverir çıkar karşısına. Nitekim bu düşüş, uçurumun manzarasıdır ve asıl mesele zaten o uçurumdan aşağıya salınan insanoğlunun düşmenin akıbetine kapılmaktansa manzaranın tadına varmasında saklıdır. Bu film ile bana ulaşan Mathilda ile Leon'un öyküsü beni bu denli derin düşüncelere yöneltti ve bu sebeple, beni en çok etkileyen yapımlardan biri olmayı başardı. Her insanın hayatında gelgitlerle dolu bir dönem elbette ki olacaktır. Leon, filmde profesyonellik adı altında aslında hayatta kalmaya çalışan sıcacık bir ceset idi çünkü bir kadavradan tek farkı nefes alması ve vücudunun sıcaklığıydı. Toplum içerisinde bu şekilde hayatına devam etmeye çalışan pek çok insan var ne yazık ki ve bu durum, sayısız rengi içerisinde barındıran hayattaki gri filtreyi takmaya benzer. Film, bu sis perdesini aralamakta çok iyi bir iş çıkardı. Başka bir noktadan ele alacak olursam, Leon, izleyicisine hayli umut aşılayan bir filmdi çünkü tüm bu koşuşturmacaya odaklanmakla beraber sevginin gücünü bütün kalbimle hissettim. Filmi izledikten sonra ise son zamanlarda yaptığım en iyi işi yapmaya, sevmeye devam edeceğim. İş dedim zira filmin ön sözünde ''sevginin gücü, Leon'' şeklinde bahsedildiği gibi, sevmek de profesyonellik ister ve sevmek, bu dünyaya rağmen sevmek, icra edilecek en zor iştir bana kalırsa. KAYNAKÇA Melanie, T. Ces questions que l'on se pose encore sur Léon. Melty. 31 Temmuz 2019. Robberson, J. 20 things you didn’t know about Léon: ‘The Professional’. Zimbio. 11 Kasım 2019. Said SattarovRutinli yalnızlıkBir yıl boyunca sadece çizgi roman okuduktan sonra, “çevrem genişlesin” diye önce Kol manşetinde notlar’ı, sonra Bir cesedin otobiyografisi’ni seçerken kendimi akıllı bir karar almış zannediyordum. Eh, tabii, kitapları önce araştırmadan seçersen olacak şey bu – ikisi de aşağı-yukarı aynı dönemi anlatıyor, ikisi de benim için depresif oldu. Ben önceden “Köpek kalbi Jack London tarzında insan ve hayvanın arkadaşlık hikayesi” diye düşünen insanım ama, er ya da geç olacaktı bu.Soru şu – bir insan yalnız yaşayabilir mi? Ya da, insan yalnız nasıl yaşar? Sanırım Krjijanovski’nin üzerine yazdığı konu bu. Bir insan başka insanlarlarla etkileşime girmeden nasıl bir hayat sürdürebilir? Biyoloji bize diyor ki, dış etkenlere tepki göstermek canlı sayılmak için gereken özelliklerin olmazsa olmazı. Bitkiler bir gün boyunca yaprak ve çiçekleriyle güneşi takip edebiliyor (bu olaya da fotonasti deniliyor). Işığın vurduğu tarafta büyüme hormonları daha az salgılanıyor, o yüzden bitki güneşe eğiliyor – basit açıklamalı, basit bir hareket (hareket bile sayılmaz belki). İnsanın da yaptığı benzer... midir? Fiziksel gereksinimleri şimdilik unutursak, sosyal etkileşimlere girmek de temel bir ihtiyaç mı?Çok sevdiğim bir çizgi roman – Lucifer – bir bölümünde insanların neden başka insanlara gerek duyduğuna dair bir açıklama sunuyor: tanrının Lucifer ve Michael’dan sonra diğer melekleri yaratmasının sebebi iki kardeşin bakabilecekleri bir ayna olmasıdır. Etraflarında başkaları olmazsa, kendilerini kiminle karşılaştıracaklar? Kimin için çalışacaklar? Gerekirse, kiminle birlikte devrim yapacaklar?Said SattarovSaid SattarovBaşka insanlar bizim için de bir ayna mı? Okulda spor yarışmalarını ne kadar sevmesem de, artık üniversitede yarış havasının faydalı olduğunu görebiliyorum. Tek başıma olsam kendimi geliştirme isteği duymazdım – bir amacı olmazdı. Ya da tam tersi – yaşamın amacının kendileri olduğunu düşünürlerse? Narkissos’un hikayesine böyle bakabilir miyiz? Onun kadar güzel bir insanla karşılaşsaydı sonu böyle olur muydu?Yalnızlığın bir başka tarafı, insanların yaşamak için bir sebep bulamamaları. Japonya’da yeni zamanlarda çıkan bir trend – kodokushi – bunun kara bir göstergesi. Yalnız ölen insanlar (bir çoğu erkek, orta yaşlarda) uzun süre boyunca öldükleri bile farkedilmeden kalabiliyor. Önceden düşünüyordum ki, “bu nasıl olabilir? Kendine iyi bakmak bir insanın doğasında yok mu?”. Demek ki sosyal etkileşim olmadan o kadar da istekli olmuyor insan kendine bakmaya. Bunu kendim de yaşadım: annem uzun iş gezilerine giderken ben evde yalnız kalınca, normalde son derece leziz yemekler severken, abur-cubur ile geçinebiliyorum. İlk birkaç gün kendime yemek yapardım, sonra daha az (pizza sipariş ederdim), sonra ise tereyağlı ekmek ve çay. Yalnızken içimden yemek yapmak gelmiyor – yapsam da yalnız mı yiyeceğim? Dizi izlerken yemek bile aynı değil. Oysa ki arkadaşlarım, ya da annem gelince hava hemen aydınlanıyor ve yaşam isteğim geri dönüyor.Büyükannem şu an yalnız yaşıyor. Kendisini yılda bir kez (daha sık, maalesef, gelmek mümkün değil) ziyaret etmeye geldiğimizde artık eskisi kadar titiz bir insan olmadığını farkediyoruz. Bir gün çöpleri çıkarmayı unutur, bir gün ise sadece çay ve kurabiye ile beslenebilir. Bizimle zaman geçirdikten sonra düzeliyor. Oysa onunla aynı yaşında olan eski diş hekimi arkadaşı, hiç günlük rutininden sapmadan yaşamına devam ediyor – hem de yapayalnız. Buna bakarak annemin “düzenli bir günlük programı yap” söylemesi tamamen farklı, daha ilginç bir açıdan görünüyor. Kodokushi olmak için kendini en baştan mı yalnızlığa alıştrımamız lazım? Düzenli, Said Sattarovdeğişmeyen bir program yaparsam içinde değişkenlere – yani dış etkinlere, başka insanlara – yer kalmaz ki. Şimdi ne düşünmem lazım?KaynaklarCarey, Mike, Peter Gross, Ryan Kelley, and Dean Ormston. “Naglfar pt. 4: The Deep.” Lucifer, No. 39, Vertigo Comics, 2003, s. 10. Lucifer karakteri Neil Gaiman, Sam Kieth ve Mike Dringenberg tarafından yaratılmıştır.Krjijanovski, Sigizmund. Bir Cesedin Otobiyografisi. Çeviren Göktüğ Börtlü, Aylak Adam, 2015.Tokyo, Justin Nobel /. “Japan's 'Lonely Deaths': A Business Opportunity.” Time, Time Inc., 6 Nisan. 2010, content.time.com/time/world/article/0,8599,1976952,00.html.Rüveyda Akdoğan 21602250 THEMIS’İN BOZUK TERAZİSİ “Adaletsizliği, adaletle yıkmak gerekir.” Mahatma Gandhi Biz küçükken mahallenin bakkalının şimdiki gibi dijital baskülleri değil de küçük bir terazisi olurdu. Bir tarafına tartılacakları yerleştirirken diğer tarafına da küçük demir yükler konulurdu. Hep ilgimi çekerdi onları görmek, ilk defa elime aldığımda şaşırmıştım ne kadar ağır olduklarını hissederken. O keseler yükleri yerleştirince yavaş yavaş eşitlenmeye başlardı. Başında beklerdin aynı hizaya gelmesini görmek için. Yetmeyince yukarıda kalan tarafına biraz daha eklerdin, sonra yine beklerdin yan yana gelsinler diye. Hep görebildiğimiz kadarınca eşit sandık o kefeleri ancak iyice bir düşününce, o yükler ne kadar doğruyu gösterebilir, gramı gramına ne kadar emin olunabilir ? Bakkal terazisine benzer bir teraziyi her yargı binasının girişinde de görebilirsiniz: Adalet Terazisi, bir diğer adıyla “Themis Heykeli”. Heykelin içerisinde gözleri bağlı zarif bir bayan bir eliyle kılıcı tutmuş, diğer eliyle havaya kaldırılmış teraziyi; eşitliği, adaleti temsil etmek için. Peki adalet de böyle bakkallardaki bir kilo elma gibi tartılabilir mi ? Senin adaletin benimkinden daha ağır çıkabilir mi ? Kiminki daha ağır olur bilinmez ama aynı olmayacakları baştan bellidir. Her insan birbirinden farklı bir yapıya bürünmüş, farklı düşüncelerin esiri olmuş. Mantığıyla hareket etmeyi objektif saysa bile insan, mantığının da içindeki hislerinden beslendiği gerçeğini gözden kaçırmış, belki de kaçırmak istemiş. Bu yüzden de birinin ak dediğine öbürü kara “Themis’in Adaleti, Amerika’nın İsyanı,” 28 Kasım 2014 tarihinde erişildi. demiş. www.gezite.org Hukuk, bir kimya değil bir fizik değil; insan elinden çıkmış, fikirleriyle şekillenmiş bir dal. İnsanlar yargıyı oluştururken de ne kadar objektif olmaya çalışsalar da kendi fikirlerini de istemeden yansıtmışlar hep. Doğruya ulaşma çabasının sonucunda ortaya çıkmış hukuk aslında. Ancak belirlenen kurallar kendi başına yeterli olmamış bir de onları uygularken hakkaniyetini de kullanacak hakimler eklenmiş. Bu sefer de herkes kendini nasıl savunacağını bilememiş, eşit savunma hakkı vermek için avukatlar çıkmış. Yüzyıllar süren çabalarla herkesi hukukun önünde eşit yapmaya çalışmışlar ama görünen o ki bazıları daha da eşit çıkmış. Kimi zaman terazinin bir tarafına görünmez bir el bastırmış. Kimi zamansa yeşil kağıt tomarlarının ağırlığıyla hafif taraf daha ağır hale getirilmiş. Güçlü olanın gücü bazı zamanlarda terazinin direncini fersah fersah geçmiş ve onu kendi tarafına yamultmayı becermiş. Yargı kendi kendisini kalibre edemediği için hep bir taraflardan yanlış tartmak zorunda kalmış. Çokça hatası, eksiği bulunmasına rağmen hukuk insanlığın var olduğu süre boyunca onun yanında bulunmuş. Ne kadar yanlışlarından şikayet edilse de hukukun varlığı olmadan da medeni bir dünyanın hayali dahi edilememiş. İnsanlığın elinden çok nadir de olsa güzel bir şey çıkmış ama ne yazık ki bunu kendi tarafına kullanmaktan da geri duramamış. Tabii yiğidi öldürsek de hakkını yememek lazım, bu durumda insanın böyle bir şeyi oluşturma çabası bile takdir edilmeli. Daha yüce amaçlar uğruna kısıtlanmayı kabullenmek kolay değildir hiçbir zaman kimse için. Her şeye rağmen elimizdeki en iyi şans bu, bir ayağı sakat topal ilerleyen bir adalet. Bir şeyi yoktan var etmektense hastayı iyileştirmek daha kolaydır tabiiki. İnsanın elinde hayat bulan hukuk, yine onun ellerinde ilacını bulacaktır. Ancak buradaki asıl soru şu: İnsan, hukukun terazisini tamir edecek mi, yoksa açgözlülüğüne yenilip bozuk kalmasına müsaade mi edecek ? “Adaleti Sizden Öğrenecek Değiliz,” 25 Temmuz 2012 tarihinde erişildi. www.kadınhareketi.comKAYNAKÇA “Adaleti Sizden Öğrenecek Değiliz.” 25 Temmuz 2012 tarihinde erişildi. www.kadınhareketi.com “Themis’in Adaleti, Amerika’nın İsyanı.” 28 Kasım 2014 tarihinde erişildi. www.gezite.org Bengüsu ERSOY21400210HAYAT ÜZERİNE Serisini okumayı daha geçen sene bitrdiğim J.K Rowling'in yazdığı "Harry Potter" serisi ne kadar ütopik bir seri olsa da hayata dair bir sürü anekdot içermektedir. Serideki temel ileti hayali de olsa güçlü bir çocuk betimlemesidir. Öyle ki bu çocuk karşısına çıkan bütün zorlukları, yaşadığı bütün olumsuzluklara rağmen her zaman aklı selim bir şekilde atlatmıştır. Serideki bir diğer ileti ise dostluğun her şeyin üstünde olduğudur. Bu seri bence 10 yaş üstü bütün çocuklara okutulmalıdır. Dostluk… Kimine göre gerekli olmayan, kimine göre de hayatın vazgeçilmezleri arasındadır dostluk kavramı. Seride işlenen en baskın konulardan biri olduğu için benim çok dikkatimi çekti ve üzerinde çokca düşünmeme sebep oldu. Dostluğun iyi günde değil aslında en çok kötü günde gerekli olduğunu düşünüyorum. Bir söz vardır iyi dost, iyi günde çağrıldığında, kötü günde ise çağrılmadan gelendir. Bu söz aslında birçok şey barındırmaktadır bizim fark edemediğimiz. Dostumuzun bizimle mutlu olup, zor zamanlarımızda ise biz söylemeden, biz dostumuza gel demeden gelmesinin önemini vurgulamaktadır. Seriyi okudukça dostluğun benim için neler çağrıştırdığını daha detaylı düşündüm. Benim için dostluk araba kullanmaya benziyor. İlk araba kullanmaya başladığımızda aslında hepimizin içinde büyük bir cesaret olması gerekiyor çünkü araba kullanırken aslında bir sürü sorumluluğu ve riski aynı anda alıyoruz. Dostlukta aynı araba kullanmaya benziyor işte. O insanla yakın olmak, sırrınızı paylaşabilmek büyük bir cesaret gerektiriyor. Aynı zamanda da o insanla yakın olmak büyük bir risk çünkü bir insana güvenmek, güvenebilmek içinde bir sürü sorumluluğu barındırır. Dostluk aynı zamanda risk de almaktır çünkü ne olursa olsun, ne kadar yakın olursanız olun hatta isterseniz dostunuzla aileniz kadar yakın olun, o insanın bir gün sizi arkanızdan bıçaklamayacağının hiçbir zaman garantisi yoktur, aynı araba kullanırken kaza yapmayacağınızın garantisi olmadığı gibi. Dostluk sorumluklar barındırır çünkü dostunuz sizden yanında olmanızı ister ve onun için bir şeyler yapmanız gerekmektedir bu durum araba kullanırken de vardır araba kullanırken sadece kendinizi değil de başkalarını da düşünerek hareket etmeniz gerekir. İşte bu seriyi okuduktan sonra bana dostluklarım hakkında bunları düşündürdü daha doğrusu dostluk hakkında. Yazar da okuyucunun zihninde aynen bu şekilde bir dostluk kavramı yaratmak istemiş bence. Güçlü çocuğun, güçlü dostlukları...Güçlü bir çocuk… Annesiz ve babasız büyümek birçok insan için zor bir durum olmuştur hatta kimi zaman çoğu insan bu sebepten dolayı akıl hastanesine yatmıştır. Fakat bu durumun tam tersinin olduğu zamanlar da olmuştur. Büyük başarı hikayelerinin bazılarının altında, annesiz ve babasız yürüyen bir çocuğun önüne çıkan her zorlukla erdemli bir şekilde baş edip, bütün olumsuzlukların üstesinden gelip müthiş bir başarıya ulaştığı yatmaktadır. Seriyi okuduğum süre içerisinde güçlü bir çocuğun bana neler çağrıştırdığını düşündüm. Güçlü bir çocuk, kendi ayakları üzerinde durabilmeli, her zorluğun üstesinden gelebilmeli ve bir başarı hikayesine sahip olmalıdır. Mesela babam. Babam çok küçük yaştan itibaren kendi ayakları üzerinde duran, her zorluğa göğüs geren ve bir başarı hikayesine sahip bir adamdır. Küçük yaşta annesiz babası yaşamanın ne demek olduğunu öğrenmiş biridir, aynı serideki Harry karakteri gibi. bu yüzden seriyi okudukça daha doğrusu yazar Harry'i anlattıkça benim aklıma hep babam geldi çünkü benim zihnimde güçlü bir çocuk karakterini çağrıştıran tek kişi babamdır. Çocukken güçlü olabilmek, dünyanın, hayatın karşısında dimdik durabilmek çok büyük bir yürek ve akıl ister. Çünkü daha hayatı kavrayamacak yaşta olan biri, daha hayal kurma yaşında olan biri bu tür zorluklarla nasıl baş edeceğini bilemez ve arkasında bir büyüğün, korktuğu, düştüğü, ağladığı zaman onu toparlayabilecek bir ailenin varlığını hissetmek ister. Bu onun yaşamla arasındaki sigortadır aslında. Normal şartlarda elinde böyle bir sigortası olmayan çocuğun afallaması ve ilk yaşadığı zorlukta düştüğü yerden kalkmaması beklenir. Ama babam gibi insanlar düşseler bile hep daha yükseğe çıkmayı amaçlayarak kalkmışlardır düştükleri yerden. Düşmek size sadece bu dünyada acının da var olduğunu hatırlatır ve sizin kendinize gelmenizi sağlar işte güçlü bir çocuk aynen bu mantıkla hareket etmektedir. Tıpkı babam gibi, tıpkı Harry gibi…Seride bunlar dışında bir sürü alınması gerken mesaj ve ileti olsa da bence en öne çıkan ve en çok vurgulanmak istenenler bunlar. Aslında hayattaki birçok değeri, birçok yargıyı çok güzel anlatan ve özetleyen bir seri, her kesimden insanın mutlaka çıkartacağı bir iki ders var bu seride. Dostluk, cesaret, güven...BÜYÜK GÖZLER VE TAKDİR EDİLMEK Emek hırsızlığı. Orijinal çalışmaların veya fikirlerin çalınması, izinsiz bir şekilde kopyalanması, kendine aitmiş gibi gösterilmesi. Özellikle son dönemlerde teknolojinin de ilerlemesiyle bilgiye ulaşmak ve bilgiyi paylaşmak kolaylaştı. Bunun sonucunda da özgün düşüncelerin gerçekten kime ait olduğunu anlamak zorlaştı. Her türlü söz, düşünce ve resim sahibi belirtilmeksizin insanlara sunulmaya başlandı. Elbette bu durum sadece sanal ortamlarla sınırlı kalmıyor. Bir yazının, ünlü bir tablonun, dünyayı değiştirecek bir icadın altındaki imzanın değişmesi gibi durumları da unutmamak gerekir. Mesela son zamanlarda, Edison’un Tesla’nın icatlarını kendininmiş gibi göstermesi gündemdeydi. Yani dünyaca tanınmış bir mucidin adı bile bu tür olaylara karışabiliyor. Kendine ait olmayanı sahiplenmek, insanları kandırmak maalesef ki başarıya ulaşmak için en kolay yol olarak görülüyor. Burada bahsedilen gerçek bir başarı değil elbette. Kısa süreceği kesin olan bir takdir ve şöhret uğruna yapılan girişimlerdir bu sahiplenmeler. Çabalamak, kendi eserinin ulaşabileceği seviyeyi görmek bu insanlar için o kadar da önemli ve tatmin edici olmasa gerek. Zaten insan yeni bir iş ortaya koymadan, en azından denemeye çalışmadan, bu mutluluğu tadamaz ki. Gerçekten eşsiz bir ürün ortaya çıkardığınızda, ilginç bir fikir ortaya attığınızdaysa meraklı bakışlarla, büyük gözlerle karşılaşırsınız. Bu gözler kimi zaman saf bir ruha sahip olan bir çocuğa aittir, kimi zamansa konu hakkında neredeyse her şeyi bilen bir profesörün. İşte bu büyük gözlerin yaptığınız işin üstünde olduğunu anladığınızda ister istemez bir heyecana kapılırsınız. Ne düşündüklerini, çabanızı takdir edip etmeyeceklerini merak edersiniz. Tüm bu uğraşların sonucunda onaylanmanız garanti değildir çünkü. Onaylandığınızda, destek bulduğunuzda ise daha çok çabalamaya başlarsınız. Ve hatta o gözleri daha da şaşırtmak, etkilemek istersiniz. İşin en zor ve en uğraştırıcı kısmı da budur. Biraz da sanat eserlerindeki, tablolardaki emek hırsızlığından bahsedelim. Bir olayı, durumu sayfalar dolusu kelimelerle anlatmaktansa tekil bir görsele anlamlar yükleyebilen insanlardan… Farklı duyguları bazen çizgilerle, bazen renklerle, bazen de tek bir noktayla dahi anlatabilen insanlar var kuşkusuz. Gördüklerini kendi algıladığı ya da kendi görmek istediği şekilde resmedebilenleri de… Onlar bu kadar özgün düşünebiliyorken diğerleri onların eserlerini taklitten öteye gidemiyor. Taklitler de emek hırsızlığının önemli bir parçası olduğu için bu özgün fikirler sanki hayatımızda her zaman var olagelmiş gibi algılanmaya başlanıyor. Peki insanlar neden bu eserleri taklit ediyor? Sadece takdir edilmek için mi? Elbette ki para kazanmak, daha iyi bir yaşam sürmek için. Yaratıcı fikirlerini paraya dönüştürenler de yok değil. Bu da akıllara paranın ve şöhretin mi yoksa sanat icra etmenin mi daha ön planda tutulduğu sorusunu getiriyor. Bu ikilemden sağ çıkanlara baktığımızda severek icra ettiği sanatını paraya çevirebilenlerin çoğunlukta olduğunu rahatlıkla söyleyebiliriz. Bu insanlar büyük gözleri memnun edebilmiş kişilerdir aynı zamanda. Büyük gözleri resmeden en yetenekli sanatçılardan biri olan Margaret Keane’in belki de tek amacı büyük gözlü çocuk portreleri çizmekti. Ancak paraya ihtiyacı olduğu ve pazarlama işlerinden pek anlamadığı için kocasının imzasıyla resimleri satmaya başladılar. Olayların psikolojik olarak ne kadar yıpratıcı bir hale büründüğünü tahmin edebiliyorsunuzdur. Sevdiği işi yaparken bir yandan para kazanmaya çalışan bu kadın, bir süre sonra bahsettiğimiz ikilemde kalmaya başlıyor. Kendi emeklerinin başkasının adıyla piyasaya sürülmesi ve takdir edilmesi onu rahatsız ediyor. Kendi resmettiği büyük gözler tarafından takdir edilmek artık yeterli gelmiyor ve daha başka gözlerin onayına ihtiyaç duyuyor. Bu da bizlere emek hırsızlığının maddi boyutu olabileceği gibi psikolojik boyutu da olabileceğini gösteriyor. Zeynep UĞURLU Sınırların Ötesinde Doyasıya Yaşam Her birimizin günlük hayatında fazlaca kullandığı ve kişiliklerimizle bağdaşan kelimeler vardır. Annelerimizin öğütleri ya da arkadaşlarımızın şaşırdıkları anlarda ki tepkileri… Bütün bu söylemler tıpkı insanların kokuları gibi o kişiyle özdeşir ve bizlere hep o kişiyi anımsatır. Benim de sıklıkla kullandığım kelimeler var elbette. Belki çoğumuz için ortak ama özellikle sınav dönemlerimde cümlelerimin çoğu tek kelimeyle başlıyor “Keşke!”. Her ne kadar sınavlarıma ya da benim için zorlu geçeceğini düşündüğüm dönemlere hazırlıklı olmaya önem versem de, işler istediğim gibi gitmeyebiliyor ya da kendimden fazlasını bekleyip umduğum tempoyu yakalayamabiliyorum. İşte bu dönemlerdeki yakınışımı “keşke” li cümlelerle ifade ediyorum. Bu kelimeye olan umudum öyle fazla ki çok içten “keşke bir gün önceye geri dönsem” diyorum her zorlu dönemimde. Bazen sorumluluklarımı ertelemenin sonucunda ki vicdan azabıyla bazen de tekrar tekrar yaşamak istediğim, tadına doyamadığım anılarımla. Gelecek için fazla umuda sahip biri olmama rağmen geçmişten de fazlasını istiyorum her seferinde. Belki bu yaptığım memnuniyetsizlik belki doyumsuzluk fakat hayatın ve kendimin mükemmel olmadığının ve olamayacağının da farkındayım. Yalnızca herkes gibi zamanımı en verimli şekilde kullanabilmeyi ve bu sebepten oluşan pişmanlıklarımı ortadan kaldırabilmeyi istiyorum. Zaman… En değerlilerimizden, en ihtiyaç duyduklarımızdan ve en paha biçilemezlerden… Belki çok klişe olabilir ama bende, zamanı durdurmak bazen ileri bazense geri almak isteyenlerdenim. Küçüklüğümden beri her yıl değişen saat uygulamaları tarihlerini iple çekerim. Özellikle kış aylarında 1 saat geri aldığımız o dönemler hayattan bizlere armağan gibi gelirdi bana. Aslında su gibi akıp giden zamana karşı bir armağan… Evet! Zaman su gibi akıp gidiyor. Peki ya neden su gibi donup kalmıyor ya da su gibi yağmur olup tekrar yağmıyor üzerimize? Bizler neden bu kadar soyutlaştırıyoruz zamanı? Neden tüm hayatımızı zaman olarak adlandırdığımız bu soyut kavrama bağlıyoruz? Uyuduğumuz saati bile hesaplama gereği duyuyoruz, yemek yeme kararımızı saatlere göre alıyoruz, 1 saat kitap okumanın yararlılığından bahsediyoruz, 50 dakika ders çalışmanın bizler için en uygunu olduğunu iddia ediyoruz. Kanımca işte tüm bunlar yüzünden zamanın farkında olmuyoruz. Hayatımız zamansızlıktan gelip zamansızlığa giderken biz hayatımızın en önemli yerine zamanı koyup koşuşturuyoruz adeta onunla yarışmak için. Bu yüzden de zaman donmuyor su gibi, buharlaşıp yağmıyor tekrar tekrar üzerimize. Aslında bizler hayatımızın göstergesinin zaman olmasına rağmen nasıl akıp gittiğinin farkında olmuyoruz çoğunlukla. Çünkü bizler yalnızca zamanı hayatımıza sınır olarak koyuyoruz. Tüm bu koşuşturmamız da sınırlar içinde kalabilmek için. Keşkelerimiz ise sınırlara uygun davranamadığımız anlarımız. Benim temennim ise tüm bu koşuşturmayı, saatlerle sınırladığımız tüm anlarımızı bir kenara bırakıp doya doya yaşayabilmek hayatı. Kendimizi dinlenmiş hissettiğimizde uyansak mesela, her gün kendimizi belirli saatlere kadar ders çalışmaya zorlamak yerine verim alabildiğimiz, istediğimiz kadar çalışsak. Zamanı hayatımızdaki sınırlar olarak algılamak yerine akıp gittiğin farkına varıp istediğimiz gibi istediğimiz kadar yaşasak. İşte o zaman yok olur keşkeler, o zaman saati geri aldığımızda aradaki 1 saati sınırlarımızda kalmak için kullanmak yerine doyasıya yaşarız. Peki zamanın hayatımızda sınır olduğu algısını nasıl değiştireceğiz? Haldun Taner Küçük Harfli Mutluluklar adlı öykü kitabında cevaplıyor bu soruyu. “Zamanın, dolayısıyla yaşamanın şuuruna varabilmenin en iyi yolu, saatler ortasında yaşamaktır. Siz de deneyin bakın: Bir odanın kapısını, pencerelerini, sımsıkı kapayın. Sırtüstü yatıp gözlerinizi kara bir bezle bağlayın. Kafanızdaki bütün fikirleri kovarak, bütün dikkatiniz saatin tiktağında, zamanın geçişini düşünün. Yaşadığınızı düşünün. Bir vapur olduğunuzu, zamanı yara yara ilerlediğinizi, hayatın saniye saniye yanınızdan kayıp gittiğini…(55)” Zamanın akıp gidiyor olması bizleri kısıtlamadığında belirli sınırlara koymadığında güzel. Bence en önemlisi de somutlaştıramadığımız zamanı keşkelerle geçirmek yerine içimizden geldiği gibi doldurmak. Umarım hepimizin hayatı boyunca doyasıya yaşadığı zamanları olur. İrem ÇELİK Kaynakça: Haldun Taner, Küçük Harfli Mutluluklar, Yapı Kredi Yayınları,2016 Silence – Andreas Wonisch Huzur ve Duygular - S. Tarık Çetin Huzurun çoğu insan için nihai yaşam amacı olduğunu düşünüyorum. En cesur savaşçılar, en güçlü askerler, en zeki iş adamları için bile… Huzur sessizlik olarak nitelendirilir bazılarınca. Bazıları huzurun güzellikte olduğunu söyler. Bazıları içinse doğanın kendisidir huzur. Bazıları ise temiz havada huzur bulur. Ancak eninde sonunda herkes huzurlu hissettiği bir olguya veya bu olgunun hayaline sahiptir zihninin derinlerinde. Huzur çoğu zaman mutluluk ile ilişkilendirilir. Huzurlu insan mutlu olmalıdır genel kanıya göre. Bunun sebebi belki iki duygunun genel kaynaklarının birbirine benzer olması, belki de insanların üzüntüden gelecek endişenin huzuru yok etmeye yetecek bir korkuya mahal vereceği kanısında olmasıdır. Dolayısıyla insanlar huzuru bulma çabalarına mutluluğu bulma çabasını da ekleyiverirler yol üzerinde. Bunun kötü ya da yanlış olduğunu savunmuyorum elbette, ancak dikkat çekmeye çalıştığım nokta şu: benim huzuru mutluluk ile bağdaştırmamın temel nedenlerinden biri hüzünlerimden korkuyor olmam. Endişelerim beni sonu gelmez bir mutluluk arayışına itiyor. Bu mutluluk arayışının sonu gelmeyeceği için ve ben huzur ile mutluluğu aynı kefeye koyduğum için huzurun da ulaşılamaz olduğu kanaatine varıyorum. Hâlbuki bu bir yanılgıdan ibaret. Huzuru hüzünde de bulabilirim. Huzuru hemen hemen her türlü duyguda bulabilirim. Bu ilk bakışta şaşırtıcı geliyor zihnime, ancak huzurun tanımını yapmaya çalıştığımda anlıyorum ki aslında huzur kendimi rahat hissetmemdir. Huzur endişelerimden sıyrılıp kendimi dinleyebilmem, hatta kendi seslerimden de sıyrılıp doğayı dinleyebilmemdir. Huzur zaman olgusunun kaybolup yerini sadece mekâna bırakması, mekânın da beni alıp mekân ötesi yolculuklara çıkarmasıdır. Huzur bir nevi nereye gittiğimi bildiğim halde kaybolmamdır. İstemlidir, rastgele değildir. Yapaydır, tıpkı diğer tüm hisler gibi, ancak yapmacık değildir. Huzuru diğer hislerden ayıran en güzel şey de budur işte: huzur yapmacık değildir, olamaz. Madem mutluluk arayışı değil huzuru bulmanın tek yolu, peki nedir o zaman? Ne yapmalıyım huzura ulaşmak için? Öncelikle kendimi tanımalıyım, duygularım ile olan ilişkilerimi iyi bilmeliyim. Hangi duygunun bana zor zamanlarda dostluk ettiğini, hangi duyguların ise iyi zamanlarda ortaya çıkıp huzur arayışımdan nemalandığını görmeliyim. Bunu görmenin tek yolu ise o duyguların tümünü yaşamaktan geçiyor. Ruhu ve kalbi en küçük odasına kadar doldurup son raddelerde tatmak her duyguyu… İşte, duyguların içerisinde huzura en lâyık olanı o zaman görebilirim. Her şey bittikten sonra geriye dönüp baktığımda özlediğim duygu hangisi ise o duygu olacaktır beni huzura götüren. O anda, ya o duyguyu özleyerek vaktimi heba edeceğim, ya da o duyguyu takip ederek huzura ulaşmaya çalışacağım. Andreas Wonisch’in Silence isimli eserine çok önceleri âşık oldum. Ancak uzun süredir bu eserin ne yaratıcısının ne de kendisinin namını biliyordum. Ta ki bu güne kadar. En sonunda bu eseri tanımaya ve içimde yarattığı huzur boşluğuna isim koymaya karar verdim. Bu eserin bende yarattığı etki üzerinde içerisinde barındırdığı temel birkaç unsur yanında detaylarının da çok büyük etkisi var. Temel unsurlar olarak bahsettiklerim bembeyaz kar örtüsü, pürüzsüz gri gökyüzü, yalnızlık ve uzaklık olarak niteleyebileceğim ancak nicelememin imkânsıza yakın olduğu “hisler”. Bahsettiğim detaylar ise yalnız ağacın bükülmesi ancak yine de ayakta kalması, arkaplan ormanının sağa doğru gidildikçe siste yavaşça kaybolması ve yalnız ağacın bencilce fotoğrafın ortasında değil mütevazıca kenarında yer alması. Yalnız ağacın fotoğrafın ortasında olmaması çok ilginç bir durum çıkarıyor ortaya: fotoğrafın odağı ortada olmadığından dolayı fotoğrafta oluşan boşluk beni uzaklara dalmaya davet ediyor, o oluşan boşluk benim içerimde de büyük bir boşluk yaratıyor. Bu his huzura en yakın hissettiğim durumlardan biri. Yakın hissettiğim diyorum çünkü hâlâ huzuru tam olarak tadabildiğimden emin değilim. Hatta iyimser olmayı bir kenara bırakırsam, sanırım yarısını bile tadamadım henüz. Ancak beni huzurlu hissettiren birkaç şey mevcut zihnimde, hatta bu “şey”leri birleştirip oluşturduğum bir hayalim bile mevcut. Bana ait, yalnızca benim zihnimde var olan bir sahne. Bu sahneyi tam olarak tasvir etmem mümkün