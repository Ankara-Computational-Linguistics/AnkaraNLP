de cemiyet murahhaslarından ve eski mülâzımlardan Mustafa Necip Bey öldürülmüştür. Babıâli Baskını'nın içinde olan Tahsin Uzer, olayların gidişatını şu cümlelerle anlatmaktadır Yakınım bir zat bana ‘Yarın Babıâli basılacak.' dedi... Sabah erkenden Sirkeci'deki Ertuğrul Mağazası'na gittiğimde, Cemal Azmi'nin beni aradığını söylediler, kendisi öğle vakti meseleyi bana izah etti. Ertuğrul Mağazası hizmetkârlarından bir tabanca aldım... Toplantı, Kulüp'te başladı. Yürüyüşe geçildiği zaman, Enver at üstünde önde ve etrafında genç kurmay subaylarla, Ömer Naci, Talat, Kara Kemal, Mustafa Necip ve diğerleri bulunduğu halde Duyun-ı Umumiye sokağından süratle Babıâli'ye iniyorlardı. Babıâli'ye vardığımız zaman nöbetçiler silah basına geldiler ve demir kapıyı kapamak istedirler. Halil Bey onlara bir şeyler söyledi ve içeri atladı. Tam bir dakika geçmişti ki, Babıâli Sadâret Salonu'ndan silah sesleri gelmeye, camlar kırılmaya başladı... Cemal Azmi telefonları izole etmiş, Telefon Müdürü Sadık Bey de telefon merkezini ele almış, hiç bir daire diğerini haberdar edemez hale gelmişti... Uşak Redif Taburu Babıâli'nin muhafazası ile görevli idi. Tabur Komutanı Ahmed Bey daha evvel ikna edilmiş olduğu cihetle mukabele etmediler. Sadaret ve Harbiye Yaverleri Tevfik ve Nafiz Beyler Enver, Halil, Mustafa Necip, Yakup Cemil ve Hüsrev Beylerin üzerine evvela ateş açtılar. Her ikisi de yaver odasında telef oldular. Mustafa Necip'te kapı önünde düştü öldü. O sırada Nazım Paşa, Sadâret Vükela odasından salona çıkacak ve bazı şeyler söyleyecek oldu... Deli Yakup Cemil ateş etti. Nazım Paşa kafasından vurularak oracıkta şehit düştü. Olaya çok üzülen Enver ‘Bunu yapmayacaktınız cinayete lüzum yoktu' deyince, Yakup Cemil esasen yere serilen Nazım Paşa'nın üstüne bir kaç el daha kurşun sıktı... Evet, Nazım Paşa şehit olmuştu. Bunda İttihat ve Terakki Genel Merkezi'nin ve Enver Bey'in rızası ve katkısı yoktu. Bu çok çirkin ve gaddarca işlenen bir cinayetti. Muhalifleri Enver'i suçladı. Nitekim bunun acısını memleket çekti. [92] Babıâli Baskını'nın önemli tanıklarından olan Ali Fuad Türkgeldi anılarında Babıâli Baskını'nı anlatırken bir gün Sultan Reşad'ın yanında Şehzade Abdülmecid olduğu halde kendisini çağırıp, Abdülmecid Efendi'ye hitaben, Çatalca'dan bir binbaşının yolladığı, ordunun galeyanda olduğuna dair telgrafı göstererek, sadrazama bilgi vermesini ve gerekli tedbirlerin alınmasını istediğini belirttikten sonra Babıâli'ye gittiğini, toplantıda olan Sadrazam Kâmil Paşa'ya geldiğinin haber verilmesi üzerine on beş dakika sonra sadrazamın odasına geldiğini belirtmektedir. [93] Türkgeldi ...Sadrazam gelerek makamına oturdu. Ben de pencerenin önünde bulunan yanındaki koltuğa oturdum... Kendisi telgrafı okurken (binbaşının yolladığı telgraf) haricen bir gürültü işitildi. Başımı pencereye çevirince önlerinde irili ufaklı çocuklar olduğu halde sarıklı sarıksız bir takım adamların tekbir alarak Babıâli'ye doğru gelmekte olduklarını gördüm. Sadrazama ‘Bir miting mi var. Ellerindeki bayraklarla birçok adamlar Babıâli'ye doğru geliyorlar' dedim. ‘Yok öyle bir şey' diyerek telgraf nameyi okumaya devam etti. Fakat gittikçe gürültü artıyordu. Başımı çevirip de baktığımda ‘İçeriye girmek üzere parmaklıklara tırmanıyorlar efendim, parmaklıklardan aşıyorlar.' deyince ‘Haber verin de kapıları kapasınlar.' dedi. Düşündüm ki, bunların erbabı kıyam olduklarına şüphe yok iptida sadrazamın odasına da hücum edecekleri muhakkak şu halde durmak nefsimce büyük tehlikeyi mucip. Hemen haber vermek bahanesi ile odadan çıktım, aradaki odada kapı ağaları ve hademeler toplanıp ‘Bu başımıza gelenler nedir..' diye ağlaşıyorlardı. Hariçteki büyük sofada da şangır şangır camlar kırılıyor, silahlar atılıyordu. Deniz tarafındaki elçi odasına gittim, orada Maliye Nâzırı Abdurrahman Efendi ve Telgraf ve Posta Nâzırı Mosoros Kikis Bey ile Doyçe Bank direktörleri ve Almanya Sefareti baştercümanı avans müzakeresi ile meşgul oluyorlardı. Oraya girince bir köşeye sığınarak netice-i hale intizar eyledim. Sofadan daha şiddetli silah sesleri ve ‘Ay.' diye birinin feryadı işitildi. Odacılar gelip Harbiye Nâzırı Nazım Paşa'yı vurduklarını haber verdiler. Gerçi Babıâli'de bulunan asker yetiştiyse de Nallı Mescit önünde silah çatarak hiçbir harekette bulunmadı... Bir müddet sonra Şeyhülislam Efendi ile Reşid Bey de bizim bulunduğumuz odaya geldiler. Şeyhülislam'ın hal ve tavrında bir eseri telaş görünmüyordu. Odacılar Talat ve Enver Beylerin sadrazamın yanına gelerek kendisine istifa teklif ettiklerini ve Enver Bey'in istifanameyi alıp saraya götürdüğünü haber verdiler. Ondan sonra hariçteki gürültü azaldı. Bir aralık Kâmil Paşa beni nezdine çağırıp ‘Enver ile Talat geldiler, istifa teklif ettiler. Yazdığım istifanamede ‘ciheti askeriyeden vuku bulan teklif üzerine' diye yazmış olduğum halde ‘ahali' tabirini de ilave ettirdiler ve evvelce kendisine tevdi ettiğim telgrafnameyi iade eyledi' demiş ve Kâmil Paşa'nın istifa metnine yer vermiştir. İstifa şu şekilde yazılmıştır Huzur-ı Ali-i Hazret-i Padişahi Ahali ve ciheti askeriyeden vuku bulan teklif üzerine huzur-ı şahanelerine istifaname-i acizanemin arzına mecbur olduğum muhat-ı ilm-i ali buyruldukta ol baba ve katibe-i ahvalde emr-ü ferman hazret-i veliyülemr efendimizindir. 10 Kanunusani 328, Sadrıazam Kâmil. [94] Türkgeldi, Enver ve Halil Hurşid Bey ile saraya giderlerken Enver Bey'in Bizim maksadımız Nazım Paşa'yı vurmak değildi bir yanlışlık neticesi olarak vuruldu [95]şeklinde açıklama yaptığını ifade etmiştir. Babıâli Baskını ile Sadrazam, Mahmud Şevket Paşa olmuş ve iktidar tekrar İttihat ve Terakki'nin eline geçmiştir. Yeni bir Halaskar Zabitan Hareketi ile iktidardan düşmemek için kanunun elvermediği tedbirlere başvurup sadrazamlıktan indirilen Kâmil Paşa, Şeyhülislam Cemaleddin Efendi, Maliye Nâzırı Tatar Abdurrahman Bey ve Dâhiliye Nâzırı Reşid Beyler memleket dışına çıkarılmışlardır. 23 Ocak 1913 günü Sadrazam olan Mahmud Şevket Paşa, bu dönemdeki nâzırların çoğunluğunun savaş taraftarı olduklarını, Enver ve diğer genç subayların da aynı görüşü paylaştıklarını, kendisinin ise askeri ve siyasi vaziyetten dolayı harbe girme taraftarı olmadığını, bu yüzden harbe girilmesi halinde istifa edeceğini bildirince itidal fikrinin hâsıl olduğunu belirtmektedir. [96] Hüseyin Cahit Yalçın, Babıâli Baskını'ndan söz ederken Doğal olmayan yollarla düşürülen İttihat ve Terakki, doğal olmayan bir yolla, Babıâli Baskını ile yeniden işbaşına geçti. Gerçek bir yetkeleri yoktur aslında, korku veren bir örgüt olmaktan başka. Hükümette kalmak için hep rejime sığmayan komplolar düzenlemiş, Mahmud Şevket Paşa olayından sonra İstanbul'da varlığı istenmeyenler hep birlikte Sinop'a sürülmüşlerdir... [97] ifadeleriyle kanuni olmayan yolla iktidarı ele geçiren cemiyeti ağır bir şekilde eleştirmektedir. Selanik'in Düşme Tehlikesi ve Abdülhamid'in Tavrı Balkan Harbi sırasındaki problemlerden biri de Yunanlıların Selanik'e yaklaşması ve orada Alâtini Köşkü'nde tutulan Sultan Abdülhamid'i esir almaları ihtimali idi. Selanik'in düşme ihtimali belirince, ilk olarak Gazi Ahmed Muhtar Paşa hükümeti zamanında Sultan Abdülhamid'in Selanik'ten getirilmesi gündeme gelmiş fakat uygulamaya konamadan hükümet değişmişti. Yeni Sadrazam Kâmil Paşa önceden alınan kararı uygulamaya koymuş ve sultan için Beylerbeyi Sarayı'nda ikâmet etmesi kararlaştırılmıştı. Damat Şerif ve Arif Hikmet Paşaların, Almanya Sefareti maiyetinde bulunan Loreley Yatı ile Selanik'e gönderilmelerine ve sultanın ikna edilip geri getirilmesine karar verilmişti. [98] Dönemin gazetecilerinde Süleyman Tevfik anılarında bu durumu şu cümlelerle ifade etmiştir Selanik sükût edince, orada, Alâtini Köşkü'nde bulunan Abdülhamid'in müttefiklerin ellerine geçmesi, bu yüzden de devlet için büyük sıkıntıların doğması ihtimalini göz önüne alan hükümet ile partiler onu İstanbul'a getirmeye karar verdiler. Fakat nasıl ve hangi yoldan getirilecekti. Selanik-Dedeağaç demiryolu Bulgarların ellerinde olduğundan bu yoldan gitmeyi düşünmek bile uygun değildi. İtalyanlarda bulunan ‘On iki Ada'dan başka bütün adalarımızı işgal eden Yunanlıların, filoları ile Akdeniz'de bulunduğu cihetle bahren de getirilmesi imkânı yoktu. O zaman hükümetin, daha doğrusu Cemiyet'in hatırına Almanya sefaretine başvurmak geldi. Abdülhamid'in şahsi dostu ve sevgilisi olan Kayser Wilhelm'in onu esirlik tehlikesine düşmekten kurtarmak isteyeceği şüphesizdi. Almanya sefarethanesine giden bir heyet, Abdülhamid'in İstanbul'a getirilmesi için yardım istedi. Sefaret, telgrafla Berlin'den sorup olur cevabını aldıktan sonra İstanbul sefareti maiyet vapuru olan Loreley Yatı'nın bu işe tahsis edildiğini bildirdi. Çünkü Alman sancağı altında bulunan bir geminin Yunan filosu tarafından durdurularak aranmasına cesaret edilemeyeceği şüphesizdi. Abdülhamid'i getirmek üzere hükümet ve Cemiyet tarafından memur edilen üç zat ile Almanya General Konsolosu, Loreley Yatı'yla Selanik'e gidip Abdülhamid'i aldılar ve İstanbul'a getirdiler. Yat Beylerbeyi Sarayı'nın önünde durarak, evlatları ve ailesiyle beraber Abdülhamid oraya çıkarıldı. Artık eski padişah o sarayda oturacaktı. Loreley'in dönmesine kadar Cemiyet ileri gelirleri büyük telaştaydılar. Çünkü yatın, Yunan filosu tarafından çevrilmesinden ziyade Abdülhamid'i alıp Almanya'ya götürmesinden korkuyorlardı. Bu vakadan İstanbul halkı, Abdülhamid gelip sarayda taht-ı muhafazaya alındıktan sonra haber aldılar. [99] Fethi Okyar bu nakil sırasında sultanın önce Bana bir silah veriniz dövüşerek öleyim dediğini, ardından Bulgarlar, Sırplar, Karadağlılar ve Yunanlılar beraber olabildiler, aralarındaki derin itilafları halledebildiler ve müştereken üzerimize saldırdılar demek... Rum yani Yunan Kilisesi ile Bulgar Kilisesi arasındaki itilaf baki kalsa idi, bu iki millet arasındaki uçurumu hiçbir şahıs ve tertip doldurtamazdı. Zaten elden gitmiş olan Girit için Yunan'ı ötekilerin kucağına atmanın manası var mıydı. Sizler tecrübesiz ve genç idiniz. Fakat makamı sadareti layık gördüğünüz Said ve Kâmil Paşalar senelerdir takip edilen irade-i maslahat siyasetinin zaruret olduğunu bilmiyorlar mıydı. Onların vebali sizinkilerden büyük... Bu kadar gaflet bu kadar kısa zamana nasıl sığdı.... [100] sözleriyle şaşkınlığını dışa vurduğunu belirtmiştir. Fethi Okyar, Babıâli'nin, Kiliseler Kanunu ile Yunan Kilisesi ile Bulgar Eksarlığı'nın aynı dini makama bağlılıklarına imkân veren yasayı kabul ettiğini duyunca da Sultan Abdülhamid'in başını iki eli arasına alıp Eyvah. Şimdi Yunanlılarla Bulgarların el ele üzerimize çullanmalarını bekleyin... Ben bu birleşmeye otuz sene bin bir bahane ve sebep ile mani olmuştum dediğini aktarmaktadır. Tevfik Paşa, Rıza Paşa gibi tecrübeli Türk Vezirleri hatırlarına gelmedi mi. [102] diyerek tepki gösterdiğini bildirmektedir. Yunanistan'ın Ege Adaları'ndan Bazılarını İşgali Osmanlı donanmasını Balkan devletlerinin donanmaları ile kıyaslayınca harp öncesinde ve sonrasında bırakın üstün olmayı, eşit bile değildi. Yunan deniz gücü Osmanlı deniz gücüne göre hem sayı hem de teknik donanım bakımından oldukça ileri durumdaydı. Yunanlı zengin George Averoff'un katkılarıyla satın alınan Averoff Zırhlısı saatte 22 mil hız yapıp dakikada 2 mermi atabiliyordu. Diğer gemileri ise bizim Mesudiye ve Asar-ı Tevfik gemilerimizden daha iyi durumdaydılar. Yunanistan harp içinde donanmasını yenilemeyi sürdürdüğü halde Osmanlı Devleti İngiltere'ye peşin parasını vererek sipariş ettiği gemileri dahi teslim alamamıştır. Osmanlı Devleti'nde zırhlı olarak tanımlanan gemilerden sadece Barbaros ve Turgut Reis gemileri zırhlı adını hak etmekteydi. Mesudiye ve Asar-ı Tevfik gemileri sadece zırhlı kuşakla korunuyorlardı. [103] Kara ordusu güçlü olmayıp denizdeki üstünlüğüne güvenen Yunanistan, Ege Denizi'nde Çanakkale Boğazı'nı tutmak ve bu yolla Rumeli'deki savaşa yapılacak ikmali engellemek üzere Boğazönü Adaları'nı işgal etme kararı almıştır. Bu arada Bulgarların Çatalca'ya gelip İstanbul'u tehdit etmeleri üzerine 1913 Şubat ayında Osmanlı ordusunun Çatalca önündeki Bulgar ordusunun gerilerine sarkmak için yaptığı Şarköy çıkartması, deniz, kara ve az sayıda da olsa hava kuvvetlerinin bir arada kullanıldığı amfibik bir savaşın ilk örneğiydi. Ancak gerekli koordinasyon oluşturulamadığı için harekât başarısız olmuştu. [104] Bunun üzerine Batılı devletlerin de baskısı ile Çatalca'da Bulgaristan'la mütareke görüşmeleri yapılmıştır. Bu müzakereler sonunda Bulgaristan ile Osmanlı Devleti arasında ateşkes imzalanmıştır. Mütarekeyi kabul etmeyen Yunanistan, savaşa devam etmiştir. 24 Kasım 1912'den beri almaya çalıştığı Sakız Adası'nı 3 Aralık'ta ele geçirmiş, 21 Kasım'dan beri kuşatma altında tuttuğu Midilli'yi de zapt etmiştir. Osmanlı Devleti'ne bağlı özerk statüde bulunan Sisam Adası da 15 Mart 1913'te Yunanistan tarafından işgal edilmiştir. Bu işgallerden sonra Ege Denizi'nde fiili olarak bir Yunan hâkimiyetinden söz edilir olmuştur. Donanma personeli eğitimsiz, gemileri bakımsız ve tersaneleri teknik donanımdan yoksun Türk milleti, kısa sürede acı bir olay yaşamıştır. Tabir-i caizse bir taş atımı mesafedeki, elini uzatsa değecekmişçesine yakınındaki adaları ilanihaye kaybetmiştir. Londra Antlaşması Bulgaristan ordusunun saldırısı ile özellikle İstanbul'a yakın yerlerde sıkışan Osmanlı Devleti, bir anlaşma zemini hazırlanıp görüşmelerin yapılabilmesi için üçüncü ülkelerden yardım talep etmiştir. Bu sırada Balkan devletleri arasında menfaat çatışması yaşanınca 16 Nisan'da Bulgarlarla on günlük bir ateşkes imzaladıktan sonra, Londra'da barış görüşmelerine yeniden başlanmasına karar verilmişti. 16 Nisan'da ateşkesin imzalanmasından sonra, Büyük Devletler Balkanlılara yapmış oldukları gibi, Babıâli'den de murahhaslarını ve barış görüşmeleri için bir yer seçmelerini isterler. Balkanlıların kendilerine bildirilmiş olan barış şartlarını ve savaşı durdurmayı kabul etmiş olduklarını da eklerler. Babıâli de 3 Mayıs'ta görüşmenin kabulünü bildirir ve toplantı yeri olarak Londra'yı seçer. Bu aşamada, Osmanlı Devleti bir an önce İstanbul ve Çatalca üzerindeki baskıdan kurtulmak istemekte, Bulgarlar ise artık Osmanlı Devleti'nden ne koparabileceklerse koparmış durumda olduklarından ve diğer yandan Çatalca'daki ordusunu oradan çekmeyi ve kendi bağlaşıklarına yönelmeyi planladıklarından, her iki devlet de barışı çabuklaştırmak için uğraşırken, Sırbistan ve Yunanistan da barışı geciktirmek için uğraşmışlardır. Osmanlı hükümeti Ege Adalarının statüsü için uzun süre direndi ise de adalar konusunun Büyük Devletlere havale edilmesini ve Edirne'nin terk edilmesini kabul etmesinden sonra Londra'daki Barış Konferansı na devam edilebilmiştir. Bu görüşmelerin sonunda 30 Mayıs 1913 gecesi Londra Antlaşması imzalanmıştır. Farklı devletlerin ve Balkan milletleri ile Osmanlı'nın bir çıkış yolu olarak gördükleri Londra Antlaşması'nın hükümleri şunlardı 1- Osmanlı Devleti Avrupa kıtasındaki topraklarının, Ege Denizi'nde Enez'den, Karadeniz'de Midye'ye giden hattın batısında kalan topraklarını Balkanlı müttefiklerine bırakmayı kabul etmiştir. 2- Osmanlı Devleti, Arnavutluk sınırının çizilmesi ile Arnavutluk'a ait bütün işlerin çözümünü altı bırakmıştır. büyük Avrupa devletine 3- Osmanlı Devleti, Girit üzerindeki her türlü hakkından, altı büyük devlet lehine vazgeçer. 4Osmanlı Devleti, mukadderatını saptamayı bırakır. Ege Adalarının büyük devletlere 5- Osmanlı Devleti ile Balkan devletleri savaşın ortaya çıkardığı mali sorunların, temsilcilerinin katılacağı uluslar arası bir konferansta çözülmesini kabul eder. 6- Savaş tutsakları, hakkı kaza [yargı hakkı], uyrukluk ve tecim [ticaret] işlerinin ayrıca antlaşmalarla çözülmesini kabul eder. [105] İktidar Değişikliği Beklentisi Osmanlı Devleti için karışık bir dönem olan Balkan Harplerinin olduğu yıllar cephedeki sıkıntıların yanında siyasi alanda da sıkıntılar görülmüştür. Bunlardan en önemlisi gerek askerin gerekse siyasetin farklı kanaatlerde olması ve bunu da farklı şekilde hayata geçirmek istemeleridir. O dönemde iktidara yönelik bir ihtilal olacağı endişesi vardır 1913 yılı başlarında Edirne'yi kurtarmak propagandasını yaparak zorla başa geçmiş olan İttihat ve Terakki hükümeti az sonra Yanya'nın, iki ay geçince Edirne'nin, üç ay geçince de İşkodra'nın düşman eline geçtiğini görmüş ve yeniden binlerce subay ve erin ölmesine, on binlercesinin tutsak olmasına ve sayısız silah ve savaş gerecinin elden çıkmasına yol açmaktan başka, yönetime gelişinden dört ay kadar sonra, yalnız Edirne'yi düşmana bırakmakla kalmayan bir de sınırı 4-5 ay önce akla bile gelmeyecek bir biçimde güneye indirmiş olan bir antlaşma imzalamıştı. Bu herkesçe görülen, anlaşılan ve söylenilen bir yön idi. Bu yönüyle 30 Mayıs'tan sonra İttihat ve Terakki'nin durumu daha da kötüleşmiş ve karanlıklaşmıştı. Her an hükümet üyeleriyle, İttihat ve Terakki üyelerinden birkaçının öldürülebileceği, ayaklanmalar olabileceği, Babıâli baskınına benzer olaylar yaşanabileceği bir ortam hâkimdi. [106] Ancak beklenen olmamış herhangi bir darbe girişimi yaşanmamıştır. İttihat ve Terakki iktidarı II. Balkan Harbi'nde kısmen başarı sağlamıştır. Yabancı Bir Askerin Gözünden Yenilginin Sebepleri Avusturya-Macaristan ordusunda ismi açıklanmayan bir subayın gözünden, Osmanlı'nın yenilgi sebepleri hakkındaki tespitleri ders çıkarılacak cinstendir. Bu tarz olaylara içeriden bakışın yanından farklı gözlerin bakışı, bize fotoğrafı her yönden gösterdiği için doğru tespitler içerebilir. İşte görmek istemediğimiz ancak bir hakikat olan Balkan yenilgisinin yabancı bir askere göre sebepleri Balkanlarda ortaya çıkması melhûz olan vukuatı nazar-ı dikkate almasak bile dört Balkan hükümetinin ittifakı Türkiye için büyük bir tehlike teşkil ediyordu. Siyasal durumu biraz anlamayanlar böyle bir ittifak yapılabileceğine inanmıyorlardı. Çünkü Bulgaristan ile Sırbistan, Yunanistan ile Karadağ ve Sırbistan ile Yunanistan aralarındaki rekabet ve münaferet[nefret] böyle birleşme teşebbüsünü akîm bırakır sanıyorlardı. Türkiye bile kendi projelerinde bu ittifakın ihtimalini nazar-ı itibara almamıştı. Bunu anlamak için Osmanlıların Rumeli'de dağılmış olan kuvvetlerinin sayısına bakmak kâfidir. Osmanlıların bütün beklediklerine rağmen aralarındaki eski ihtilafları unutarak Balkan hükümetlerinin ittifak etmeleri Osmanlı hükümetini, bütün Rumeli hudutlarında bir anda, düşmanlarına karşı cephe almaya mecbur etti. Türkiye, ordularının sayıca miktarı az fakat harbe daha iyi hazırlanmış olan bu küçük hükümetlerin mâdûnunda olduğunu anladı. 1909 teşkilatı Osmanlı ordusunu, kâğıt üzerinde çok büyük gösteriyor, Abdülhamid zamanında bütün Osmanlı kuvvetleri 14 ordu müfettişliğine bölünmüştü. Bunlardan, seferberliğini Anadolu'dan ikmal edecek olan birinci ve ikinci ordular Rumeli kıtasına konulmuşlardı. Bulgar ordusuna karşı ayrılmış olan birinci ordu, Edirne'den İstanbul'a kadar kademe kademe ahz-ı mevki etmişti. Bu ordu, birinci İstanbul, ikinci Tekfurdağı[107], üçüncü Kırkkilise[108] dördüncü Edirne Kolordularını ihtiva ediyordu. Teşkilatında 12 fırka nizamiye, 11 fırka birinci sınıf redif, 6 fırka ikinci sınıf redif ve süvari livası mevcut olup hepsi 220 bin tüfenk, 60 bin kılıç, 454 top gösteriliyordu. Makedonya'ya serpilmiş olan Makedonya ordusu birinci ordudan daha kuvvetliydi. Çünkü bu ordu 4 kolordudan başka üç müstakil fırkadan mürekkepti ki, ikinci sınıf redifler hesaba dahil olmayarak 340 bin nefer, 500 topu havi 32 fırkadan müteşekkildi. Savaşın uzadığı halde Anadolu'daki üçüncü ve dördüncü ordulardan da imdat kuvvetleri alabilecekti. Ancak bu mükemmel teşkilat kâğıt üzerindeydi. Ciddi teşkilat yapılacağı yerde 1909 tensikâtı eski teşkilatı büsbütün berbat etmiş ve imparatorluğu müdafaasız bırakmıştı. Tensikat hususiyle askerî olursa, eski teşkilatı büsbütün istifadesiz bir hale getirmeksizin daima tedricî bir suretle yapılmak icap eder. Siyasal durum Türkiye'nin her dakika savaşa hazır bulunmasını icap ettirdiğinden bu teşkilat kendisi için gayet mühlikti. Türklerin yaptıkları bu teşkilat-ı askeriye 1820 senesinde Sultan II. Mahmud tarafından yapılan Tanzimat-ı Hayriye'nin aynı neticeyi verdi. Sultan Mahmud eski teşkilatı bütün bütün kaldırmak isteyerek tekmil yeniçerileri kesti. Bunun sonucu şimdiki tensikâtın sonucuna benzedi. O zaman Rus ordularının Türkiye'yi istila ettikleri zaman Nizam-ı Cedid ordusunun ismi var cismi yoktu. Dibiç az bir kuvvetle Edirne'yi tehdit ve Türkiye'yi barışı istemeye mecbur etti. Müttefik Balkan devletleri savaşı ilan ettikleri zaman Türkiye'nin ordusu yeni tensik edilmişti. Bu tensikâta göre Türkiye, kâğıt üzerinde bir müsellâh millet görünüyordu. Hakikatte ise bu ordu ciddi bir savaş yapmaya kadir değildi. 1912'de, henüz üç senelik olan Osmanlı ordusu ancak iki büyük manevra yapmıştı. Kumandanlarının birçoğu başında bulundukları kıtaların sevk ve idaresini öğrenmek için müsait bir zaman bulamamışlardı. Kadrolar bozulmuştu. Kıtaların çoğunu kuran ihtiyatlar, ellerine verilen silahı kullanmayı bilmiyorlardı. Ordu, manevralarda, tatbikatta henüz başlangıçtaydı. Bu teşkilatın fena bir halde bulunmasından dolayı seferberlik ve toplanma sırasında büyük güçlükler karşısında kalındı. Anadolu'da yolsuzluk yüzünden ordunun seferberliği gecikti ve ordu seferberliğini bitirmeden harbe girmeye mecbur kaldı. Gayrimüslimlerin orduya sokulması çok büyük bir yanlıştı. Bulgaristan, Müslüman tebaasını ordusuna sokmadığı halde bunun tersine olarak Türkler Hıristiyanları silah altına aldılar. Dindaşlarına karşı zorla harbe sürüklenen Osmanlı Bulgarları, Sırp ve Rumları, ordulara tehlikeli bir unsur teşkil ediyorlardı. Müttefiklerin orduları, salîb namına hudutları geçtikleri zaman Osmanlılar, böyle kuvve-i maneviyesi kırık bir ordu ile savaş alanına girdiler. Daha ilk çarpışmalarda, Müslüman sınıfları arasına sokulan gayrimüslimlere itimadın ne kadar büyük bir yanlışlık olduğu anlaşıldı. Ateş başlar başlamaz grup grup Hıristiyan askerler, başlarındaki askeri[109] atarak karşılarındaki düşmana iltihak ettiler. Harpten önce bile Osmanlı ordusu perişan olmuştu. Bir düziye sürüp giden Arnavutluk, Makedonya, Yemen isyanları, ordunun uzun müddet seferberlikte kalması, Osmanlı-İtalyan Harbi'nin ortaya çıkması ve Balkanlar'daki gerginlik daha evvelce orduyu sarsmıştı. İhtiyatlar, ne vakitten beri silahaltında tutuldukları halde en lazımlı bir zamanda, eylülün ilk günlerinde terhis olarak Anadolu'ya çevrildi. Ayın ortalarına doğru da muvazzaf askerin bir kısmı bırakıldı. 23 Eylül'de, görülen lüzum üzerine, Sırp ve Bulgar hududunda manevra yapmak bahanesiyle silahaltına davet olunan 10 redif fırkası çok yavaş bir tarzda toplandı. [110] Bu izahattan anlaşılıyor ki, o zaman Osmanlı ordusu her şeyi eksik bir kuvvetten, tecrübesiz kumandanlardan, elindeki silahı kullanmasını daha öğrenmemiş askerlerden, karmakarışık bir teşkilat ile vücuda gelmiş kuru kalabalıktan ibaretti. Bu durum Osmanlı'nın yenilgisini kaçınılmaz kılmıştır. Yenilginin İşareti Ordunun Siyasallaşması Fethi Okyar, Meşrutiyet'in ilanı ile uzun süre askerde kalmış, talim görmüş askerin terhisi, malzeme kıtlığı ve hazinenin boş olmasının kötü sonuçları olduğunu belirterek asıl felaketin ordunun gırtlağına kadar politikaya gömülmesi olduğunu ifade ettikten sonra Hatırladıkça elem duymamak mümkün değildir. Savaş içinde öylesine olaylar cereyan etti ki tüyler ürpertir. Bazı zabitlerin kalpaklarındaki şekil İttihatçılığını, bazılarınki ise İtilafçılığını belirtiyordu. Kimler sokmuştu bu korkunç uçurumu ordunun içine... Kalbinde vatan muhabbeti ihtiraslarının üzerine çıkabilmiş hangi kişinin havsalası böylesine ihaneti alabilirdi. [111] sözleriyle ordu içindeki ayrışmanın ne boyutta olduğunu ifade etmiştir. Ordunun siyasallaşması subaylar arasındaki fikir ayrılığını körüklemiştir. Eski bir Harbiyeli olan, I. Dünya Savaşı sırasında İngilizlerin eline esir düşüp sonraki yaşamını Arap bağımsızlığı davasına adayan Cafer Al-Askeri anılarında İttihatçı Türk subayların ordunun yenilmesinden Nazım Paşa'yı sorumlu tutabilmek için yerlerini terk ettiklerini yazar. [112] Savaş sırasında Batı Ordusu'nda görevli Teğmen Rahmi (Apak) ise bizzat şahit olduğu bir olayda İttihatçı bir subayın, Hürriyet ve İtilafçı Kara Sait Paşa'ya Beşinci Kolordu Muharebe idare yerinde silah çektiğini anlatır. [113] O dönem kabine üyelerinden olan Şeyhülislam Cemaleddin Efendi anılarında İmparatorluk kuvvetlerinin subayları çoğunlukla partizan siyasetle meşgul oldukları için askerlik kurumunun özü olan hiyerarşi zedelenmiştir diye yazacaktır. [114] 24 Ekim'de Kumanova'da Sırplar karşısında dağılan Vardar Ordusu'nun Komutanı Ferik Zeki Paşa yenilginin nedenini subayların görevlerine karşı kayıtsız kalmalarına, askerlik dışındaki işlerle meşgul olmalarına bağlar. [115] Şüphesiz örnekleri çoğaltmak mümkündür. Balkan Harbi öncesi Osmanlı ordusu birçok yönden eksiktir, savaşa hazır değildir. İşin ilginç yanı Genelkurmayın ileri gelen üst düzey subaylarının bu acı gerçeği bilmeleridir. [116] Yiyecek Bulamayan Osmanlı Askerleri Balkan Harbi'nde çoğu ihtiyaçları noksan olarak cepheye giden Osmanlı ordusunun en temel ihtiyacı olan yiyecekleri bile maalesef devlet tarafından karşılanamamıştır. Bu duruma şahit olan bir gazeteci gördüklerini şu cümlelerle anlatmıştır Diplomasiden umudun giderek azaldığı dönemde İstanbul basınının attığı savaş çığlıkları ve gösteriler, başlangıçta iyimser bir beklentinin doğmasına yol açsa da cepheden gelen ilk haberlerle hava değişmişti. Askeri hezimet o kadar süratli gelişmişti ki, Avrupa'nın ileri gelen devletleri bile hiç bu kadar kısa sürede Osmanlı ordusunun mağlubiyetini beklemiyorlardı. Oysa savaşın hemen başlangıcında sonuç ne olursa olsun sınırların değişmeyeceğini açıklamışlardı. Osmanlı birliklerinin Sırplar, Bulgarlar, Yunanlılar karşısında düştükleri aciz durum yakından izleyen birçok gazeteci ve gözlemcinin hatıratında acı acı belirtilir. Savaşı izleyen Fransız gazeteci Stephane Lausanne ‘Abdullah Paşa'nın zabitleri mısır köklerini tırnaklarıyla kazıyarak, biraz unla kaynatıp kumandanlarına veriyorlardı.' diye yazar. 175.000 kişilik bir kuvvet kumandanının yiyecek ekmeği yoktu... Bu bir hastalar yaralılar kafilesi değildi... Can çekişenler kortejinin arkasında, çamur deryası boyunca bağırsaklarını toprağa boşaltan iki büklüm gölgeler seçiliyordu. [117] Savaşın tanıklarından olan Fransız gazeteci Stephane Lausanne gibi bu acı hadiselere şahit olanlardan biri de Ömer Seyfettin'di. O 5 Kanunuevvel [18 Aralık 1912] tarihli günlüğünde bu durumu şu cümlelerle anlatmıştır Bu sabah Leskovik'e doğru yola çıktık. Aydonan'da şiddeli muharebeler oluyormuş. Biz Leskovik'ten cephane alacağız. Yolda kaybolan hayvanımı aramak için geri kalmıştım. Bir çalılığın içinde doktoru, eczacıyı, Birinci ve İkinci Taburlardan birkaç zabiti gördüm. Yeri kazıyorlardı. Meğerse açlıktan bir nefer ölüyormuş. Ağzından köpükler akıyordu. Zavallı daha tamamıyla nefesi bitmeden, kazılan mezarının kazma seslerini işitiyordu. Kısa sürede Osmanlı'nın zaferi ile biteceği sanılan savaş, maalesef yukarıdaki gözlemleri destekler mahiyette manzaralar arz etmektedir Bulgarlar 12 Kasım'da ÇatalcaBüyükçekmece hattına dayanmışlardır. 17–19 Kasım 1912 tarihleri uçurumun kenarından dönüldüğü, Bulgar ordusunun Çatalca önünde durdurulduğu günlerdir. Ancak tam bu sıralarda ortaya çıkan çok daha sinsi ve tehlikeli bir düşman milliyet tanımadan ortalığı kasıp kavurmaktadır, Kolera. Alman Berliner Tagesblatt Gazetesi İstanbul muhabiri Feldmann günümüz İstanbul'unun gözde semtlerinden Yeşilköy'ü ‘ tam bir dehşet manzarası hâkimdi. Caddelerde yatan yaralılar ve cesetler görülmüştü. Demiryoluyla, arabayla ya da yorgun argın çıplak ayakla gelen hastaların açık alana yerleştirildikleri Yeşilköy, ‘Kolera tarlası' namıyla anılmaya başlamıştı ' diye anlatıyor..[118] Avrupalıların İkiyüzlülüğü Balkan Harbi bir kere daha göstermiştir ki, ülkelerin dostluğu yoktur, menfaatleri vardır. Osmanlı Devleti'ne savaşın çıkmayacağı ve savaş çıksa bile savaş öncesi haritalara bağlı kalınacağı açıklamasını yapan devletler, I. Balkan Harbi'nde öngörülerinin dışında bir sonuç çıkınca, eski açıklamalarının zıttı bir açıklama yaparak yeni oluşan sınırlara saygılı olduklarını ifade etmişlerdir. Böylece, daha önce deklare ettikleri fikirden vazgeçerek yeni şartları kabul ettiklerini açıklama yüzsüzlüğü göstermişlerdir Balkan Harbi öncesinde Avrupa devletleri, Türkiye'nin Bulgar, Sırp, Yunan ve Karadağ'a galip geleceğini düşünüyorlardı. Fransa Başbakanı Mösyö Bongars, Türkiye ve Balkan devletlerine gönderdiği bir uyarısında şunu belirtiyordu ‘Taraflar arasında savaş meydana gelirse devletler galip tarafın mağlup taraftan hiçbir şey almasına izin vermeyecektir.' Bu uyarıyı savaş esnasında tarafları vazgeçirmek için gönderen Mösyö Bongars'a göre Balkan devletleri Türkiye'ye üstünlük sağlayamazlardı. Savaş başlayıp da Türkiye zayıf noktalarda tedbir almadığı için yenilgiye uğrayınca Mösyö Bongars devletler adına göndermiş olduğu bu resmi tebliği unuttuğu gibi, ayrıca savaş sonrası Türkiye'nin Avrupa'daki eyaletlerinin Sırp, Bulgar ve Yunanlar arasında taksim edilmesine de destek verdi. İngiltere, Fransa ve Rusya başta olmak üzere maksatları Arnavutluk'u Makedonya'ya katmak olan devletler şayet Avusturya ve İtalya karşı çıkmasaydı Makedonya'nın güneyini Yunanistan'a ve kuzeyini de Sırbistan'a vereceklerdi. Avusturya, Sırp Krallığı'nın genişlemesine her zaman engel olmaya çalışmıştı. Zaten I. Dünya Savaşı'nın en önemli sebeplerinden biri de buydu. İtalya ise Arnavutluk'un Arnavutlarda kalmasını kendi çıkarlarına uygun buluyordu. Bundan dolayıdır ki, Balkan Harbi'nin ardından bağımsız Arnavutluk'un kurulmasına devletler onay verdiler. Ancak bu konu, Rusya ile Avusturya'yı savaşın eşiğine getirmişti. Ne var ki, yine de Arnavutlara haksızlık yaptılar. Çünkü sayısı üç milyona ulaşan bu millet, Adriyatik Denizi sahilinden başlayarak, Karadağ'ın kuzeyi, Yunanistan'ın güneyi ve Makedonya'nın doğusunda yer alan bölgede oturuyorlardı ve her ne kadar üçte ikisi Müslüman, üçte biri de Katolik ve Ortodokslardan oluşsa da aynı dili (Arnavutça) konuşan tek bir millettiler. Osmanlı Devleti'nin Avrupa'dan çıkarılmasına karar verilince Arnavutların çoğunluk oluşturdukları Yanya, İşkodra, Kosova ve Manastır eyaletlerinin onlara verilmesi gerekirdi. Özellikle de Müslüman Türkler, Osmanlı Devleti Rumeli'den çıktıktan sonra Bulgar, Yunan ve Sırp hakimiyetine girmemek için bu bölgelerin Arnavutlara verilmesini istiyorlardı. Balkan Harbi'nden sonra Rusya'nın baskısı ve Fransa'nın da ona destek vermesiyle yapılan Londra Konferansı'nda ortaya çıkan sonuç, etnografya açısından milletler hukukuna uygun düşmemiştir. Avusturya ve İtalya'nın ısrarı ile Arnavutlara verilen bölge sadece Yanya ile İşkodra olup diğer Arnavut bölgelerinin bir kısmı Karadağ'a, bir kısmı da Yunanistan'a verildi. Bağımsız Arnavut ülkesine bırakılan Arnavutların sayısı bir milyon kadarken, aslında Kosova eyaleti başta olmak üzere Yugoslavya'nın güneyinde tamamen Arnavutlar ikamet etmekteydi. Bundan dolayıdır ki, Yugoslavya Krallığı'nın Arnavutluk sınırına yakın bölgelerinde yaşayan Arnavutların sayısı Arnavutluk'ta yaşayanlardan fazladır ve bu durum, devletlerin hata ettiği konulardan biridir. Ancak bu karışıklığın gerçek sebebi Rusya'nın Sırpları kayırması idi ve bu durum da Balkan yarımadasında yeni savaşlara kapı aralayacaktı. [119] Alıntıda anlatılan Batılı devletlerin ikiyüzlülüğünün o dönemle sınırlı kalmadığı herkesin bildiği bir hakikat olarak ortadadır. Balkan Harbi Yenilgisi Müttefik Balkan devletlerinden, 8 Ekim 1912 tarihinde ilk olarak Karadağ'ın Osmanlı Devleti'ne savaş ilanı ile Balkan Harbi patlak vermişti. Ardından da Sırbistan, Bulgaristan ve Yunanistan Osmanlı Devleti'ne savaş ilan etmiştir. Osmanlı Devleti hazırlıksız yakalandığı I. Balkan Harbi'nde hiç bir varlık gösterememiş ve bütün cephelerde yenilmiştir. Ordunun hazırlıksız olması, cepheler arasındaki kopukluk, istihbarat zafiyeti ve liyakate göre idarecilerin seçilmemesi ve ordu içindeki siyasi çekişme (ittihatçı-itilafçı), yenilginin başlıca nedenleri arasında sayılabilir. Osmanlı Devleti'nin zor durumda kalmasından faydalanan Arnavutlar da Balkanlar'da bağımsızlığını son kazanan millet olarak bağımsızlıklarını ilan etmiştir. Bulgarların Çatalca'ya kadar ilerlemesi üzerine Osmanlı Devleti ateşkes istemek zorunda kalmıştır. Bu ateşkes sonunda imzalanan antlaşma ile Osmanlı Devleti zaten varlık gösteremediği yerlerden resmen çekilmiş oldu. Yenilginin Sebepleri kısaca şu başlıklar altında toplayabiliriz 1. Trablusgarp Savaşı sebebiyle bölgeye asker ve cephane yığılamaması. 2. Trablusgarp Savaşı nedeniyle hazinenin yetersiz kalması. (Bu durum, özellikle erzak ve cephane yokluğu şeklinde dikkat çekmiştir.) 3. Savaşın geniş coğrafyada farklı devletler ile olması. 4. Askerlerin eğitim ve öğretim eksikliği. 5. 1324 doğumlu eğitimli askerlerin terhisi. (Savaş görmüş eğitimli askerlerin terhis edilmesi.) 6. Osmanlı subayları arasındaki fikir ayrılıkları. 7. Osmanlı ordusunun teknik yetersizliği. 8. Seferberlik uygulanamaması. için alınan 9. Orduda sevk ve idare eksikliği. kararların 10. Ulaşım problemleri. 11. Değişik savaş planlarının uygulanması. 12. Hava muhalefeti. 13. Kıtalar arasında haberleşmenin olmaması. koordinasyon ve 14. Orduya yeterli sağlık hizmetinin verilmemesi. (Kolera salgınının önlenememesi.) 15. Askerin yorgun ve moralsiz olması. I. Balkan Harbi'nin Sonuçları Balkan Devletleri bizi tam bir anarşi içinde yakaladılar. diyen Osmanlı Mebusan Meclisi Reisi Halil Menteşe, harp içinde milli birliği yıkılan memleketlerin maruz kalabileceği en korkunç örneklerden birini verdiğimizi, Avrupa topraklarımızın büyük çoğunluğunu ve adalarımızın bir kaçı istisna hepsini kaybettiğimizi hatıralarında yazmıştır. Aynı hatıralarda, Bulgar Başbakanı Gesoff'un kitabında, Balkan İttifakı'nın Rus çarının desteği ve İngiltere ve Fransa'nın onay ve teşviki ile aleyhimizde nasıl geliştiğini belirttiğini ifade etmiştir. [120] Başlangıçta büyük devletlerin ihtimal dahi vermediği Balkan devletlerinin galibiyetleri neticesinde ilerleyen Bulgar ordusunun, İstanbul'u ele geçirip Ayasofya'da ayin yapacağı hatta bu amaçla çevre ülkelere davetiye bile yollandığı haberleri İstanbul'a gelmiş, böyle bir durumda, Ayasofya'nın önceden yerleştirilmiş bombalarla ayin düzenlenirken havaya uçurulması yönünde düşünceler dahi konuşulmaya başlanmıştır. [121] Bütün yaşananlardan sonra kaybeden yine Osmanlı olmuştur. [122] Osmanlı Devleti için yıkım olan I. Balkan Harbi'nin sonuçlarını aşağıdaki şekilde kısaca maddeleyebiliriz 1- Rumeli topraklarındaki Osmanlı hâkimiyeti sona ermiştir. 2- Balkanlar'daki son azınlık olan Müslüman Arnavutlar da savaş sırasındaki kargaşadan faydalanarak Osmanlı Devleti'nden ayrılmış ve bağımsızlığını ilan etmiştir. 3- Fatih devrinden beri devam eden Ege Denizi'ndeki Türk hakimiyeti sona ermiştir. 4- Bulgaristan, Balkan devletleri arasında sivrilmiş ve sınırlarını Ege Denizi'ne dayandırmıştır. 5- Osmanlı Devleti'nin, Balkan devletlerinden sadece Bulgaristan ile kara sınırı kalmıştır. 6Osmanlı Devleti'nin en önemli merkezlerinden olan Edirne kaybedilmiştir. 7- Midye-Enez hattının batısında yüz binlerce Türk kaldığı için Balkan Türkleri sorunu doğmuştur. 8- Osmanlı'dan alınan toprakların paylaşımı sırasında Balkan devletleri arasında meydana gelen anlaşmazlık II. Balkan Harbi'ne neden olmuştur. 9- Ordunun siyasete karışmasının sakıncaları açıkça görülmüştür. 10- Balkan Harpleri sırasındaki İttihat ve Terakki Babıâli Baskını ile yönetimi ele geçirmiştir. Balkan Harbi Sonrası Anadolu'ya Göçler Balkanlar'ın çeşitli bölgelerinde, gerek Hıristiyanlarla yan yana yaşayan gerekse onlardan ayrı olarak yerleşim yerleri kuran Türkler, oraya yaptıkları göçten yaklaşık beş asır sonra vahim neticeler doğuran 93 Harbi[123] ve Balkan Harpleri sırasında ve sonrasında Anadolu'ya doğru önü alınamaz bir göçe başlamışlardır. Artık Balkanlar'da cinayetler silsilesi ve cinnet baş göstermiş,[124] Sırp'ı, Ulah'ı, Pomak'ı, Arap'ı, Makedon'u, Arnavut'u... velhasıl Osmanlı İmparatorluğu içinde ne kadar gayr-i Türk unsur varsa hepsi, Türk'ü imha etmek için ayaklandırılmışlardır. [125] Göç olgusu Osmanlı İmparatorluğu'nun son yıllarındaki savaşlardan sonra ciddi bir problem olarak varlığını hissettirmiştir. Balkanlar'a yerleşme yavaş gerçekleştiği gibi, Balkanlar'ın iskân edilmesi de yavaş ve düzenli bir yerleşme biçimini beraberinde getirmekteydi. Ancak geri çekilme sürecinde durum oldukça farklı idi. 93 Harbi'nden ve Balkan Harplerinden sonra kitleler halinde gerçekleşen göç hareketi pek çok sıkıntıyı beraberinde getirmiştir. Bu savaştan sonra, kendilerini Osmanlı'nın bir parçası olarak gören Türkler ve Müslümanlar için yol görünmüştür I. Balkan Harbi'yle birlikte Osmanlı Devleti'nin kaybettiği topraklardaki Müslüman ahali, Bulgar, Yunan, Sırp ve Karadağlıların zulmüne maruz kaldıklarından, daha güvenli bir hayat yaşamak için önce Edirne'ye, sonra İstanbul'a ve oradan da Anadolu şehirlerine göç etmek ve göç sırasında muhacirler gerek açlık, gerekse hastalıkla mücadele etmek zorunda kalmıştır. İstanbul'da ve Anadolu'da sayıları yüz binleri bulan muhacirler, yeni sorunlarla da karşılaşmışlardır. Bu sorunlar daha çok yerleşim, hastalık, yerli halk ile uyum ve eğitim gibi daha hayati, lüzumlu ve öncelikli konularda olmuştur. Bu sorunlar karşısında devlet ve devrin sivil toplum kuruluşları- özellikle Hilal-i Ahmer Cemiyeti- ilgisiz kalmamıştır. Yeni yerlere gelen muhacirlerin, sorunları ile birlikte, İstanbul ve Anadolu'daki şehirlerin yaşamına alışmaları elbette uzun bir zaman almıştır. Bu durum, hem yerli halkın hem de muhacirlerin yeni sorunlarla karşılaşma ve bunlara uyum sağlama gibi yeni bir sosyal olguyu da beraberinde getirmiştir. Gelen muhacirlerin şehir, kaza, kasaba ve köylerdeki nüfus oranını değiştirdiği, toplum içinde yeni problemlerin yaşanmasına neden olduğu anlaşılmaktadır. Yeni sorunlarla birlikte hem devlet hem de toplum yeni çözüm yolları da bularak muhacirlerle birlikte yaşama tecrübesi kazanmıştır. Osmanlı Devleti, bir yandan Balkan Harbi'ndeki yaralıların ve hastaların bakımı ve salgın hastalıklarla mücadele ederken, diğer yandan savaş sırasında göç eden muhacirler için aşhâneler açarak yoksul insanları doyurmuştur. Savaş nedeniyle göç edenlerin hem sağlık hem de iskân sorunlarını üstlenmiştir. Rumeli toprakları çok kısa sürede düşman eline geçince, oralardaki Müslümanlar Bulgar, Yunan ve Sırplar tarafından kılıçtan geçirilmiştir. Oluk oluk Müslüman kanı akıtılmıştır. On binlerce muhacir kafileleri Sirkeci Garı'ndan itibaren şehri tamamen doldurmuştur. Göçmenler öküzlerin çektiği kağnı arabalarıyla İstanbul'a akın etmişlerdir. Onların içinde, düşman elinde kalmasın diye, ölülerini bile getirenler olmuştur. Osmanlı Devleti'nin kendisi güç durumda olması rağmen bu insanlara kucak açmıştır. Balkan insanları için göç, tarihsel geçerliliğini kaybetmeyecek bir acı bir tecrübe olarak kalmıştır. Osmanlı Devleti'nin son zamanlarında meydana gelen bu göç hareketi ve meydana getirdiği toplumsal sorunlar ilerde kurulacak Türkiye Cumhuriyeti Devleti'nin de önemli meselelerinden biri haline gelecektir. Ayrıca Balkan Harbi Muhacirlerinin sorunları ve bu sorunlara karşı devletin bulduğu çözüm yolları, ilerde meydana gelecek göçlerin anlaşılması ve çözülmesinde önemli fikir ve ipuçları verecektir. [126] Askerimizin geri çekilişi ve mültecilerin dramı içler acısı bir haldedir Sırpların Makedonya üzerindeki Kumanova Muharebesi'ni kazanıp hızlı ilerleyişleri, Bulgarların İstanbul'a 35 km. kadar yaklaşabilmeleri, Edirne'yi çepeçevre sarmaları, şimdiki Yunanistan'ın Epir bölgesinin önemli kenti Yanya'da ve şimdiki Kuzey Arnavutluk'ta, İşkodra'da toparlanmaya çalışan bozgundan geriye kalabilen Türk askerleri... Savaşın ilk günlerinden itibaren İstanbul'un yolunu tutan binlerce mülteci... İntikam hisleriyle dolu Bulgar, Sırp ve Yunan askerlerinin sivil Müslümanlara yaptıkları mezalim... Silahını bırakıp kaçan, komutanlarını dinlemeyen ya da koleranın pençesinde kıvranan binlerce asker... Balkan Harpleri denince hemen başlangıçta akla gelen görüntüler... Tarihini hep kahramanlıklarla, zaferlerle anlatmaya alışkın bizler için gerçekten pek yenilir yutulur sahneler değildi yaşananlar. Görünen o ki Osmanlı Devleti'nin Avrupa'daki toprakları çok kısa bir süre içerisinde elden çıkmıştı. [127] Göçmenlerin İskânı Osmanlı İmparatorluğu'nun gelen göçmenlerin iskânı konusunda dikkat ettiği hususlardan birisi ya da belki de en önemlisi, mevcut yerleşik düzendeki ya da hareket alanı içerisinde seyyar olarak yaşamını sürdüren halkın yerleşimine ve geçim kaynaklarına engel olmayacak biçimde yerleştirilmeleriydi. Osmanlı Devleti Balkanlar'da yaşayan vatandaşlarının Anadolu'ya akın akın gelmesinden sonra bunları planlı bir iskâna tabi tutmaya çalışmıştır. Ancak bunda pek başarılı olamamıştır. Balkan Harbi, Osmanlı Devleti için yenilgiyle bitmiş, Avrupa'daki topraklarının çok büyük bir kısmını kaybetmiştir. Kaybettiği topraklarla birlikte, ordunun geri çekilişiyle Balkanlar'da yaşayan Müslüman-Türk halk kendilerine yapılan saldırılar ve vahşetler nedeniyle, canlarını kurtarmak pahasına Osmanlı Devleti'nin küçülen topraklarına sığınmışlardır. Böylece göçler, Osmanlı yaşamının her yönünü etkilemiştir. Öncelikle, göç Osmanlı nüfusunun toplamını artırmıştır. Toplumun bu dönüşümü derin siyasi ve kültürel yansımalara neden olmuştur. Göçmenlerin bazıları geldikleri bölgelerde yönetici sınıflara mensup olduklarından yalnızca geldikleri bölgenin yüksek kültürünü, bilgi birikimini ve seçkinliğini değil, aynı zamanda toprak ve küçük girişimlere yönelik yatırıma dönüşen hatırı sayılır bir sermaye de getirmişlerdi. Ayrıca Ruslara veya Balkanlar'da kurulmuş olan yeni devletlerdeki milletlere karşı, düşürüldükleri durumdan kaynaklanan kızgınlık ve başlarına gelen felaketin nedenlerine dair kendilerine göre bir bakış açısı da vardı. Bu etkenlerin her biri, Osmanlı Devleti'ne kalan topraklardaki ideolojik ve politik gelişmelerde payı oldu.(...) 1912-1913 Balkan Harpleri esnasındaki göç, daha önceki göçleri fazlasıyla geçti. Göçmen nüfusun yerleştirilmesi meselesi Osmanlı Devleti'ni büyük güçlüklerle ve sorumluluklarla karşı karşıya bırakmıştır. Hastalıklar nedeniyle oldukça fazla oranda can kaybına uğranmasına, kötü beslenme ve yeni mekânlara alışma zorluklarına rağmen, yerli halkın barınma ve beslenme konusundaki yardımları sayesinde, yerleşim ile ilgili süreç oldukça sorunsuz yaşanmıştır. Geleneklerimizden kaynaklanan yardımseverlik duygularıyla, göçmenlerin yerleşmelerine büyük katkı sağlanmıştır.(...) 1913 Türk-Bulgar Mübadelesi, İstanbul Antlaşması'na bağlı olarak bir sözleşme ile belirlenmesine rağmen, aslında nüfusun karşılıklı olarak yer değiştirmesi daha önceden gerçekleşmiş, bu durum imzalanan ek protokolle resmi hale getirilmiştir. Çünkü Balkan Harpleri sırasında Bulgarların ilerlemesi karşısında, kapsamlı operasyonların olduğu bölgelerdeki Müslümanlar, önceden güvenli olan bölgelere kaçmışlardır. Aynı zamanda II. Balkan Harbi sırasında Bulgar azınlığı da karşı topraklara kaçtığından, mübadele imzalandığında hedeflenen sonuca büyük oranda zaten ulaşılmıştı. Dolayısıyla mübadele sınırlı bir bölgede uygulanmış ve isteğe bağlı olarak uygulanmıştır. Balkanlar'da yüzyıllarca yaşayan Türk ve Müslüman topluluklar, Balkan Harpleri ve sonrasında Türkiye'ye göç etmek zorunda kalmışlardır. Gerçekleşen bu göçler Türkiye'de, Balkan asıllı önemli miktarda nüfus oluşturmuştur. [128] Göç hareketlerinin yapıldığı bu dönemde Osmanlı İmparatorluğu gerek siyasal, gerekse de ekonomik ve sosyal açılardan çok büyük sıkıntılar içerisinde bulunmakta idi. Devletin ekonomik durumu oldukça bozuktu. Ancak tüm olumsuz koşullara rağmen Osmanlı İmparatorluğu göçmenler konusunda kesenin ağzını açmış ve onların rahat iskân edilmeleri ve daha az problem yaşamaları konusuna özel önem vermeye başlamıştı. Batı Trakya Geçici Hükümeti Garbî Trakya Hükümet-i Müstakilesi / Batı Trakya Bağımsız Hükümeti olarak anılan devlet, Edirne'yi Batı Trakya'yı Osmanlı Devleti'ne bağlamak için 31 Ağustos 1913 tarihinde Batı Trakya'da kurulmuştur. Başkenti Gümülcine, resmi dili ise Osmanlıcadır. Cumhuri idareyi benimsediğini açıklayan devletin Cumhurbaşkanı Hoca Salih Efendi, Genelkurmay Başkanı ise Süleyman Askeri'dir. Bu devlet 25 Ekim 1913 tarihinde yıkılmıştır. Balkan Harpleri sonrasında Batı Trakya'da Türkler ve Pomaklar başta olmak üzere çoğunluğu Müslüman olan halk tarafından Osmanlı'nın örtülü desteği ile kurulmuş bir devlettir. Geçici Hükümet bölgede teşkilatını kurmuş ve 30.000 kişilik bir de savunma gücü oluşturmuştur. Bağımsızlığını ilan eden yeni yönetim, ilk olarak ülkenin sınırlarını belirlemiş, bağımsız devletin sembolü olan ay yıldızlı, yeşil, beyaz bayrağını resmi binalara çekip devlet olmanın gerekleri olan diğer işleri de halletmiştir. Ayrıca Osmanlı Devleti'nin tüm kanunları aynen kabul edilmiş muhtemel davalar için adliye teşkilatı dahi kurulmuştur. Selanik doğumlu bir Yahudi olan Emanuel Karasu tarafından resmi bir haber ajansı kurulmuş Fransızca ve Türkçe olarak MüstakilIndépendant adında bir gazete çıkarılmıştır. Osmanlı Devleti gerek iç siyasi yapısı gerekse Avrupalı devletlerin baskısı ile bu devletle ile ilgilenememiş, onlar üzerinde baskı kurarak ve Batı Trakya'yı boşalttırmıştır. Osmanlı hükümeti, bu sırada imzalanan İstanbul Antlaşmasıyla Batı Trakya'yı Bulgaristan'a bırakmıştır. Osmanlı Devleti, ayrıca Atina Antlaşması ile Batı Trakya'da yaşayan Müslüman Türk azınlıkların haklarını antlaşma ile koruyacağını düşünerek buradaki haklarından da vazgeçmiş bir kısım topraklarını Yunanistan'a bırakmıştır. 8.578 km² alana sahip olan devletin sınırları doğuda Meriç, batıda Makedonya, Kuzeyde Bulgaristan-Rodopların karlık dağları ve güneyde Ege Denizi Ortaköy Köprüsü-Kırcaali– Eğridere-Paşmaklı, Eşekkulağı Geçidi-Makas- Mesta-Karasu ve İskeçe üzerinden Akdeniz'e, Enez'den Gümülcine-İskeçe-Dedeağaç-KarağaçFere'ye- Koşukavak- Mestanlı ile çevrilidir. II. Balkan Harbi Büyük devletlerin, Balkanlar'daki Türk hâkimiyetine son vermeye yönelik çabaları, I. Balkan Harbi sonunda büyük oranda gerçekleşmiştir. Fakat bu devletler, Osmanlı'dan alınan toprakların paylaşımı konusunda anlaşmazlık yaşamıştır. Bir başka anlaşmazlık konusu da Bulgaristan'ın, Makedonya'nın büyük bir bölümünü kontrol etmesi ve Batı Trakya'yı da sınırlarına katarak Ege Denizi'ne kadar ulaşmasıydı. Çünkü bu durum Büyük Bulgaristan'ın kurulması anlamına geliyordu. Çıkan tablo Osmanlı Devleti kadar Sırbistan ve Yunanistan'ı da rahatsız etmiştir. Sırbistan, Osmanlı Devleti'nden kopan Arnavutluk'u kendi nüfuzuna alarak Adriyatik'e açılmanın hesaplarını yapıyordu. Ancak Avusturya ile İtalya aralarında anlaşarak Sırbistan'ın hesaplarını bozdular ve Arnavutluk'u kendi himayelerine aldılar. Yunanistan ve Sırbistan'ın Bulgaristan'a karşı ittifak kurması üzerine, Bulgarlar önce Sırbistan'a ardından da Yunanistan'a saldırınca Haziran 1913'te II. Balkan Harbi başlamıştır. Bu savaş Balkan devletleri arasında giderek yayılmış, Karadağ ve Romanya da Bulgaristan'a karşı savaşa girişmiştir. Osmanlı Devleti de Balkan devletleri arasındaki bu anlaşmazlıktan faydalanarak Bulgaristan'a savaş ilan etmiş ve Edirne'yi kurtardıktan sonra Meriç'e kadar ilerlemiştir. Savaş ortamında daha ileri sınırlara gidilebileceği halde Batılı devletlerin müdahalesinden çekinen Osmanlı, Meriç'in ilerisine gitmemiştir. Beş devletle birden savaşmak zorunda kalan Bulgaristan, bütün cephelerde yenilerek antlaşma istemek zorunda kalmış ve diğer Balkan devletleri arasında yapılan görüşmeler sonucunda Bükreş Antlaşması imzalanmıştır. II. Balkan Antlaşmalar Harbi'ni Sona Erdiren Bulgaristan'ın büyük bir hızla başlattığı II. Balkan Harbi kendileri için tam bir hezimet ile sona ermiştir. Yunan, Sırp ve Romen orduları karşısında tutunamayan Bulgaristan, aynı zamanda I. Balkan Harbi sonunda Osmanlı Devleti'nden aldığı toprakları da kaybetmiştir. Ancak savaşın herkese kaybettirdiğini bilen taraflar bir, anlaşma zemini bulunca, barış antlaşmaları imzalamayı da kendilerine çıkar yol olarak görmüşlerdir. Bu anlayışla çeşitli anlayışlar imzalanmıştır. Bükreş Antlaşması Balkan devletleri arasındaki savaşı sona erdiren antlaşma 10 Ağustos 1913'te Bükreş'te imzalanmıştır. Bükreş Antlaşması sonucunda Balkanlar'daki yeni sınırlar şu şekilde düzenlenmiştir Bulgaristan Silistre dâhil olmak üzere Güney Dobruca'yı Romanya'ya vermiş, Makedonya'dan küçük denilebilecek bir bölgeyi kendine almıştır. Yunanistan Kavala'yı alarak Dedeağaç bölgesinden Ege Denizi'ne kadar uzanmıştır. Güney Makedonya'nın büyük kısmı ile Batı Trakya'nın bir kısmını da sınırlarına dâhil etmiştir. Sırbistan Manastır, İştib, Üsküp ve Priştine'yi hâkimiyeti altına almıştır. Karadağ Plevne ve Cakova'yı almıştır. Kendi aralarında savaşı bitiren Balkan devletleri ile Osmanlı Devleti arasında da antlaşmalar imzalanmıştır. Ancak Osmanlı Devleti söz konusu devletlerin tamamı ile tek bir antlaşma imzalamamış, ayrı ayrı antlaşmalar yapma yoluna gitmiştir. Bunlardan ilki Bulgaristan ile yapılan 29 Eylül 1913 tarihli İstanbul Antlaşması'dır. Bu antlaşmayı, Yunanistan ve Sırbistan ile yapılan antlaşmalar takip etmiştir. Osmanlı Devleti ile Yunanistan arasında ise 14 Kasım 1913'te Atina Antlaşması imzalanmıştır. Atina Antlaşması ile Girit kesin olarak Yunan egemenliğine devredilirken, Ege Adaları sorununa çözüm olarak, daha önce Londra Antlaşması'nda kabul edilen büyük devletlerin karar alması fikri teyit edilmiştir. Sırbistan ile ise 13 Mart 1914'te İstanbul'da barış antlaşması imzalanmıştır. Ancak iki devlet arasında herhangi bir sınır kalmamıştır. Osmanlı Devleti, Karadağ ile hiçbir nihaî barış antlaşması imzalamamıştır. [129] İstanbul Antlaşması Bulgaristan hükümeti 1913 yılı Ağustos ayının son günlerinde aldığı karara istinaden Osmanlı Devleti ile İstanbul'da 6 Eylül'de aracısız olarak görüşmelere başlamıştır. Bulgaristan adına diplomatlar Andrei Toshev ve Grigor Nachovic ile General Savov tarafından görüşmeleri yürütürken, Osmanlı heyeti ise Hariciye Nâzırı Talat Bey, Bahriye Nâzırı Çürüksulu Mahmud Paşa ve Şurâ-yı Devlet Reisi Halil Bey'den oluşmaktadır. Yapılan görüşmelerin neticesinde 29 Eylül 1913 günü iki taraf arasında İstanbul Antlaşması imzalanmıştır. 20 maddeden oluşan antlaşmaya 5 adet de ek protokol yapılmıştır. Bu antlaşmaya göre 1. Madde Edirne ve Edirne'nin batısında çağı 30 km. tutan yarım daire şeklindeki bir toprak parçası Osmanlı Devleti'ne bırakılmış, Meriç ile Edirne arasında kalan Batı Trakya toprakları ise Bulgaristan'a bırakılmıştır. Meriç Nehri'nin batısında bulunan topraklardan istisna olarak sadece Dedeağaç Osmanlı Devleti'nde kalmıştır. 2. Madde On beş gün içerisinde her iki tarafın ordularının bölgeden terhis edilmesine karar verilmiştir. 3, 4. Madde Antlaşmanın imzalanması ile birlikte iki taraf arasında diplomatik münasebetlerin yeniden başlaması kararı alınmıştır. 5. Madde Savaş esirleri ve rehinelerin bir ay içerisinde her iki tarafın atadığı komiserler aracılığıyla birbirlerine teslim edilmesi kararı alınmıştır. 6. Madde Savaş döneminde olaylara karışmış olanların imzalanan antlaşma ile birlikte genel affa uğraması kararlaştırılmıştır. 7. Madde Osmanlı Devleti tarafından Bulgaristan'a terk edilen bölgelerde kalan halkın Bulgar tebaası olması konusunda anlaşılmış, bu kişilere dört yıl içerisinde istedikleri takdirde Osmanlı topraklarına göç etmek hakkı verilmiştir. Osmanlı Devleti'nin bıraktığı bu bölgedeki halkın dört yıl müddetle askerlikten muaf olması kararlaştırılmıştır. 8. Madde Bulgar topraklarındaki bütün Müslümanlara Bulgar vatandaşlarının sahip olduğu mülkiyet ve siyasal haklardan yararlanması ve bu zümreye din ve ibadet özgürlüğünün tanınması kabul edilmiştir. 9. Madde Osmanlı topraklarında kalan Bulgar vatandaşlarına diğer Hıristiyanlara tanınan hakların tanınması konusunda anlaşmaya varılmıştır. 10, 11. Madde Bulgaristan'da kalan Müslüman Türklerin mülkiyet haklarına saygı gösterilmesi ve zorunlu olmadıkça taşınmaz mallarının kamulaştırılmaması kabul edilmiş, kamulaştırma durumunda ise taşınmazın değerinin peşin olarak ödenmesi kararı alınmıştır. 13. Madde Bulgar topraklarında kalan Osmanlı padişahına veya hanedan üyelerine ait özel mülklerin tüm haklarının saklı kalması kararlaştırılmıştır. 14. Madde Her iki tarafın da mezarlıklara ve harp meydanında ölen askerlerin gömüldüklere yerlere saygı göstermesi ve bu vilayetlerdeki memurlarına gerekli vermesi kararı alınmıştır. hususta emirleri 15. Madde Her iki devlet vatandaşlarına eskiden olduğu gibi serbestçe yerleşme ve seyahat etme hakkı tanınmıştır. 16. Madde Şark Demiryolları Kumpanyası'na ait olan demiryolu hattının Bulgaristan'da kalan kısmına ait yükümlülüklerin Osmanlı Devleti tarafından yerine getirilmesi, buna karşılık olarak Bulgar tarafında kalan alet ve edevatın iade edilmesi kararı alınmıştır. Antlaşmanın ardından 5 adet protokol de imzalanmıştır. Osmanlı Devleti ile Bulgaristan arasında imzalanan ilk protokol, sınırlar konusunu kapsamaktadır. İkinci protokolde ise müftülük konusunda alınan kararlar yer alır. Buna göre Müslüman halka müftülerini ve baş müftüyü seçme hakkı verilmiştir. Ayrıca seçilen bu görevlilerin maaşının Bulgar hükümeti tarafından ödenmesini karara bağlanmıştır. Üç numaralı protokolde ise antlaşma maddelerinde iki tarafın ihtilafa düşmesi durumunda konunun Lahey Hakem Mahkemesi'ne taşınması kararı kabul edilmiştir. Dört numaralı protokolü tren hattı üzerinde asker, mühimmat ve ticarî eşya nakli konularını kapsamaktadır. Son protokol ise Osmanlı Devleti'nin terk ettiği toprakların Bulgar hukukuna tâbi olmasını içermektedir. Yapılan bu antlaşmanın ardından Osmanlı Devleti umumi aftan kimlerin yararlanıp yararlanamayacağı konusunda çalışmalara başlamış ve Meclis-i Vükelâ konunun çözülmesi için bir komisyon kurulmasına karar vermiştir. Yine af konusu kapsamında Balkan Harbi süresinde görev yapan askerî mahkeme Divân-ı Âli-i Askerî'nin hükümlerinin temyize tâbi tutulmaması kararı alınmıştır. [130] Atina Antlaşması Yunanistan ile Osmanlı Devleti arasında yapılan Atina Antlaşması'nda, iki devlet arasındaki en büyük problem olan Adalar Sorunu aleyhimize çözülmüş olup Ege Adalarının büyük bir bölümü Yunanistan'a bırakılmıştır. Antlaşma ile Osmanlı Devleti Mora Yarımadası'ndaki Yunan işgalleri ile Girit'in ilhakını tanımıştır. Ayrıca, antlaşma ile Yunanistan'da kalan Türk azınlığın hakları da güvence altına alınmıştır. Atina Antlaşması, 14 Kasım 1913 tarihinde Osmanlı Devleti ve Yunanistan arasında Balkan Harplerinin sonunda imzalanmış bir antlaşmadır. Bu antlaşmanın bazı şartları şunlardır 1- Osmanlılar Yanya, Selanik ve Girit'in Yunanistan'a ait olduğunu kabul etmiştir. 2- Yunanistan'da kalan Türklerin durumu da düzenlenmiştir. 3- Osmanlı Devleti bu antlaşmayla Batı Trakya'daki topraklarından resmen çekilmiştir. İstanbul Antlaşması 13 Mart 1914 tarihinde Sırbistan ile Osmanlı Devleti arasında yapılan antlaşma ile Sırbistan sınırları içerisinde kalan Türklerin durumu görüşülmüştür. Bu iki devletin ortak bir sınırı kalmadığından, antlaşmanın konusu bu ülkede kalmış Türkler ve taşınmaz mallarının durumuna ilişkindir. İmparatorluğun Gözyaşları Osmanlı Devleti, Balkan Harpleri sonucu tarihinin en ağır yenilgisine uğrayarak sınırlarını Adriyatik kıyılarından Meriç Nehri'ne kadar çekmek zorunda kalmıştır. Bu savaş sonrası Rumeli toprakları terk edilmiştir. Balkanlar'daki binlerce Türk'ün yaşadığı toprakları terk etmesine neden olmuş ve büyük göç hareketleri yaşanmıştır. Balkan Harbi, Balkanlar'daki dengeleri büyük oranda değiştirmiş, yeni kurulan diğer devletlerin yanında Arnavutluk da kurulmuştur. Balkan Harbi, Avrupa devletlerini de etkilemiş, bloklar arasındaki gerginliği arttırmış, silahlanma yarışını hızlandırmıştır. Bu da I. Dünya Savaşı'nın çıkmasına sebep olmuştur I. Balkan Harbi'nde en başarılı ülke Sırplar olmuştu. Kumanova Muharebesi (23-24 Ekim 1912) sonrasında Makedonya'nın büyük bölümüne sahip oldular. Ancak bu ilerleyiş ileride Balkan Birliği arasında doğacak sorunlara zemin hazırlayacaktı. Nedeni ise Bulgaristan'ın da Makedonya üzerinde hak iddia etmesiydi. Her iki taraf bu konuda Rusya'nın hakem olmasını kabul etmişti. Ancak Rus diplomasisi sorunu çözmekte son derece başarısızdı. Özellikle Bulgarlar Rus desteği konusunda tam bir hayal kırıklığı yaşadılar. [131] Ateşkes antlaşmaları, barış konferansları artık tek bir yerin Osmanlılarda kalması için uğraş verilmektedir Edirne. Edirne'den ötesine geçmenin gerçekçi olmadığı ortaya çıkmıştır. Üstüne üstlük özellikle Ocak 1913'te büyük devletlerin baskılarıyla Kıbrıslı Kâmil Paşa yönetimindeki hükümet Edirne'yi bile vermeye razı hale gelecek, ancak her şey kanlı Babıâli Baskı'nıyla değişecektir. 23 Ocak 1913 baskını, İttihat Terakki'nin ipleri tamamen eline almasının başlangıcıdır. Harbiye Nâzırı Nazım Paşa'da çıkan çatışma da öldürülür. İlginçtir bakanlar kurulundaki herkes korkudan sinerken Kâmil Paşa, Enver Bey'in uzattığı istifa dilekçesini ‘cihet-i askeriyeden gelen baskıyı' belirterek (‘halktan' ifadesi de tehditle ekletilerek) imzalayacaktır. 15 Nisan 1913 tarihinde Çatalca'da yapılan ateşkes ve 22 Nisan 1913'de İşkodra'nın Karadağlılara teslim olması I. Balkan Harbi'ndeki çatışmaları sona erdirir. Kayıp korkunçtur. Tunaya'nın deyişiyle ‘6 milyonu çok az aşkın nüfuslu, 173.000 km2 ‘lik Koca Rumeli, Osmanlı aile albümünde bir hatıra fotoğrafı olarak kalmıştır artık. [132] Kuşkusuz en zararlı çıkan Osmanlılarla birlikte Bulgarlar görülüyordu. Sırbistan'la Yunanistan'ın Makedonya'nın kuzey ve güneyini paylaşmaları, ayrıca kuzeydeki Romen tehdidi, Bulgaristan için savaşın başlarındaki başarılarına rağmen ciddi bir dezavantajdı. Fırsatı değerlendiren iki ülke vardı. Biri ilk savaşa katılmayan Romanya, diğeri ise kaybettiği prestijini yeniden kazanmak isteyen Osmanlı Devleti. Enver Paşa komutasındaki Osmanlı ordusu 22 Temmuz 1913'de Edirne'ye girecek, en azından teselli bulacaktır. [133] Balkan Harbi'nde en az savaşan ordular kadar, belki daha fazla, acıyı ve dramı canına, ırzına ve malına saldırılan, yerinden göçertilen sivil halklar yaşadı. Aynı şekilde katledildiler, tecavüze uğradılar ve sürüldüler. Camiler ve havralar aynı şekilde kirletildi ve tahrip edildi. Selanik'e giren Yunan orduları Müslümanlardan çok Yahudi katliamı yaptılar. [134] Peki yenilginin nedenleri neydi. Ne olmuştu da tarihi zaferlerle dolu bir ordu, düşmanlarını bile şaşırtacak derecede hızla mağlubiyete sürüklenmiş, başkenti bile kaybetme tehlikesiyle karşı karşıya kalmış, eski başkenti olan Edirne Bulgarların eline geçmiş, Makedonya Sırplarla Yunanlılar arasında paylaşılmıştı. Milletçe en büyük özelliğimiz olan yenilgileri fazla gündeme getirmeme, ders çıkarmama özelliğimize en iyi örnek Balkan Harbi verilebilir. Oysa Balkan Harbi başarısız bir diplomasinin, siyasete bulaşmış bir ordunun yapıcı değil yıkıcı muhalefetin bileşiminin nelere mal olacağına dair çok çarpıcı örnekler içerir. İmparatorluk dışişleri yanı başındaki Balkan ülkelerinin yaptıkları ittifakları görmemiş/görmemezlikten gelmiş, ordu komuta kademesi ise başından itibaren hem fiziki hem mental olarak dağınık/lakayt bir duruş sergilemiş, muhalefeti temsil eden İttihat-Terakki Cemiyeti ise savaşın neticesinden çok baştaki hükümetin bu vesileyle dağılması için uğraşmıştır. Richard Hall, Osmanlı İmparatorluğu'nun Balkan müttefikleri arasındaki çelişkilerden yararlanma konusunda dikkat çekici başarısızlık gösterdiğini belirtir. Hall'e göre, en büyük düşman Bulgaristan'a karşı Sırp ve Yunanlılara bir takım tavizler verilebilir, bu girişim en azından Asya yakasından kuvvet aktarmalarında zaman kazandırabilirdi. [135] (...) Başarısız diplomasi, istihbarat zaafı, savaş durumu ile karşı karşıya kalan bir ülke muhalefetinin (İttihat ve Terakki Cemiyeti'nin) destekleyici olmak yerine, hükümeti her durumda zor durumda bırakmayı amaçlaması, ordu mensuplarının siyasetle çok içli dışlı olması, dönemin hükümetinin ise gerekli kararlılıktan yoksun olması Balkan felaketini getirmiştir. dikkat çekicidir. [136] İttihat ve Terakki Cemiyeti önderlerinin çoğu Balkan mağlubiyetinin asıl suçlusu olarak gayri Müslimleri görüyordu. Balkan Harbi'nin ardından devletin Hıristiyan nüfustan ve onların yol açtıkları problemlerden kurtulduğuna nerdeyse sevindiler. İTC yeni hedefini, Goltz Paşa'nın daha önce yayınlanan bir makalesinde önerdiği gibi Edirne ile Halep arasındaki coğrafyada tutunmak olarak belirledi. [137] Öyle ki bazı yazarlar İTC'nin Balkanları bilerek terk ettiğini iddia edeceklerdir. [138] Bu kadarını iddia etmek çok zorlama olsa da (çünkü çoğunun Rumeli kökenli olduğu hatırdan çıkarılmamalı) olayların gidişatı İttihat ve Terakki Cemiyeti'nin iktidarı ele geçirmek için Balkan Harbi'nin kaos ortamında her türlü vasıtadan yararlandığını gösteriyor. Türkçülüğe çevirecekti. İntikamcı hislerle hareket edilmesi, yenilgi nedenlerinin iyi değerlendiril(e)memesi, özellikle Enver Paşa'nın başa gelmesiyle hemen hemen ordunun ve aydınların büyük bir kısmına sirayet eden yukarıdaki ruh hali, sporadik gösterişli başarılara rağmen Osmanlı İmparatorluğu'nun I. Dünya Savaşı'ndan da başı önde ayrılmasına yol açacaktır. [139] Sonuç Balkan Harbi Osmanlı'yı derin bir hüzne boğmuştur. Yaşanan bütün olumsuzluklara rağmen ordu ve insanımız üzerlerine düşen vazifeyi fazlasıyla yapmışlardır. Bu savaş I. Dünya Savaşı'nın bir provası olması yönüyle önemlidir. Ancak bizim için en önemlisi ise yüzlerce yıl hükmettiğimiz ve yurt edindiğimiz Balkanlar'dan gerisin geri döndüğümüz haritamızın bir bölümünün parçalandığı bir dram yaşanmıştır. Bu savaşların sonuçlarını aşağıdaki şekilde maddeleyebiliriz 1- Balkanlarda kalan Türk azınlığının hak ve hürriyetleri yapılan antlaşmalarla garanti altına alınmaya çalışmıştır. Bundan sonra Osmanlı için Balkan Türkleri problemi ortaya çıkmıştır. 2- Balkanlar'ın haritasında önemli değişiklikler olmuş Osmanlı ve Bulgaristan topraklarının önemli bir bölümü el değiştirmiştir. 3- Balkan Harplerindeki başarısızlık Osmanlı ordusunda yeni düzenlemelerin yapılmasına neden olmuştur. 4- Osmanlı Devleti'nin sosyal ve ekonomik çöküşü hızlanmıştır. 5- Bulgaristan'ın diğer Balkan devletleri ve Rusya ile arası açılmıştır. Bu durum Bulgaristan'ı Avusturya ile Osmanlı Devleti'ne yaklaştırmıştır. Balkan Harbi Hatıraları Sınır Boylarında [140] 27 Eylül 1328 [10 Ekim 1912], Selanik Dün Karaburun'dan geldik. Galiba bu gece şimendifere bineceğiz. Karadağ ilân-ı harp etti. Bulgaristan ve Sırbistan henüz susuyorlar. Kimi gördümse -Mutlaka harp olacak....diyor. Ben hâlâ ümit etmiyorum. Niçin harp olacak. Balkan hükümetlerinin istedikleri verildikten sonra harbe ne hacet. Buna aklım ermiyor. Otuz dokuzuncu alayın üçüncü taburundayım. Askerî hastanenin arkasındaki viranelikte oturuyoruz. Çadırlarımız intizamsız fasılalarla kurulmuş. Yüzbaşım Faik Efendi, Selanikli. Kısa, tombul, kuvvetli bir çocuk. Lakırdı söylerken sesi titriyor. Bu hâl kalbinin iyiliğine, yani ruhunun hafifliğine delâlet eder. Terbiye ve harekâtı askerî olmaktan ziyade mihanikî. Hemen bütün bölüğü o idare ediyor. Ben daha misafirim. Neferleri tanımıyor, isimlerini bilmiyorum. Demek muharebe olursa son derece münasebetsiz şartlar dâhilinde ateşe gireceğim. 1 Teşrinievvel [14 Ekim 1912] Ordugâhtayım. Burası, Köprülü'nün iki saat ötesinde bir vadi. Bir yayla... Soğuk ve rutubetli. Hâlâ harbi bekliyoruz. Benim gözlerim ağrıyor, nezleyim. Ne düşünüyor, ne hareket edebiliyorum. 4 Teşrinievvel [17 Ekim 1912], Köprülü Diyorlar ki Harp başladı... Fakat kimsenin bir şeyden haberi yok. Ne telgraf geliyor, ne gazete. Bugün nöbetçiyim. Şimdi, yani gece yedide hareket emri verildi. Çavuşlara ve saireye lâzım gelen tembihleri verdim. Yarın Güzeyil'e gideceğiz. Bu küçük bir köymüş. Umumî harekâta dair bize hiç malûmat verilmiyor. Her gün bir alay emir neşrolunuyorsa da anlamak mümkün değil. 5 Teşrinievvel [18 Ekim 1912] Bu sabah alayla hareket ettik. Hava güzeldi. Şimdi karargâha geldik. Henüz çadırlar kurulmadı. Ben çok yorgunum. Yorgunluktan biraz başım ağrıyor. Yolda mola ederken bir Turan gazetesi bulduk. Tarihi 2 Teşrinievvel [15 Ekim 1912] idi. Bulgaristan'ın, Sırbistan'ın münasebetlerini kestiklerini yazıyordu. Hatta Vedranye civarında bir muzafferiyet haber veriyor. Karadağ'a yine muzafferiyetler... Yolda küçük bir çiftliğe rast geldik. Yarıcıları Bulgar olacak. Eski ve viran bir kilisesi var. Etrafında birkaç asker duruyordu. Niçin orada bulunduklarını sorduk. Meğerse bir Osmanlı Bulgar neferi çok rakı içmiş. Ve yolda yürürken birden düşmüş ve ölmüş. Çiftlikte papaz aramışlarsa da bulamamışlar. Bizim bölüğe yeni gelen Bulgarlar ölüye doğru soğuk baktılar ve hiçbir teessür göstermeksizin yollarına devam ettiler. Burada, Güzeyil karargâhında bakalım kaç gün kalacağız.... Neferlerde büyük bir neşe yok. Zabitler de öyle. Fakat korku ve yeis de yok. Yemek, içmek meselesi güçleşti. Dün yemek ve çorba tuzsuzdu. Köprülü'de tuz bulunmadı. Zabitler candan ve gönülden çalışmıyorlar. Yahut ben öyle görüyorum. Bunun en büyük sebebi amirlerin iktidarsızlıkları... Amirler, hatta karargâh için verdikleri emri bile icra olunmadan değiştiriyorlar. Fırka emrini okudum, güzel yazılmıştı. İnşallah erkânıharplerimiz muktedirdirler. İşte yorgun ve ümitsiz bir dua... Erkânıharpler, amirler, kumandanlar, zabitler ne olurlarsa olsunlar, Balkan Harbi'nde ancak bir şekil bulunacaktır. Ya Bulgarlar bizi ezip geçecekler yahut biz onları ezeceğiz. Ve bu ezmek hadisesine en az girecek şey de fen, harbin o meşhur fenni olacaktır. 5 Teşrinievvel [18 Ekim 1912] Sabah, güneş daha doğmadı. Çadır yık borusu vuruldu. İleriye gideceğiz. Galiba Bulgarlar taarruz ettiler. Akşam... Bugün, öğleüstü, Kiliseli'ye geldik. İnce ince yağmur yağıyordu. Hâlâ bu yağmur devam ediyor... Usturumca fırkasının kırk üçüncü alayı solumuzda, çayırlıkta. Alay yaveri bana, erkânıharbin bir lâfını gülerek tekrar etti. Hep diyormuş ki Ahval vahimdir... Bakalım ateşe ne gün gireceğiz. Yüzbaşım iaşe işleriyle uğraşmak üzere Köprülü'de kaldı. Bölük şimdi benim emrimde. Yalnız genç mülâzım arkadaşım Eşref Efendi var. O da bugün nöbetçi... Askerin hepsi acemi. Hatta silâh doldurmasını bilmiyorlar. İhtiyatların çoğu da Pomak. Bir kelime Türkçe bilmiyorlar. Onbaşıların, çavuşların içinde bir vücut, parlak ve açık bir göz göremiyorum. İşte bu kadar müsaadesiz şartlar içinde harbe giriyorum. Netice muzafferiyet olursa hayret etmekten memnun olamayacağım. Ama bütün bu hareketler bana hep bir oyun gibi geliyor. Hâlâ kendimi sanıyorum. bir manevraya gidiyor Hareketimiz o kadar hissiz ve maneviyatsız ki, ancak bir manevra böyle olabilir. Hani nutuklar, hitabeler, heyecanlar, şarkılar, alkışlar... Hiç, hiçbir şey yok. Bulgar ordusunu gözümün önüne getiriyorum. Orada kim bilir ne kadar hayat ve heyecan vardır... 6 Teşrinievvel [19 Ekim 1912], Kiliseli Bugün kalkmadık. Pirlepe Alayı'nın Breşura Taburu geldi. Ben kasabada idim. Ne intizamsızlık yarabbi. Zabitlerin bile tavırları başka idi. Ve belki sarhoştular. Akşam tabura döndüğüm zaman ikinci bölük mülâzımı Faruk, Bulgar'ın tecavüz ettiklerini, Çarova'nın düştüğünü, Sırpların Priştin'e doğru ilerlediklerini söyledi. Havadis bir erkânıharpten çıkıyormuş. Sözde bizim plânımız Bulgarları buraya düşürmek, burada bir meydan muharebesi vermek imiş... Fakat hep miş, miş, miş... Ne gazete var, ne telgraf. Umumî hareketlerin hiçbirinden haberimiz yok. Koca ordugâha bir gazete olsun gelmiyor. Yarın ihtimal yol görünecek. 8 Teşrinievvel [21 Ekim 1912], Kiliseli Uyuyordum. Tabura Hazır ol vurdu. Kalktık, toplandık. Hava, fena halde soğuk. Asker de toplanıyor. Çadırların arasına silâh çattılar. Yarım saate kadar bir yere gidiyoruz. Fakat nereye. Bilmiyorum. Alay emri verilmediği için kimse de bilmiyor. Daha tabur yaveri alaya gitmemiş. 9 Teşrinievvel [22 Ekim 1912] Kumanova'ya giden derenin içinde ordugâh kurduk. Bütün fırka hareket etmişti. Topçu için yolları düzelttiğimizden beş saatlik mesafeyi sekiz saatte aldık. Bu sabah iki nefer gelmiş. Bulgarlar büyük bir kuvvetle Sultantepe'ye hücum etmişler. Yüz elli kişi imişler. Sözde teslim olmuşlar. İkisi kaçmışlar. Bulgarların buraya üç saat mesafede olduklarını iddia ediyorlar. Eğer sahi ise bugün yahut yarın çarpışmak muhakkak... Gündüz saat beşte hareket ettik. Nereye gittiğimizi bilmiyoruz. Balkan Cephelerinde Geçen Günler 10 Teşrinievvel [23 Ekim 1912] Dün buraya gelmiş ve portatif çadırlarımızı kurmuştuk. Top ve tüfek sesleri işittik. Gece hareket emri verildi. Şimdi yola düzüldük. Yine nereye gideceğimizi bilmiyoruz. Garibi şu ki erkânıharpler de bu muammayı bilmiyor. Yolda bizi görünce şaşırdılar. Bugün muharebeye girdik. Daha düşmanı görmeden dört kişi mecruh bıraktık. Üçü öldü. Topçuların muhafızıyız. Topçu mevziinden düşmanın kaçtığını gördük. Ve dürbünle takım çavuşlarımıza gösterdik. O kadar sevindiler ki... Sevinçlerinden avazları çıktığı kadar bağırdılar. Biz boyuna top atıyoruz fakat onlar niçin atmıyorlar. Ayın kaçı. Bugün ne. Bilmiyorum. Benimle beraber kimse de bilmiyor. Ne felâket yarabbi. Ric'atin, inhizamın en çirkinini gördüm. Bugün burada, Köprülü'nün önündeyiz. İkinci fırka kaçtı. Yalnız biz, nizamiye fırkası kaldı. Birden ric'at emri verildi. Hep kendimizi galip sanıyorduk. Meğer müthiş surette mağlûp imişiz. Toplar filân hep kaçtı. En nihayet bizim tabur kalmıştı. Biz de çekildik. Bütün gece, tam on iki saat yürüyerek sabaha yakın Kiliseli'ye geldik. Oradan dün sabah kalktık. Buraya döküldük. Yolda uzun bir muhacir kafilesine tesadüf ettik. Oh ne felâket. Kadın, çoluk, çocuk tam beş bin ev imiş. Bu gece, açıkta, intizar mevkiinde kaldık. Düşman görünmedi. Bugün ayın on üçü olduğunu taburun eczacısından şimdi öğrendim. Demek üç gün kaçışın kâbusu içinde geçmiş. 14 Teşrinievvel [27 Ekim 1912], Köprülü Kaç gündür, kaç gecedir burada çekmediğimiz sefalet kalmadı. Üzerimize yağmurlar yağdı. Çamurlar içinde yuvarlandık. Askerin hepsi hasta. Kazanlar yolda bırakıldı. Hepimiz açız. Rezalet, felâket son dereceyi buldu. Dağlara yavaş yavaş kar düşmeye başladı. Dayanılmaz derecede soğuk. Rüzgâr durmadan esiyor. İşte şimdi hareket emri verildi. Nereye. Kimse bilmiyor. Niçin. Kimse bilmiyor. Gözlerini kaybetmiş bir kör sürü gibi bocalanıp gidiyoruz. Ortada ne kumandan var, ne kumanda. Ortada mekkârîler yok. Mekkâreciler yok. Cephaneler siperlerin içinde yerde kaldı. Herkes şaşırmış. Hâl ve mevki o kadar tahammül olunmaz derecede ki... Şimdi Otuz Sekizinci Alay'dan Şevket Efendi isminde bir yüzbaşının intihar ettiğini haber aldık. Hemen herkes intihar etmek istiyor. Yazık namusa bir kıymet ve ehemmiyet verenlere... 15 Teşrinievvel 1328 [28 Ekim 1912] Köprülü'den dün geçtik. Bulgarlar bizimle eğleniyorlardı. Şimdi Pirlepe yolundayız. Sözde Edirne tarafında muzafferiyet varmış, filan ve falan. Bunlara kimse inanmıyor. En büyük intizamsızlık, açlık, perişanlık içinde ric'at ediyoruz. Abdülhamid'in İstanbul'a gittiğini duyduk. Padişah yüz yirmi bin kişi ile Edirne'ye hareket etmiş. Buna da kimse inanmıyor. Artık Rumeli'nin gittiği muhakkak. Fakat bütün şu kolordular, şaşırmış koyun sürüleri gibi kurşun ve gülle altında, kar, çamur ve hastalık içinde mahvolacak. Ah, acaba ondan sonra aklımız başımıza gelecek mi. 16 Teşrinievvel [29 Ekim 1912] Pirlepe yolunda, İzidor'dayız. Dün akşam Bulgarlar Köprülü'ye girdiler. Uzaktan top sesleri işitiliyordu. Biz bir dümdar bırakarak gece kaçtık. Bu kaçışımızda oldukça intizam vardı. Ve haber aldık ki üç gün evvel Üsküp düşmüş. Yolda koşa koşa gidiyoruz. Arkadan top, yandan tüfek sedaları geliyor. Hava güzel, çamur yok. Fakat hepimiz aç ve hastayız. Hiçbir şey düşünmüyor, dilimdeki peksimet yaralarının sızılarını dinleyerek ilerliyorum. Demek Türklerin yaşamak hakkı yokmuş. Yanımızda düşmanın süvarileri, keşşafları göründü. Ben takımımla beraber taburun sağ cenahını himaye için tepelere çıktım. Aşağılara bakıyor, bakıyor fakat bir şey göremiyorum. 17 Teşrinievvel [30 Ekim 1912] Bu geceyi İzidor Köprüsü'nün üzerinde geçirdik. Düşmandan demek hâlâ bir nişan görünmedi. Fakat Köprülü'ye geldikleri muhakkak. Biz bu saat her tarafla münasebetimiz kesilmiş, habersiz ve ümitsiz, bu rutubetli taşların, ıslak toprakların üzerinde sürünürken acaba Babıâli ne yapıyor. Mütareke ne vakit olacak. Konferans ne vakit başlayacak. Artık bu korkmuş ve perişan asker geriye dönemez. Rumeli eski şeklini alamaz. Artık Rumeli bir daha yapışmamak üzere Türk ilinden kopmuştur. Avrupa'nın orduları gelip Sırp ve Bulgarları buralardan çıkaramaz ya.... Sekiz sene evvel, mektepten yeni çıktığım vakit gezdiğim bu yerleri bir gün böyle kaçarak terk edeceğimiz hiç aklıma getirir miydim. Heyhat... Mademki biz asker değiliz, mademki bizde askerlik için lâzım olan zekâ ve itaat yok, mademki bizde bir ideal, bir vatan hissi, nihayet bir lisan yok... Bölüğün yarısından ziyadesi Türkçe bilmiyor. Tabur Babil Kulesi gibi. Ne alanın satandan, ne satanın alandan haberi var. 18 Teşrinievvel [31 Ekim 1912] Bu gece Abdi Paşa Hanlarında, yine açıkta yattık. Şimdi Pirlepe'ye gidiyoruz. Diyorlar ki, orada çok asker var. Ve Manastır'daki kuvvetlerle birleşip Sırplara müdafaa edecekmişiz. 19 Teşrinievvel [1 Kasım 1912] Bu gece Pirlepe'nin ovasında yattık. Asker son derece yorgun ve perişan. Bölükteki zabitler hasta. Yüzbaşı ishal oldu. Mülâzım-ı saniyi sıtma tutuyor. Benim sol ayağım fena hâlde şişti. Üzerine basamıyorum. Fakat gayret ediyorum. Korkuyorum ki, kangren olmasın. Kasıklarımdaki bezler birer yumurta kadar şişti. Bu sabah, bölüğü hazırlarken ikinci tabur yaveriyle konuştum. Hep Edirne tarafındaki muzafferiyeti bekliyormuşuz. Eğer orada galibane muharebe edersek ileri gidebilecekmişiz. Mağlûp olursak muharebe bitmiş sayılırmış. Zaten bu tabiî değil mi. Altıncı Kolordu, Yunan taraflarına gitmiş. Yani Selanik'e. Bizim vazifemiz Boğazları tutmak, düşmanı geçirmemek imiş. Şimdi bir yere hareket ettik. Fakat nereye. Bilmiyorum. Her vakit ki gibi kimse de bilmiyor. Çünkü sabahtan beri verilen emirler yarımşar saat ara ile hep değişti. 22 Teşrinievvel [4 Kasım 1912] Peltuvar'ın sağında bir köyde bir gece yattık. Dehşetli bir fırtına çıktı. Asker ve mekkâre perişan oldu. Daha güneş doğmadan tekrar hareket emri verildi. Kalktık, yürümeye başladık. Pirlepe'ye geldik. Orada beş saat daha koştuk. Şu akim ve berbat sırtları tuttuk. Sözde düşman bu taraftan gelecekmiş. Uzaktan tüfek sesleri işitiliyor. Gece o kadar soğuk oldu ki, benim çarıklarım donmuş. Ayağımı kımıldatamıyorum. Soğuktan hiç uyuyamadım. Yarım saate kadar intizar mevkiimizi diğer bir bölüğe terk ederek bu korkunç taşlığın dibine ineceğiz. Dün akşam Mehmed Ali Bey isminde bir erkânıharbi paşa yapmışlar. Ona bir suare tertip ediyorlarmış. Bu zat büyük bir galebe vaat ediyormuş. Bakalım, görelim. Fakat kurşundan evvel soğuk ve kar bizi öldürecek. Bizi bire kadar kıracak. Top sesleri geliyor. Birinci Tabur ileriye doğru hareket etti. Top ve tüfek sesleri iki saattir devam ediyor. Muharebe mevziine geldik. Hâlâ düşmanı göremiyoruz. 23 Teşrinievvel [5 Kasım 1912] Bu gece de açıklarda yattık. Üzerimize kar gibi çiğ yağdı. Topçuların ve süvarilerin ileri karakolu idik. Şimdi yine bir saattir yürüyoruz. Bilmem nereye gidiyoruz. Sağımızdan birçok top ve tüfek sesleri geliyor. Demek yakınımızda büyük bir muharebe oluyor. 24 Teşrinievvel [6 Kasım 1912] Bu gece pis bir samanlık yattık. Burası bize bir saray gibi geldi. Şimdi, yani sabahleyin dün oturduğumuz yere gidiyoruz. 25 Teşrinievvel [7 Kasım 1912] Bu gece Manastır–Pirlepe yolunda bir tarlada yattık. Her vakitki gibi yine açıkta. Dün İkinci Taburun ric'atini temin etmiştik. Sözde bugün de Manastır'a gidiyorduk. Yolda erkânıharpler bizi çevirdiler. Şimdi geriye döndük. Hava gayet soğuk ve rutubetli. Neferlerin hepsi hasta. 26 Teşrinievvel [8 Kasım 1912] Dün dehşetli bir muharebe oldu. Biz fena halde mağlûp ve münhezim olduk. Bizim tabur ric'ati temin ediyordu. Çok telefat verdik. Gece Manastır'a döküldük. Fakat Garp Ordusu kumandanı bizi şehrin içine sokmadı. Şehrin dışarısında serseriyane dolaşıyoruz. Kuşbaşı kar yağıyor. Ayakları donan neferler haykırıyorlar. Yaralılar arabaların üstünde, yerlerde, karların ve çamurların içinde kıvranarak, inleyerek can veriyorlar. Bu hâl, sefaletin şüphesiz son derecesidir. Fakat Garp Ordusu kumandanı bizi zayi etmeye, bire kadar mahv veya esir olmamıza karar vermiş. Ve mademki bu da askerliktir, itiraz etmek olmaz. Kar hâlâ yağıyor. Şehrin dışında, bir Çingene kulübesinde titriyorum. Ayaklarım donuyor. Ne olacak gibi duruyoruz. Ne olacak. Rezalet. Hepimiz mahvolacağız. 27 Teşrinievvel [9 Kasım 1912] Bu gece Mugilla köyünde yattık. Bölüklerin hiçbirinde asker yok. Perişanlık o kadar müthiş ve tamir olunmaz derecede ki, tarif edilemez. Kar hiç durmadan yağıyor. Askerin hepsi hasta. Basur dehşetle hükmediyor. Doktorlar şaşırdı. Zabitler bile hep basur. İki gündür buradayız. Yağış ve rutubet hâlâ devam ediyor. Düşman henüz gelmedi. Niçin. Diyorlar ki, tahkimat yapıyormuş. Sonra gene diyorlar ki, Şam Kolordusu Selanik'ten Köprülü'ye doğru yürüyormuş. Edirne'den haber yok. Kuvve-i maneviye denilen şey külliyen iflâs etti. Zannediyorum ki, köyün üzerinde bir şarapnel patlasa bütün asker, bütün alaylar çil yavrusu gibi dağılacak. Arkadaşlarımız içinde hâlâ muzafferiyet umanlar var. Biz de yalancı bir ümit ile meyus görünmek istemiyoruz. Bölüklere yirmi ikişer tane yeni nefer verdiler. Tüfek atmasını bilmediklerini, ömürlerinde talim görmediklerini söylüyorlar. 29 Teşrinievvel [11 Kasım 1912] Aman yarabbi. Sefaletin bundan müthişi var mıdır. Karların üzerine kaputunu koydum. Şunları yazıyorum. Askerin hepsi hasta. Sisten hiçbir taraf görünmüyor. Hafif karla karışık ince bir yağmur yağıyor. Bu sabah oturduğumuz Mugilla köyünden hareket için emir verildi. Hemen kalktık. Buraya geldik. Öbür bölükleri bekliyoruz. Nereye ve niçin gidiyoruz. Bunu yine kimsenin bildiği yok. Tek tek silâh sesleri geliyor. Alayımızın ikinci taburu şosenin üzerinden Manastır'a doğru geçti. 30 Teşrinievvel [12 Kasım 1912] Bu gece, açıkta, karların üstünde yattık. Manastır'ın altı kilometre önünde, jandarma karakolu yakınındayız. Her taraf çamurlu, yer kar içinde. Uyurken sürekli top sesleriyle uyandım. Evvelâ rüya zannettim. Sonra anladım ki sahi. Şimdi ufukları sağır eden bu sesler sustu. Bakalım o beklediğimiz kanlı muharebe olacak mı. Yoksa bu sefalet içinde birkaç gün daha fazla çürüyecek miyiz. 1 Teşrinisani [14 Kasım 1912] Dün Manastır'a gittim. Tanıdıklarımla görüştüm. Herkes meyus. Düşmanın hâli de harap imiş. Bugün, sabahleyin mevzileri işgal ettik. Galiba biz taarruz edeceğiz. Fakat mademki taarruz edeceğiz, tahkimat için bu kadar neye çalışıyoruz. Dün Hüseyin Hilmi Paşa'nın mütareke ve müzakere için Avrupa'ya gittiğini işittim. İhtimal yalan. İhtimal sahi. Muharebede galip gelse de (heyhat, hâlâ galebe ümit ediyoruz.) Rumeli'nin şekli değişecek, mutlaka muhtariyet verilecek. Artık bu maneviyatı bozulmuş askerle, harp etmekte ne mânâ var. 2 Teşrinisani [15 Kasım 1912] Sabah şafaktan evvel kalktık. İnce ince yağmur yağıyor.