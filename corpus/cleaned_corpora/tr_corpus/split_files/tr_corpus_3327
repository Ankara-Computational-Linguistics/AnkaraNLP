kapanış sağlar. Bu kapanıştan önce hayatlarımızı olabildiğince fazla sevgi ve mutlulukla doldurmaya çalışırız. Varoluşa anlamlar yüklemeye, giderken de iz bırakmaya çabalarız. Ölüm bir yandan korku ile beklenen, kaçınılmaya, geciktirilmeye çalışılan şeyken bir anlamda da tüm mücadelenin, çatışmanın, sorumlulukların, yorgunlukların son bulması, sonsuz huzura kavuşmakla eş anlamlı değil midir? Amerikan filmlerinde denir ya ‘rest in peace ‘ diye… Huzur içinde uyuma fikri uzun ve yorucu yaşam yolculuğunun sonunda özlemle beklenen bir kapanış olarak düşünülebilir. Ağır depresyonlarda gerçeklikten kopan hastalar hiç ölememek korkusuna kapılırlarmış. Bu korku en ağır sanrılardan daha çok acı verir, en büyük ceza olarak algılanırmış. Ancak eğer romanda anlatılan ölememek, hastalık, sakatlık ve acılar içinde yaşamak değil de sonsuza dek genç ve sağlıklı kalmak, bal akan ırmaklar, yemyeşil çayırlarla çevrili bir dünyada ekmek elden, su gölden misali yaşamak olsaydı düşüncem farklı olur muydu bilmiyorum. Gerçi bu durum da ölümden sonrası için bir teselli olsun diye sarıldığımız cennet fikrine epey benziyor sanırım. Özetlemek gerekirse ölüm dünya üzerindeki en temel kanunlardan birisidir. Her canlının bir doğumu olduğu gibi bir ölümü de olmalıdır. Her yaşam ayrı bir hikayedir ve her güzel hikaye gibi yaşamın da bir sonu bulunmak zorundadır. Sonu olmayan hayat bana göre anlamsızdır çünkü hayatı gerçekten yaşanılır, değerli kılan şey bizlerin sahip olduğumuz ömür süresince sahip olduğumuz ve çevremizdekilere de yansıttığımız sevgi ve mutluluktur. 1 Büyümenin Türkçe Tarihi- Murathan Mungan Öğreniriz. Zamanlı ya da zamansız, illa bir şekilde öğreniriz. Çoğu zaman incinerek öğreniriz, hayata karşı kırılarak biraz da. Çünkü öğrenilen en iyi şeylerin yolu biraz kırgınlıklardan, yaralardan geçer. Adı üstünde “ yara”; iz bırakır insanın ruhunda, vücudunda. Belki de bu yüzden diğerlerine anlatırız başımızdan geçenleri, hikayelerimizi. Eminim, hayatın yaralamadığı kimse yoktur bu dünyada. Komik olan ise, herkesin güçlü durmaya çalışmasıdır. Ne var sanki? Güçlü olmak bir marifet midir? Kime neyi kanıtlamak isterler ki güçlü durmaya çalışarak, hiç anlamamışımdır. Halbuki biri biraz buruk dursa, insanlar onla daha çok konuşmak ister. Çünkü çoğu zaman güçlü insanlara değil de, biraz buruk, cidden hayatı iliklerine kadar yaşamış, halden anlayan insanlara ihtiyaç duyulur. Ama insanlardan da iyi yol gösterici bir şey vardır ki o da edebiyattır. Büyükler her zaman yaptıkları hatayı anlatır durur, bunu bir yaşam tarzı haline getirmişler ve belki de tek amaçlarının deneyimlerini aktarmak olduğuna inanmışlardır. İsterler ki, düştükleri hataya çocukları düşmesin, aynı acıları yaşamasın, aynı kazıkları yemesin. Ama fayda etmez çoğu zaman. Halbuki edebiyat öyle midir? Öyle bir kitap okursun ki, hayatın alt üst olur. Belki aynı şeyi sana ailen otuz kere anlatmıştır ama, kitap seni çok başka yerlere götürerek aynı sonuca 2 vardırır. Hayatı deneyimletir, içine alır seni bir daha bırakmamak üzere. Üçüncü bir göz açar, hayata bakış açın değişir. İşte edebiyatın gücü de budur zaten. Zaten bildiğin bir şeyi anlatır sana çoğu zaman ama öyle patikalardan geçirir ki seni, aslında bilmediğinin farkına varırsın. Bir yazar, yaşadığın mahalleyi kaleme alsa, o mahalleyi tanıyamazsın bile. Çünkü öyle ayrıntılar vardır ki hayatta dikkat etmediğimiz; insana yaşadığını hissettiren... Gözden kaçırdığımız hayatımızı bu yüzden kitaplardan öğreniriz. Her hayatın bir öyküsü olabileceği gibi her öykünün de bir hayatı vardır. Kısa süren hayatlarımızın kısa süren öykülerden farkı nedir ki? Hatta çoğu zaman öyküler daha bile “tamamlanmış”tır hayatlarımızdan. Belki daha bile fazla keyif verir bize, hiç yaşamadığımız yoğunlukta duygular yaşatır. Çoğu gece uykusuz kalırız, hayatımızı bi kenara bırakır o öyküyü düşünürüz. Hiç sormadığımız kadar sorular sorar, cevaplar bulmaya çalışırız. Belki de bu yüzden edebiyat bizi olgunlaştırır. Hayatın acelesiyle gözden kaçırdıklarımızı bize hatırlatıp sorgulatır her defasında. Fakirlik nedir bilmezken, okuduğun edebi metinler öğretir sana en ince ayrıntısına kadar. Artık ne kadar zengin olsan da, içindeki fakir insanı hiçbir zaman unutamazsın. O kadar zenginlik içinde fakir biri gibi yaşamayı amaç edinirsin belki de kendine; hayatta hiçbir şeye bağımlı kalmamaya, hiçbir şeyin kölesi olmamaya söz verirsin kendince. Gurbet nedir bilmezken, tadarsın her saniyesini. Belki hiç kimseye özlem duymamışken, iliklerine kadar hissedersin bu sefer. Hiç gitmediğin “Gizli Bahçe”lere gidersin, her köşesine dokunursun, bahçenin kokusunu duyarsın. Hayattan göçüp gidenlere yazılmış mektuplardaki gibi sen de itiraf edersin düşüncelerini, pişmanlıklarını söylersin içini rahatlatmak için. Yaşanan pişmanlıklar, artık senin de pişmanlıkların olur. Daha hayattan bir darbe yememişken, acı gerçekler suratına çarpar sayfalardan. Gözlerini kamaştırır, hatta kör eder insanı. Göremeyeceğin en dürüst, en gerçek manzaralar o sayfalardadır. İnsanları tanımanın, hayatı öğrenmenin yolu o sayfalardan geçer çoğu kez. Bilirsin ki, gerçek tek dostun sayfaların oluşturduğu o bütündür aslında. Ve en önemlisi, satırlarda olgunlaşıp hayatta nefes bulan bir yaşamdan daha güzel ne olabilir ki bu dünyada? SAKLI CENNET SAKIZ ADASI Vapurlar beni peri masallarını aratmayan çocukluğuma götürmüştür her defasında. Her vapur başka bir hikâye başlangıcı, başka bir kahramanla tanışma, başka bir yolculuğun ilk adımıdır benim için. Pek çok kez vapur parmaklıklarına tutunurken ürperirim, bu kez bana hangi dünyanın kapılarını açacak kim bilir? Derken dikkatimi engin dalgaların sesine kulak veririm. Onları izler, beni doyasıya içlerine çekmelerine izin veririm. Yolcularını çepeçevre sarmalayan bir mutluluk vapuru, büyülü yolculuklara açılan ilk kapımız, bu gizemli keşfin ilk ayağı. Motoru, dalgaları köpürtürken küçük bir gölde süzülen bir kuğuyu andırır vapur. Süzülür, süzülür. Yuvasını yaptığı izbe köşeye usul usul yaklaşır, yaklaşır. Yeterince yaklaştığında bu zarif kuğunun sessiz sedasız güzelliğini, aheste aheste salınışını bir korna sesi kıskanır: "Düüüüt!". Bakın, limana yanaşmışız bile! Herkes, kurduğu hayalleri bagajına yüklesin. Vapurdan ayrılma zamanı gelmiş, Sakız Adası’na vardığımıza göre. Limanda martılar, arkadaşım ve beni buyur ederken açık denizin bizimle vedalaşma vakti geliyor artık. “Başka zaman, başka bir yolculukta görüşmek üzere” diyerek yolumuza devam ediyoruz. Sımsıcak, oldukça dinamik bir kordon boyu karşılıyor bizi. Dükkanları, insanları ve mimarisiyle Çeşme’yi de andırıyor hafiften. Hemen hemen her yüz başta size tanıdık gelse de, bu insanların yabancı olduklarını daha sonra kolayca fark ediyorsunuz. Kordon boyunda yürümeye ve şehrin insanlarını incelemeye devam ediyoruz ama Ege’nin bunaltıcı sıcağı bizi rahat bırakmıyor, öyle ki kendimizi buz gibi denize bırakmak istiyoruz. Otobüs durağını bulmak bir hayli zor olduysa da gözümüze çarpan ilk otobüse atlıyoruz. Rotamız belli: Karfas Plajı! Otobüste tabii ki etrafı izlemekten geri kalmıyoruz. Yunan tarzı Ortodoks kiliseler, mavi ve pembe panjurlarıyla bize göz kırpan şirin mi şirin evler, göz alıcı küçük seramik işletmeleri yolda bize eşlik ediyorlar. Plaja giderken görüntüsü Orta Çağ filmlerini aratmayan küçük bir köyden geçiyoruz: Armolia. Gelip görmüşken burayı şöyle bir gezmenin iyi olacağını düşünüyoruz ve köyün dar mı dar sokaklarını keşfe çıkıyoruz. Burası, duvarlarında seramik işlemeleriyle oldukça ilgi çekici, ihtişamlı taş evlerin bizi onlara hayran bıraktığı bir yerleşim yeri oluyor. Çok geçmeden kavurucu Ağustos güneşi tepemizde dikiliveriyor ve bizi kuru sıcağıyla epey yoruyor. Rengarenk vitray pencerelerinde çeşitli kültürel motiflerin bulunduğu bir evin önünde duraksıyoruz, evin dış kapısının hemen önündeki üç basamaktan oluşan merdivene oturmakta (her ne hikmetse) hiçbir sakınca görmüyoruz. Biraz burada oturup çene çalıyoruz. Tam yola koyulmak için kalmak üzereyken evin dış kapısı aralanıyor ve tatlı mı tatlı bir ses bize sesleniyor: "Ya su1". Evin sahibesi evinin önüne oturduğumuzu görmüş, ya da en azından duymuş olmalı ki bize elinde zar zor taşıdığı gümüş bir tepsiyle ikramlar getirmiş. Tepsinin içerisinde ocaktan daha yeni alındığı belli olan sıcakcık lokma tanelerini ve yanında da adanın vazgeçilmezi sakız şurubunu görüyoruz. Bunun üzerine zaten kızgın güneşin yaktığı suratımız iyice kızarıyor. Bu içten, misafirperver tavır karşısında ne diyeceğimizi bilemiyoruz. “Türkler misafirperverlerdir” kalıbını silip götürüyor kafamızdan yaşlı kadın. Ne ben ne de arkadaşım Türkiye’de tanımadığımız biri tarafından böyle içten bir tavırla karşılanmamışız. Bu güzel ikramların ve samimiyetin ardından elimizden gelen tek şey ev sahibesine sarılmak oluyor. Aynı onun içtenliğiyle bir sarılma… Sonrasında tatlı ev sahibesine "Efharisto2" dedikten sonra plaja doğru yürüyoruz. Plaja vardığımız anda bizi uçsuz bucaksız bir deniz manzarası buyur ediyor. Plajın tam karşısında bulunan Çeşme bir bilye kadar küçük ama aynı zamanda uzanabileceğimiz kadar yakında görünüyor. Bilindik yurtdışı gezileri hep uzak mesafeleri aklımızda canlandırırken, Sakız bu mesafeleri yıkacak derecede yakın. Bu kadar güzel bir plajın bir o kadar da boş olması bizi çok şaşırtıyor. Sakız'a tatile gelenler arasında çocuklu aileler çoğunlukta. Burada da birkaç çocuklu aile ve birkaç çiftten 1 Yunanca’da “Merhaba” 2 Yunanca’da “Teşekkürler” başka denizin tadını çıkaran yok, halbuki ne büyük kayıp! Havlularımızı incecik kum üzerine serdikten sonra ayağımızı kavuran kumların üstünde minicik ama hızlı adımlarla koşarak denize atlıyoruz. Deniz öyle berrak ve öyle yumuşak ki bizi bir ana karnı gibi içine alıyor. Soğuk suyun ve büyüleyici manzaranın etkisiyle tüm yorgunluğumuzu geride bırakıyoruz, çocuklar gibi şen bir şekilde dışarı çıkıp şehir merkezine dönmek için yola koyuluyoruz. Adanın ulaşım ağı, alışık olduğumuz büyükşehir ulaşım ağından olduça farklı. Minik minik ve birbirinden farklı zevklere hitap eden bu köyler zincirini sadece tek şerit bir yol bağlıyor. Bu olayın gelişmemişlikle mi yoksa olanı korumakla mı ilgili olduğunu düşünüyoruz ve olanı korumak ilgili olduğuna karar veriyoruz. Çünkü ada o kadar minimalist bir yaşam sunuyor ki, bu küçük köyler silsilesini bağlayan otoyollar hayal etmek imkansız oluyor. Alışıldık dışı gelen bu ulaşım sistemi bizi oldukça mutlu etmesini biliyor ama. Geldiğimiz yoldan geri dönüyoruz ve bize eşlik eden tüm güzelliklerle beraber şehir merkezine dönüyoruz. Gözlerimiz şen, içimiz huzur dolu bir şekilde... Bu şirin, hareketli, samimi ve bir o kadar eğlenceli adaya doymak çok zor olsa gerek. Beklentilerimizden çok daha köklü bir tarihe ve çok çeşitli güzelliklere ev sahipliği yapan ada, göz zevkine hitap etme konusunda bir hayli başarılı. Adayı avucumuzun içi gibi bilmek için birkaç güne daha ihtiyacımız var ama dönüş vaktimiz geldi bile.Gitmeye hiç hazır hissetmesek de tüm pasaport işlemlerimizi hallediyoruz. Bizi buraya getiren “beyaz kuğunun” denizde hala süzüldüğünü görüyor, arkasındaki şehir merkezine ve kordona uzun uzun bakıyoruz. Bizi bu kez de böyle hikâyelere götüren vapura biniyoruz ve başka bir hikâyede buluşmak üzere bu büyülü mekâna veda ediyoruz. Yağız Alp YELİS Seray Yalaz Bedri Rahmi Eyüboğlu’nun Eserlerinde Dolaşmak İşi gücü sanatla uğraşmak olan insanların sıra dışı karakterlerini ve hayatlarını pek çok kez okumuşuzdur. Bu insanlar sanatın içine daldıkları zaman, sanatın rengârenk dünyasında oradan oraya hayranlıkla dolanırlar. Ayrıca sanata doymayı bilmediklerinden, onun her alanını başarısız olmak pahasına bile denerler. Bizler de onların maceralarına tanık olma fırsatından zevk duyarız. İşte İzmir’de denk geldiğim “Sevmek Güzel Meslek Reis” adlı Bedri Rahmi Eyüboğlu sergisi bana bu fırsatı sundu. Sanat dünyasına hem edebiyat hem de resim alanında hâkim olan Eyüboğlu’nun tablolarının ve kişisel eşyalarının arasında dolaşmak eşsiz bir ayrıcalıktı. Bedri Rahmi Eyüboğlu ismiyle ilk karşılaşmam bir sahafta “Dol Karabakır Dol” derlemesini gördüğüm zamandı. Tabii ilk önce aklıma gelen anneannemin mutfakta yemek yaparken söylediği benim de sözlerini tesadüfen öğrendiğim şarkıydı. Böylelikle ilgimi çekmeyi başaran kitabı elime aldım ve şiirleri incelemeye başladım. O zamandan beri özgünlüğüyle ve yeni şeyler denemedeki cesurluğuyla Bedri Rahmi Eyüboğlu beni etkilemeye devam etti. Bu sergide görmeyi beklediğim şey onun duvarlara asılmış tablolarından çok onun kendisiydi. Tablolarında, kişisel eşyalarında gözlerimi gezdirirken bir yandan da onu tanıdığım kadarıyla “onu” bulmaya çalıştım eserlerinde. Hayatıyla özdeşleştirdiğim her detayda daha da sevindim. Ayrıca şiirlerini de okumuş biri olarak tablolarına baktığımda onları sadece resim olarak algılamadım. Benim bakışlarımda edebi bir algılayış da söz konusuydu. Sergide en dikkat çeken parçalar onun büyük aşkı, Karadut’u Mari Gerekmezyan için yaptığı portreler ve Mari Gerekmezyan’ın da ona yaptığı Bedri Rahmi Eyüboğlu büstüydü. Sergi odasında o büyük aşkın kanıtlarına şahit olabilmek, portrelere baktıkça şiirin satırlarını anlamlandırmak mümkündü. Karadut tablosu beni kendine hayran bıraktı. Fırça darbelerindeki aşk, özen ve tutku beni çok etkiledi. Sevgilisini yüzünü etrafına yerleştirdiği çiçeklerin içinde ölümsüzleştirmişti Eyüboğlu. İşte bu aşkı düşünürken o meşhur Karadut şiiri de dolanıyordu zihnimde. Karadutum, çatal karam, çingenem Nar tanem, nur tanem, bir tanem Ağaç isem dalımsın salkım saçak Petek isem balımsın a gülüm Günahımsın, vebalimsin. (1-5) Eyüboğlu, Bedri Rahmi. “Karadut” Folkart Gallery, İzmir. Bedri Rahmi Eyüboğlu’nun eserlerinin ve kişisel eşyalarının arasında dolaşmanın bir başka ayrıcalığı da onun deneyimlerini kendi deneyimlerimle birleştirebilmek oldu. Tablolarında nelerden etkilendiğini düşünürken ben de bir etkilenen oluyordum aslında. Sanatın, tabloların ve edebiyatın güzel yanlarından birini daha keşfediyordum. Onun Anadolu’yu betimleyişinde kendi babaannemi görüyordum; aşkında kendi aşklarımı, fırça darbelerinde kendi fırça darbelerimi görüyordum. Ben onun cesaretini de görebiliyordum. Evli olduğu halde korkusuzca aşkını yaşayan bir adamı, arkasında bıraktığı sessizlik ve yalnızlık içindeki kadını da görebiliyordum. Bir tablosunda köylerimizi anlatışını, diğer bir tablosunda Fransız ovalarının renklerini, diğer bir tablosundaysa tamamen soyut düşüncelerini de görebiliyordum. İşte bu ayrıcalık beni heyecanlandırıyordu. Biliyordum, bilmediğim şeyleri ise sadece öğrenmiyor; duyularımla, benliğimle onu anlıyordum. Bir sergiye “geçerken uğradım” tavrında gidip tablolara bakıp geçmek benim için hiçbir şey ifade etmiyor. O tabloları anlamak, arkasındaki yaşanmışlıkları görebilmek, anlatılmak istenileni anlayabilmek gerek. Bu sergide ve gittiğim bütün sergilerde elimden geldiğince kendime bir şeyler katmak adına uğraşıyorum. Herkese de bunu tavsiye ediyorum. Zaten yanımda götürdüklerimle de bildiklerimi paylaşmaktan ya da onların bildiklerini dinlemekten gocunmuyorum. Ben bu serginin ve Bedri Rahmi Eyüboğlu’nun hayatında dolaşırken aklımda kalan ve aklımdan geçen naçizane fikirlerdi bunlar. Eğer siz de kendinize bu anlamda bir şeyler katmak isterseniz sergi İzmir’de Folkart Towards’da 12 Mart 2017’ e tarihine kadar ücretsiz ziyaret edilebilir. Kaynakça Eyüboğlu, Bedri Rahmi. “Karadut.” Bırsence. 21 Eylül 2016. “https://www.birsence.com/bedri-rahmi-eyuboglunun-karadutu” DİLA DEMİROZMAN FARKINDAYIM Hayatımızdaki her şeyin iyi gittiğini hayal edelim. Her imkâna sahip olduğumuzu, her istediğimizin gerçekleştiğini ve bu yüzden zamanla duyarsızlaştığımızı… Kendimizi o rahatlığa kaptırıp dünyada neler olup bittiğini unuttuğumuz zamanlarda bunu birden bire fark etmemiz mümkün mü? Evet, mümkün. Çünkü kendi dünyamızın bile saniyeler içinde değişme olasılığı var aslında. Dert nedir bilmeyen, her istediği anında olan, varlıklı bir ailenin oğlu olarak dünyaya gelmiş birinin ne gibi bir sorunu olabilir sizce? Maddi bir sorundan bahsetmiyorum. Tamamı ile manevi açıdan bakıyorum. Belki de insan gibi bir canlının her şeyi elde etmesi çok tehlikeli bir çöküşe sebep oluyordur. Çünkü insan her zaman daha fazlasına sahip olmak ister fakat buna gücü yettiği an, daha iyisine sahip olabileceğini bilmek, bütün büyüyü bozabilir. Fikrimce bu durum insanı zamanla, yavaş yavaş dünyadan soyutlamaya başlar, hedefi ve hayali kalmayan insanın hiçbir yaşama sebebi kalmamıştır. Duyarsızlaşır… Daha çok duyarsızlaşır. Bir gün isyan eder, dayanamaz ve ben niye böyleyim diye düşünmeye başlar. İşte bu, bir umudun olduğunu gösterir. İnsan kendini keşfetmeye ve sorular sormaya başladığında çözemeyeceği pek az şey vardır. Duyarsızlaştığını, hiçbir şeye tepki veremez hale geldiğini fark ettiği an, en önemli anıdır o insanın. Çünkü değişmek için adım atmaya karar verdiği gün gelmiştir sonunda. Kendi hayatımla, öyküdeki karakteri kıyasladığımda ortaya çıkan tabloda uçurumlar var diyebilirim. Elde etmek istediğim şeyler için çabalayacağımı bilmek bana bir ömür yeter gibi geliyor. Hatta ömrüm, elde etmek istediğim şeylere erişmeme yetmeyecek kadar kısa olacak biliyorum. Ama oldu da her istediğimi elde edecek duruma kavuştum. O zaman ben de aynı onun gibi duyarsızlaşıp yaşadığımı hissetmek isterdim. Kendi çabamla bir şeylere ulaşmak ve bunun zevkini yaşamak isterdim. Ama insan zor durumda olduğunda keşke şu an çok rahat olsaydım, her istediğim olsaydı gibi düşüncelere kapılıyor. Aslında her şeye sahip olunca da mutlu olunamıyormuş gördüğümüz gibi. İnsanın doğasına ters her şeye sahip olabilmek. Bir şeylerle tatmin olup yetinme duygumuz yok çünkü. Hiçbir zaman da olamayacak, elimizde değil. Bu yüzden hayat boyu bir şeyler başarmak için çabalamak kaçınılmaz bir durum. “Bir kez kendini bulmuş olan kişinin bu yeryüzünde yitirecek bir şeyi yoktur artık. Ve bir kez kendi içindeki insanı anlamış olan bütün insanları anlar.” (Zweig, 2016, s 57). Daha önce de dediğim gibi, insanın kendini bulması ve keşfetmesi, bir adım atması için gerekli olan tek şey. Yaşayarak, belki de üzülerek tecrübe edince anlıyor insan kazandıklarının kıymetini. Ancak kendini bulmuş bir insan elindekini kaybetse bile şunu bilir ki yaşadığını hissederse damarlarında işte o zaman daha iyisini bile kazanabilir, elde edebilir. Bu kendini bilme durumu geçerli olduğu sürece umut edebilir insan. Yeniden doğar kendini anladıkça. Kitabı okuduktan sonra, mutluluğun maddi meselelerle değil de insanın kendine ne kadar yetebildiğiyle ilgili olduğunu anladım. Çünkü, kişinin kendi ile çatışması sonucu vardığı o önemli kararlar, düşünceler tüm hayatını etkileyebilir; saniyeler içinde farklı bir insana dönüştürebilir. Hep bir amaç uğruna yaşayıp, kendi başarısı ile bir şeyler elde eden insanların gerçekten yaşadığına inanıyorum. Bence, doğuştan sahip olunan hayat şartları ile bir insan kendini geliştiremez, gerçek hayatı öğrenemez. Bu sebeple hayallerimiz için çabalayıp, kendi yarattığımız hayatları yaşamalıyız. KAYNAKÇA Zweig, Stefan. Olağanüstü Bir Gece. İstanbul. İş Bankası Kültür Yayınları, 2016. YAĞMUR ALTINKAYNAK İNSANIN DOĞASINDAKİ DOĞA Şehirde yaşayan her insan en azından bir kere de olsa şehirden kaçıp ıssız bir yerde, doğayla iç içe yaşama hayalini kurmuştur. Hatta kime sorsanız kaçmak ister bu yoğun tempodan, grilikten, kirlilikten, gürültüden. Herkesin emeklilik hayali sakin bir deniz kenarı kasabasında huzurlu ve sessiz olarak yaşamaya devam etmek, kafa dinlemektir. Bunalır herkes bir süre sonra, istese de istemese de. Peki, bu yoğun doğaya dönüş talebinin gerçek sebebi nedir? Yoğun iş temposunun verdiği yorgunluk mu, yalnız kalmaya duyulan hasret mi, yoksa kent yaşamının monotonluğu mu? Bence, bunun tek gerçek sebebi, insanın doğaya ait olmasıdır. Into The Wild filminde de, tüm insanlığa bir öğüt, bir ders şeklinde gösterildiği gibi insan, doğa olmadan düşünülemez. Çünkü insan doğadan bırak kopmayı, uzaklaşamaz bile. İnsan ve doğa bir bütündür. Günümüzde her ne kadar toplumlar doğadan kaçıp kendilerini kendi beton hapishanelerine kapatsalar da içlerindeki dönüş hasretini asla dindiremezler. Ve ne zaman bir orman, bir dere veya bir deniz görseler, hemen hayallere dalmaya başlarlar. Kendilerini gerçek evlerindeymiş gibi hissederler çünkü bir çağrı vardır karşı koyamadıkları. Her ne kadar unutsa da insan kendi benliğini, kendini kimliğini modern ve tempolu yaşamlarında, bir canlı olmanın gereği olarak her zaman sımsıkı bağlıdır doğa anaya. Çünkü içgüdüseldir doğa, kaçınılmazdır. Hayatı boyunca kaçmayı denese bile insan, öldüğü zaman bedeninin karışacağı, birlikte olacağı şey yine doğal döngüdür. Yine sadece doğa ana karşılayacaktır, yoldaşın olacaktır yalnız ebedi yolculuğunda. Bu yüzden filmi izleyen neredeyse her insan, yapmak istemiştir aynı şeyi. Geldiği yere geri dönmek, bir parçası olduğu bütünü tamamlamaya gitmek ister eksik parçanın kendisi olduğunu fark edince, kendinde bir türlü dolduramadığı boşluğun da aslında yine doğa olduğunu anlayınca. Doğayla iç içe olduğunuz zaman, içinizi kaplayan aidiyet duygusunu ve huzuru hissettiğinizde, ne demek istediğimi daha iyi anlayabilirsiniz çünkü ben en çok o zaman hissediyorum bulmacanın eksik parçasını bulduğumu. En çok o zaman tamamlanmış hissediyorum kendimi. Başka hiçbir şeye ihtiyacım yokmuş gibi, hiçbir şeye karşı bir sorumluluğum yokmuş, bütün bağlarımı koparmış gibi. Her ne kadar vermesi çok zor bir karar olarak gözükse de doğaya dönmek, yola bir kere çıktı mı, kararında ne kadar doğru bir seçim yaptığını, bunu her düşündüğünde daha da iyi pekiştirir insan. Evet, verdiği emeklerin hepsi geride bırakmak, hepsinden vazgeçmek zorundadır; kazandığı saygınlık, elde ettiği para, arabalar, mülkler belki, hiçbirinin bir anlamı yoktur doğada. Feragat etmelidir hepsinden insan, arınabilmek için, kendi olabilmek, kendine dönebilmek için. Ama genel anlamda bu işe cesaret edebilme yüzdesi çok düşüktür. Çünkü konforu ve rahatı kıymetlidir insanoğlunun. Gece yarılarına kadar çalışsa da evine gelince sıcak ve rahat yatağında uyumak ister. Gideceği yere kendi özel taşıtıyla gitmek ister, yürümeye, yaya hareket etmeye tenezzül etmez eğer imkânı varsa. Çalışır bir işte deliler gibi, para kazanır karşılığında ve eline geçen parayla, kendine daha iyi yaşam şartları sağlamaya çalışır genellikle. Fark edemez paranın önemsizliğini, değersizliğini, anlamsızlığını. Daha fazlasına diktikçe gözünü, dahasını istedikçe bu döngüde kaybolur, uzaklaşır aslından. Ve ulaşamadıkça doğal yaşama, kaybeder kendi özünü, insanı insan yapan şeyi. Doğadan uzak kaldıkça içimde bir şeylerin eksildiğini düşünürüm hep. Yabancı gibi hissederim kendimi, ait olduğum yerde değilmiş gibi. Sevdiğim bir insanı özler gibi özlerim doğa anayı. Dört gözle kavuşmayı beklerim en kısa zamanda. Eminim benim gibi düşünen birçok insan da vardır. Düşünmeyenler ise bence içindeki doğayı henüz fark edememiş olanlardır. Ait olduğu yerde olmalıdır insanoğlu. Fakat tek başına, diğer türdeşleri olmadan mı? Hiç zannetmiyorum çünkü insan yalnız yaşamaya elverişli değildir. Çoğu zaman, diğerlerinin ona her zaman zarar verdiğini, incittiğini, kalbini kırdığını belki de duygularıyla oynadığını düşünür insan ve genelde kendi türünden kaçmak için döner doğaya. Ama hiçbir yalnızlık sağlıklı değildir. Çünkü geninde yoktur insanın kendi başına olmak. Ve bunu anlamanın en belirgin yolu da yine yalnız kalmaktır. O zaman kıymet bilir insanoğlu, elindekini kaybedince. Kitabın ve filmin belki de en anlamlı ve en ders verici cümlesinin söylemek istediği de bence tam olarak budur: “Mutluluk, sadece paylaşılınca gerçektir.” BİR ŞEHİR FARKLI DÜNYALAR Bu yaz Almanca öğrenmek için iki ay boyunca Berlin’deydim. Daha önce bir kere daha gelmiştim Berlin’e fakat günübirlik olarak. Sadece bir günde görülebilecek turistik yerleri görmüştüm o kadar. Bu sefer bir turistten çok daha fazlası olabilecek, Berlin’i bir Berlinli gibi yaşayabilecektim. Yazımın başında akıllara gelen soruları hemen cevaplandırıyorum. Evet Almancadan çok Türkçe konuştum. Evet Berlin duvarının önünde fotoğraf çektirdim. Evet yiyebildiğim kadar döner yedim ve evet eve dönüşte valizimi çikolatayla doldurdum. Alman insanı dendiğinde zihinlerde canlanan ilk cümle şudur galiba. “Alman dediğin soğuktur abi.” Benim de Berlin’e varmadan önceki ilk düşüncelerim bu şekildeydi. Açıkçası biraz da gerilmiştim. Fakat söylemeliyim ki iki ayın sonunda düşüncelerim tamamen değişti. İlk günümde, metro durağında acaba hangi tarafa binmeliyim diye etrafıma bakınırken Alman bir kadının İngilizce yardım edebilir miyim diyerek yanıma gelmesi, ardından ikinci günümde yeni taşındığımı gören komşumun bir ihtiyacım olduğunda kendisine danışabileceğimi söylemesi, kendime yanlış yere mi geldim acaba sorusunu sormama sebep oldu. “Ben aylarca Münih’te kaldım. Bir defa bile böyle bir şeyle karşılaşmadım” diyenler için şunu da iliştiriyorum hemen: Berlin’de yaşayan bir Yunanın kendi ifadesiyle, Berlin Almanya içerisinde sanki ayrı bir ülke. Kozmopolit kelimesinin gerçek anlamına kavuştuğu bir yer olarak, dünyanın çok farklı yerinden çok farklı amaçla gelen insanlarla karşılaşabileceğiniz bir yer. Hal böyle olunca insanlar birbirlerini farklılıklarıyla kabullenmeyi hatta farklılıklarını zenginlik olarak görmeyi öğrenmiş ve birbirleriyle kaynaşmış. Bu da Berlin’in, Almanya’nın diğer şehirlerinden bu yönüyle ayrılmasına yol açmış. Berlin’de uzun süre kalan bir kimsenin şehirde bulabileceği en büyük zenginlik müzeler. Sadece Berlin’de 170’ten fazla müze var. Bu 170’ten fazla müzenin içerisindeki müzeleri araştırırken “Currywurst Museum”a (Currywurst Almanların meşhur yemeklerinin adı) denk gelince insanın “Bunlar da suyunu çıkarmış. Böyle 170 tane müze ben de açarım” diyesi geliyor. Ama demeyin. Böyle diyerek şehirde var olan müzecilik anlayışını bir çırpıda çöpe atmayın. Berlin’de müzecilikle ilgili dikkatimi çeken temel şey müzecilik yalnızca meşhur bir ressamın ya da meşhur bir heykeltıraşın sanat tarihinde çığır açmış eserlerini bir odanın içerisine koymak değilmiş. Var olan bir eseri nasıl sergilediğiniz de müzeciliğin en az yarısını oluşturuyormuş meğer. Bu şekilde ziyaretçiler yalnızca müzede gördükleri eserleri değil müzede geçirdikleri zamanları, deneyimleri de hatırlayabiliyormuş ziyaretten sonra. En azından benim için öyle oldu. Peki nasıl mı? Berlin’deki birçok müzede görebileceğiniz küçük ayrıntılarla. Audioguide ile müzeyi geziyorsunuz. Bütün bölümleri bitirdiniz, müzeden tam çıkacaksınız; auidoguidedan bir ses geliyor ve gördüğünüz eserlerle ilgili sizi bir bilgi yarışmasına tabi tutuluyorsunuz. Ya da bir müzede kılıç ve kalkan gördüğünüzü düşünün. Her müzede görebildiğiniz şeyler değil mi? Peki acaba o zamanlarda savaşa katılanların kullandıkları bu kılıç ve kalkanlar ne kadar ağırlıktaydı? Gerçekten kullanılmış bir kılıç ve kalkan ağırlığındaki maketleri elinize alarak ve tecrübe ederek bunu öğrenmek isterdiniz değil mi? Bu şekilde o zamanlardaki insanların bu kadar ağır kılıç ve kalkanı nasıl kaldırıp savurabildiklerine de şaşırabilirdiniz. Bana kalırsa müzeciliği bir sonraki aşamaya taşıyacak olan şey bunun gibi müze içerisinde geçirdiğiniz vakti eğlenceli kılabilecek olan ayrıntılar. Şehirde gezmek istediğiniz müzeleri gezdiniz. Şimdi de sıra geldi şehrin kendisini gezmeye. Berlin’in farklı bölgelerini gezerken farklı hislere ve izlenimlere kapılıyor insan. İlk olarak Mitte bölgesi. Unter Den Linden caddesinde yürüyüşe başladığınızda sağ taraftaki Berliner Dom’un ihtişamına kapılıyorsunuz hemen. Öyle bir kapılıyorsunuz ki kubbesinin ucuna bakakaldığınız için biraz boynunuz ağrıyor, biraz da başınız dönüyor. Devam ediyorsunuz ve sağlı sollu gördüğünüz binalar sizi eski bir Avrupa şehrine götürüyor. Binalarda kullanılan krem rengi önce içinizi yumuşatıyor. Sanki daha önce defalarca gördüğünüz binalar gibi geliyorlar size. Dost canlısı binalar. Sonunda Brandenburger Tor’a geliyorsunuz. Devasa sütunlardan oluşan bu kapı size, şehre hoş geldin diyor. Fakat sadece hoş geldin demiyor. Ürkütüyor altından geçenleri. Sürekli yukarıya doğru bakarak geçiyorsunuz altından. Kullanılan krem rengi bile içinizi ısıtamıyor bu sefer. Oradan Potsdamer Platz’a geçiyorsunuz. Burada küçük bir New York’taymışsınız hissine kapılıyorsunuz. Yaklaştıkça büyüyen, büyüdükçe üstünüze gelen Sony Center binasına bakakalıyorsunuz. Buradaki binalar az önceki gibi dostça değil hiç. Sanki binaların hepsi size arkasını dönmüş, selam bile vermiyorlar. Kullanılan koyu renkler gibi soğuk bütün binalar. Potsdamer Platz’dan da Kreuzberg’e geçiyorsunuz. Bir Türk’e rastlama olasılığınızın bir Alman’a rastlama olasılığından daha fazla olduğu yere. Burada da Eminönü’ndeymiş gibi hissediyorsunuz. Ama şaşırıyorsunuz. Çünkü Kreuzberg’teki Türklerin gerçekten Eminönü’ndeki Türklerden bir farkı yok. Binlerce kilometre uzakta yıllarca yaşamış olan insanlarda bir farklılık arıyorsunuz, fakat bulamıyorsunuz. Davranışları, tepkileri neredeyse her şeyleri aynı. Ayrıca Berlin’in kozmopolit bir şehir olduğunu en çok burada fark ediyorsunuz. Her ne kadar Türklerin çoğunlukta olduğu bir bölge olsa da Arap ülkelerinden, uzak doğudan veya Avrupa’nın diğer bölgelerinden göçmüş çok sayıda insanlarla karşılaşmanız mümkün burada. Bu vesileyle şehirdeki hoşgörüyü en çok burada hissediyorsunuz. Almanya’da görebileceğiniz en açık tenli Almanın, çocuklu Arap bir kadına metroda yer verdiğini görebiliyorsunuz. Ardından şehrin diğer yerlerini gezip farklı hislere kapılmaya devam ediyorsunuz. Sonra bir bakıyorsunuz koca iki ayın son gününe gelmişsiniz. Mustafa’s Gemüse Kebap’ta, tadını bir sonraki Berlin’e gelişinize kadar unutamayacağınız leziz dönerden son bir kez yiyorsunuz ve Tegel Havaalanı’na doğru yola çıkıyorsunuz. Özcan Serhat CENGİZ BİR BUKET AŞK Aşk ya da sevgi her zaman hayatlarımızın içinde bulunan, bizi öyle ya da böyle etkisinde tutan fazlasıyla güçlü duygulardır. O kadar büyük bir etkiden bahsediyorum ki insanı hayatını değiştirmeye iten hatta belki de istemediği bir hayata sürükleyen bir duygudur aşk. Fedakarlık gerektirir çoğu zaman. Karşı koymana izin vermeyen, cesaret isteyen bir teslimiyettir aslında. Sana yapmam dediklerini yaptıran, olmaz dediklerini olduran bişeyler elbet olur derler ya işte bu aşk olabilir dedim her zaman. Acıtır derinden, içinde bir şeyler yandığında anlarsın aşık olduğunu dediler. Her gece bekledim uyumadan, belki de aşıktım ve farkında değildim ya da aşk beni bir sonraki gün bulabilirdi. Söylenen sözler vaadler vardı aşk hakkında. Kim karnında kelebekler olduğuna inandırabilirdi ki ? Kim sana gerçekten kalbinin atışını her an duyabileceğini söyleseydi inanırdın ? Tüm bunları bekledim ve yaşayamadım doğru düzgün belki de. Debbie Macomber'in harika kaleminden çıkmış Bir Buket Aşk isimli kitabımız üç farklı karakterin yaşamını tek bir örgü dükkanında buluşturmuş. Her bölümde, her karakterde bambaşka hikayeler var klişe sözlerin değil yaşadıklarının gerçek olduğunu ispatlarcasına. Aşk, aile, sevgi, fedakarlık ve umut.. Her birimiz farklı şekillerde yaşıyoruz tüm bu duyguları. Aşk ve yanında getirdiği hayal kırıklıkları, kızgınlıklar, umutsuzluklar beni bambaşka yerlere götürdü romanı okurken. İlk aşkımı yaşamıştım ilkokulda ve vadedilen her şeyi yaşayabiliceğimi düşünmüştüm. Kelebekleri karnımda hissettiğimde anlamalıydım aşık olduğumu. Ağlayamıyorsam biri için ona aşık olmazdım. Yirmi yıla sığdıramadığım hayatımı ve edindiğim tecrübeleri, deneyimleri buldum bu kitabı okurken. Aşkı da sevgiyi de deneyerek öğrenicektik, kendimizi kalıplara, klişelere sığdırmaya çalışmadan duygularımızı yaşamayı öğrenicektik. Hayat bizi bekliyordu her şeye rağmen. Üzülsek, ağlasak da hayatımızın son günüymüş gibi ya da hiç ölmeyecekmiş gibi gülsek de hayata, her şeye rağmen gerçekten sevebilsek birini. Yeni umutlar belki zafer, mutluluk getirecekti ya da belki de yeniden bizi umutsuzluğa sürükleyecek hayal kırıklıklarını. Yine de denemeye değerdi ihtimaller hele ki içinde bizi en çok cezbedecek olan duygu, aşk varsa. Her gün yeni bir şey getiriyor sevdiklerimiz önümüze yeni problemler yeni bakış açıları ve çözümler. Hayatlarımızı renklendiren de bunlar işte. Gökkuşağını oluşturan yedi renk gibi bizim hayatımız da duygularımızdan ibaret. Öyle anlar olur ki hayatta sevmemeliyiz deriz. Hayat bize o kadar uzun süre gülmez ki bazen yıkılır hedefler, düşer suya hayallerimiz. Planlar zaten darmadağın olmuştur, daha sabah yaptığımız kahvaltıdan emin olamazken. Vurur bizi en zayıf noktamız olan aşktan hayat. Geri alamadığımız şeyler yaptırır bize. Ancak öyle anlar da olur ki hayatta sevmeler yetmez, içimiz içimize sığmaz. Zaman o kadar hızlı akar ki tutamayız bir yerinden kayboluruz gündüzlerin gecelerin arasında. Uykusuz kalmanın en güzelini, güneşin en muhteşem doğuşlarını yaşarız. Cümleler ve kelimeler yetmez anlatmaya, doyamayız hayallere. Geleceği yaptığımız planlarla hedeflerle kuşatırız. Yarın artık daha yakın gelir, dün ise sadece geçmişten güzel bir anıdır. Hikayeler yazılır şiirler okunur aşk üzerine. İyisiyle kötüsüyle kabullenmektir hayatı aşk. Senden götürdüklerine sana getirdikleriyle bakmaktır. Umutsuzluğun yanı başına umutların gizlendiğine inanmaktır. Katılaşmış kalbine hücum eden sıcaklıktır, kışını yaza çevirendir yeri geldiğinde. Gözünü kapattığında uyumadan hemen önce aklına gelen son anı, kalbinde kalan son duygudur. Aşk olmazsa olmazdır, her an kapını çalmaya hazır olandır, seni gökkuşağının en güzel rengine götürendir aşk. Bir yağmurlu günün ardından sana gülümseyen o eşsiz gökkuşağıdır belki de tam anlamıyla. En başta değindiğim üzere aşk ya da sevgi, her ne şekilde adlandırıyorsanız, hayatımızın içinde. Kaçamadığımız o hayatın bazen lanetler okuduğumuz ama çoğu zaman da bize verildiği için şükürler ettiğimiz hayatın tam içindedir. Bir gün bir kitabın içinde bulduğumuz üç ismin üç farklı hikayesinde, bir bukette toplanmış çiçekler gibi önümüze sunulur aşk. Kaynakça Macomber, Debbie. Bir Buket Aşk. Epsilon Yayınları, 2016. Fevziye Nur Yılmaz Nur Banu Bilgin Gerçeklikten kaçmak Uyumayı çok severiz değil mi? Bazen gün içinde düşündüğümüz tek şey eve gitmek olur, saatleri sayarız. Sanırım ben bu konuda bazen biraz ileri gidip uyandığım andan itibaren yatağa tekrar kaç saat sonra döneceğimi hesaplıyorum. Bu durumda genelde gün içinde bir bıkkınlık hissederiz, biraz da pişmanlık. Çünkü gece geç yatmışızdır ve bedenimiz hala yorgundur. Peki uykunun tek amacı bedensel yorgunluğu gidermek midir? Bence uykunun bu kadar sevilmesinin en önemli nedeni sadece bedensel olarak dinlenmek değil, ruhsal olarak da dinlenmektir. Kendimden örnek verecek olursam uyumayı çok severim, boş zamanımda uykum olmasa bile çoğu zaman uyurum. Bu konuda yalnız olduğumu sanmıyorum. Bunun nedeni sürekli bir bedensel yorgunluk içinde olmamızdan kaynaklanamaz. Uykular ruhsal yorgunluğumuzu da giderir, bir süre bu dünyadan ve gerçeklerden uzak dururuz. Hayatımızda asla olmayacak hayallerin peşinden gideriz. Rüyalar bize imkansız hayaller sunar ve bunun sonucunda bizi kendine bağımlı eder. Gizliden gizliye uyuma isteğimiz bence bundan kaynaklanır. “Uyumaya değïl rüyalara ihtiyacım var.” diyor Tunç İlkman. Çünkü modern çağın problemi gerçeklikten kaçmaktır. Bunun da tek yolu uykudan geçer. Gerçek hayatın üzdüğü ve bıktırdığı insanlar için mükemmler bir şeydir. Yalnızlığımıza çare buluruz rüyalar ile. Gerçek hayatta bizi kabul etmeyen toplum ve bireyler rüyalarda yok olur. Rüyada kurduğumuz arkadaşlıklar ve ilişkiler o kadar güzel olur ki insan o zaman sürekli uyumak, rüya görmek ister. Böyle modern çağın insanı istemediği gerçeklerden kaçar ve rüyalara sarılır. Şairimiz Aziz Nesin de bundan bahseder şiirinde; “Uyumaya değil/Rüyalarıma gidiyorum/Orada yaşayacağım isteğimce/Uyanıkken hiç yaşayamadığım” Gerçek hayatın limitli olmasıyla insanlar hayaller kurarlar. Ortaya herkesin çok özeneceği hayatlar çıkar filmlerde, kitaplarda gördüğümüz. Çok isteriz bu sıkıcı hayatı bırakıp oralarda yaşamayı, maceradan maceraya atlamayı. Bunu ne yapamayız ne yazık ki, gerçeklik peşimizi bırakmaz. Tabii kaçış yolu hazırdır; rüyalar. Her istediğimiz olur bu evrende, bir sürü lezzeti tadarız. Gerçekliğin donukluğu ve üzüntüsü karşısında bizim için kaçınılmaz bir evrendir. Yalandır ama güzeldir, bu yüzden acı gerçek yerine tercih edilir. Anlattığım şeylere çoğu kişi az çok aşinadır. Peki bu normal midir? Sırf bu dünyadan kaçmak için uyumak normal midir? Bana kalırsa evet, neden olmasın ki? Herkesin kendi dünyası bir noktadan sonra kötüleşebilir. Bu durumda insanlar kaçış yolu olarak rüyayı seçiyorsa bu onu ayrıca çoğu kötülükten korur. Konunun ciddiyeti bu olayın sıklığındadır bence. Her gününü böyle geçiren bir insan normal olabilir mi? Korkuyorum ki hayır. Sürekli gerçeklikten kaçıp onunla yüzleşmek istemeyenler kötü bir sona daha da yaklaşırlar. Böyle bir durumun tedavi edilmesi gerektiğini düşünüyorum. Uyku ve rüya konusunda genelleme yaptım, herkes sahte bir dünyayı tercih etmez tabii ki. Uykudan kimler kaçar? Evet, genellikle çocuklar. Biz de belki çocukken uykudan nefret etmişizdir. Nedeni gerçeklikten kaçmayla alakalıdır bence. Çocukken zaten hayallerimizi yaşarız, mutluyuzdur ve dünyanın gerçekliğinden keyif alırız. Uyku bize zaten güzel olan dünyamıza ara vermek gibi gelir. Büyüdükçe sorunlar, sıkıntılar artar ve o güzel dünya yok olur, sahte bir gerçekliğin peşinden koşarız. Henüz sırrı çözülemese de uyku ve rüya bize verilen en güzel nimetlerdendir. Yaşadığımız ikinci dünyamızdır. Bazen kontrolü elimize de geçer ve biraz olsun bu dünyanın gerçekliğinden kaçarız. Hayallerimize yaklaştırır, belki de asla hissedemeyeceğimiz şeyleri gösterir bize. Gelecekte rüyaların sırrının çözülmesiyle birlikte umuyorum ki bizi daha güzel bir gelecek bekliyor. İyi uykular ve tatlı rüyalar. Kaynakça İlkman, Tunç. Bir gün beni ağlayacaksın. Okuyanus, 2015. Nesin, Aziz. “Ölüme eğilmek.” 1988. Kramarić, Lena. Winter dream. Abdullah Selçukhan Köşgeroğlu İntihar: Ölümün Anlamı veya Anlamın Ölümü Oksijen körükten ayrı tutulur, padişah yüzüğündeki zehri hatırlar (36) Ah Muhsin Ünlü Bize pek de öyle gelmiyor ama ölüm hayatın bittiği yerde değil, tam ortasında yer alıyor. Ölümü ele alışımız hayat karşısındaki tavrımızı da belirliyor. Küm bilir, belki de hayatta takındığımız tavırla günden güne ölüm şeklimizi tayin ediyoruz. Ölümün nerede, ne zaman, nasıl geleceği ise bir sır gibi saklı. Doğrusu hepimiz merak içindeyiz bu hususta. Yine de şuna şüphe yok ki ölüm her nasıl gelirse gelsin beraberinde sayısız hatırayı ve yaşanmışlığı da götürüyor. Giden kişinin artık ne durumda olduğu kestirilemese de bu gidiş çoğu zaman geride kalanları hüzne gark ediyor. İlk bakışta ölüm kendisinden hayli korkulan, çekinilen, kaçılmak istenen bir mefhum gibi görünüyor. Fakat düşününce fark ediyoruz ki insanların isteyerek canlarını verdikleri dahi vaki. Ne demişti büyük şair: “Ölümden korkup da sonunu sayan/ Ölür gider yar koynuna giremez” (Karacaoğlan). Burada da ölümden korkmanın küçümsendiğini görüyoruz. Bir asker vatanı için seve seve ölebiliyor veya bir insan sevdiklerini korumak için de canını feda edebiliyor. Hatta ne vatana ne de bir insana faydası olacağı hâlde canından vazgeçenler de yok mu? Elbette var. Kimileri de intihar ediyor! İnsanın bütün varlığının onun hayatiyeti olduğunu düşündüğümüzde bu eylemler bir hayli akıl dışı görünecektir gözümüze. Peki ama bir insanı bunu yapmaya iten saikler neler olabilir? Büyük bir laf etme hevesine kapılmadan kısaca her şey olabilir diyebiliriz. Ama bunlar bu yazının konusu olmayacak. Zira bu yazıda insanı intihara sürükleyen sebeplerden bahsetmeyeceğim. İntiharın ve mutluluğun anlamını sorgulayan, insan için “anlam”ın ölümünü inceleyen bir filmden söz edeceğim. Kirazın Tadı (Kiyarüstemi) filminde intihar etmeye çoktan karar vermiş olan Bedii beyin öldüğünde kendi cesedinin üzerine toprak atacak birini aramasının öyküsünü seyrediyoruz. Ben de bu filmden hareketle yaşamın ve intiharın anlamınını irdeleme fırsatı buluyorum. Bedii beyin hikâyesini farklı kılan şey üzerine yirmi kürek toprak atacak kişiyi ararken amele pazarını es geçip kendisine “başka şeyler” söyleyecek bir insan bulmaya çalışmasıydı. Belki kendisi bile tam olarak farkında olmamasına rağmen hayatta kalmak için ikna edilmek istiyordu. Onun için hayatta kalmaya değip değmediği ayrı bir soru olarak kafasını kurcalamaya devam edecektir elbette. Peki bizim için bu soru hayatımızın neresinde yer alıyor? Bu soruyu ciddiyetle ele alıp cevapladık mı yoksa aklımıza geldikçe görmezden geliyor ve sürekli olarak daha ileri bir tarihte düşünmek için erteliyor muyuz? Hepimiz bir şekilde eninde sonunda öleceğimiz bilinciyle yaşıyoruz. İntihar eylemi ise sadece bu ölümü biraz erkene almak anlamına gelmiyor. Başka bir deyişle, intiharı alt tarafı insanın “tanrıdan önce davranması” olarak yorumlayamayız. Görünüşte, hayatına bir noktada son vermek isteyen kişi bir şekilde “hayat beni aşıyor, dayanamıyorum!” demiş oluyor. Bunu hayatın aşkınlığına karşı bir pes etme olarak gördüğümüzde intihar etmeyen diğer insanların bu mücadeleyi kazandıkları sonucuna varırız ki bu büyük bir yanlış olur. Esasında, intihar eden kişi “bu dünyada yaşamaya değmez!” demekten ziyade “bu dünyada ölmeye değmez!” demek istiyor olabilir. Hatırlayın, demiştik ki bir insan veya bir şey için hayatını feda etmek çok yüksek bir davranış olarak görülüyor. Yani uğruna ölmeye değecek şeylerin varlığı ölümü ve hayatı anlamlı kılıyor, hayat “ölmeye değer” bir nitelik kazanıyor. İnsan elindeki en yüksek değeri, yaşamını, vakfetmek için gerçek bir sebep bulmuş oluyor. İntihar etmeyi göze alan insan için ise hayat “yaşamaya değmez” olmadan önce “ölmeye değmez” bir hâle gelmiş olmalıdır. Bu durumda intihar eden kişinin bu davranışı yaşadığı topluma yönelik büyük bir suçlama olarak da ele alınabilir. Bir insan yaşadığı toplumda ne uğruna ölecek bir değer bulabiliyor ne de bu toplumu içinde yaşamaya değer olarak görüyorsa, burada müntehirin uyumsuzluğundan değil belki de o toplumun “çekilmezliğinden” söz edilmelidir. İntihar etmek suretiyle kendi hayatiyetine son vermek ile eceliyle ölmek arasında ciddi bir fark var. İlkinde hayatı çekilmez kılan unsurlardan kurtulmak için bir faaliyete girilmişken ikincisinde bu unsurların görmezden gelinmesi bir şekilde başarılmış, yani bunlardan başka bir yolla kurtulunmuş. Fakat bu nasıl başarılabilir? Kirazın Tadı’nda Bedii beyle sohbet eden bir Türk olan Bakirii bey, intihar etmek için evden ayrıldığı bir gün kendisini asmak için bir dut ağacına çıktığını söyler. Fakat ağacın o leziz meyvelerinden tatmasıyla bir anda “hayata bakışının” değiştiğinden ve intihar etmekten vazgeçtiğinden söz eder. Tam bu noktada maddi olmayan dertlerin maddi devalarla telafi edilip edilemeyeceği sorusu zihnimizde beliriyor. Hayata bakışımızın aile ilişkilerimizden, sosyoekonomik durumumuzdan hatta az evvel yediğimiz yemekten bile bağımsız bir şekilde oluşamayacağı da aşikâr. Dolayısıyla hayata bakışımıza yön verip kendi mutluluğumuzu ve memnuniyetimizi tayin etme imkânımız pek yok. Yaşamımızın rahatlık ve sefahat içerisinde geçmesini sağlasak dahi mutsuzluk galebe çalabiliyor. Dünya saadetinin cazibesine kanıp kendisine menzil olarak mutluluğu ve rahatlığı belirlemiş bir kişi ölümle karşı karşıya kaldığında ise asıl mesele ortaya çıkıyor. Bu tür insanların bedenlerini dondurup meçhul bir zamanda tekrar dirilmek üzere beklemeye bile razı olduklarını biliyoruz (“Buz İçinde 230 Ölü Dirilmeyi Bekliyor”). Bu iki uçta dans etmek yerine ölümü ve hayatı birbirini kıymetlendiren iki mefhum olarak görmek en makulu olacaktır sanıyorum. Bir tarafta dünyanın kahrını çekemeyip terk-i diyar edenler diğer tarafta dünyaya kazık çakmak niyetindeki aklıevveller… Bir kısmı mezarlıklarda, diğerleri de donmuş hâlde buzhanelerde olduğuna göre bu dünya sanırım yaşamamız için biz “sade vatandaşlara” kalıyor. Kaynakça "Buz İçinde 230 Ölü Dirilmeyi Bekliyor". Sabah. 18 Mart 2011.Web. 4 Kasım 2018. Karacaoğlan. “Kalk Gidelim Balkaman'dan Yukarı”, antoloji.com. 8 Temmuz 2015. Web. 4 Kasım 2018. Kiyarüstemi, Abbas. Kirazın Tadı. 1997. Film Ünlü, Ah Muhsin. Gidiyorum Bu. İstanbul: Sel Yayıncılık, 2013 Fatih Serdar Sağlam KARMAŞADAN ACİL ÇIKIŞ: SAYFALAR Babam yorgun, bir o kadar da heyecanlı bir şekilde üniversiteden dönmüştü yine rutin bir iş gününden sonra. Elinde de bir kitap vardı adını tam göremediğim. Yemekten sonra çaylarımızı içerken aldığı yudumu bitirdikten sonra şöyle dedi bana: "Oğlum, ben 30 yıllık tıp hayatımda okuduğum yüzlerce kitap neticesinde bir sonuca vardım, o da çok kitap okumanın gereksizliği. Okuduğun her kitap aslında aynı sonuca varıyor nihayetinde, o da kainattaki mükemmellik, ki bu sonuca etrafındaki tüm basit güzelliklere, arının kanadına, gökyüzünün rengine, bir insanın gözlerine bakarak da ulaşabilirsin kolaylıkla." Sonra kütüphanede dizilmiş onlarca kitabı gösterdi. Bir bilgi trafiği, harf kalabalığı vardı etrafta, herkes kafasına göre bir şeyler söylüyordu, kendi fikirlerini başkalarına kabul ettirme çabası kokuyordu sanki her bir sayfa. Sonra babam işten gelirken getirdiği kitabı çıkardı, diğerleri gibi kokmuyordu bu kitap, berrak bir ağaç yaprağı kokusuydu bu, içine hiç mürekkep kokusu sinmemiş gibiydi. Sayfalarını çevirdikçe şaşkınlığım artıyor, ağzım gittikçe yuvarlaklaşan bir hal alıyordu, gözüm bir siyahlık arıyordu fakat çok garipti, sayfaları bomboştu Bülent Akyürek'in mürekkep kullanmadan yazmayı başardığı Felsefeden Acil Çıkış kitabının. Yazar, önyargılı insanları da düşünerek en azından önsöz yazısını harflere dökmüş diğer sayfalardan farklı olarak. "Boş bir kitap sayfasında bile bir ağacın hayat hikâyesi vardır, eğer bizim yazacağımız şeyler o ağacın hayat hikâyesinden daha önemsizse fiziksel ve düşünsel erozyonlara sebep olmamak gerekir." diyerek başlamış bu dev eserine." Bu ne cesaret ki insanlardan onca eleştiri almayı göze alarak sayfaları içi boş bir kitap yazabiliyor(!)" dediğinizi duyar gibiyim. Dile kolay, yazarımız daha önceden yazdığı onlarca kitap ve okuduğu on beş binden fazla eserden sonra yayımlamış ustalık eserim diye nitelendirdiği bu kitabını. Sadece aptalların böyle bir cesarette bulunabileceğini de ekliyor kendisi, yüzümüzde anlamlı bir tebessüm bırakarak. Abartmıyorum, 128 sayfadan ibaret kitabı bir aydır her gün kafamın sakin olduğu vakitlerde elime alıyorum bir yandan çayımı yudumlarken ve eserin bu görünmez yoğunluğu nedeniyle yarısına bile gelemedim henüz. Hepimiz okuma yazma bildiğimizi sanırız, fakat burada ince bir detay vardır, biz sadece harfleri ve bu harflerden oluşan kelimeleri okumayı kastederiz bu sıfatla. Fakat iş insanları, etrafımızı, doğayı, bir ağacı ve o ağaçtan yapılan boş bir kitap yaprağının hayat hikâyesini okumaya gelince zorlaşır her şey ve bir o kadar da güzelleşir. Geçtiğiniz her sayfada yazarın baştan uyardığı gibi dehşete kapılıp karanlık bir boşluğa düşüyorsunuz adeta. Birkaç arkadaşınızla toplandığınız ve felsefi, dini veya siyasi bir konu üzerinde tartıştığınız bir muhabbetin ortasında hayal edin kendinizi. Bu gittikçe hararetlenen konuşmada eğer bir an için kendi fikirlerinizi kusmayı bırakıp duraksarsanız ve diğer insanları dikkatlice gözlemlerseniz genelde aynı şeyi göreceksinizdir. Herkes bir alev olmuştur adeta ve etrafındaki her şeyi kendi fikirleriyle yaktığı ateşine katma çabası içindedir çoğu zaman. Kendisini bir uydu vericisi zanneder ve karşısında insanlar yoktur artık, onun yerine sesleri tamamen kapatılmış birer uydu alıcısı görüyordur, yolladığı tüm dalgaları karşı tarafın yansıtmadan tamamını soğurmasını istiyordur tüm hırsıyla. Her biri benim için kutsal olan kitapların da eleştiriye açık tek yönü az önceki durum gibi kanımca. Bir insanın süzgecinden geçmiş bilgileri karşı tarafa aktarma çabası genelde. Okuduğum bu kitabın da baştan sona her boş sayfasında kokan ana fikir de bu zaten: birinci kaynaktan tamamen doğal yollarla hayatın gerçeklerini öğrenmek dururken kitaplardaki teorik ve bir sonuca ulaşmayan tartışmaları ve tek taraflı bilgileri seçmenin gereksizliği. Bu eleştiri çok ağır gelebilir kitapları en iyi arkadaşı olarak gören insanlara, belki de size ama günümüzün sadece sözlerden ibaret olan siyasi karmaşasını veya internette, sosyal medyada ardı ardına gelen içi boş bilgi kirliliğini gördükten sonra ben bir nebze haklılık payı görüyorum bu yazılanlarda(!). Binlerce yıl öncesinden de bir örnek vereyim, ünlü filozof Pythagoras'ın okulunda öğrenciler "susma erdemi" dersinde bir yıl boyunca susarlarmış aynı yazarımızın bu çalışmasıyla yapmak istediği şey gibi. Hatta birisi merak ederek sormuş bu boş kitabı neden 128. sayfada sonlandırdınız diye yazara, o da "Söyleyeceklerim orada bitti." diyerek anlamlı bir tebessüm ettiren bir hazırcevap vermiş kendisine. Yazarın Antik Yunan'da erkeklerin dedikodusundan öteye gidemediğini düşündüğü felsefeden acil çıkış yolunu gösterirken, Pythagoras gibilerini ihmal etmesi de bir eksiği olmuş bence. Bu yazıyı bana da aynı yazar gibi kelimeler yerine farklı yollarla yazmak yakışırdı aslında ama anlaşılamama korkusu bunun biraz önüne geçti. Kitabın çok yakında beş farklı dile de çevrileceğinin müjdesini de vereyim sizlere ve çok ama çok önemli, tecrübelerimden yola çıkarak söyleyeceğim bir uyarı ile de sonlandırayım yazımı: kitabı yalnız başınıza okumanız, eğer arkadaşlarınızın boş sayfalara derin derin bakmanızdan dolayı isminizin başına koyabileceği "deli" sıfatından rahatsız olacaksanız sizin için daha iyi olacaktır. :) ADALET DEMEK EŞİTLİK DEMEK MİDİR? ‘’Kayıp vicdanlara...’’-Mehmet Ali KESKİN ‘’Dünyada tam anlamıyla adalet yoktur. Herkesin bir suçu ve günahı olacağı için dünyada kimsenin kimseyi cezalandırmaya hakkı olamaz!’’-Diriliş Biz insanlar, bir işe başlamadan önce o işin gerçekten faydalı, gerekli ve bazen önemli olduğuna ikna etmek isteriz kendimizi. Üstelik işi sevip sevmememiz de gerekmez. Tıpkı, bir çöpçünün kendisi olmasa sokakların yaşanamayacak kadar kirli kalacağını düşünmesi gibi. Tıpkı, bir avukatın davaya geç kalırsa müvekkiline davayı kaybettirme ihtimalinin ve kendisi olmadan müvekkilinin o davadan asla haklı çıkamayacağının fikrine kapılması ya da bir öğretmenin, okula gitmediği bir günde öğrencilerinin ihtiyaç duyduğu bilgileri zamanında verememesi yüzünden öğrencilerin, hayatlarının bir kısmında hezimete uğrayacaklarını aklına getirebilmesi gibi. Kulağa çok mübalağalı gelse de belki de haklıdırlar. Belki de gerçekten inkâr edilemez bir önem arz ediyorlardır toplum için. Kim bilir belki de etmiyorlardır. Sonuç ne olursa olsun yaşayan her insan, yaşadığı toplumsal hayat hakkındaki düşüncesini, sürdürdüğü işin yararlı ve önemli olduğu inancıyla şekillendirir. Az önce bahsettiğim meslekler, her gün karşılaşabileceğimiz sıradan meslekler arasından sadece üç tanesi. Ölümü, ölülerle deney yaparak kovmaya çalışan doktorlar, güvenliği silahla sağlamaya çalışan polisler, saatlerce direksiyon sallayarak dünyanın en efkarlı insanları olabilme yetisine sahip kamyon şoförleri, sattığı sebzenin fiyatını takılmış plak gibi bağırarak tekrar eden manav, sadece top peşinde koşarak milyonlar kazanan futbolcular veya sürekli yurt dışına çıkarak ülkeyi yönetebilen cumhurbaşkanları... İnanın bana hepsi birbirinden bayağı, sıradan. Hepsi kendini inandıranlardan. Peki aklınıza başkaları gelmiyor mu? Herkes mi sıradan o zaman? Yoksa, farklı olanlar kendini inandırmıyor mu? Hırsızlar, katiller, casuslar, hayat kadınları, silah kaçakçıları, uyuşturucu satıcıları... Aklınıza gelmedi mi? Neden? Meslek olarak görmediğiniz için mi yoksa toplum tarafından ötekileştirilen, toplum içinde utanç duyulan ve yasal olmayan işlere bulaşan insanlar oldukları için mi? Cevap, kesinlikle ifadenin ikinci kısmı ki bu da, o insanların yaptıklarını meslek olarak kabul etmemenize neden oluyor. Peki bu insanların kendilerinden utandıklarını, yaptıkları işi sevmediklerini ya da istemediklerini söyleyebilir misiniz? Sanmıyorum. Aksine, filmlerden gördüğümüz ve haberlerden duyduğumuz kadarıyla ‘’ustalıklarıyla övünen hırsızların, ahlaksızlıklarıyla övünen fahişelerin, zalimlikleriyle övünen katillerin’’ var olduğunun bilincindeyiz ve bu durumu garipsememizin tek sebebiyse onların çevresinden olmayışımızdır, giyinilen kıyafetlerden tutun da kullanılan dile kadar farklı bir toplumsal bütünlük içinde yaşayışımızdır. Göz ardı edilen bu durum beraberinde şöyle alengirli birkaç soru getiriyor: Suç nedir? Peki ya adalet?.. Bu insanlara suçlu diyebilmek için kimin onları yargılamaya hakkı var? Bu insanların ait oldukları yer gerçekten hapishane mi?.. Cevaplarını aradım. Düşündüm. Düşündüm ve dedim ki acaba insanların, birini kanlar içinde bırakana dek kurşunlayacak kadar, hayatlarını söndürürcesine bağımlılık yaratacak kadar hatta bedenlerini para karşılığında sattırabilecek kadar yanlış kararlar vermelerine neden olan hatalara sapmasına veya zorla saptırılmasına mı denir suç? Acaba suçlu diye nitelendirdikleri çocukların mahkeme kararıyla yaşlarının büyütülüp idam ettirilmesi midir adalet? Acaba güçlü insanların çıkarlarına uymadığı için verdiği karardan dolayı sürülen hakim midir yargılama hakkına sahip olan? Yoksa, yoksa çocukların çalışanlar tarafından tecavüze uğradığı, tamamen dış dünyadan kopuk olan bir beton ve demir yığını içinde ıslah edilmeden, sadece birkaç yıl orada uyudu ve yedi diye cezası bitmiş sayılıp onca şairi ve aydını bir otelle birlikte yakmış olan zihniyetiyle serbest kalan mahkûmların konaklama yeri midir hapishane? Sanırım yaşadığımız dünya, bu cevapları(!) cevaplayabilmemiz için yeterince adil değil. Bu düzen her ne kadar çağımıza, roman da yüzyıl öncesine ait olsa da romanda anlatılan öykü ve verilen mesaj tamamen bu çağa ait. Tolstoy bunu toplumun düzeni gibi topal olan bir aşk üzerinden anlatmış sadece. Yaşadığı çağın hem dini hem siyasi hem de vicdani düzenbazlıklarını, günümüzde rastlasak ‘’böyle bir şey sadece Yeşilçam’da olur’’ diyeceğimiz bir üslupla örmüş. Öyle ki bir kadın (Katyuşa) ve bir erkeğin (Nehludov) birlikte olmasıyla başlayan aşkta kaybolan bir vicdanın dirilişidir bu roman bir anlamda. Klasikler deyince akla ilk gelen usta kalemlerden Tolstoy’un, hukuk siteminden dine, bireysel yanlışlardan toplumsal yargılara kadar acımasızca hicivlerde bulunduğu bu başyapıt benim için de Klasikler’e başlamamın vesilesi oldu. Yazıldığı dönemin yüzyıl sonrasında bile toplumun kanayan yarasına parmak basan bir eser: Diriliş. Deniz Külünkoğlu YEŞİLDİM, SARARDIM Başak burcu olarak doğdum. O andan beri Galatasaraylıyım. Elim ayağım tutuyor. Milletimin damarlarımda akan kanında da günümüz faşistlerince hor görülecek bir durum yok. Sonra birkaç yıl geçti. Kadınlık, erkeklik nedir öğrenemedim belki tam ama hangi tarafta olduğum belliymiş, onu öğrendim. Tamam, hepimiz insanız da bizim de bir cinsimiz, cinsiyetimiz varmış. Hayat devam etti, ben bir de kıskançmışım. Sakin, sessiz olmuşum. Başımdan işler geçmiş, içime de kapanmışım. Nemrutmuşum, ciddiymişim, her şeye gülmezmişim. Bunları öğrendim kendim hakkımda. Sonra da okumayı öğrendim. Sevdiğim bir şeymiş. Okudum, okudum, okudum… Arada yazdım, çizdim. Yaratmayı da seviyormuşum meğersem; ama Tanrıcılık nedir henüz bilmiyorum. ‘Millet’ten önce bu çıktı başıma: Tanrı. Din. “Allah Allah,” dedim(!), “Bu da nesi?” Bunları önce zorla öğrettiler. Ben de sıkıldım, erteledim ‘din’ okumayı. Birileri demişti ama zamanında “Sen Müslüman’sın.” diye. Çok üstünde durmadım, illa bir şey olacaksam seni mi kıracağım, Müslüman olayım tamam. Ama kimse “Türksün sen.” demedi. Ya da “Arapsın”,”Lazsın”,”Kürtsün”… “Beyazsın” demediler. “Onlar siyah, onlar sarı, onlar yabancı…” demedi kimse. Ben de biraz geç tanıştım bu kavramlarla. Genetik öğrenince kavradım biraz da, ben aslında hepsiyim. Zaten biyolojinin b’sini duymamış adam nereden biliyor ki Türk olduğunu? Sonra baktım doğumumdan bu yana bayağı bir zaman geçmiş, ben böyle bilmiş oluvermişim. Tecrübemin azlığına bakmadan fikir sahibi olmuşum. Annemi-babamı, fikirleriyle tanımışım. Hayat görüşü, dinî, siyasi görüş, evliliğe bakışları, ne varsa sindirmişim içime. Böyle düşünmüşüm en azından. İyi bilirim sanmışım. Bilmişim ya hani. Psikoloji gördüm sonra. Kendimden anladım ki onlardan çok etkilenmişim. Arkadaşlarıma baktım, onlar da hep anne-baba karışık olmuş. İsteyerek mi yaptılar, fark etmeden mi bilmiyorum ama kendileri gibi yetiştirmişler bizi. Sonra biz, arkadaşlarımla beraber, hep beraber, büyüyüverdik. Çatıştık bazen. Ben bir de baktım annemle çatışıyormuşum. O, X derken ben, Y diyormuşum. “Nasıl Y dersi anne, nasıl böyle düşünürsün!” diye bağırıyorum ama neden olmasın? On yaşımda tanıdığım annem büyümedi mi sanki? Ben on yaş büyüdüm de o hep otuz mu kaldı? Ben bunu görememişim işte. Hep kendim değişiyorum sanmışım ama “Yedisinde neyse yetmişinde de o.” değil işte. Meğer benim annemle babam yeni inançlar, fikirler, alışkanlıklar edinebiliyormuş. Sadece onlar da değil, dedemler bile değişmiş. Pişmanlıkları da varmış mesela hepsinin. “O zamanlar bunun doğru olduğunu düşünüyorduk ama hata etmişiz.” diyebiliyorlar şimdi mesela. Bunun adı da ‘olgunluk’ oluyor sanırım. Olgunlaşmakla büyümek de bence aynı zaten, desem çok mu ileri gitmiş olurum? Harper Lee’yi ilk okuduğumda (ki o zamanlar tek kitabı olduğu için Bülbülü Öldürmek’i ilk okuduğumda da diyebilirim) hayran kalmıştım. Bir kitap daha ne kadar mükemmel olabilirdi? Bir yazar daha ne kadar güzel yaklaşabilirdi dünyanın en büyük sorunlarından birine? Peki ya o karakterlere ne demeli? Hangimiz Atticus Finch’e hayran kalmadık ki? Hem Harper Lee’yi hem de ailesini delice araştırdığımı hatırlıyorum. Gerçek Atticus Finch’i, o kasabayı, soyadlarını… Kitap bittikten sonra bile dünyasına çekiyordu beni. Bu yüzden Lee’nin tam elli yıl sonra ikinci kitabını çıkardığını duyduğumda çok heyecanlanmıştım. Çıkar çıkmaz da aldım. Tekrar Finch tavsiyelerine ihtiyacı vardı bence bütün dünyanın. Ama Atticus Finch değişmişti! Scout da artık büyümüştü, ona Scout bile demiyorlardı artık. Bu da yetmezmiş gibi Harper Lee’nin anlatımı da eskisinden çok farklıydı. Alışık olduğum o dünya başıma yıkıldı. Tıpkı kitapta Scout’ın başına yıkıldığı gibi. Ama Scout da benim gibi değişen tek şeyin kendisi olduğunu sanıyordu, bunu kitabın sonunda anladı. Neyse ki benim kavrayışım onunki kadar uzun sürmedi. “Bir zamanlar fazlasıyla tuhaf bir kadın idim- Hırçınlığının ve kibrinin acısını çeken” Sanırım değişimin kendisini anlamak için gereken tek şey değişmek değil, değişenleri de gözlemlemek lazım. İlkokul arkadaşını elli yıl sonra gören insanların şaşırma nedeni de bu işte. Kendileri çok değişmiş ama değişen arkadaşlarını görünce şoka giriyorlar; çünkü değişirken görmediler onu. “Ne zamandan beri bu kadar güzel yemek yapıyorsun sen?” “Hangi ara Z Grubu’nu destekler oldun?” Peki ya sen, ne zaman buldun kendini? Emin misin ya da bulduğuna? Sen artık değişmeyecek misin? Koñur Alp Yıldızkan YANLIŞ ANLAŞILMIŞ GERÇEK HAYAT KARAKTERİ Bilkent’e geldiğimde yazdığım ilk yazı, Rocky filmi ve mücadele teması üzerine bir blog yazısıydı (“Hayallerle Sağlığın Boks Maçı” 12 Şubat 2019). Ödev olarak verildiği için bu yazı bana aslında zorla yazdırılmış sayılırdı. Ancak yine de hayatım boyunca yazdığım yazılar arasında en çok sevdiklerimden biri oldu. Bu yazıyı bana bu kadar sevdiren şey ise Rocky’nin Sylvester Stallone tarafından yaratılan bir film ve karakter olması. Sylvester Stallone benim en sevdiğim aktör, senarist ve yönetmendir. O kadar çok severim ki kendisini, kız olsaydım ona sırılsıklam aşık olurdum kesin. Peki bana bu aksiyon yıldızını bu kadar sevdiren şey ne? Filmlerindeki mücadele teması, kendisini babama benzetmem, gerçekçi ve sevilesi karakterleri, kendisini yakışıklı ve aşırı karizmatik bulmam gibi birçok sebebi var onu bu kadar çok sevmemin. Ancak bu yazıda değineceğim sebep, karakterlerinin yanlış anlaşılıp hor görülmelerini kendi yaşadıklarıma benzetmem ve bu yüzden onlardan biriymişim gibi hissetmem olacak. Başlamadan önce belirtmem gereken bir şey var: Yazı boyunca Sylvester Stallone’dan hayranlarının ona seslendiği şekliyle, yani “Sly” diye bahsedeceğim. Sonuçta ben de adamın hayranlarından biriyim. Haydi başlayalım. Ben pek gülebilen veya gülümseyebilen bir insan değilimdir. Çevremdeki insanlar bu özelliğimin farkındadır ancak bu konuda hemen ön yargı oluştururlar. Bana lise hayatım boyunca sürekli duygusuz olduğumu söylediler. Bunu demelerine sebep olan şey ise gülmememdi. Bazı insanlar ise son derece kızgın bir insan olduğum kanısına varırdı yine aynı sebepten ötürü. Sakin olduğum zamanlarda bile beni öfkeliymişim varsayarlardı. Duygusuz veya sürekli kızgın olmadığımı ne kadar söylesem de inandıramazdım insanları. Daha da kötüsü, hep kızgınım diye bana küsen veya zaten duygusuz olduğum için alınmayacağımı düşünerek bana haksızlık eden birçok insan da oldu. Tıpkı Sly’ın karakteri olan John Rambo’nun sırf dış görünüşünden ötürü serseri olduğuna karar verilip ona kötü davranılması gibi (İlk Kan 1982)... İnsanların benimle ilgili bu asılsız suçlamaları ve kötü davranışları beni aşırı üzerdi ancak bunu aşırı yakın birkaç arkadaşım hariç kimse fark edemezdi. Rocky Balboa ile dalga geçildiğinde Rocky’nin kalbinin kırıldığını eşi Adrian hariç kimsenin fark etmemesi gibi (Rocky 1976)... Bu durum sadece mizacımla ilgili bir durum değil aslında. Duygusal ve psikolojik yapımın diğer insanlardan farklı olması da buna neden oluyor. Geçmişte yaşadığım bir kafa travması ve zor geçen birkaç yıldan ötürü öfke problemlerim ve psikolojik sorunlarım var. Beni yanlış anlayıp hor gören insanlarla bu sorunlara sahipken mücadele etmek iyice zorlaşıyor ve benden iyice uzaklaşıyorlar. Sly’ın karakteri olan Marion Cobretti’nin öfke problemlerinin (Kobra 1986) ve Rambo’nun Vietnam Savaşı’nda başlayan PTSD1 hastalığının başlarını iyice belaya sokup iyice dışlanmalarına sebep olması gibi (İlk Kan 1982)... Ben de öfke problemimden ötürü üzerime haksız yere gidildiğinde karşımdaki kişileri azarlayabiliyorum (Bana ben kızgın değilken kızgın olduğumu söyledikleri için öfkelenmem sizce de çok ironik değil mi). Karşımdaki kişiler ise benden iyice uzaklaşıyor ve arkamdan iş çevirmeye başlıyor. Bu da beni iyice kötü bir insanmışım gibi gösteriyor. Sly’ın karakteri olan Ray Tango Los Angeles’ın en iyi polislerinden biri olmasına rağmen bazı suçlular onun arkasından iş çevirip onu mahkemelik ettiğinde herkesin onu kötü biri olarak görmesi ve kimsenin ona inanmaması gibi (Tango ve Cash 1989)... Uğradığım haksızlıklardan bahsettim ancak her zaman da haklıyım diyemem. Geçmişte bazı arkadaşlarıma benim de haksızlık ettiğim oldu. Kimisine haksız yere saldırdım, kimisine haksız yere sövdüm... Ancak bu davranışlarımdan pişman olurdum ve kendime çeki düzen verip ikinci bir şans isterdim onlardan. Kendilerine haksızlık ettiğim arkadaşlarım ise bana bu ikinci şansı vermeyi pek istemezlerdi. Benim daha düzgün ve iyi birine dönüştüğüme inanmaz ve benden intikam almaya çalışırlardı. Sly’ın karakteri olan Lincoln Hawk’ın eşini 1 PTSD: Travma sonrası stres bozukluğu; kişinin yaşadığı travmanın etkisinden çıkamamasından kaynaklanan psikolojik bir rahatsızlık. terk ettikten yıllar sonra pişman olup geri dönmeye çalışması, ancak kayınpederi tarafından reddedilmesi gibi (Zirvede 1987)... Benim bir hatam ne yaparsam yapayım affedilmiyordu. Sanki o insanlar beni yanlış anlayıp bana karşı hiç hata yapmamış gibi... Sly’ın saydığım bu beş karakteri başlarda yanlış anlaşılıp dışlandı ancak ilerleyen zamanlarda hak ettikleri saygı ve sevgiyi görmeye başladılar. Rocky ile dalga geçenler onu sevmeye başladı (Rocky 1976), Rambo kendisine kötü davranılmayacak bir yuva buldu (İlk Kan 1982), Cobretti kendisini hor gören polis memurlarının saygısını kazandı (Kobra 1986), Tango suçsuzluğunu ve kötü biri olmadığını kanıtladı (Tango ve Cash 1989) ve Hawk kayınpederi tarafından affedilmeyi başardı (Zirvede 1987). Bu karakterlerle tek benzer yanım dışlanmam değil, uzun bir süre sonra anlaşılmaya başlamam da onlarla ortak. Gülmediğim için bana duygusuz diyenlere neden gülemediğimi anlatan bir öykü yazıp okuttum ve aslında duygusuzluğun aksine duygusal sebeplerle gülemediğimi anlamalarını sağladım. Beni affetmeyip benden intikam alan arkadaşlarımın yaptıkları her şeye katlandım ve yıllar sürse de onların beni affetmesini sağladım. Benim hak ettiğim saygıyı ve sevgiyi kazanmam bir filme konu olacak düzeyde olmasa da benzer bir süreçti bence ve bu film karakterlerinden biri gibi hissettim kendimi. Onları ve onları üreten kişiyi de çok sevdim böylece. Tabii beni yanlış anlayıp hor gören herkesten bu saygı ve sevgiyi göremedim henüz. Ancak yeterince sabreder ve uğraşırsam onların da beni anlayabileceğine ve bana iyi davranacaklarına inanıyorum. Sonuç olarak ben de bir Sylvester Stallone karakteriyim. KAYNAKÇA İlk Kan. Yön. Ted Kotcheff. 1982. British Columbia, Anabasis Investments. Kobra. Yön. George Pan Cosmatos. Çev. Ak’la Kara Stüdyoları. 1986. Washington, The Cannon Group. Rocky. Yön. John Guilbert Avildsen. Çev. Şebnem Özgür. 1976. Pennsylvania, Chartoff-Winkler Productions. Tango ve Cash. Yön. Andrei Konchalovsky. Çev. Oğuz Karayazıcı. 1989. California, The Guber-Peters Company. Yıldızkan, Konur Alp. “Hayallerle Sağlığın Boks Maçı” 12 Şubat 2019 tarihinde erişildi. Zirvede. Yön. Menahem Golan. Çev. Ak’la Kara Stüdyoları. 1987. Nevada, The Cannon Group. Sandığımız kadar özgün müyüz? Sanat yapmanın bence en güzel yönü, apaçık olanla dalga geçmek. Grayson Perry insanların kendilerini nasıl gördüğünü ve nasıl yaşadıklarını anlamak için çok iyi gözlemler yapan ve kimi zaman onların kılığına bile giren İngiliz bir sanatçı. Pera Müzesi’nde ve CerModern’de iki kere gezme şansı edindiğim Küçük Farklılıkların Kibri sergisi de bir çok şeyle dalga geçiyor. Yukarıdaki görsel de sanatçının orta sınıftaki her bireyde bulunan bazı özelliklere bakışını aktaran çalışmalarından biri. Beni de bu konudaki dalgacı yönüyle orta sınıf olarak kendimizi nasıl gördüğümüz üzerine biraz kafa yormaya itti. Orta sınıfı orta sınıf yapan şey en basit ifadesiyle eğitim. Bugün oturdukları yere gelebilmek için inanılmaz miktarlarda kafa yormuş, zekasını kullanmış ve hayatını bilek gücüyle değil kafasıyla kazanmış insanlardan söz ediyoruz. Kendilerine zaman ayırma lükslerinin bulunması orta sınıfı yıllarca sanata, spora, felsefeye, müziğe, kısacası kendilerini çeşitli dallarda geliştirmeye itmiş. Fakat bununla da sınırlı kalmamış, bu gelişmişliği insanlar arasında bir kıyaslama mekanizması haline dönüştürmüş. İnsanlar birbirlerini boş ya da dolu diye damgalarken, bunlardan faydalanmaya başlamış. Kişinin başkaları hakkında böyle kanılara varması da ona bir özgüven ve büyüklük hissi vermiş. Kendimizi öyle zorunlu hissetmişiz ki orijinal ve farklı olmaya, diğer yönlerimizle birbirimizin kötü kopyaları haline dönüştüğümüzü fark edememişiz. Birbirimize kas gücü ya da para yönünden büyük üstünlükler sağlayamayınca çareyi sanatı ve bilgi birikimini bir çeşit araç olarak kullanmakta bulmuşuz. Kendimizi diğer sınıﬂardan üstün görmek için de bundan faydalanmışız. Orta sınıfa mensup bir kişiye rastlayamazsınız ki üzerine saatlerce dil dökebileceği ve size bununla üstünlük kurduğunu hissedeceği bir konu olmasın. Buna kesinlikle kendim de dahilim. Bunu ilk fark ettiğim zaman çok büyük bir şaşkınlık içinde kaldım, sanrım Perry’nin amacı da buydu. Nasıl olup da aynı şeyin mavisiyle kırmızısı arasında bu kadar çekişebildiğimize ve bunun farkına varamadığımıza hayret ettim. Bir süre sonra aynılığımızın sanatsal zevklerle de sınırlı olamadığının farkına vardım. Kendimize ait olduğunu düşündüğümüz bazı elitist zevklerin aslında ne kadar yapay olduğunu gördüm. Resmin de göndermede bulunduğu kahve içmek mesela. Kahve içmenin kendisinden bahsetmiyorum tabi ki, bahsettiğim şey bu eylemin üzerine yüklenen anlamlar. Kahve içmenin yüceltilmesi, ﬁncanın tutuluşundan, aroma fark edebilmeye kadar edinilen kazanımlar. Aslında sadece uykumuzu açması için kullandığımız acı bir bitki özünden söz ediyoruz. Gelin işin ulaştığı boyutu siz görün. Bunu kitap okumaya ve sergi gezmeye de uyarlayabiliriz. Elbette ki yine eylemin kendisinden bahsetmiyorum, asıl değinmek istediğim, o sergi salonundan çıktıktan ya da kitabın son sayfasını çevirdikten sonra, bunu başkalarına karşı nasıl bir silah haline dönüştürdüğümüz. Popüler olan artık net bir obje ya da konsept değil, kendini diğerlerinden ayıracak bir şey bulmak ve bunu en etkili şekilde diğerlerine pazarlamak. Olaya bu yönden bakarsak, aslında orta sınıf mensubu olan hepimizin aynı şeyin peşinde olduğu aşikar. Burada “Bu iyidir, kötüdür.”den ziyade hepimizin ortak bir amaçta birleşebilmesi bence ilginç ve dikkate değer olan. Bütün bunlardan yola çıkarak ben şuna ulaştım: ilgilendiğim sanat dalı, spor, ne varsa, bunları yapma amacım başkalarını etkilemek değil, kendimi geliştirmek hatta daha da önemlisi ‘an’dan keyif almak olmalı. Çünkü işin içine popüler kültür girdiği an yapılan her iş boşuna ve farkına varmadan yapılmış oluyor. Başta bir lüks gibi bahsettiğim boş vakitlerimizin aslında sandığımız kadar fazla olmadığını fark etmek için ölüm döşeği fazla geç. Ufuk Usubütün Kaynakça: Perry, Grayson. The Annunciation of the Virgin Deal. 2012. Duvar Halısı. Pera Müzesi, İstanbul. 1 Rabia Gürkan Yalkın, Arda. “Ama Annem Dışarıda Oynayın Dedi.” Deep Fried Dreams II Sergisi. Cer Modern. 10.04.2015 - 01.05.2015 UNUTULAN RENKLERE GEÇ KALMIŞ BİR FİGAN Yine sıradan bir gün… Hava açık, güneşli; açık gri, hoş bir toz bulutu uçuşuyor, sakin… Tam dışarı çıkmalık hava ama bugün izin günüm değil, evden çıkamam. Günü hesaplamaya çalışıyorum, sanırım iki gece geçti önceki iznimden, evet, evet, çünkü dün gece fabrikadaydım. Yarın da iş var, sonraki gün izinliyim! Bu sefer biraz nefes almak istiyorum, küçükken gittiğimiz o nehir kenarına gideceğim. Tabii artık nehirden eser yok ama anılarımı taze tutmanın tek yolu bu, o mekânlarda eski zamanları düşünmek, o masmavi nehri, yemyeşil çimleri, o güzel günleri... Sahi, ne oldu da böyle sıradanlaştı her şey? Eskiden araba yollarının kenarında bile yeşillik vardı, şimdiyse yeşilin nasıl bir şey olduğunu bile unuttum. Tek hatırladığım, bakmaya doyamadığım farklılıklar vardı. Ağaçlar vardı: çiçek açan, yaprak döken ağaçlar… Artık hayalime bile sığmayan rengârenk çiçekler vardı. En çok parka gittiğimiz zamanları severdim, koşar, oyunlar oynardık. Zaman sınırlamamız yoktu, tertemiz hava vardı, mis gibi kokardı her şey. Koku almak… Şimdi çok uzak geliyor, bu lanet olası gaz maskesi olmadan yarım saatten fazla dayanamazmışız. Zaten o dayanılmaz boğaz yanmasındansa maskeyi tercih ederim… O kadar özledim ki bir aracı olmadan nefes alabilmeyi… Ah, o da ne?! Korkunç bir gürültü! Bu sefer çok yakına düştü sanırım. Çatışmalar biteli çok oldu ama hâlâ bombalar tam olarak dinmedi. Küçük penceremden görebildiğim yere kadar bakıyorum, birisi ağlayarak koşturuyor. Yerde bir insan mı yatıyor? Kısa boylu birisi galiba. Hayır, hayır, koşan kadının çocuğu olsa gerek. Kaldırım taşlarının arasını yavaş yavaş kaplıyor 2 koyu kırmızı bir sıvı. Zavallı kadın, zaten radyasyondan dolayı çok yaşamayacaktı çocuğu ama hiç ummazken bir anda ölmesi… Artık yazarak anlatmak yetmiyor, bir şeyler üretmeli. Bu değişimi, o mazide kalan güzel günleri, bugünün gri ve kirli görünüşünü: bir tabloda anlatacağım. Kim bilir, belki sergiletme imkânı bulup insanların ilgisini bile çekebilirim. Böylece herkes bir kere de olsa geçmişi düşünür, o özlem duyduğum zamanları… Önce eski zamanları, hatırlayabildiğim kadarıyla, bir tabloda anlatacağım. Geçmiş zamanları en arka katmana koymalıyım ki, hatırlayamadığım detayların eksik görünüşü tablonun etkileyiciliğini bozmasın. Bulabildiğim küçük resimleri birleştirerek daha büyük resimler oluşturacağım, böylelikle klasik bir yağlı boya tablodan daha vurucu olacak. Şurada bir sokak oluşturayım, sevimli küçük evlerin önünde geniş yeşillik bir alan olsun. Gökyüzü ne renkti? Beyaz yapacağım, griden daha masum. İlk katman genel hatlarıyla bitti, ikinci katmanı bir miktar yükselterek oluşturayım ki, alt katman tamamen kaybolmasın. Böylelikle eski ile yeni arasındaki farkı gözlemleme imkânı doğabilecek. İkinci katmanda anlattıklarımı kalın bir karton yardımıyla yapıştırırsam, istediğim yükseltiyi elde edebilirim. Burada mutlu çocuklar yapacağım, gaz maskesiz, koşup oyunlar oynayan; bu iğrenç dünyanın, bu bozulmanın cezasını çekmeyen çocuklar… Her an ölümle burun buruna olmayan, istediği zaman sokağa çıkıp eğlenebilen çocuklar… İkinci katman da bittiğine göre, bu güzel görüntüyü perdeleyen günümüzün kirliliğini yapmanın vakti geldi. Yine kalın kartonla yükselterek yapıştırdığım minik resimlerle kolaj hazırlar gibi son katmanı yapıyorum. Bu katmanda gaz maskeleri var çocukların, yapmak zorunda oldukları işler var, her an bir yerlerden düşebilecek bombaların korkusu var, küçücük yüreklerinin kaldıramayacağı kadar acı var… Uzaklaşıp bir daha bakıyorum tabloma, ufak eklemeleri de yaptığımda sergilenmeye hazır olacak. Acaba kaç kişi bu tabloya bakıp durumun vahametini anlayacak, geldiğimiz bu hâle üzülecek, eskileri anıp hüzünlenecek? Kaç kişi gençken yere attığı çöplere pişman olacak; kapatmadığı çeşmeleri, boşa harcadığı kâğıtları, kopardığı çiçekleri içi sızlayarak hatırlayacak? Bunu öngörüp bunların hiçbiri yaşanmamışken, daha çok gençken, böyle bir eser ortaya çıkarabilseydim, bir şeylere faydam olur muydu acaba? Gözlerimin önündeki bulutlardan ve düşüncelerimden kapının ziliyle sıyrılıyorum, gelen iş arkadaşım: - Arda, düzenlediğin dosyaları almam lazım, yoksa yarına yetiştiremeyeceğim. Patron bir kere daha uyarmayacak, kovulmak istemiyorum. - Ah, tamam, başka bir işe dalmıştım. O da bitmek üzere, güneş batmadan yetiştireceğim. Kaynakça Yalkın, Arda. “Ama Annem Dışarıda Oynayın Dedi.” Deep Fried Dreams II Sergisi. Cer Modern. 10.04.2015-01.05.2015 Dilara ERGÜL YORGUN ADIMLARIM Zaman su gibi akıp giderken elimdekilerin kıymetini daha fazla bilmeye başlıyordum. Yıllardır her gün üzerinden geçtiğim köprü daha güzel, yollar daha bir anlamlı geliyordu. Takvimden biten günün yaprağını itinayla koparıp saklıyorum. Daha fazla dikkatimi çekiyor günler, saatler. Daha fazla yaşamak istiyordum, ölüm ve yalnızlık gözümü korkutuyordu. Yıllar geçtikçe farkına vardığım her bir beyaz saçta korkularım daha da artıyordu. Gençken biriktirdiğim gazete haberlerine, fotoğraf albümlerine baktıkça yaşlandığımın farkına varıyorum,