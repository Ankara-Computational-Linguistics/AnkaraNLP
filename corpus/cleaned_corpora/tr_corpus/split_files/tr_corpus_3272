Gülden ALTUNSOY 21300683 TURK 101-56 HEY GİDİ KARADENİZ‘‘Hırçındır, delidir de gerçekten kara mıdır bu deniz? Belki de kıyısında büyüttüğü çocukları; yurdun, dünyanın başka bölgelerine dağılmıştır da yağmurları üstüne yağdıran ve hep bekleyen bir deniz, bahtı kara bir ana olup çıkmıştır, kim bilir...’’1 Hasretini çektiğim memleketim, sevgili Karadeniz… Orda doğup orda büyümemiş olmama rağmen oraya ait olduğumu düşündüğüm memleket. Taşıdığım genlerle alıştığım kültür arasındaki farktan kaynaklansa gerek Karadeniz’e gittiğimde kendimi bir Karadenizli değil de Ankaralı olarak Ankara’da ise kendimi kesinlikle bir Karadenizliymiş gibi hissediyorum. 1 Efnan Dervişoğlu, Kadın Öykülerinde Karadeniz, Sel Yayıncılık, 2009, sayfa 7. İnsanın kendi memleketini başkalarının ağzından dinlemesi bir farklı oluyormuş meğer. Efnan Dervişoğlu’nun derlediği Kadın Öykülerinde Karadeniz adlı kitapta yirmi üç tane Karadenizli olmayan kadınların ağzından yazılmış Karadeniz’i anlatan öyküler okudum. ‘’Aa evet haklısınız, aa hiç fark etmemiştim, aa ama aslına bu öyle değil’’ derken kitabı farkında olmadan bitirmişim. Öncelikle hikâyelerde belli başlı şeyler kişilerce çok iyi analiz edilmiş. Karadeniz’de yaşayan insanlar gerçekten de geleneklerine çok bağlıdır. Artık bayramların kimileri için işe biz öğrenciler için ise okula gitmemek anlamına geldiği günümüzde, onların bu tarz kültürel değerleri ne kadar çok önemsediğine bir önceki Şeker Bayramı’nda bizzat şahit oldum. Geleneksel yemeklerin ikramı, misafirperverlikleri, içtenlikleri, neşeleri, bir de horon ve kemençe sevdaları… Sevda Özdamar hikâyesinde Karadeniz insanının horona olan sevgisini şöyle betimliyor: ‘‘Kalkacaktı yaşlı Emine Kadın bu horona. Gücünün sonuna da gelse, bu onun son horonu da olsa, kalkacaktı…’’2 Bir Karadenizli olarak Efnan Dervişoğlu ise şöyle tanımlamış Karadeniz insanını: ‘‘Ha uşaklar ha!’’ deyip horona duran, tulumun sesinde dağlara vuran, çabuk öfkelenip çabuk durulan ve nereye giderse gitsin geldiği yeri unutmayan Karadeniz çocukları.’’3 Herkesin herkesi tanıyabileceği kadar küçük bir yerde geçimini genellikle fındık ve çay üretimden sağlan bu insanlar bence çok şanslılar hem doğanın onlara armağan ettiği doğal yiyeceklerle beslendikleri için hem de bizim kremlerle elde etmeye çalıştığımız nemi havadan aldıkları için. Zaten mutlulukları hemen göze çarpıyor, bunun sırrının sahip olduklarıyla yetinmelerinden kaynaklandığını düşünüyorum. Bu arada memleketim Hopa’ya çok yakın olan Gürcistan hakkında bir hikâye öğrendim bu kitaptan. Bir efsaneye göre, Tanrı insanlara üzerinde yaşayacakları toprakları paylaştırma işini bitirmişken, bir grup ‘‘Biz de toprak isteriz!’’ diye telaşla koşup gelmiş. Tanrı, ‘‘Siz de kimsiniz? Ben dünyayı herkese paylaştırdım, bütün toprakları dağıttım. Neredeydiniz?’’diye sormuş. ‘‘Biz’’ demişler, ‘‘Gürcüyüz. Hep birlikte sofra başında yiyip içiyor, çalıp söylüyor, eğleniyorduk. Bu yüzden geciktik.’’ Doğruyu söyledikleri için Tanrı kızmamış Gürcülere, düşünmüş taşınmış: ‘‘Mademki yalana başvurmadınız, doğruyu söylediniz, kendime ayırdığım çok güzel bir yer vardı, ben size orayı veriyorum.’’4 2 a.g.e., sayfa 97. 3 a.g.e., sayfa 8. 4 a.g.e., sayfa 105. Bahsetmeden edemeyeceğim, günlük hayatta çokça karşılaştığım bu kitapta da özellikle Müfide Güzin Anadol ve Sevgi Özel’in değinmiş olduğu Karadenizlilerin ‘k’ harfi yerine ‘g’ harfini kullanması meselesini.5 Yanlış olduğu halde Karadenizli insanların dili böyle kullanıyormuş gibi gösterilmesi başta sadece kulağımı çokça tırmalıyordu artık tahammül edemeyeceğim noktaya kadar geldi. Öyle ki acaba gerçekten böyle mi kullanılıyor diye düşünerek bütün hayatını orda geçirmiş olan babaannemi arayıp bu durumun söz konusu olabileceği bir kelime kullanmasını bekledim ve haklı çıktıktan sonra kendisine de bizzat sordum. Karadeniz şivesine pek alışık olmayanların yanlış anlamış olmasından kaynaklandığını düşünüyorum. Sadece yazın gidebilme imkânımın olmasından kaynaklansa gerek bitmek bilmeyen fındık ve çay muhabbetlerini, dalından yeni koparılmış fındığın tadını, çay bahçelerinin kokusunu, şarıl şarıl akan derelerini, yeşilliğini, dalgaların sesini çok özlüyorum. Kâbuslarıma konu olacak kadar dik yamaçlara sahip olsan da itiraf etmeliyim ki, gerçekten çok güzelsin Karadeniz! Efnan Dervişoğlu’nun sözleriyle başladığım yazımı onun sözleriyle bitiriyorum. ‘‘Kazım’ın türküsüne, gümüş renkli hamsiye, kömürdeki alın terine ve hiç susmayan kemençeye de bizden selam olsun!’’6 5 a.g.e., sayfa 9,98. 6 a.g.e., sayfa 8. Hiç Bitmeyen GüzellikBir arkadaşıma kahve ısmarlamak istiyorum. Neden mi? Sadece içimden geldi. Onu sevdiğim için onun mutlu olmasını ve iyi bir yaşantısının olmasını istiyorum. Şu anda yapabileceğim en büyük iyilik, ona kahve ısmarlamak. Eğer yanımda arkadaşım değil de bir kedi yavrusu olsaydı ona bir kâse süt içirmek isteyecektim. Çünkü ona karşı içimde merhamet duygusu ağır basıyor. Sokakta bir dilenci ile karşılaşsaydım empati yapıp yemeğe veya yatacak yere ihtiyacı olduğunu düşünerek maddi yardımda bulunacaktım. Çeşitli durumlarda çeşitli duygularla hareket ettiğim yukarıdaki üç farklı olayın aslında ortak bir yönü var: Hepsinde beni tetikleyen bir duygunun sonucunda iyilik yapıyorum. Hepimizin içinde, etrafımızda olup bitenlere karşı hissettiğimiz çeşitli duygular vardır. Bu duygulara bağlı olarak reaksiyonda bulunuruz. Eğer içimizdeki duygular olumlu ise ve bize güzel şeyler çağrıştırıyorsa bu olaya ya da nesneye - ruhumuzda meydana getirdiği güzelliklerin bir karşılığı olarak – güzel bir tepki veririz ki buna iyilik denir. İyilik, hissettiğimiz güzelliklerin devam etmesi için yaptığımız bir fiildir aslında. Güzel duygularımızın devamını ve başkalarına aktarılmasını sağlar iyilikte bulunmak. Domino taşları nasıl ki birbiri ardına devrilir, her biri bir sonrakinin devrilmesine sebep olur ve öncekinden aldığı güçle yeni bir hamle yapıp öndeki taşa aynı gücü aktarır; iyilik de yapıldıkça yeni iyiliklere sebep olur. Sahibine, yapacağı bir sonraki hamle için güç verir. Bunu yaparken de muazzam bir haz duyar iyilik sahibi, yaptığının bir ödülü olarak. Belki devrilen domino taşları enerjilerini koruyamaz ama iyilik, semtine uğradığı kişilerde her zaman derin duygular bırakır. Etkisi hemen geçip gitmez.İyilik gören insanlar, hayvanlar hatta bitkiler bile onun kıymetini bilir; sanki bir borcu varmış gibi iyiliğin karşılığını ödemeye, yeni iyiliklere kapı açmaya çalışır. Bir fidanı sulasanız; büyümeye, serpilmeye başlar. Sizin verdiğiniz su gıdasına karşı o da sizin ruhunuzu besler; gözlerinizin önünde dans edercesine boy atar, çiçek açar. Rengârenk bir cümbüş sunar size. Sabırla sulamaya devam ederseniz meyve verecek olgunluğa erer. Artık sadece size değil, etrafındaki herkese iyilikte bulunur. Gölgesinden, meyvesinden, dallarından faydalanır etrafındaki tüm canlılar. Artık sizin bir mücessem bir iyiliğiniz olmuştur o ağaç, yaptığınız basit bireyleme karşılık. Sanki karlı bir tepeden yuvarlanmaya başlayan küçük bir kartopu gibi başlar; geçtiği her yerde iz bıraka bıraka, geçtiği her yerden güç ala ala öyle bir hale gelir ki siz bile şaşırırkalırsınız onun bu kadar çabuk yayılabilmesine. Sonucunu görmek ise size ayrı bir zevk verir, hemiyilik yaptığınıza sevinirsiniz hem de karşılığını daha güzel şekilde aldığınıza. Bir döngü gibidir bu düzen; iyiliğin ödülü kendisidir. İyilik, kendini doğurur.Keşke bir demet iyilik sunsak birbirimize, hayvanlara, doğaya hatta mümkünse cansız varlıklara bile… Her fırsatta yapsak bunu; iyiliğin boyutuna bakmadan, en ufağını bile küçümsemeden... Bir mum ışığı olarak görsek her bir iyiliği; ama kendisini tüketmeden etrafını ışıklandırabilen ve ateşinin sıcaklığı yakmayan, insanın içini ısıtan mumların saçtığı hüzmeler misali, içinde hiçbir olumsuzluk barındırmayan sihirli mum ışıkları gibi… Dört bir yanı aydınlatsak bu sihirli mumlarımızla... Işıklar birleşse, büyüse, güneşe kafa tutsa… Güneş saygısından eğilse iyiliklerimizin önünde; vicdanımızın güneşi olsa, ruhumuzu aydınlatsa iyilikler…Bize Ağaç Diken Adamlar lazım, karşılığında meyve bile beklemeden ömrünün sonuna kadar ağaç dikecek. Tek derdi iyiliği yaymak olan insanlar lazım, düzeltmek için dünyanın bozulandengesini. Bu iyilik kahramanları ortaya çıktığı zaman dünya, her zamankinden daha çok yaşanılacak bir yer halini alacak. Birbirimizle barışık yaşamanın ve kötülükten uzak kalmanın, sürekli mücadele edip üste çıkmaya çalışmaktan daha kolay olduğunu fark edeceğiz. Yaşama amacımız sadece iyilik yapmak olacak. Umarım bunun anlaşılması fazla uzun sürmez, aksi takdirde çocuklarımıza yaşanılacak bir dünya bile bırakamayabiliriz. İyilik yapmanın ahmaklık olarak görüldüğü bir dünyayı da zaten gelecek nesillere kabul ettiremeyiz.Şükrü Furkan ŞaylıYusuf YILMAZ Avrupa’nın Korneası Hasarlı Mimiklerinden ve ses tonundan bu hikâyeyi ilk kez anlatmadığını anlamak çok kolaydı; fakat sanki ilk kez anlatıyormuş gibi heyecanlıydı. Gözlerinde dehşete düşmüş bir ifade ile insanların duygularını yansıtmaya çalışıyordu. Aklı almıyordu, insanların bu kadar acımasız olduğuna kendini inandırmak istemiyor gibiydi. Siyah çocuğun ışıldayan gözündeki kanı tasvir ettikten sonra durdu. Soluk aldı ve “Aslında gözlerinde sorun olan Avrupa.” dedi. Hiç unutmadım o anlattıklarını. Arkadaşımı bir daha çok sık görmesem de o dedikleri hep bende kaldı. Afrika’da çalıştığı zamanlarda başından geçen bir olaydı anlattığı. Onu nasıl etkilemişse beni de en az o kadar etkiledi. Hasta olduğu için gittiği İngiltere’ye ait olan bir hastanede aynı iş kazasından dolayı yaralanan bir Alman ve bir de Jamaikalı işçinin arasında ayrım yapılmasından bahsediyordu. Korneası hasar almış Afrikalıyı kör olmaya terk eden hastane, alman işçi için ise özel oda açmıştı. Arkadaşımın Afrika’da kurulan bir hastanede etrafında Afrikalı olmadığını anlaması ise çok sürmemiş. Coğrafi keşiflerden sonra başlayan bu ayrımcılığın günümüzde sona erdiğini düşünsek de insanlar kendi topraklarında bile ayrımcılığa maruz kalıyor. Afrika’nın yıllardır açlık sorunuyla yüz yüze olduğunu bütün dünya bilse de Avrupa görmemezlikten geliyor. 2007 yapımı Kanlı Elmas filmi de aslında bu konuya serzeniş ediyor. Aslında sorunun Afrikalı işçinin korneasında değil, Afrika’yı görmezlikten gelen Avrupa’nın korneasında olduğundan bahsediyor. Olay ne yazık ki sadece Afrika’yla da sınırlı kalmıyor ve üçüncü sınıf insan adı altında gruplandırılan birey sayısı her gün artıyor. Arkadaşımın anlattığı olaydan sonra bu konu üzerine düşündüm ve aslında ülkemiz sınırlarında bile bu sınıflandırmanın yapılabildiğini anladım. İlk duyduğumda bana çok uzak gelen bu olay biraz düşününce çok da uzaklarda gözükmemeye başladı. Ülkemiz sınırlarında yaşayan Suriyeli insanların geldiği topraklarda son yıllarda yüz binlerce “üçüncü sınıf insan” katledilse bile, insanların üzüldüğü ve farkında olmaya başladığı an bir tane Amerikalı gazetecinin Suriye’de öldüğü an oluyor. Bunun yanı sıra Filistin’de binlerce sivil öldürülmesine rağmen, bir tane İsrail askerine zarar gelince bütün dünya Filistin’i suçluyor. Sonuç olarak anlatmak istediğim, sinirlendiğim ve çıkmazda olduğum konu genel olarak asırlardır devam eden insan ayrımcılığı. “Bizim ülkemizde olmaz böyle şey” diyorsanız siz de benim Afrikalı çocuğu duymadan önceki hâlim gibi bu konu üzerine pek gözlem yapmamışsınızdır. Lisemin son yılında dershaneden çıktığımda hep gidip yemek yediğim bir mekân vardı. Yine bir gün oraya gittiğimde kapıda fazlasıyla aç olduğu gözlerindeki üzgün ve bitkin ifadeden anlaşılan bir Suriyeli bekliyordu. İçeri girip yemeğimi yerken gözüme bir kargaşa takıldı. Garsonlardan birisi Suriyeliyi itiyor, tartaklıyordu ve mekânın önünden çekilmesi için tehdit ediyordu. Kan beynime sıçradı. Koştum ve Suriyeliyi içeri aldım. Muhabbetimiz pek koyu olmasa da beraber bir yemek yedik. Bu kadar yakınımda bile yaşanırken farkında olmadığım insan ayrımcılığının, hangi boyutlara ulaştığını görmek beni fazlasıyla üzmüştü. Bu ayrımcılığı kökünden halletmeye gücümüz yetmese de, birkaç kornea ameliyatı yapmak veya en azından kendi korneamızdan emin olmak lazım bu günlerde. Filistinlinin kalbindeki burukluğu, Afrikalının gözündeki acıyı ve Suriyelinin karnındaki açlığı görmesi ve hissetmesi gereken bizleriz. Dert edindiğimiz şeylerin aslında onların dertlerine oranla ne kadar küçük olduğunu görüp destek olmalıyız. Her gün önlerinden geçerken kalplerinden gelen “Lütfen, yardım et!” çığlığını duymadığımız bu insanlara karşı kör olmamalıyız. Belki Avrupalılar kadar geniş topraklara hükmedemeyiz ama kalbimizi geniş bir coğrafyayla birleştirebiliriz. Ekin Su Yiğit Sylvia’nın Ağustos YağmurlarıSylvia’yla Nisan ayının serin bir gecesinde tanışmıştım. Şiir kokulu bir ses tonu vardı, daha sonra roman bakışları baskın geldi. Öyle vurucu, naif ve derindi ki yakarışları; es geçmek, görmezden gelmek mümkün değildi. O ordaydı, benimle el ele yürüyordu taş kaldırımlarda. Bakışlarının rüzgârı gülüşündeki maviyle aynıydı; bir süre sonra solduğunu bilmeme rağmen, içimde bir yerlerde altmış üçten bu yana esmeye devam edebilmişti. Günlükler ise zihnine yaptığım en büyülü yolculuktu. Çocuk parklarıyla başlayan ve akıl hastaneleriyle biten bir sokakta yaşıyordu günlüklerinde, ben de aradaki evlerden birinin penceresinde usulca onu izliyordum. Bana ait bir pencere vermesi beni derinden etkilemişti; kendi zihnimde bile perdelerin arkasında gizlenirken onun zihninde böylesine çıplak var olabilmek, başıma gelen en sarsıcı deneyimdi ve bu deneyime tüm hayatım boyunca ihtiyaç duyduğumu ancak yaşayınca fark edebilmiştim. Küçüklüğümden beri bir şeyler yazma ihtiyacı, kendimi olabildiğince yalın ve keskin bir şekilde anlatabilme isteği içerisindeydim. Henüz kalem tutmayı bilmediğim zamanlar bu arzumu; çoğu yetişkin tarafından anlamsız diye nitelendirilebilecek çiziktirmelere, hayallerimdeki her okuma girişimimde çeşit çeşit anlamlar yükleyerek giderirdim. Alfabeyle dost olmaya başladığımdan beri ise bu diyar kapılarını rengârenk günlüklere açmaya başlamıştı. Yaşım büyüdükçe ve renklerim soldukça günlüklerim de koyulaştı. Sayfalar çeşitli ergenlik sıkıntılarıyla ve şüphe denizleriyle ıslanmaya başladı, yazma ihtiyacım ise bir zorunluluğa dönüştü. Bu bağlamda Sylvia’nın günceleri, tutulmaya başlandığı ilk andan itibaren bana kendi denemelerimi hatırlattı. İkimiz de aynı haykırışları farklı kelimelerle dillendirmiştik ve aynı çıkmaz sokaklarda ağlamıştık. Onun gözyaşları daha isliydi ve düştükleri yeri daha fazla yakıyordu elbette. Bana, benim en koyu halimi yaşıyor gibi gelmişti; reenkarnasyon dilinde onun intiharı benim doğumum olmuştu. On sekiz yaşındaki nispeten daha acemi dili, onu daha da uzman yapmıştı gözümde. Gelişimin ve bunun getirdiği karanlık bunalımın muazzam bir temsilcisiydi; sayfaları, mevsimler soğuklaştıkça ve yıllar uzadıkça yitip giden ruhunun yaşayabileceği tek yer haline gelmişti. Sylvia’nın ağustos yağmurları, mutsuz yaşamının sessiz hıçkırıklarıydı ve benim de her ağustos ayım gök gürültüleriyle kaplıydı. Elbette müthiş farklı olduğumuz yönler de vardı. Onun mükemmeli arama biçimi özgüveniyle büyük ölçüde yardımlaşma içerisindeydi, benimki ise mutsuzluktan başka alternatif sonu olmayan bir yalnızlıktı. Başarıları yabana atılamayacak cinsteydi, hatta yer yer şımarık olduğu düşüncesine kapılıp ufak bir kızgınlıkla okumuştum sayfaları. O da kabul etmişti bunu, çoğu zaman kendini bu kelimeyle itham etmekten kaçınmamıştı. Sahip olduğu bu arsız öz farkındalık ona hayran olmamın bir diğer etkeniydi; kaybolmuş ama haritaya bakmayı reddeden bir ruhtu. Aşkı bulana kadar geçirdiği sancılı süreç, bana göre muazzam edebi eserler ortaya çıkarmıştı. Yazdığı en güzel ve en özgün yazılarını yirmilerinin başındayken doğurmuştu, ama en sert eleştirilerini de o dönem almıştı. Günlüklerindeki en trajik kısımlar da bana göre burasıydı: takdir edilmediğini dillendirdiği ve edilmeye olan inancının neredeyse sıfıra indirgendiği gri cümleler. Bu, hemen hemen hayran olduğum her sanatçıda karşıma çıkan bir durum. Son derece değerli ve yaratıcı birçok ruhun en güzel eserleri; yaratıldıkları dönemde bir hiçle eş değer iken, hayata vedalarından sonra birer baş tacı olarak nitelendirilmişler. Var oluş sancılarını çözebilecek veya en azından azaltabilecek sonuçları hiçbir zaman öğrenemeden yok olmuşlar. Sylvia gibi, karanlık bir denizde ne kadar derinde yüzdüklerini göremeyecek kadar sönmüş ışıkları ve bir daha karaya geri dönememişler. Sylvia’nın en büyük korkularından biri de bu durumdu, gerçek olmadığını ona feryat figan bağırmak istesem de günlüklerini cümle duvarlarıyla örmüştü; onlara müdahale edemedim ve penceremi bir türlü açamadım. Belki de bu yüzden bu kadar titredim onu düşündükçe, melankoliyle dans eden sesini duydum her yeni bir sayfaya başladığımda ve her eski bir sayfayı bitirdiğimde. O Nisan ayında, bana ilk merhaba dediğinde Sylvia, bu kadar benzer olacağımızı düşünmüş müydü bilmiyorum. Bana bir tur düzenlemeyi teklif ederken aklında bu kadar sarsmak var mıydı beni, yoksa sadece bir dert ortağı bulma umuduyla mı çıkmıştı karşıma? Bilmiyordum ve sanırım asla da bilemeyecektim. Ama daha ilk tanışmamızda ona, her ağustos ayında, yağmuru birlikte dinleyeceğimize dair bir söz vermiştim ve bildiğim tek şey, dokuz ay sonra tekrar şarkı söyleyeceğimizdi. Kaynakça: Sylvia Plath, Günlükler: Bir Edebiyat Olayı. Aralık 2017, Kırmızı Kedi Yayınevi. AYŞENUR AKÇALI GÜNEŞ IŞIĞIYLA YIKANMIŞ BEDENLER Gözler kapalı, etrafta çıt dahi yok. Hafif bir esintiyle açılıyor gözlerimiz. İlk bakışta koca bir karanlık kucaklıyor bizi. Sorgulamaya başlıyoruz nerede bu ışık diye. Uzun geçen karanlık dolu gecenin ardından inceden bir güneş ışığı yalıyor çehremizi. Gecenin, karanlığın verdiği korku güneş ışığıyla yok oluyor bizler için. Sanki dün hiçbir şey olmamış gibi başlıyoruz yeni güne. Tenimize dokunan güneş ışığı yeni gün için âdeta yıkıyor bedenlerimizi. Pirüpak bir şekilde devam ediyoruz hayatlarımıza. Peki ya güneş doğmasaydı dünyamıza ya da hiç uğramasaydı kapımıza… Bazıları için hayat bambaşkadır. Onlar ne güneşin uğradığını görürler kapılarına ne de karanlığın onları terk ettiğini. Kaçmak için uğraştıkça karanlığın bataklığında daha da derine batarlar. İşte onlar şanssız doğuyorlar dünyaya. Fakat bizler yani normal diye adlandırılanlar asla bir şans vermiyoruz onlara. Kimi ucube gibi bakıyor onlara farklı oldukları için kimi ise bataklığında daha da derine batsın diye uğraşıyor ama bilmiyorlar ki onlar karanlıklarından kurtulsa ne büyük işler başaracaklar. Van Gogh da uğraşmıştı karanlığından kurtulmak için ve o hayatını resme adayarak yakaladı ışığını. Güneş ve onun ışıltısı aydınlattı her bir sokağını. Sonra açıldı gözleri hayata ve daha önce bakıp da görmediği onca renk belirdi zihninde. Artık hayatı renk ve ışıktan ibaretti. Bir gün onun da kalbinin kapıları açıldı, güvendi ve anlattı hissettiklerini. Fakat yine deli damgası yemişti. Hayatında inandığı onca renk saçmalıktı diğerlerince ve alay ettiler gönüllerince. Ne parası vardı ne mutluluğu. Sonrası ise hazin son… İlk güneş gitti evinden daha sonra da hayatı. Farklılık, ne büyük engel şu hayatta... Tanrı’nın verdiği bir hediyeyken etrafımızı sarmış bir lanet oluveriyor. Bir makine gibi değişmeden ve hep istenilen gibiysen kabul görüyorsun şu hayatta çünkü değişik olan her şey korkutuyor diğerlerini. Onlar da biliyor bunu. Bu yüzden farklı olanın gücünden saklanıp onu ucube yapıyor toplumun gözünde. Böylece herkes birbirine benzemeye başlıyor. Günbegün aynı fabrikadan çıkmış insan toplulukları oluyoruz ve renklerimizi kaybediyoruz. Oysa doğa öyle mi? Siz hiç birbirine tıpatıp benzeyen iki gül gördünüz mü? Ya birinin rengi daha koyu ya da daha dikenli… Bu farklılıklar sayesinde renklenir doğa, esas bunlar sayesinde yaşamı hissediyoruz damarlarımızda. Ben, sen ve o farklılıklarıyla büyüyor bakış açımız. Fakat sen diyip onu dışlayarak değil sen farklısın ve biz beraberken renk saçıyoruz dersek ancak doğa gibi bir bütün hâlinde sürdürürüz hayatlarımızı. Her birimiz bir melodiyi temsil ediyoruz aslında. Tek başımıza ancak beş saniye dinlenebilecek basit notalar bütünüyken doğudaki, batıdaki, kuzeydeki ve güneydekiyle birlikte şarkımızı oluşturabiliyoruz. İşte o zaman biz de doğa gibi bir ahenk içinde yaşayabiliyoruz. Sahi, farklı diye damga vurduğumuz onca insan biz ahengimizi kaybetmeye yüz tutmuşken nerede ve ne yapmaktalar? Bu sorunun en acıklı kısmı, cevabını çoğumuzun bilmesi çünkü biliyoruz ki onlar farklılıklarını gizleyip bir köşede yaşam mücadelesi veriyorlar. Kimi yaptığı farklı tarzda resimlerinden kimi ise bedensel farklılığından dolayı tutkularından vazgeçti. Bizler onların melodilerini şarkımıza katmadıkça hayatlarında ayaklarına takılan taşlarız. İlk taşa takıldıklarında kalksalar bile o kadar fazlayız ki her birimiz yaralarını biraz daha kanatıyoruz. Bu yüzden onlar da taşlı patikayı değil herkesin geçtiği tertemiz taşsız yolu tercih ediyorlar. Biz onların hayattan vazgeçme sebepleri oluyoruz çoğu zaman. Hayat karanlık ve aydınlıklardan ibaret… Bazen bir fener olup geleceği aydınlatmak istersin bazen ise yalnızca kendini aydınlatmak. Fakat öyle bir an gelir ki fenerin ışığını engelleyen bir levha olduğunu fark edersin. Bu da en acısı değil midir zaten? Kaynakça Hans Luijten, Leo Jansen. Son Mektuplar. İstanbul: Kırmızı Kedi Yayınları, 2016. Ezgi TAŞYÜREK BİR SADAKAT TİMSALİ: HAÇİKO Bazen kızdığımız insanlara hayvan diyerek hakaret ediyoruz ya Hachiko’yu izledikten sonra kendimden çok utandım. Çünkü vefanın ne denli büyük olduğunu bizlere gösteren bu köpek de bir hayvan, bu durumda ona haksızlık etmiş olmaz mıyız? Cevabı çok açık, elbette oluruz. Bunu fark ettiğim zaman kendime gerçek anlamda fazlasıyla öfkelendim ve bir daha bu sözcüğü hakaret olarak kullanmayacağıma dair kendime söz verdim. Ayrıca insanlığa bir de şu yönden bakma fırsatı buldum, bazen bizler de kendi türümüze yakışmayacak davranışlarda bulunmuyor muyuz, peki, neden bu kendimizi her şeyden üstün görme hallerimiz ve bizim gibi olmayan canlıları hor görüyor olmamız? Tüm bu fikirler bu anlamlı filmi izlerken daha doğrusu Hachiko’ya hayran kalırken zihnimde belirdi. Kesinlikle bu güne kadar izlediğim en güzel filmlerden biri aynı zamanda bana çok derin duygular hissettiren, gerçek bir olaydan sinemaya yansımış bir hikaye: Hachiko… Ah, sevimli dostum! Sen o küçücük kalbinde o kadar sevgiyi yıllar boyu nasıl taşıdın? Einstein’ın bir lafı var şöyle diyor: “Köpekleri sevmeyen insanlara güvenmiyorum fakat bir köpek bir insanı sevmezse o köpeğin hislerine güvenirim.” Bu söz o kadar doğru ve derin manalar içeriyor ki filmi izlerken bu söz aklıma geldi ve gerçekten boğazım düğümlendi. Ben de insanlardan daha çok hayvanlara güvenilebileceğini savunuyorum. Çünkü bizim yüreği büyük dostlarımız bizlere karşı kin tutmuyor ve safça davranıyorlar. Oysa biz insanlar bir sinirleneverelim ya da istemediğimiz bir şey yapılsın, hemen duygularımız değişiyor; yerlerini kin, hırs ve intikam duygularına bırakıyor. Evet, bu bizim yapımız gereği gerçekleşiyor olabilir ancak asıl olay şurada başlıyor: Rol yapıyoruz! Mesela, birine bir sebepten ötürü kızıyoruz ve ondan intikam almak istiyoruz ancak onunla konuşurken bunu belli etmiyor ve intikam alacağımız anı bekliyoruz sinsice. Bu süre zarfında iki yüzlü davranıyoruz, niyetimizi göstermemeye gayret ediyoruz. Bu gerçekten çok korkunç bir özelliğimiz ve bu yüzden aslında birbirimize güvenemiyoruz çoğu zaman. Çünkü hepimiz zaman zaman bu olaydaki kötü karakter olabiliyoruz. Ama hayvanlar özellikle de köpekler öyle mi, bir kere sizi sevmeyegörün. Öyle güzel seviyorlar ve size sadakat ile yaklaşıyorlar ki insan şaşıp kalıyor bu saf sevgiye. Belki de dönüp kendine kızıyor sana hiç yakışıyor mu, yeri geldiğinde kötülediğin şu hayvancağız senden daha düşünceli davranıyor diye. Durum böyle olunca bu canlılara hayranlık beslememek olacak iş mi? Filmi izlerken normal hayatta hiçbir olayın ve kişinin yaşatamayacağı farklı duyguları bir arada yaşadım. Yüreği ve sevgisi kendinden büyük olan Hachiko, kimi zaman beni mutluluğun zirvesine taşıdı kimi zaman ise derin üzüntülere boğdu. Benim için adeta sadakatin timsali oldu Hachiko, Japonlar da benim gibi düşünmüş olmalılar ki ta seneler önce Hachiko’nun 10 sene boyunca sahibini beklediği tren istasyonunun önüne onun heykelini dikerek hatırasını yaşatmak istemişler. Ayrıca bir köpek düşünün ki sahibinin işten dönüş saatini gidiş saatine göre hesaplayabilecek kadar zeki… Ancak onun mutluluğu bir gün sahibinin işten dönemeyişi ile gölgelenmiş ve tam 9 yıl boyunca onu orada tren istasyonunun çıkışında beklemiş ve dahası yine bir gün hiç dönmeyecek olan sahibini beklerken hayata gözlerini yummuş. Şu an yazarken bile duygularıma hakim olmakta güçlük çekiyorum ve onunla aynı zamanlarda aynı havayı soluyamamış olsam bile kalbimin en derin yerlerinde ona ait bir şeyler olduğunu hissediyorum. Benim için gerçekten çok değerli bir parça olarak kalacak orada. Bir gün başka bir dünyada görüşmek üzere sevgili dostum… Kaynakça Seijirō Kōyama (Yönetmen-1987), Haçiko: Bir Köpeğin Hikayesi (Hachiko: A Dog’s Story) (Film) Ahmet Furkan Bıyık Aidiyetim İnsanlar belli yerlerde doğar, oralarda büyür ve okula giderler. O şehrin insanlarıyla tanışırlar, arkadaşlık ederler, âşık olurlar. Kimi zaman bu şehirlerin insanları, o sokaklara benzer. Şehrin kedisine, taşına, yağmuruna benzer. Kök salar, ait olur şehre. Ve hiç sorgulamaz başka bir yerde yaşamayı, istemez yani. Gezi için yaptığı yolculuklarda bile o şehre geri dönüş bulunur aklının köşesinde. Bu şehri büyük ya da küçük olarak sınırlandıramam çünkü herkes büyük metropollerde doğmaz. Bin bir seçeneğin bulunduğu sayısız sokaklar ve dükkanlarla bezeli modernlikten uzaktadır kiminin şehri. Bazen sadece doğduğu evin bulunduğu şehir bile oraya ait hissetmesinde bir sebeptir. Ya da aile büyüklerinin orada yaşaması yahut arsalarının bulunması… Demem o ki, insan kendi şehrine aşıktır. Bu insanın ne kadar şanslı olduğundan bahsetmiş miydim? Başka bir ifadeyle, Allah’ın sevgili kuludur. Bilirsiniz, herkes kendi şehrinde doğmaz ve bu Tanrı tarafından verilen büyük bir ayrıcalıktır. Kendi şehirlerinde doğan şanslı insanların yanında bir de şanssızlar vardır ki onlar ait oldukları yerlere gitmek için en küçük fırsatı bile değerlendirebilecek durumdadırlar. Ufak bir davet, plansız alınan uçak bileti, uzak akraba ziyareti ve o boş geçen hafta sonları… Şehirlerinde olan vakitlerini uzatmak içinde ellerinden gelen her şeyi yaparlar. Bir iki toplantı iptal edilir ve yarım gün dersler ekilir. Orada geçirdiği her dakika bir lütuftur kişiye. Mutluluk o sokakların arasında bezelidir ve bakımsız kaldırım taşlarının. Ancak bu insan bile şanslıdır. Kimileri vardır ki onlar sadece nereye ait olduklarını hissederler lakin henüz bir fırsat geçmemiştir ellerine. İnternette o şehrin fotoğrafını görmek, bir filmde rastlamakla yetinirler. Annesini sadece bir fotoğraftan tanıyan bir çocuk gibi diyebiliriz. Bir görüntüye aşık olurlar. Görüntü çağırır onları ne var ki gerekli şartlar ellerinde değildir. Tek bildikleri iliklerine kadar hissettikleri o çağrıdır. Çok uzaklardan bir devin seslenmesi gibi bir çağrı ancak o kadar ince bir ayarda ki sadece kişi duyabilir bunu. “Gel, evin burada! Sen burada yaşlanmalısın, bu sokakta gezinmelisin! Üzüldüğünde bu manzaraya karşı ağlamalısın. Senin evin burası!” İşte bu çağrı kahreder kişiyi. Bulunduğu şehre karşı bir nefret geliştirmesine bile sebep olabilir. Yoluna çıkan arabalara bile bağırmak gelir içinden çünkü eğer kendi şehrinde olsaydı önünü gereksiz bir araba kesmezdi! Belki de keserdi ancak kişi bunu anlayışla karşılardı, ne de o olsa o sürücü de şehrinin insanıydı. İşte bu düşünceler dolanır insanın zihninde. Ait olduğunu bilir ancak gidemez. Nerenin insanı olduğunu bilen ancak oraya gidemeyen insanlardanım ben de. Gitmek için sürekli biletler araştırıyor sürekli insanlara sorup soruşturuyorum. İşte bu durumda sıcacık bir gezi kitabı olan Gitmeseydim Ölecektim geliyor aklıma, yazarı Necla Göçmen. Ben de aynı onun gibi hissediyorum. Gitmezsem öleceğim versiyonu benim ki. Her geçen gün artarken çağrılar, bulunduğum ve gezdiğim sokaklara olan bağlılığım bir o kadar azalıyor. Tiksintim ise artıyor. Her gün aynı kediyi köpeği görmek dahi bir sıkılganlık doğuruyor içimde. Bu yüzden kendi şehrime gitmeli ve orada olan her taşı iliklerime kadar sevmeliyim. Ve gittiğim takdirde geri döneceğimi sanmıyorum. Zira mutluluğu orada bulacaksam, ki bulacağıma inanıyorum, öyleyse geri dönmek gibi bir hedefim olacağını da düşünmüyorum. Belki de ben yanlış anlıyorum çağrıları, belki de orası değil benim aidiyetim. Ancak bir yerlerde ve bunu ancak kulağıma çalınan çağrılara cevap vererek bulabilirim. Kim bilebilir, ben uzaklarda ararken şehrimi, komşu bir ilde bile çıkabilir. Tek yapılması gereken ise gidip havasını bir kez bile olsun solumak. Kaynak: Göçmen Necla. Gitmeseydim Ölecektim. İstanbul: Kanes Yayınları, 2015. Hayal Âlemine Düşüş Küçükken oynamaktan en çok keyif aldığım oyunlar, bir role bürünüp kafamdaki hikâyeleri canlandırdığım oyunlardı. Bir çizgi film karakterinin açtığı yolu beğenmediysem diğer maceralara yelken açmayı kendi görevim sayardım. Düşüş adlı filmden bu kadar etkilenmemin sebebi, anlattığım gibi hayal gücümü bol keseden kullanarak geçirdiğim çocukluğum olabilir. Bir sinema filmini değil de bir masalı izliyormuşum hissini veren bu yapımda hem küçüklüğümdeki hem de şu anki hayalperestliğimden çokça iz buldum. Filmdeki küçük kız ile farklılıklarımız da yok değildi gerçi. Filmde Alexandria canı sıkılmış bir biçimde oradan oraya koşarken ben genellikle oyalanacak bir şey bulur, bulamazsam da kendim yapmaya girişirdim. Sağa sola atılmış alüminyum folyolardan kendi oyuncaklarımı yapmam aklıma gelen en net örnek. En sevdiğin oyuncağın neydi sorusuna alüminyum folyo cevabını verecek olmak biraz tuhaf hissettiriyor ama tasarruflu bir çocuk olduğum için ailemi sevindirdiğime eminim. Benim karakterlerim belki Alexandria’nın kafasında canlananlara kıyasla daha basit ve renksizlerdi ama en az onun kadar güzel vakit geçirdiğimi size temin edebilirim.Hayal kurmakla meşgul biri olarak hayal kurmanın kendisi üzerine de düşünecek bolca zamanım oldu. Pişmanlıkların üzerine soğuk su niyetine kullanabildiğimiz gibi heveslerimize fragman olarak da kullanabiliyoruz bu süper gücümüzü. Ben, bu saydığım özelliklerden sadece ikincisini kullanan biri gibi anlaşılmış olabilirim ama her insan gibi benim de istemeye istemeye hayal kurduğum oldu. Düşüş hayal kurmanın bu sevmediğimiz yönünü de başarıyla yansıttığı için çoğu insanın filmde kendinden bir şeyler bulması mümkün oluyor. Masalsı olaylar yerini karamsarlığa bırakırken bir türlü uykuya dalamadığım anlar geliyordu aklıma. Herkes gibi ben de uyumaya çalışırken hayal kurarım. Uzun yolculuklar ve otobüs durakları da güzel seçenekler ama benim için sıcak yatağın yeri başkadır. Belki ertesi günü, ertesi haftayı veya yıllar sonrasını düşünürken bulurum kendimi. O esnada arzuları düşünmek daha tatlı gelir. Hayal kurma dürtüsünün böyle baskın olduğu anlarda çıkagelen rahatsız edici düşünceler ise zihni bir türlü terk etmek bilmez. Ağzımdan kaçan bir hakaret sonrası yaşadığım pişmanlık ne kadar yorgun olduğum fark etmeksizin beni uyanık tutmayı başarmıştı. Gözümü her kapattığımda o anı tekrar yaşayışımı, filmi izledikten sonra bir kez daha hatırladım. Filmin küçük Alexandria’ya hikâye anlatmakla görevli karakteri Roy, tam olarak pişmanlık duymasa da kötü hatıralarının acısını çekiyor. Anlattığı hikâyenin Alexandria’nın kafasının içindeki hâlini de biz ekrandan izliyoruz. Renkli bir hikâyenin bir anda kara bulutlarla kaplanmasını bu şekilde izlemek de çok etkileyiciydi. Kafamdaki “Acaba şu an ne düşünüyor ?” gibi bir soruya da değinen film, çocukluk alışkanlıklarımdan birini daha hatırlattı bana. Camdan dışarı bakıp oradan oraya koşturan insanlara bakıp kafalarından neler geçtiğini tahmin etmeye çalışırdım. İyice canım sıkıldığında verdiğim bu uğraş, küçükken geçmek bilmeyen zaman konusunda bana bayağı bir yardımcı olmuştu. Kendi hikâyelerimi oluşturmak küçük bir yazar gibi hissettiriyordu. Tek eksiğim benim hikâyelerimin sayfalar değil, saniyeler sürmesiydi. Bu satırları yazdıkça filmden sahneler gözümde canlanıyor. Karakterlerini bu kadar benimsediğim, geçtiği mekânlardan da bu kadar etkilendiğim çok az film var. Benim gibi hayal kurma hobisi olan birinin bu filmi beğenmemesi bence mümkün değil. Filmi sevmemin bu ana nedeninin kaynağından, neden bu kadar hayal kurduğumdan tam olarak bahsetmedim. Hayal âleminde fazlaca dolaşmam burayı çok sevmemden mi yoksa dışarıdan haz etmememden mi? “Ey kör! Aç gözünü de düşlerden uyan. Simurg’u göremesen de bari küçük bir serçeyi gör.” (s. 21 ) diyor İhsan Oktay Anar (1995). Simurg’u görme arzusu bana daha baskın geliyor, ama serçeyi de kaçırmamaya çalışıyorum. Yazımı bitirirken camdan baktığımda bir güvercin gözüme çarpıyor. Acaba nereye gidiyor bu güvercin? Toprak Baydıer Kaynakça Radical Media Company ve Absolute Entertainment (Yapımcı), Singh, Tarsem (Senarist ve Yönetmen). (2006). Düşüş [Film]. ABD: Roadside Attractions. Anar, İhsan Oktay (1995). Puslu Kıtalar Atlası. İstanbul:İletişim. Kökleriniz Size Engel Olmasın Siz de her sabah gözlerini aynı gökyüzüne açanlardan mısınız? Her gün aynı şehrin karmaşasına ayak uydurmak zorunda mı kalıyorsunuz? Daha güneş bile doğmadan uyanıp, içinizden geldiği gibi kahvaltı yapamadan, dakikalar içinde hazırlanmak zorunda kalıp, şehrin saatler süren trafiğinde ve kalabalığında işinize yetişmeye mi çalışıyorsunuz? Penceresi bile olmayan ofisinizden çıkana kadar güneşi göremeyip doğadan derin bir nefesi içinize çekemiyor musunuz? Bu karmaşadan kurtulup hayalinizdeki yerlere gitmek için doğru zamanı bekliyorsunuz ve o doğru zaman hiç gelmiyor mu? Her yıl yüzlerce insan; ekonomi, sağlık, ulaşım veya eğitim konusunda daha iyi imkânlar için köylerden şehirlere taşınıyor. Yanından sular akan evlerini, çeşit çeşit bitki yetiştirdikleri bahçelerini, küçük ama samimi mahallerini ve komşuluk ilişkilerini bırakıp kentleşme denen bir yalanla şehirlere geliyorlar. Kocaman binaların, trafiğin, gürültünün, kirliliğin ve samimiyetsizliğin içindeki bir hayata ayak uydurmaya çalışıyorlar. Böyle bir ortamda insanların tek derdi yılda birkaç defa yapabilecekleri tatilin gelmesi ve şehrin gürültüsünden birkaç haftalığına olsa da uzaklaşmak oluyor. Aslında o birkaç haftalık tatilin kendileri için yeterli olmayacağını biliyorlar ama daha fazlasına cesaret edemiyorlar. Çoğu insanın aklından tası tarağı toplayıp köye dönmek, bir sahil kasabasında ev kiralayıp domates yetiştirmek, hep görmeyi hayal ettiği ülkelere doğru yola çıkmak ya da sırtına çantasını alıp tüm dünyayı dolaşmak geçiyor ama insan bu düşüncesini hep bir sonraki zamana erteliyor. Sonunda bunların hepsi birer emeklilik hayaline dönüşüyor. O zaman da insanın yeni yerleri keşfetmek, yeni insanlarla tanışmak, hayatında hiç yemediği yemekleri yemek için enerjisi kalmıyor. Ben hayallerini gerçekleştirmek için bekleyip duran insanları; uzun bozkır yolculuklarında camda dışarı bakarken gördüğümüz, yalnız ağaçlara onlara benzetiyorum. O noktada ilk tohumları atılmış, filizlenmiş, kök salmış ve yine o noktada yalnızlıktan ölecek ağaçlara… Yeni yerleri keşfetmek için gerekli enerjiye sahipken kendini şehrin boğucu hayatına bağlayan insanlar da tıpı o ağaçlar gibiler. Onları bir noktaya tutunmak zorunda bırakan kökleri olmamasına rağmen, bir yerde doğuyorlar ve ölene kadar aynı noktada gün sayıyorlar. Kendi köklerini kendileri yaratıyorlar. Şu an yola çıkmamak için sürüyle bahane uyduruyorlar. Okul, iş, aile, para ve daha pek çok bahane... Aslında şu an isteseniz siz de sırtınıza çantanızı alıp, spor ayakkabılarınızı giyip gezmeye başlayabilirsiniz. Öncelikle, en kolayından başlayıp yaşadığınız şehri bir turist gözüyle gezmeye ne dersiniz? Şehrin en ünlü restoranlarını bulup yemeklerini tadabilir, tarihi yerlerini gezip fotoğraf çekinebilirsiniz. Kesinlikle, boş zamanlarınızda alışveriş merkezlerine tıkılıp kalmaktan iyi bir alternatif olacaktır. Sonrasındaysa, birkaç günlüğüne en yakın doğal ortama kendinizi atmaya ne dersiniz? Saatlerce bir ormanda keşfe çıkmak, göl kenarında bir yerde kamp yapmak sizce de çok güzel olmaz mı? Sabah kuş sesleriyle uyanıp doğanın tüm oksijenini içinize çekmek, uzun yürüyüşler yapıp tüm yorgunluğunuzu oracıkta bırakmak istemez misiniz? Bir sonraki sefereyse daha da uzağa, başka bir ülkeye gitmeye ne dersiniz? Mesela dilini hiç bilmediğiniz bir ülkeye gidip oranın yerlileriyle anlaşmaya çalışmak, yeni yüzlerle tanışmak, farklı kültürlerin bir arada ne kadar da uyumlu olduğunu görmek istemez misiniz? Tüm bunları hayal etmesi bile bu kadar zevkliyken gezmesi kim bilir nasıl olur? Eğer siz de bu duyguyu merak ediyorsanız bir saniye bile durmayın. Gitmeseydim Ölecektim kitabındaki gibi siz de yola çıkana kadar hayallerinizin gerçekleşeceğine inanamayabilirsiniz belki ama o anki heyecanın her şeye bedel olacağına emin olabilirsiniz. Bu yüzden tüm bahanelerinizi unutun. Yanınıza çok fazla bir şey almanıza gerek yok. Başlayın gezmeye. Şehrin karmaşasını arkanızda bırakıp yeni yerlere adım atmanın verdiği zevki yaşayın. Bol bol yürüyün, her yerin fotoğrafını çekin, sayısız insanla tanışın, her ulusun yemeğini tadın, dünyada adımınızı atmadığınız bir tek yer kalmayana kadar gezmeye devam edin. Yol kenarındaki o ağaçlar gibi kökleriniz size engel olmasın, içinizdeki enerji bitmeden hayallerinizdeki tüm coğrafyaları gezin. KAYNAKÇA: Göçmen, Necla. Gitmeseydim Ölecektim: Nepal, Hindistan, Pakistan, İran. İstanbul: Kanes Yayınları, 2015.Baskı. Aksoy 1 Gözde Duru Aksoy 21400943 TURK 101-16 Başak Berna Cordan 25.11.2014 Kaçınılmazdan kaçış Çavdar Tarlasında Çocuklar’ı ilk okuduğumda ilginç bir şey fark ettim. O da, çocukken büyümeyi hep dört gözle bekleyip, büyüyünce de çocukluğumuza geri dönmeyi istememiz. Peki neden? Görünürdeki sebep genç hayatın daha eğlenceli ve özgür olması, fakat bana göre su üstünde olmayan, derinlere saklanmış asıl neden yetişkinlerin ne olursa olsun değişmek zorunda kalıp belirli kalıplara oturtulmuş yaşama düzenine göre hareket etme zorunluluğunda olması. Kitaba kendimce bir son yazmaya karar verdim, böylece kitapla hayatımız arasındaki özdeşleştirmeyi kuvvetlendirebildiğimi düşünüyorum. Gitmeden önce Phoebe’yi görmeye gittiğim günün ertesinde biraz ortalıkta dolandım. Phoebe’nin okulunda gördüğüm şeyleri aklımdan atamıyordum, duvalardaki “Seni –“ yazılarını. Phoebe’nin o yazıları görme düşüncesi kafamda belirdi, çılgına döndüm. Bu tarz şeylerin olmadığı bir yer olsa keşke diye düşündüm, çok güzel ve huzurlu olurdu, fakat aklıma bir yer dışında başka yer gelmedi. Her neyse, çantalarımı almaya istasyona giderken Phoebe’yi son kez aramak istedim. Telefonda bana sonrası için bir mektup yazdığını ve Aksoy 2 hemen gelip almamı istediğini çünkü o zamana kadar bekleyemeyeceğini söyledi. Tanrım, ona hayır diyemedim ve eve doğru yola koyuldum. Apartmanın önünde bekliyordu, beni görünce çok heyecanlandı. “Al” dedi ve bana zarfı uzattı. “Annem ve babam evde olmadığını anlamadan yukarı çık hemen” dedim. Tam o anda Phoebe’ye beni ona hatırlatacak bir şey olsun isteğiyle kırmızı avcı şapkamı tekrar ona vermeye karar verdim. Şapkamı verdiğimde, sanki her şeyi biliyormuşçasına “seni asla unutmayacağım” dedi. Apartmanı terk ettikten sonra Phoebe’nin verdiği zarfı incelemeye başladım. Üstünde çizimler, yapıştırmalar falan vardı. Bu küçük şeylere bayılıyorum, çünkü çok samimiler. Ayrıca baktıkça beni daha da çok huzurlandırıyorlar. Sokakta yürürken terk edilmiş bir bina gözüme çarptı. En üst katına çıktım, manzarası mükemmeldi. Bir tane sigara yaktım ve mektubu okumaya koyuldum. “Sevgili Holden, Keşke bizimle kalabilseydin, ama neden gitmek zorunda kaldığını anlıyorum. Eğer gitmeseydin yine bir okuldan daha atıldığın için babam seni öldürürdü. Oyunumu kaçırmana gerçekten çok üzülüyorum, sen olmadan tadını çıkarabileceğimi de sanmıyorum. Keşke seninle gelmeme izin verseydin, çok eğlenebilirdik. Buralarda çok sıkılıyorum, seni gerçekten çok özlüyorum. Bu arada, dansımı geliştirmek için çalışmaya devam edeceğim, geri döndüğünde beni izlersin, değil mi? Birlikte de dans edebiliriz, gittiğin yerde yaşadığın olayları ve hikâyelerini bana anlatırsın. Aa, unutmadan şunu da söyleyeyim, o kırmızı şapka sana çok yakışıyor, sakın kaybetme, tamam mı? Seni çok seviyorum, Phoebe. “ Aksoy 3 Mektup beni mahvetti. Phoebe o kadar zeki ki, keşke onu bırakmak zorunda olmasaydım. Mektubu göğüs cebime koydum ve düşüncelere daldım. Okullarımı, onlarla ilgili her şeyin ne kadar sahte olduğunu düşündüm. İnsanların ne kadar allak bullak olduğunu düşündüm. Kimse kimseye değer vermiyor, bunu hiçbir zaman anlayamayacağım. Birden, bardaktan boşalırcasına yağmur yağmaya başladı. Tıpkı Phoebe’yle atlıkarıncaya gittiğimiz gündeki gibi. O anı yad etmek bile mükemmeldi. Bir saniyeliğine de olsa eve geri dönmeyi düşündüm, ama korkaklık yapamazdım, aklıma koyduğum şeyi tamamlamak zorundaydım. En sonunda, huzurlu olabileceğim bir yere gidecektim. Böylece, son sigaramı söndürdüm, ve yolculuğuma başlamak için ayağa kalktım. Çocukların etrafımda oyunlar oynadıklarını, kendimi de uçurumun kenarında dururken hayal ettim. "Yakalarsa birini biri, çavdarlar arasında" şarkısını söyledim ve mutluluğuma doğru atladım. Kitabın sonunun intiharla sonuçlanması biraz klişe, kabul ediyorum. Fakat belki de klişeler bizi daha çok sorgulamaya itiyor. Hep çocuk kalmak mümkün müdür? Yetişkin hayatın gerektirdiği sorumluluklar yüzünden değişim, benliğinden sapma engellenebilir mi? Holden’a göre büyümek, kaçınılmaz sona gittikçe yaklaşmak demek. İntihar ederek tek kaçışa başvurmuş oluyor, eleştirdiği “sahte” kişilerden biri olmaktan kurtuluyor. Kaynakça Deniz'in Yorum Durağı: İncelem: Çavdar Tarlasında Çocuklar/The Catcher in the Rye, N.p., n.d. Web. 25 Nov. 2014. Aksoy 4 <http://yorumduragi.blogspot.com/2014/08/incelem-cavdar-tarlasnda-cocuklarthe.html> Salinger, J.D. Çavdar Tarlasında Çocuklar. Yapı Kredi Yayınları. 16. Baskı. 2008. İstanbul. BEYAZ VE MAVİNİN BÜYÜSÜ Bir Akdeniz çocuğu olduğum için Türkiye’de karın getirdiği güzelliklerin olabileceğini hiç düşünmemiştim ta ki bu yarıyılda Bolu, Abant’a gidene kadar... Doğal güzellikler, bunca senedir deniz kenarında ve maviye âşık yaşamış biri olarak bende mavinin ve yeşilin ortaya koyduğu manzaraları uyandırmıştır. Hele de Türkiye’de ılıman bir iklimin hâkim olduğu konusu, coğrafya derslerinde hocalar tarafından tekerrür ettiği için beyazın bu denli beni etkileyeceği aklımın ucundan bile geçmemişti. Belki de karın her yeri bembeyaz kapladığı o manzarayı görmeyişimden de hep nefret etmiştim soğuktan, sevememiştim bir türlü. Hep derlerdi aslında insan mutlaka gezmeli, yeni yerler görmeli diye. İnsan gerçekleştirmeyince anlamıyor daha doğrusu önemsemiyor bu sözleri. Neyse aldığım bu dersi aklımın bir kenarına yazmış bulunuyorum. Filmlerdeki gibi abartılmış bir güzellikteydi Abant Gölü. Karın ortaya çıkardığı bu güzelliğin içinde su da olması beni mutlu etmişti. Bu sefer beyaz ve mavi iç içeydi çünkü. Beyaz ve mavinin büyüsüydü sanki. Biraz da kahverenginin… Denizin arkasında uzanan dağları anımsatıyordu bana gölün arkasında uzanan beyazı, kahverengiyi ve yeşili bir arada barındıran sıradağlar. Gölün etrafındaki faytonlar ise deniz bisikletlerini anımsatıyordu bana. Beyaz ve mavi son derece farklı olsa da aynı zamanda o derece birbirlerine benziyordu. Renk olarak da öyle değil midir? Açık tonlar ama yine de değişik renkler. Aynı anda zıt duyguları hissetmek gibi, gülerken ağlayabilmek gibi… Abant’ın bu derece büyüsüne kapılmışken daha güzellerini görebileceğim hiç aklıma gelmemişti. Her insanın ölmeden önce görmesi gereken yerlerden biriydi Gölcük Milli Parkı. Bu güzelliğin anca Avrupa ülkelerinde olduğunu falan sanırdım. O kadar uzaktım beyaz ile mavinin meydana getirdiği güzelliklerden. Kulübeyle gölün ve tabi ki de karın oluşturduğu o manzarayı görünce aklımda bir fotoğraf canlandı. Görmüştüm sanki ben bu sahneyi daha önce. Belki bir filmde, belki de bir kitapta… Ya da aklımın bana oynadığı bir oyundu bu. Belki de rüyamda görmüştüm. Sevdiğim ile el ele gölün etrafında yürürken birbirimize olan aşkımızın bu doğal güzelliğe yansımasına şahit oluyorduk. Belki de uyduruyordum şu an, bir hayal ürünüydü yazdıklarım, ellerimin beynimden habersiz hareket etmesiyle ortaya çıkıyordu bu cümleler. Ama emin olduğum bir şey var ki o da bu manzarayı gözlerimle gerçekten görmüş olduğumdu. Ne olursa olsun hafızamdan atamayacağım bir doğa harikası. İşin eğlenceli kısmı da vardı tabii. Dizlerimize kadar gelen karlar varken kaymak olmaz mı? İster kayakla, ister lastik botlarla… Beyazlar içinde binbir güçlükle çıktığımız yerden aşağı inene kadar yaşadığım tutku, adrenalin; denizde kitesurf yaptığım zamanlardaki yaşadıklarımı anımsatmıştı. Aynı heyecanı, aynı hissi uyandırmıştı bende. Sadece birinin rengi maviyken diğerininki beyazdı. İşte, bir kez daha çıkmıştı karşıma beyaz ile mavinin o inanılmaz büyüsü. Mavi insanı olduğum kadar beyazın da insanıymışım meğer. On dokuz yaşında bunu fark etmem biraz geç olmuştu aslında, biraz pişmanlık hissetmeme neden oldu bu duygu, yine de hiç olmamasından daha iyidir diye düşünerek avuttum kendimi. Bu yaşantıdan almam gereken ders de hiçbir zaman asla dememek olduğuydu. Ben ki yıllardır en sevdiğim mevsimin yaz olduğunu düşünüp; kıştan, soğuktan nefret eden biri olarak beyazın büyüsünden bu kadar etkilenmişsem istesek de istemesek de hayatta gerçekleşemeyecek hiçbir şey yoktur o zaman. Sadece bana değil, bunu okuyan herkes için bir ders olsun bu. Aklımızın bir kenarına yazalım asla diye bir şeyin olmadığını. Sude YILMAZ Samet Demir 21502139 ÖNCE AİLE Bu hayattaki en önemli şey nedir? Ün, statü, marka, sıfat ya da para mıdır? Bana sorarsanız bu hayattaki en önemli şey ailedir. Çünkü her şey ailede başlar, ailede biter. Kim olduğumuzu, kim olacağımızı, kiminle olacağımızı, hangi yolu izleyeceğimize ailemiz karar verir. Karar verirden kastım onların dediği olur değil, onlar yol gösterir. Daha geniş bir pencereden bakıldığında, nasıl bir ailede büyüdüğümüz bütün dünyayı etkileyebilecek niteliktedir. Öğrendiğimiz her yanlış davranış, öğrenemediğimiz her bir değer sonumuz olabilir yoksa neden “eğitim ilk önce ailede başlar” algısı oluşsun ki? Bir aile nasılsa toplum da öyle olur, o nedenle toplumu değiştirecek bir şey yapılacaksa ilk önce ailelerden başlamak gerekir… Bugünlerde toplumlarda ciddi değişiklikler yapılması gerektiğinin bir tek ben farkında değilimdir diye düşünüyorum, özellikle de farkındalık düzeyini belli bir seviyeye çıkarmak konusunda… Birçok şey var dedim ama aralarında önemli olanlarda bir tanesi de kadının toplumdaki yeri, kadına bakış açısıdır. Eski zamanlarda kadınların toplumdaki yerini az çok bilirsiniz. Günümüzdekinden tek farkı o zaman geri planda kalması barizdi, kimsenin itiraz ettiği yoktu; şimdi ise “yok canım, ne alakası var!” diyerek üstü kapatılıyor, olan bir şey yokmuş gibi davranılıyor… İlk önce aile fark etsin kadının önemini, hafife almasın varlığını, daha sonra toplum zaten toplayacak kendini zamanla. Hem ailenin önemini hem de büyüdüğü toplumun önemini gözlemleyebildiğimiz Furuğ Ferruhzad’ın bir “kadın” olarak edebiyatta yakaladığı başarısı ve şiirleri beni çok etkiledi. O zamanlar kimsenin belki de söylemeye cesaret edemeyeceği şeyleri edebiyatla aktarabilmesi kadınlara olan saygımı daha da arttırdı. Söylediklerim, söyleyeceklerim, eleştirilerim tabii ki herkese değil ancak o kadar farklı düşünen, belki de “geri kafalı” diye adlandırabileceğimiz o kadar çok insan var ki, onlara nasıl seslenebileceğimi, ulaşabileceğimi bilemiyorum! Ferruhzad’ın o zamanlarda tasvirini ettiği kendi ailesi ve toplumu o kadar benziyor ki bugüne. Babadan başlayalım örneğin... Bir babanın görevi sadece eve para getirmek, ailenin aç kalmamasını sağlamak değildir. Bir babanın bunlardan çok daha önemli bir görevi vardır… Önce eşine saygı duymalı daha sonra çocuklarına nasıl olunması gerektiğini öğretmelidir. Bir baba asla “Benden geçti artık, ben bana düşeni yaptım” dememeli, görevinin bittiğini asla düşünmemeli. Bir söz vardır, “Anneler yolu belirler, babalar o yolda nasıl yürüyeceğini öğretir” diye… Bir baba çocuğuna yürümeyi, nasıl düşüneceğini öğretendir. Hele de kadınların böyle bir muamele gördüğü dünyada kızını asla yalnız bırakmamalıdır. Eğer erkeklerin kadınlardan her anlamda daha güçlü olduğunu savunanlar varsa; bir babanın kızına, kendini ezdirmemeyi, yeri geldiğinde sesini çıkarabilmeyi, “ben buradayım!” demeyi öğretmesi gerektiğini de bilirler. O yüzden çok da güç gösterisi yapmaya gerek yok sanki… Diğer yanda ise, kadınların duygusallığını göz önünde bulundurursak anneler, çocuklarına hissetmeyi öğretir. Mantığın yanında duyguları da öğretir ki robottan farklı, bir insan olduğumuzu hissedebilelim. Babadan öğrendikleri gücün yanına bir de kadın olmanın verdiği gücü, özgüveni hatırlatan faktördür anne. Kendi düşünceleri, inançları olsa bile ya da zamanında kendi ailesinden yeterli eğitimi alamamışsa bile kendi kızına daha farklı davranmalıdır. “Tüm yaşamı açık bir seccade” olup kendini ve kızını bitkiye bulaşmış bir “küfür” olarak görmemesi gerekir. Bir kız önce annesinden görmelidir kadın olmayı… Daha sonra anne kız zaten dünyayı bile fethederler. Eğer anne de baba da böyle olursa zaten kardeşler de birbirine sevgi ve saygı duyar, bütünlük olur. Düşünsenize her ailenin böyle olduğunu… Her ailede sevgi ve saygı olursa toplum nasıl düzelmez ki? Pürüzleri ailede düzeltmeye başlarsak ileriye nasıl bir problem, nasıl bir yanlışlık aktarılır ki? Aktarılmaz… Konuyu kadınlar üzerinden açmış olsam bile birçok şeyi bu yolla yapsak bir şekilde içinde bulunduğumuz toplumu, yeri kaçılası değil yaşanılası hale getiririz. Önce aile, sonra biz… Kaynakça Ferruhzad, Furuğ. Yaralarım Aşktandır. İstanbul: n.p. 2015. Yüz Yıllık Ömre Bir Reklam Arası“Hayat hasıl gidiyor?”“Yaşayan birine sor.” (Menteş, 15)Ruhi Mücerret ve dostu Avni Vav arasında geçen bu diyalogla başlıyor romanımız. 100 yaşında ve İstiklal Savaşı'nın yaşayan son gazisi olan Ruhi Mücerret, bir yandan bu kadar uzun yaşamanın gereksizliğini fark edip bir an önce ölmek isterken, bir yandan da yurdun dört bir yanında düzenlenen törenlere katılıp meşgul ama sıradan bir hayat sürüyor. Ta ki Masum Cici isimli serinkanlı psikopat, Ruhi Mücerret'in söylediklerini beynineminik bir çip yerleştirmek suretiyle kontrol edip ağzından reklam cümleleri çıkmasını sağlayana kadar. Bir düşünün, 100 yaşındasınız, asla ölmeyeceğinize kendinizi inandırmışsınız ve ağzınızdan anlam veremediğiniz, kontrol edemediğiniz sözler dökülüyor. Biraz düşünüce bu durumun aslında bir nevi Ruhi Mücerret'in yüz yıllık ömrüne bir reklam arası olduğunu fark ettim. Eh; yüz yıl boyunca bilfiil konuşan bir insan, ömrünün son anlarında biraz reklam yapsa fena olmazdı öyle değil mi? Şaka yapıyorum elbette, en büyük arzularından birisi son nefesinde Kelime-i Şehadet getirmek olan bir adamın son sözünde BMW reklamı yapması pek hoş bir durum olmazdı.Romanda sözü edilen bu durum elbette farazi, ancak günümüzde markalaşmanın ve reklamların hayatımızda kapladığı yeri de görmezden gelemeyiz. Reklamlar artık hayatımızın o kadar sıradan bir parçası oldu ki, eminim ben dahil olmak üzere bu romanı okuyan çoğu kişi, çipten habersizken yüz yaşındaki İstiklal Savaşı gazisinin ağzından dökülen Coca-Cola, Nike, iPhone reklamlarına pek şaşırmamıştır. Özellikle reklamın iyisinin insanın gözüne sokularak değil de bilinçaltına işlenerek yapıldığı günümüzde markalar sürekli karşımıza çıkar oldu. Masum Cici de, bu reklamları hayatta daha sık karşımıza çıkarmak için insani yolların dışına çıkan bir psikopat olarak bana göre reklamcılığı ve kapitalizmi simgeleyen bir karakter olmuş. Bu sistemin en önemli mağdurlarından biri olan Ruhi Mücerret, zaten başında mezar taşına ne yazdıracağını bulamamak ve kendisinden yetmiş yaş küçük olan sevdiği kadına açılamamak gibi sorunları yokmuş gibi bir de başına bu derdi alıyor. Adamcağıza da yazık yahu!Romandaki ilginç olaylardan biri de Ruhi Mücerret'in katıldığı 19 Mayıs törenindeMasum Cici tarafından sahte bir suikasta uğramasıydı. Böylece Ruhi Mücerret, vücudunasaplanan 17 kurşuna rağmen ölmeyecek, Amerikan başkanı dâhil herkesin bahsettiği birdünya starı olacaktı. Öyle de oldu. Bütün dünyanın sizden bahsedip, sizin bunuumursamamanız gibi bir ihtimal var mı? Eğer yüz yaşındaysanız var! Eğer ağzınızdanistemsiz olarak dökülen reklamları ve bir dünya starı olmayı önemsemiyorsanız, hayattantek beklentiniz ölmekse hayatınızın en verimli yaşlarından biri olan yüz yaşındasınızdemektir. Düşündüm de, elbette yüz yaşında olmayı istemem fakat yüz yaşında olmakgerçekten tam da bana göre. Yapması gereken tek şey oturup ölmeyi beklemek olan,durduğu yerden her türlü saygıyı gören, ağzından çıkan hiçbir şey garipsenmeyen (bkz:Reklamlar) bir insan olmak daha şimdiden hayattan bıkmış bir insan için ideal bir yaşamtarzı olsa gerek. Ne olursa olsun şanslı adam şu Ruhi Mücerret, bir de bir an önce ölmeyibaşarabilse!..Yüz yaşına gelmiş birinin elbette hayat ve insanlarla ilgili fazlaca tecrübelerininolmasını bekleriz. Ruhi Mücerret de “Bendeniz, son tahlilde, hayvanseverlikte karar kılmışbir insan sarrafıyım.”(Menteş 40) diyerek insanlarla ilgili görüşlerini bizimle paylaşıyor.Bence ihtiyarların genel olarak huysuz ve aksi olmasının sebeplerinden biri de bu olsagerek. Sonuç itibariyle insanları onlardan daha iyi tecrübe etmiş kimse yok. Ben de bir anönce yüz yaşına gelmek ve insanlardan açıkça nefret etmek istiyorum desem yalan olmazherhalde...Her neyse, Ruhi Mücerret, yüz yıllık ömrüne verilen reklam arasını ebediyete kadarsonlandırıp son nefesini huzur içinde verirken, ben de Murat Menteş'e bu güzel romanıyazdığı için teşekkürlerimi, beni yaşlılığa özendirdiği için de teessüflerimi iletiyorum!KaynakçaMenteş, Murat. Ruhi Mücerret. İstanbul: April, 2013. BaskıHatice Betül ÖZHAN 21501985 DOĞA VE BİZ Japon kültürünü oldum olası sevdiğimden animeler benim için birer çizgi filmden çok daha fazlası. Geçtiğimiz haftalarda animasyon filmlere merak saldığımdan, izlenecek güzel filmler aramaya başladım. Karşıma Hayao Miyazaki’nin ünlü Prenses Mononoke’si çıktı. Studio Ghibli’nin büyük bir hayranı olarak Prenses Mononoke’yi, Miyazaki’nin hayal gücüne ve yeteneğine hayran kalarak izledim. Mistik bir yaklaşımla doğa ve insanın sonsuz savaşını anlatan bu filmi izlerken ister istemez doğanın hayatımızdaki önemini düşündüm. Acaba bu amansız savaş bir gün barış içerisinde çözülebilir miydi? Yaşadığımız çağ itibariyle sanayiden ve teknolojiden vazgeçebilmemiz mümkün görünmezken yerküreye verdiğimiz zararın hâddi hesabı yok. Bir nevi elimizdeki bütün imkanları kullanarak, doğayı yapabileceğimizin en iyisini yapmak için zorlarken kendi ellerimizle kıyametimizi hazırlıyoruz. Teknoloji üretmek için artık elimizde hiçbir şey kalmadığında ya da ürettiğimiz teknolojinin hiçbir zaman doğanın yerini tutamayacağını anladığımızda ise her şey için çok geç olacak. İnsan, sanayi devriminden önce doğadan ve getirdiği belirsizliklerden korkardı. Gelişen endüstri ile birlikte bu durum değişti. Silahların icadıyla ve sanayinin ormanın içlerine bile girmesiyle birlikte endişelenecek bir şey kalmamıştı. Doğanın tek ve gerçek efendisi artık insanoğluydu. İstediğini yapabilir, diğer canlıların yaşamlarını yok sayabilirdi. Film, bu dönüşümün ne kadar vahşi bir şekilde gerçekleştiğini oldukça çarpıcı bir şekilde anlatıyor. Demirden silah üretebilmek adına ormanın ruhunu öldüren insanlar, başlarına gelen her türlü sıkıntıya katlanmak zorunda kalıyorlar. Günümüz insanın da başına gelenler bunlardan farksız değil. Doğanın bir parçası olduğumuzu unuttuğumuzdan günden beri pek çok sorunla uğraşıyoruz. Daha önce tıp literatürde olmayan hastalıklar, küresel ısınma, çevre kirliliği ve içilecek temiz su ihtiyacı devletlerin hâla çözüm getirmekte zorlandığı problemlerin başını çekiyor. Çözüm şu andan itibaren insanoğlu olarak tüketmeyi tamamen bırakıp, ilk insanlar gibi yaşamamız mıdır? Elbette, bu mümkün değil. Doğaya verebileceğimiz maksimum zararı yüz yıllar içerisinde zaten vermiş bulunmaktayız. Hali hazırda buzulları eritecek, iklimleri ve mevsimleri değiştirebilecek kadar büyük bir tahribat yaratmışken, böylesine radikal bir değişimin olumlu sonuçları ancak yüzlerce yıl içerisinde gözlemlenebilir. Peki, elimizdeki gelişmiş teknolojiyi doğa için kullanmayı denesek? Aralıksız tohum ekebilecek, fabrikaların bacalarından çıkan gazın içeriğini kontrol edebilecek, insanlara doğanın tahrip oluşunun getireceği muhtemel tehlikeleri anlatabilecek teknolojiye sahibiz. Eğer elimizde var olan teknolojiyi ve bilimi, sadece tüketmek ve yok etmek yerine değil eş zamanlı olarak üretmeye de çevirebilirsek, insanlığın kaderini değiştirebilmemiz mümkün. “Kaderinizden kaçamazsınız ama onu karşılayabilirsiniz.” (Miyazaki) diyor Ashitaka filmde. Gelişen uygarlığın elbette doğayı çıkarları için yönlendirmesi olası bir durumdu ama tükettiğimiz kadar üretmediğimiz için var olan denge bozuldu. Dengeyi bulmak, yaşamın temeli olan doğanın devamı yine insanoğlunun elinde. Doğanın amansız düşmanı olmak yerine, kendimizin de doğanın bir parçası olduğunu çok geç kalmadan fark etmeliyiz. Doğa varlığını hiçbir zaman insanoğluna borçlu olmadı ama ona gelebilecek en ufak bir zarar bile bizlerin hayatını alt üst edebilir. Sahip olduğumuz teknoloji bizi yok etmemeli, gerçek amacına yönelik olmalı yani geliştirmeli. Dünyamıza gereksiz yere verdiğimiz zararlar yüzünden sonumuzu hazırladığımızı şimdiden görebiliyorsak, yaşadığımız çevrenin kirliliği sağlığımızı bozuyorsa, ormanlar artık kendilerine ancak şehirlerin dış kesimlerinde yer bulabiliyorsa bu gidişe bir dur demeliyiz. Bu değişiklik, hayatımızı tamamen değiştiren radikal bir değişiklik olmak zorunda değil. Eğer tükettiğimiz kadar hızlı üretebilir, ürettiğimizi de çeşitli şekillerde geri dönüştürür bir de bunda kalıcılığı yakalarsak, insanın ve doğanın isteklerini dengeleyebilir, ortak bir paydada buluşabiliriz. Kaynakça Prenses Mononoke. Yön. Hayao Miyazaki. 1997. Studio Ghibli. SİSLER BULVARI Sabah evden telaşla çıkmıştım. Atatürk Bulvarı’na girmeden önceki bar- cafede hummalı bir temizlik yapılıyordu. Bir yandan akşamdan kalan yanmış patates ve anasonla balık kokuları temizlenirken diğer yandan yeni demlendiği belli olan mis gibi bir çay kokusu yükseliyordu. Köşesindeki simitçiden iki simit kapıp kafenin dip masalarından birine oturdum. Henüz on yedi veya on sekiz yaşlarında olduğunu tahmin ettiğim kara gözlü garson kıza demli bir çay getirmesini söyledim. Çantamdan çıkardığım şiir kitabımın satırlarını okumaya başladım. Farkında olmadan sesli okumuşum. “....elinin arkasında güneş duruyordu Aylardan kasımdı üşüyorduk Ağacın biri bulvarda ölüyordu Şehrin camları kaygısız gülüyordu Her köşe başında öpüşüyorduk...” Kara gözlü keskin bakışlı garson kız bu sırada üzerinde buharları tüten demli çayı getirmiş tepemde duruyordu. -Atilla İlhan, ben de severim, dedi. Biraz mahçup çayı bırakması için kitabı yana çektim. Usulca satırlara geri döndüm. “...sokak lambaları öksürüyordu Yukarda bulutlar yürüyordu Terkedilmiş bir çocuk gibiydim Dokunsanız ağlayacaktım Yenikapı’da bir tren vardı...” Sarmal bir yay gibi satırlar içimde dönüyordu. Atilla İlhan Sisler Bulvarı ile içimi burka burka bana ve benim gibilere unutulmayacak selamını çakmıştı işte. Beynimi çok çalıştırmamdan mı yoksa içinden çıkamadığım sorunlar yüzünden mi bilmiyorum ama burnuma bir yerlerden yanık kokusu geliyordu. Belki de birileri kafamın içinde pişirmeye çalıştıkları yemeği yaptılar. Ve şimdi de bütün kokuyu ben duymaya başladım. Yalnızlığımın doruklarındayken tazeleyen yükkseklik korkum Sisler Bulvarı ile açığa çıkmıştı. O kadar fazla yoğunlaşmıştı ki uçurumun kıyısında sanki şiirin dizeleri yuvarlanıyordu. “..Sisler Bulvarında öleceğim Sol kasığımdan vuracaklar Bulvar durağında düşeceğim Gözlüklerim kırılacaklar Sen rüyasını göreceksin, çığlık çığlığa uyanacaksın Sabah kapını çalacaklar,elinden tutup getirecekler Beni görünce taş kesileceksin Ağlayamayacaksın, ağlayamayacaksın...” Çayın parasını masaya bırakıp hemen kalktım. Kafe mutfağının önünden geçerken bir işçinin akşamki kokuları yok etmek için limon kabuğunu yaktığını gördüm. Aceleyle bulvara döndüm. Karşımdan telaşlı ve bu şehre yabancı olduğu anlaşılan sağına-soluna dikkatle bakan yirmi yaşlarında sırtında çantası bir genç kız beni durdurdu. -Afedersin, bir adres soracaktım dedi. Durdum. -Bu bulvarın adı nedir? Atatürk Bulvarı 172 numarayı arıyorum dedi. -Sisler Bulvarı sözcükleri çıktı ağzımdan. Afalladı genç kız. -Demek gerçekten Sisler Bulvarı diye bir yer var dedi.Ben onu sadece Atilla İlhan şiirinde olduğunu sanıyordum. Çok tuhaf dedi. Kendimi toparladım hemen. -Aaa, evet evet burası Atatürk Bulvarı, tahminen on bina yukarısı 172 numara olabilir dedim. Ve hemen uzaklaştım.İçimde uçuruma yuvarlanan sözcükler tekrar kendini duyurdu. “...Sisler Bulvarından geçtim sırılsıklamdı Islak kaldırımlar parlıyordu Durup dururken parlıyordu Durup dururken gözlerim dalıyordu Bir bardak şarapta kayboluyordum Gece bekçilerine saati soruyordum Evimme gitmekten korkuyordum Sisler boğazıma sarılmıştı...” Artık Atatürk Bulvarında mıydım yoksa Sisler Bulvarında mı doğrusu ben de bilmiyordum. Yalnızca bir şeyden emindim. Sisler Bulvarı ile Atatürk Bulvarında yaşananlar aynı idi. “...eğer Sisler Bulvarı olmasa Eğer bu şehirde bu bulvar olmasa Sabah ezanında yağmur yağmasa Şüphesiz bir delilik yapardım Hiç kimse beni anlayamazdı On beş sene hüküm giyerdim Dördüncü yılımda kaçardım Belki kaçarken vururlardı..” Saatime baktım 11’e geliyordu. Bulvarın üzerindeki sis vs pas dağılmıştı. Korkuyordum. Yağmurun, saatlerin, araba selinin, insanların dünyanın durmasını istiyordum. Her şeyin yıkılmasını, yağlı boya resimlerin erimesini, kumaşların lime lime incelmesini, evlerin sessizce yerle bir olmasını diliyordum. Yoksa yalnızlık Sisler Bulvarında bana her şeyi yaptırabilirdi. Bekliyorsun gözlerin kapalı, olmayacak biliyorsun, ama bu yalnızlık nasıl yaşanır korkuyorsun. Kendimi Sisler Bulvarından aşağı koşarak geçerken buluyorsun. “...Sisler Bulvarı bu gece haykırmıştı Ağaçlar yatıyordu, yoksuldu Bütün yapraklar sararmıştı Bütün bir sonbahar ağlamıştı Ağlayan sanki İstanbul’du Öl desen belki ölecektim İçimde biber gibi bir kahır Bütün şiirlerimi yakacaktım Yalnızlık bana dokunuyordu...” Nereye gidecektim. Sisler Bulvarı bitmek üzere idi. Döndüm, bulvar bitmişti. Yolun sonunda bir kadın sepetin içindeki çiçeklerle duruyor, bağırıyordu. Biçimini alacağı saksıyı bekleyen kasımpatılar, sarı güller, nergizler vardı. -Verecek kimsen yoksa, yalnızsan vazonu sevindir, demeti on lira.. Bir demet kasımpatı aldım. Uzaklara gitmeye hazırlanıyordum. Yalnızlık yakamdan Sisler Bulvarında ayrılmıştı. “..bir gemi beni Afrikaya götürecek İsmi bilmiyorum ne olacak Kazablanka’da bir gün kalacağım Sisler Bulvarını hatırlayacağım Kırmızı melek şarkısından bir satır Lodostan bir satır, yağmurdan iki Senin kirpiklerinden bir satır Simsiyah bir satır hatırlayacağım Seni hatırlatanın çenesini kıracağım...” Artık Tunus Caddesinde idim. Elimde bir demet kasımpatı, okul servisine bindim. İlk gördüğüm genç kıza kasımpatı demetini verip, yalnızlıktan kurtulacaktım... Töre Deniz Boybeyi ALIŞILMADIK ÖYKÜLER Yıllarca büyüklerimizden dinlediğimiz öykülerde hep iyi bir son bizi bekler. Öyküler hep aynı örgüyü takip eder. İyiler her zaman kazanır, kötüler de her zaman kaybeder. Şimdi dinlediğimizde veya okuduğumuzda bunlar çok basit geliyor. Öykü dediğimiz zaman bu kadar dar düşünmemek gerekir. Bir öykü de iyi veya kötü olup olmadığı belli olmayan bir karakter… Sadece başından geçenleri anlatıyor. Sonunda ne olacağını kestiremiyorsunuz. Öykünün başlığı da bir o kadar ilginç, o yüzden daha da okuma isteği uyandırıyor. Michel Tournier’in Çalı horozu adlı öykü kitabıyla, benim gibi öyküyü sıkıcı bulan birinin bile öyküyü sevebileceğini göstermiştir. “Robinson Crusoe’nun sonu”… Kesinlikle okuduğum en iyi öykülerden biriydi. Öykünün kitabın başında yer alması, ileride birçok güzel öyküyle karşılaşacağımız habercisi olmuştur. Yazdığı bu öyküyle, diğer yazarlardan daha farklı bir bakış açısının olduğunu gösteriyor. Öyküyü okuduğumda kendimi gerçekten anlatan kişinin yerine koyabildim. Öykü Robinson Crusoe adlı eseri farklı bir şekilde yorumluyor. Öyküyü okuduğumda böyle yorumlamanın eserin kendisine hakaret olduğunu düşünmüştüm. Ama günümüzde nereye bakarsak bakalım her şeyin birbirini tekrar ettiğini görüyoruz. Bu nedenle alışıla gelmedik bir sonun daha eğlenceli olabileceğini düşünmüştüm. Öykü bir nevi bencillikten bahsediyor. Nedense bana da çok uzak olmayan bir tema. İnsanlar kaybettiklerini geri alabilmek için her şeyi göze alabilirken, kendilerine ne yaptıklarını unutuyorlar. Öyküde Robinson kurtulduğu adaya geri dönmek isterken zamanın ona neler yaşattığından habersiz bir şekilde yaşamaya ve isteklerinin peşinden koşmaya devam ediyordu. Bu öyküyü okuyan her birey, kendinden bir parçayı öyküde görecektir. Her insan, isteklerinin peşinden koşarken kendinden ödün vermiştir. Kendime baktığımda buna benzer birçok örnek görüyorum. Özellikle çocukluğumda bir oyuncak için kendimi ne hallere sokardım. Çevremdekiler beni tanıyamazdı. Öyküde ise biraz daha farklı bir durum var. Ada sanki bir kişiymiş gibi ele alınmış. Gemide bir kişi Robinson’a aslında adayı bulduğunu ama tanıyamadığını söylüyor. Belki de öykünün en güzel bölümü burasıydı. Ayrıca adanın da kendisini yaşlandığından tanıyamadığını söylüyor. Aynaya bile bakamayan Robinson üzüntüsünden yıkılıyor. Öykünün gerçekten ilginç bir sonu var. Her zaman kurtulmayı hedefleyen iyi kalpli ana karakter, kitabın sonunda kendi kendini bitiriyor. “Âdem Ailesi” adlı öykü, yazarın ilgimi çeken diğer bir eseri. Okunması ve anlaması biraz zor olmasıyla beraber, biraz da sıkıcı olduğunu söyleyebilirim. Ama ilgimi çeken şey ise sanki yazılan ilk öyküymüş gibi gelmesiydi. Başında çok anlaşılmasa da ortalarına doğru sonunun nasıl olacağı belli olan bir öyküydü. Yehova’nın en sonunda sefil bir duruma düşüp Kabil’in yanına geleceği, Habil ve oğullarını takip etmesinden belliydi. Bir insanın kendisiyle alakalı bir şey bulabileceği bir öyküye çok benzemiyor. Kendini özgürce ifade eden ve bir insan gibi davranan birinin yaptıklarından bahsediliyor. Öykünün bende düşündürdüğü bir diğer şey ise kadın ve erkek ayrımıydı. Etkileyici bir şekilde cinsiyet kavramının iyi aktarıldığını düşünüyorum. Kadının genelde yaşadığı yere bağlı olmasını ve erkeğin sürekli gezip tozma istediğini sanki bir yaratılış kuralıymış gibi aktarmış yazar. İlk okuduğumda yazarın ayrımcılık yaptığını düşünsem de, objektif bir bakış açısıyla ayrımcılığın o kadar da fazla olmadığına kanaat getirebildim. Ama genel hatlarına baktığımızda gerçekten nostajik ve farklı bir şekilde yorumlanmış bir öyküydü benim için. Michel Tournier… Düşünceleriyle ve yazdıklarıyla belki de bütün okurlarını büyüleme yeteneğine sahip bir kişi. Öyküleri kesinlikle es geçilemeyecek türde olan yazar Çalı horozu adlı öykü kitabıyla bunu bir kez daha kanıtlamıştır. Her ne kadar öyküleri sıradan bulsam da, sanki felsefi bir romanmış gibi yazması, kısacık parçalara geniş fikirler sığdırması ile Çalı horozu, kesinlikle okunması gereken bir öykü kitabı olduğu kanıtlamıştır. ARDA SÜMER 21402222 BİR “YABANCI” NEDEN İDAM EDİLİR? Albert Camus’un “Yabancı”sı diğer yabancılara hiç benzemiyordu… Sanıyorum bu kitabı ikinci defa elime alma sebebim buydu. Meursault bu dünyaya öylesine yabancıydı, bu durumu öylesine içselleştirmişti ki, insanların onu eleştirmesiyle, dışlamasıyla veya ona karşı savurdukları keskin yargılarla bile hiç mi hiç ilgilenmiyordu. Hele toplumun içine girmek, kendine bir yer edinmek gibi bir derdi asla olmamıştı, hep dıştan izlemişti, dış dünyayla arasına bir duvar çekmişti. Kitabı bitirdiğimde Albert Camus’e ve onun “Yabancı”sına bir kere daha hayran olmuştum. Hem bana o “Yabancı”ların azınlıkta olmadığını bir kere daha hatırlattığı için, hem de toplumun o değişmeyen ama değiştirmek için ant içmiş yargılarını sorgulamaya ittiği için. Yapıtta duyguların ortaya çıkmasını tetikleyebilecek birçok olay vardı aslında: birine sahip olmak, birini kaybetmek, birini özlemek, birini hayattan koparmak gibi. Bütün bunların kitapta kuşkusuz yeri vardı fakat Meursault dünyevi hislere o kadar yabancıydı ki hepsini soğukkanlılıkla göz ardı edebiliyordu, hatta onun nesnelliği beni de sarmıştı. Kitabı okuduğum zaman boyunca gerek yapıtın anlatımından, gerekse Meursault’un karakterinden dolayı hiçbir zaman “insanın annesi öldüğünde -büsbütün yalnız kaldığında- nasıl sınırlarını bir milim bile esnetmeden metanetini koruyabilir ki?” sorusunu kendime sormadım. Son derece duygusal, hatta annesine düşkünlüğüyle bilinen biri olmama rağmen sormadım. Anne kavramından sonra düşündüğüm bir başka olgu ise insanın yaşamına giren ve zamanının çoğunu beraber geçirdiği karşı cinsten biri oldu. Bu kişiyi “sevgili” gibi tek bir kavramla ifade etmeyi çok isterdim ama maalesef Meursault bana böyle bir şans vermedi. Marie onun için öylesine vakit geçirdiği biriydi sadece veya Meursault onu hayatında böyle konumlandırıyordu. Aşk veya sevgi gibi bir duygu hissedebileceği, derin bir yeri olsun istemiyordu. Bu yüzden Marie’nin evlilik fikirlerini önemsemiyor, yeri geldiğinde “İstediğin zaman evleniriz.” bile diyebiliyordu. Aşkın insan hayatında değerli, hatta vazgeçilmez olduğunu düşünsem bile romantikliğimi bir kenara koydum, aralarındaki ilişkiyi de sorgulamadım. Kendi kendime hiç “E hadi madem bir evlensinler de çoluk çocuğa karışsınlar, sonsuza kadar mutlu yaşasınlar.” diye düşünmedim. Meursalt’un dört el ateş ederek gözünü kırpmadan birini öldürmesi bile tüylerimi ürpertemedi. Bu olaylar hakkındaki yargılarımı ancak hakkında yazmam gerektiğinde düşünmeye başladım. Eminim şu an bu yazıyı okuyan biri ya konuyu nereye bağlayacağımı ya da kendimle çeliştiğimi düşünüyordur. Duygusal biri olduğumu ballandıra ballandıra anlattıktan sonra bu olayların beni etkilemediğini söylemem elbette bir çelişkidir. Peki, bu olaylar beni neden etkilemedi? Ben Meursault’u neden mahkemedeki savcı gibi annesinin ölümünden sonra ağlamadığı, Marie’yle adı olmayan bir ilişki içinde olduğu ve işlediği cinayetten sonra bile “Pişmanım.” demediği için yargılamıyorum? Belki de toplumun o sıkı, taviz vermeyen kalıplarına girmek istemediğim, başkalarını da o kalıplara sokmak istemediğim içindir. Çünkü biliyorum ki her insan farklıdır. Karşılaştıkları olaylar da bir o kadar farklılık gösterebilir ve hatta her insan birbiriyle aynı tepkiyi göstermeyecektir. Her insan belli inançlara, alışkanlıklara, zevklere sahip oluyor. Kimi Tanrı’ya inanıyor, kimi inanmıyor. Kimi her sabah kahve içiyor, kimi için çay vazgeçilmez. Kimi domatese bayılıyor, kimi pek sevmiyor, hatta bazılarının alerjisi bile olabiliyor. Nasıl birini yemediği domates için yargılamak saçmaysa, annesinin ölümünden sonra ağlamayan birini idama göndermek de bir o kadar saçmadır. Evet, yanlış değil okuduklarınız. Meursault bir mahkeme önüne çıktı, sorulanlar ise tamamen özel hayatı, tercihleri ve hissettikleriyle alakalıydı. Sanık toplumun değerlerinin aksine annesinin cenazesinde hiç gözyaşı dökmemişti ve hatta sonrasında bir kadınla ahlaksız bir ilişki yaşamıştı. Ha bir de, adam öldürmüştü. Yargılanmasının asıl sebebi buydu aslında ama belki duygularını dışa vurabilseydi, annesinin yasını tutsaydı idam edilmeyecekti. Belki Meursault etrafındaki herkese, annesine hatta kendisine bile yabancılaşmasaydı, toplumdan bu derece kopmasaydı mahkeme günü o kararla karşılaşmayacaktı. Demek istediğim toplum insanı kendi kurallarına uymaya zorlar, yarattığı kalıp içine sokmaya çabalar. Bu çaba öylesine güçlüdür ki, insan ya bu düzene uyar ya da bu düzenden büsbütün dışlanır, yok edilir. Meursault bu açıdan benim kahramanımdır. Belki de son anlarında pedere içini dökseydi, pişman olduğunu haykırsaydı öldürülmeyecekti. Fakat o son gününde de bir “Yabancı” olmayı seçti. Toplumdan biri değil, topluma tümüyle “Yabancı”. Toplumun bütün yok ediciliğine, vahşiliğine, yargısız infazlarına rağmen… İŞLENECEĞİNİ HERKESİN BİLDİĞİ BİR CİNAYETİN ÖYKÜSÜ Gabriel Garcia Marquez, 1981 yılında yayımladığı Kırmızı Pazartesi romanında, çocukluğunda tanık olduğu, Kolombiya’da işlenen gerçek bir cinayetin iç yüzünü anlatıyor. Başlığından da anlaşılacağı üzere romanın konusu, işleneceği önceden belirtilen, ancak kimsenin buna engel olmadığı bir cinayet. Sonunun bu kadar açıkça belirtilmesi bu kitabı farklı kılan özelliklerden. Evet öykünün nasıl biteceğini okumaya başladığımız andan itibaren biliyoruz, ancak bu kitabın sürükleyiciliğinden hiçbir şey kaybettirmiyor. Cinayetin işleneceği bariz fakat nedenini, nasılını, zamanını öğrenmek için kitabın ilk sayfasından itibaren içine çekildiğimiz dünyasına adım atmamız gerekiyor. Santiago Nasar, kitabın kahramanı, bir töre cinayetine kurban gidiyor. Suçlu olup olmadığı roman bittikten sonra bile kesinlik kazanmıyor, cinayet bir varsayım üzerine kurulu. Santiago Nasar’ın öldürülmesinden bir gün önce evlenmiş olan Angela Vicario, kocası bakire olmadığını öğrendiğinde baba evine dönmek zorunda kalıyor. İkiz ağabeyleri, kız kardeşlerinin bekaretini kaybettiği adamın ismini istediğinde, “Santiago Nasar” cevabını alıyorlar ve onu öldürmek üzere harekete geçiyorlar. Kız kardeşlerinin kirlenen namusunu temizlemek ancak böyle mümkün onlar için. İkiz kardeşler, Pedro ve Pablo Vicario, işleyecekleri cinayeti kasaba halkına duyuruyor, ancak bundan haberi olmayan tek kişi cinayete kurban gidecek olan zavallı Santiago Nasar. Bilen kişiler, kardeşleri engellemek adına hiçbir şey yapmıyorlar. Herkesin çeşitli gerekçeleri var; kardeşlerin günlerdir sarhoş geziyor olmaları ve Santiago’yu öldüreceklerini söylediklerinde bu sözlerin sarhoş palavrası olarak nitelendirilmesi, ikizlerin çok iyi insanlar olarak nam salmaları ve bu nedenle cinayet işleyemeyecek olmalarına inanılması… Ancak sessiz kalan kasabada, kendisiyle aynı evde yaşayan aşçı kadın gibi, Santiago Nasar’ın içten içe öldürülmesi gerektiğine inananlar da var. Namusun çok üstün bir değer kabul edildiği ve uğruna cinayet işlenmesinde bir sakınca görülmeyen bu kasabada, Santiago Nasar sonunda öldürüleceğini öğrendiğinde artık her şey için çok geçtir. Kaçınılmaz son gerçekleşir ve Santiago Nasar, sokak ortasında ilkel kasap bıçaklarıyla vahşice öldürülür. Romanı bir solukta okudum. Daha önce okuduğum hiçbir cinayet romanına benzemiyor. Sonunda ne olacağını merak ettiğim için değil, olayların nedenini anlamaya çalışarak bitirdim kitabı. Sayfaları çevirdikçe kafamda sorular belirmeye başladı; öldürülen masum muydu, asıl suç kimdeydi, cinayeti işleyenlerde mi, işlenmesine izin verenlerde mi, yoksa hiçbir delil ileri sürmeden Santiago Nasar’ı suçlayan Angela Vicario’da mı? Bu soruların cevabını hala netleştiremiyorum ancak bütün suçu cinayeti işleyen ikizlerde bulmuyorum. Bana göre onlar, yaşadıkları toplumun değer yargılarına esir olmuş ve yaşamlarını bu değer yargıları etrafında sürdürmek zorunda kalmış olan bireyler. Namusun kanla temizleneceği, bulundukları toplumun onlara küçük yaştan aşıladığı bir olgu ve onlar da kız kardeşlerinin namusunu temizleyebilmek adına her şeyi yapmaya hazırlar. Böyle bir zihniyetin egemen olduğu bir toplumda halkın davranışları normal karşılanabilir; herkes çevresinde nasıl görüyorsa