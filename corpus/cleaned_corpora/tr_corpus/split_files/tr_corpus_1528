üzere Nikolas Daimonoianni'nin liderliğinde 1416 yılı Şubat ayında Venedik'e gelen Rum elçileri kabul ederken, Karaman Beyi'ni, tahtta hak iddia eden Mustafa'yı ve başka rakipleri sultana karşı kullanmaktan da vazgeçmiyordu. Diğer taraftan ise sultanın, Musa Çelebi ile yapılan anlaşmanın yenilemesini sağlamak için elinden gelini yapıyordu. Venedik, savaş istemediği gibi, Osmanlı hükümdarlığını da kabul etmek niyetinde değildi22. 2 Nisan tarihinde Golfo'nun komutanı Pietro Loredano'ya, Türk deniz gücünün Bozcaada'nın batısında ortaya çıkması hâlinde bunu engelleme ve Ege Denizi'nde beliren tüm Osmanlı gemilerine acımasızca saldırma emri verildi. Amiralin kardeşi Georg ise kısa bir süre sonra Paros açıklarında Balat'tan gelen iki gemiye saldırdı23. Herşeye rağmen, yine de hâlâ barış umudu besleniyordu, ancak Haziran ayı sonlarında Venedik, anlaşmanın yenilendiğine dair umutla beklenen bir haber yerine, sultanın ilk büyük filosunun 29 Mayıs tarihinde Pietro Loredano tarafından Gelibolu'da tamamen yok edildiği haberini aldı. Sultan'a gönderilen elçileri taşıyan Venedik kadırgaları, Gelibolu'ya yaklaşınca ok yağmuruna tutulmuşlardı. Loredano ise liman komutanına şikâyette bulunmuş, ancak bunun üzerine, çoğunlukla Venedik'in kolonilerinden gelmiş devşirme veya isyancı Rumlar tarafından yönetilen 32 gemi, Venediklilerin yolunu kesmiş ve Gelibolu sübaşısının vaatlerine rağmen, Çalı Bey'in Osmanlı gemileri, düşmanca hiçbir harekette bulunmamış güçlü Venedik filosuna saldırmışlardı. Osmanlılar her ne kadar denizcilik yeteneklerine sahip olmasalar da gemilerinde en iyi piyadelerini bulunduruyorlardı. Oklar, havayı karartırken, Loredano'nun ve adamlarının büyük ve tuhaf görünüşlü Osmanlı kadırgalarını zapt etmeleri çok kolay olmamıştı. Nihayet, 14 kadar gemi galiplerin geline geçti. Amiral, tüm hainlere ders olsun diye, özellikle Hristiyan olanlar olmak üzere, esirlerin çoğunu soğukkanlılıkla öldürttü. Bu zaferden sonra kendisi de yara almış olan Amiral, Venedik'e Osmanlıların uzun bir süre hiçbir donanma kuramayacaklarına dair garanti verdiği o ünlü mektubunu dikte etti. Bu, dünya tarihine geçecek büyük bir hadiseydi24. I. Mehmed, öfkeli veya intikamcı değil, aksine çok anlayışlı bir hükümdardı. Denizde geçen savaştan birkaç hafta sonra, 24 Temmuz tarihinde, yolu kanla açılan Venedik elçisi Dolfino Venier'i oldukça kibar bir biçimde kabul etti. 26 Temmuz'da görüşmeler başlatıldı ve ayın son gününde Venier, sultanın, uzun zamandır beklenen barış için, ancak yine daha önce öngörülen şartlar altında, onayını aldı. Venedik, önceleri bu anlaşmayı kabul etmek istemedi. Ancak 1416 yılında, daha Süleyman Paşa zamanında sağlamlaştırılan ve Bâyezid Paşa'nın kardeşi Hamza Bey tarafından savunulan Lapseki'yi kadırgalar ile almayı denedikten sonra yapılan birçok görüşmenin akabinde 1419 yılı Aralık ayında nihai barış anlaşması yapıldı. Hesapçı Venedikli tüccarlar, bu anlaşmadan memnun kaldılar25. I. Mehmed, 1416 yılının Mart ayında Mora'dan dönmüş olan Bizans İmparatoru'nu Osmanlı Devleti'nin tüm düşmanları ile kurduğu uzun süreli, ihanet dolu ilişkiler için cezalandırmayı başardı. İmparator Manuel gerçekten de son zamanlarda tamamen Türklere ve sultana karşı düşmanca bir politika yürütmekten ve Osmanlı tahtında hak iddia eden Mustafa'nın tarafında olduğunu ilan etmekten çekinmemişti. Buna dayanarak Gelibolu komutanı aynı yılın Mayıs ayında, limanda toplanan filonun Tuna'ya girmek ve yine savaşa hazırlanmak üzere olan Mustafa'yı Eflak'ta bulmak için hazır tutulduğunu ilan etti. Venedikliler, ilk zaferlerini kazandıktan sonra Mustafa İstanbul'a geldi ve buradan, tıpkı daha önce akrabası Orhan gibi, Selanik'e geçti. Türk filosundan artık korkmalarına gerek kalmayan Bizans kadırgaları, onu batıdaki beylerle irtibat kurabileceği bu güçlü sığınma yerine getirdiler26. Bu arada I. Mehmed, İstanbul civarlarında bazı yerlerin fethine başladı ve Boğaz'ın öte yanındaki Marmara Ereğlisi'ni işgal etti. Daha sonra ordu, tıpkı Musa Çelebi zamanında olduğu gibi, batıdaki büyük ticaret yolunu takip ederek Selanik üzerine yürüdü. Sonbaharın son aylarında Mustafa ve entrikalardan hiç yorulmayan Cüneyd, şehirde kıstırıldılar ve kimse onlara ne olacağı ile ilgilenmedi. Ancak I. Mehmed, huzursuzluk yaratan kardeşinden kurtulmak için Rumlarla anlaşma yoluna gitmeye karar verdi. Bizans, yılda 300 bin akçe karşılığında Mustafa'yı Limni Adası'nda, Cüneyd'i ise İstanbul'daki Pammakaristos Manastırı'nda mahpus tutmayı kabul etti. O dönemde, kardeşi Theodoros'a çöküşte olan Latin Prensliği'nin taleplerine ve Navarin'de yerleşme niyetine giren Cenevizlilerin açgözlülüklerine karşı despotluğun yeniden oluşumu sırasında yardımcı olmak üzere Mora'ya gönderilmiş olan imparatorun oğlu Ioannes'a ayrıca bu iki Osmanlı isyancıyı Selanik hakimi Dimitrios Laskaris Leontarios'tan teslim alma ve öngörülen yerlere gönderme emri verildi27. I. Mehmed'e göre artık yaşlı isyancı Mircea'yı dize getirmek için Eflak'a da mutlaka bir seferin yapılması gerekmektedir, zira Romen prens sadece Musa Çelebi'nin koruyucusu olmak Mustafa'yı ve danışmanlarını barındırmak ve 1416 yılı sonbaharında Bulgaristan'a yapılan akında yardımcı olmakla kalmamış28, aynı zamanda çok tehlikeli olan Şeyh Bedreddin de buraya sığınmış ve Mircea, gerçek sultana karşı yeni bir isyan biçimi yaratmış olan bu saygın ve kutsal adamla birlikte, I. Mehmed Selanik surlarını kuşatırken, Silistre'ye saldırmış ve Bulgaristan'ın Deliorman bölgesini yağmalayıp, ateşe vermişti. Şeyh Bedreddin kısa bir süre sonra esir alındı ve Serez'de idam edildi. Bunun üzerine, Mircea, davranışlarının hesabını tek başına vermek zorunda kaldı29. I. Mehmed, 1417 yılı baharında, en önemli anında komşusu Boğdan ve eski dostu Macar Kralı tarafından tamamen yalnız bırakılan Eflak Prensliği üzerine yürüdü. Anlaşıldığı kadarıyla Türkler bu sefer Tuna Nehri'ni geçmediler I. Mehmed, Mircea'nın elinden, daha sonra büyük göllerin bulunduğu bölgede bugünkü Babadağ yakınlarındaki Yeniköy (Enisala)'ü ve Tuna'nın alt kısımlarındaki en iyi geçidin yanında İsakçı'yı inşa ettireceği Dobruca'yı almakla yetindi. Ayrıca Mircea'nın 1400 yılında kısa bir süre için hüküm sürmüş olduğu Yergöğü Kalesi'ni bir Türk yerleşimi hâline getirdi. Turnu Niğbolu da muhtemelen sultan tarafından bizzat saldırıya uğramadan aynı kaderi paylaştı. Henüz Romenlerin elinde bulunan Severin Kalesi'nden ülkenin üç asilzâdesi sultanın karargâhına geldi ve Olti Nehri ötesindeki toprakların tamamının Osmanlı'ya tâbi olacağını ilan etti. Muhtemelen Mircea da vergi ödemeyi teklif etmişti neticede Tuna sınırında Turahan Bey adında bir komutan Vidin'e vali tayin edildi ve Evrenos Bey'in oğulları İsa, Barak ve Ali'ye de Eflak sınırında birer timar verildi30. Birkaç ay sonra – Sırp yıllıkların göre bir sonraki yılın Ocak ayında – Karpatların ötesinde savaşçı Hristiyan bağımsızlığının son temsilcisi olan Mircea hayata veda etti31. Bu hadiseler cereyan ederken, Anadolu'daki durumlar da çözüme ulaşmıştı. Stylarion (Karaburun) Dağı'nda yaşayan yeni dervişler ve Hristiyan dostları 1416 yılından itibaren fanatik bir din savaşına girişmişlerdi Aydın Bey'i Timurtaşpaşazâde Ali, onlara mağlup olmuş ve zorlukla Manisa'ya kaçabilmişti. Bu isyancıların üzerine daha sonra sadece Vezir Bâyezid Paşa değil, savaşa hazırlanmak üzere I. Mehmed'in onsekiz yaşındaki oğlu Murad da gönderildi. Büyük bir ordu, Şeyh Bedreddin taraftarlarını dağlarda Karaburun mevkiinde bozguna uğrattı. Liderleri olan Börklüce Mustafa Balat'a getirilip, işkence edildi, ancak inancından vazgeçmedi. Taraftarları Allah'ım, yardım et naraları altında katledilirken, Börklüce'nin bedeni dört deveye bağlanıp, parçalara ayrıldı. Sahil boylarındaki köylülerin çoğu arasında çok sonraları bile kutsal saydıkları Börklüce'nin ölmediği, aksine Ankara savaşından sonra birçok Türk ailenin kaçmış olduğu Sisam Adası'nda yaşadığı ve bir gün geri döneceği inancı yaygınlaştı32. Sultan'ın son yılları huzur içinde geçti. Daha 1417 yılında huzura kavuşan Anadolu'ya geçmişti33. 1418 yılında Mora'daki sürgün yerinden ayrılmamış olan Mustafa'nın, I. Mehmed'in yerine geçeceği ve Venedik'e ait Eğriboz üzerine gidecek güçlü bir filonun ortaya çıktığı haberlerinin nihayet dedikodu olduğu anlaşıldı34. I. Mehmed, Anadolu'ya yaptığı son ziyaret sırasında 1420 yılında İstanbul'a da geldi. Buraya gelişinden kısa bir süre önce Bizanslılarla barış yapmıştı35. Katolon mevkiinde Dimitrios Leontarios, İsak Asanes ve Protostrator Manuel Kantakuzenos tarafından merasimle karşılandı. Bizans başkenti sakinleri, memnuniyetle eskiden bu bölgeleri yakıp yıkan ve o dönemde imparator oğlu Andronikos'un huzur içinde hüküm sürdüğü Selanik'i kuşatan yaşlı sultanın, rakibi Mustafa'nın eski müttefiki olan imparatorla alçak gönüllülükle sohbet ettiğine tanık oldular. 70 yaşındaki36 İmparator Manuel, onu çift sütunlarda * karşılarken, oğulları Ioannes ve Konstantin (Thomas ve Theodoros o dönemde Mora'da Centurione'ye karşı savaştaydılar)37, yanında I. Mehmed için hazırlanmış ikinci bir kadırga bulunan imparatorluk kadırgasında beklediler. Her iki araç, daha sonra Osmanlı topraklarında I. Mehmed'in çadırlarının kurulduğu Üsküdar'a kadar geldi. Hristiyanların ve müslümanların imparatorları, her biri kendi kadırgalarının güvertelerinde durarak, sohbet ettiler. Karaya ayak bastıktan sonra beraber yemek yediler ve birbirlerine hediyeler verdiler. I. Mehmed, ancak ertesi günün akşamı atına bindi ve İzmit'e doğru yola çıktı38. 1421 yılı bahar aylarında I. Mehmed, kış aylarını geçirdiği Bursa'dan tekrar Avrupa'ya döndü. Birkaç hafta sonra, Edirne dolaylarında bir av sırasında sara nöbeti** geçirip, atından düştü. Sadece 42 yaşında olmasına rağmen, bir daha düzelmedi. Şehzâde Murad'ın Amasya'dan Edirne'ye gelişi için zaman kazanmak amacıyla sanki I. Mehmed kaçan Cüneyd'in arkasından Anadolu'daki Biga Şehri'ne hareket edecekmiş gibi birlikler hazırlatıldı ve yabancı elçilere birkaç gün beklemeleri söylendi. Ama Sultan I. Mehmed çoktan hayata veda etmişti. Babaları ve hükümdarları olan sultanı mutlaka görmek isteyen orduyu memnun etmek için, vezirlerin Edirne sarayındaki karanlık yatak odasında bir divân üzerinde oturan, elleri bir başkası tarafından oynatılıp, selam verdirilen bir ceset gösterdikleri anlatılmaktadır. Sultan I. Mehmed'in öldüğü gerçeği, ancak cenaze alayı bu barışçıl ve affedici asil ruhlu ve insaflı sultanı Bursa'ya götürmek için Edirne'den hareket ettiğinde anlaşıldı. Oğlu II. Murad, Osmanlı tahtına geçmiş ve devletin bütünlüğü korunmuştu39. Bizans Devleti, daha 20 yaşında bile olmayan bu genç sultanın tahta çıkışını o dönemlerde pek iyi olmayan konumlarını iyileştirmek için kullanmaya çalışacaktı. Ioannes küçümsenmemesi gereken bir deniz gücüne sahiptiler. Selanik Despotluğu, komşusu olan Serez, Tırhala ve İzdin beyleri tarafından kabul edilmekte idi. Mora Yarımadası'nda ise imparatorun üç oğlu Despot ünvanını taşıyan Theodoros, otoritesini göstermek için ara sıra burada görünen Ioannes ve yarımadada uzun bir süre kalan Thomas, iyi ve sürekli bir eser yaratmışlardı. Ayamavra ve Kefalonya hakimi Carlo Tocco 1417 yılında Arnavut lideri Maurikios Spata'nın ölümünden önce Arta, Yanya ve Vonitza şehirlerini zapt edip, oradaki geleneklere göre Rumların Despotu ünvanını taşıyordu, ama Mora'da herhangi bir yer fethetmeyi başaramıyordu. Cenova'nın toprak ilhakı denemeleri de başarısız olmuştu Zonklon yakınlarında ilk işgal ettikleri Belvedere'den öteye geçemediler. 1417 yılında, Türkleri tekrar Mora'ya çekmek istemesinden şüphelenilen Centurione, Paleologlar tarafından toplanan ve aralarında özellikle cesur ve yırtıcı Arnavutların bulunduğu büyük orduya karşı çaresizdi. Androussa ve Sant Arcangelo Bizanslıların eline geçti ve Katalan maceraperest Oliveiro Frencone, Mora'daki karmaşalardan isifade ederek, 1418 yılı bahar aylarında despotluğun başkenti olan Kalavrita'yı beklenmedik bir biçimde işgal etmemiş olsa idi, başkent de aynı kaderi paylaşacaktı. Venedikliler, şehri imparatorun ordularına karşı korumak için derhal Balyabadra'ya asker gönderdiler ve Aşağı Navarin'i, Gördüs'ü ve Mantikoris'i zapt ettiler. Rum subaylar, Venedik'in bu müdahalesinden hiç hoşlanmadılar Venedik ise bütün Türklerden bile daha çekilmez diye tabir ettikleri Rumların davranışlarından dolayı birçok kez şikâyette bulundu40. Sultan I. Mehmed'in ölümünden sonra, Osmanlı tahtında hak iddia eden Mustafa, Bizanslılara olağanüstü vaatlerde bulunmuştu Karadeniz sahillerinin bir kısmını, Tesalya'daki bazı timarları, hatta Bizanslıların uzun zamandan beri istedikleri Gelibolu'yu bile Bizans'a devredeceğine söz verdi. Ölen sultanın lalası ve devletin veziri olan Bâyezid Paşa'nın da genç Murad ile yapacakları ittifak karşısında Bizans'a rehine olarak Türk ileri gelenlerinin 12 çocuğunu, 200 bin altın ve Gelibolu'yu vaat ettiği anlatıldı. Ioannes, şahsen tanıdığı ve Bizans Devleti için daha rahat olan Mustafa'yı tercih etti. Bizans, bir kez daha Osmanlı hanedanının iç işlerine karışmaya cüret etti. Mustafa, Limni Adası'ndan İstanbul'a getirildi ve buradan Avrupa'daki başkenti zapt etmek üzere Edirne'ye gitti. Aynı zamanda Bizans birlikleri de Gelibolu'yu kuşattılar, ama başarılı olamadılar (Eylül 1421). Bâyezid Paşa ve Hamza Bey, uzun zaman önce ölmüş olan gerçek şehzâdenin adını haksız yere taşıyan düzmece Mustafa'nın Edirne'ye girmesine izin vermek istemediler, ama Megale Kayra (Sazlıdere) Savaşı'nda kendi ordularının ihanetine uğradılar. Ordu, uzun yıllardan beri devletin Avrupa bölgesinde bulunmuş olan Mustafa'yı, fazla tanımadıkları Murad'a tercih ediyordu. Savaşı kazanan Mustafa, yaşlı ve yiğit vezirin boynunu vurdururken, diğer düşman komutanın hayatını bağışladı. Birkaç hafta sonra, kış aylarında Mustafa Anadolu'ya çağrıldı. 20 Ocak 1422 tarihinde Avrupa'daki sipahilerinden oluşan 12 bin süvari ve 5 bin piyade ile Anadolu'ya vardı41. Eski silah arkadaşı ve danışmanı Cüneyd, mümkün olduğunca onun lehine olacak bir zemin hazırlamıştı. Bu kurnaz ihtiyar, bir zamanlar güçlü ve zengin olduğu anavatanı Anadolu'yu nihayet tekrar görmüştü. Kısa süre önce hayata veda eden Balat Emiri İlyas Bey'in halefi Mustafa'yı bozguna uğrattı ve kendini yine Aydın bölgesinin hakimi ilan etti. Düzmece Mustafa, Anadolu'da başka müttefik kazanamadı Karaman ve Germiyan Beyleri onun aleyhine karar verdiler. Her ne kadar Lapseki önlerinde görülse ve Ulubad ile Mihaliç'e kadar gelse de onu burada, sayıca küçük de olsa bir ordu ile yeğeni Murad bekliyordu. Mustafa'nın da etrafında sadece az sayıda birlik vardı. Cüneyd ise herhangi bir çatışma başlamadan ihanet edercesine kaçtı. Hastalıklı Rumeli hakimi Mustafa, onu takip etti ve Biga üzerinden Gelibolu'ya geçti. Buradan, Osmanlı soyundan kaçakların sanki bir gelenekmişçesine kaçtıkları Tuna boylarına geldi. Bu topraklarda o dönemde Mircea'nın oğlu Dan hüküm sürüyordu. II. Murad, verdiği destek karşılığında uzun yıllardır ödemediği vergi borçları affedilen Foçalı Giovanni Adorno'nun desteği ile sayıca az Türkleri ile ve siyah demirden zırhlarına bürünmüş birkaç yüz İtalyan ile birlikte Gelibolu'ya geldi. Gelibolu'da sadece üç gün kalan gerçek sultan, Edirne'ye kadar hiçbir düşmanla karşılaşmadı. Ali Paşa'nın kardeşi vezir İbrahim Paşa, Ali Paşa, Timurtaş'ın oğulları Umur ve Oruç ile Hacı İvaz gibi başka sadık adamları eşliğinde Avrupa'nın başkenti olan şehre girdi. Tuna boylarında yakalanan Mustafa, Edirne'ye getirildi ve burada gerçek bir Osmanlı şehzâdesi gibi yay kirişi ile boğulmadı, aksine adi bir dolandırıcı ve suçlu gibi asılarak idam edildi42. II. Murad'ın Bizans'ın himayesinde olan Düzmece Mustafa ya karşı kazandığı zaferin doğal bir sonucu olarak İstanbul yeniden kuşatıldı. 8 Haziran ile 10 Haziran 1422 tarihleri arasında İstanbul surlarının önünde bir Osmanlı ordusu belirdi. Ordunun başındaki komutan yeni Sultan II. Murad tarafından Musa Çelebi'nin düşüşünden sonra gönderildiği sürgün yerinden, eski düşmanı I. Mehmed'in oğlu olan yeni sultanın hizmetine girmek üzere geri çağrılan Mihaloğlu idi. 15 (veya 20) Haziran'da II. Murad bizzat İstanbul önlerine geldi. Kuşatma ordusu, ganimet toplama hevesi ile bir araya gelen askerlerden, dervişlerden, tüccarlardan, zanaatkârlardan ve köylülerden oluşuyordu. Eşinden dolayı sultanın bir akrabası olan ve büyük saygı gören Bursalı Emir Sultan da onların arasında idi. Osmanlılar bu sefer, ağaçtan kuleler gibi yapay araçlar kullandılar ve su yollarından şehre girmeyi denediler. Bizans'ın başkentindeki hadiseler hakkında en teferruatlı bilgiyi veren Bizanslı tarihçi Francis (Phrantzes) 22 Ağustos'ta (kuşatmanın tarihçisi Kananos'a göre 24 Ağustos'ta), İmparator Ioannes'in Topkapı (Saint Romanos Kapısı)'dan çıkıp katıldığı, ancak herhangi bir sonuç getirmeyen bir çatışmadan bahsetti. İmparator Manuel ve Ioannes, düşmanı kaçırmak için kesin bir araca başvurdular. Ölen sultan ardında, Mustafa adında, Hamidoğulları Eyaleti'nin yönetimine getirilmiş bir erkek çocuk daha bırakmıştı. Ancak Sultan II. Murad, Osmanlılarda gelenek hâline geldiği gibi, tahta çıktıktan sonra onu ortadan kaldırmaya ya cesaret edememiş ya da kıyamamıştı. Rumların Mustaphopulos diye adlandırdıkları bu genç şehzâde İstanbul'a getirildi. 30 Eylül'de İstanbul'a vardı ve bir gün sonra yaşlı babası İmparatoru ziyaret etmek için yola koyuldu, ancak Osmanlı Devleti'nin bu yeni mirasçısı sadece Silivri'ye kadar geldi. Yine de bu hile işe yaramıştı, zira II. Murad daha genç şehzâdenin Avrupa'ya doğru yola çıktığını duyar duymaz birliklerini Edirne'ye geri çekmişti. Kısa bir süre sonra ise Anadolu'ya geçti. İstanbul, Osmanlı hükümdarı çekildikten sonra da Türkler tarafından kuşatma altında tutuldu. Avrupa'da zaman zaman ünlü İstanbul'un içinde bulunduğu büyük tehlikeden bahsedilmeye başlandı. 1422 yılının Ekim ayında düşmanların yine güçlü bir saldırısı kırıldı. Osmanlı birlikleri bu arada Evrenos Bey'in ve Turahan Bey'in oğullarının komutasında Selanik'e de yöneldiler (1423), ancak bu güçlü şehri yine alamadılar. Kantakuzenos Stavromitis'in hüküm sürdüğü, savunması daha zayıf İzdin'i bile o dönemde işgal etmeyi başaramadılar43. Nihayet 21 Mayıs 1423 tarihinde Turahan Bey 10 bin süvari ile bizzat Mora'daki Germe Hisarı'nın güzel ve yüksek surlarının önünde belirdi. Kaninalı Tocco, bu seferin gerçekleşmesi için elinden gelen tüm desteği vermişti. Rumlar – bir Venedik kaynağında cani (nefandi) ve nankör (vilissimi) Rumlar, dendi – büyük harcamalar yapılarak ve büyük umutlar beslenerek inşa edilen istihkâmları terk etmişlerdi. Türkler bu ünlü askerî eseri hiçbir dirençle karşılaşmadan zapt ettiler ve Turahan Bey, surları yıkmak için birkaç ay uğraştı. Akıncılar, her yeri yağmalayarak Mora Yarımadası'nın tamamına yayıldılar. Despotun ikamet ettiği Mezistre önlerinde karargâh kurdular ve Leontochorion, Gardiki ve Tavia önlerinde görüldüler. Nihayet, bu uzak bölgelerde her zamanki gibi sürekli olacak fetihler yapmadan Tesalya'ya geri döndüler44. Şehzâde Mustafa'nın öldürülmesi ve imparator ailesinde 1 Ekim tarihinde felç geçiren yaşlı İmparator Manuel'in oğulları arasında çıkan iç mücadeleler sonucunda Bizans Devleti'nin durumu daha da kötüye gitti. Ioannes gibi buradan taht müddeisi olarak Osmanlı karargâhına geçti45. Ioannes, kardeşi Konstantin'e hükümetin idaresini bıraktıktan sonra, 15 Kasım 1423 tarihinde Venedik ve dükünü Macaristan ile yapılacak bir barış için kazanmaya çalışacağı Milano ile Macaristan sarayına gitmek üzere yola çıktı ve ancak bir yıl sonra 1424 yılı Ekim ayında Boğdan'daki Kili üzerinden geri döndü46. Bu arada 22 Şubat'ta Bizanslılar için oldukça iyi sayılabilecek şartlar altında barış sağlanmıştı Bizans, yine yılda 300 bin akçe (Venedikli bir kaynakta 100 bin altından bahsedilir) vergi verecek, ancak bunun karşılığında İzdin'i, Silivri'yi ve Karadeniz sahillerini geri alacaktı47. İmparator Ioannes'in Macar Kralı ile yaptığı görüşmeler yine de sonuçsuz kalmadı aksine Tuna boylarındaki bu devletin, sadece bu yüzden olmasa da Balkan meselesine tekrar müdahalesi ile sonuçlandı. 21 Temmuz 1425 tarihinde, son yıllarında keşiş cübbesini giyen ve Peder Mattheos adını taşıyan felçli İmparator Manuel öldü ve Bizans Devleti'nin asla sağlanamayan bütünlüğü de onunla birlikte mezara gitti. Despot ünvanı ile övünen imparator oğulları babalarının bıraktığı mirasın birer bölümlerini aldı ve böylece kendi kibirlerinden dolayı sultanın önünde el pençe divân duran ve siyasi varlıklarını sadece sultanın teveccühü ile sürdürebilen küçük bölgelerin sefil hanedanlarından biri hâline geldiler. Ioannes, İstanbul ve eski surları civarında hüküm sürerken, kardeşi Konstantin son yüzyıllarda bir nevi soyutlanmış prenslik hâline gelmiş Ahyolu ve Misivri'de hüküm sürüyordu. Selanik, haklarını kısa bir süre sonra hastalığı yüzünden Venedik'e satacak ve oğlu ile birlikte huzur içinde ölümü bekleyeceği Mantinea'da yaşamına devam edecek olan Andronikos'a aitti. Mora'da hüküm süren diğer iki imparator oğlu ise bir anlaşmaya varmışlardı Theodoros, Mezistre'de hüküm sürerken, küçük kardeşi Thomas'a dağınık baronluklar ve arkontluklar kaldı. Sadece hain Dimitrios, kaçak olarak sürgünde yaşıyordu48. II. Murad, 1421 yılında genç şehzâde [Küçük] Mustafa'nın isyanını bastırmak için Anadolu'ya geçmişti. Vâsi olarak başında Şarapdar İlyas Bey bulunan şehzâde, çok önemli bir yer olan Anadoluhisarı'nı eline geçirmiş, ancak Bursa'yı alamamıştı. İznik iddia edildiği gibi, isyancıları şehirde tutma amacıyla II. Murad ve İznik komutanı Firuz oğlu Ali Bey arasında yapılan bir plana uygun olarak birkaç hafta sonra teslim oldu. Sultan şehre vardığında şehrin kapıları derhal açıldı ve İlyas Bey, bahtsız Osmanlı şehzâdesini teslim etmek üzere derhal Sultan II. Murad'ın yanına gitti. Şehzâde Mustafa, şehir surları dışında Mirahor Mesud Bey tarafından bir incir ağacına asıldı. Altı yaşındaki bu küçük şehzâde de yine Bursa'da sultanların türbesinde yatıyor49. Ancak, Cüneyd hayatta olduğu sürece Anadolu'nun sahil boylarına huzurun getirilmesi mümkün değildi. İkinci Mustafa olayından hemen sonra yaşlı kurnaz tilki , Osmanlıların ezeli düşmanı İsfendiyar Bey ile ittifak kurdu ve bu sefer Ayasuluk ve Balat Hükümdarı ünvanı ile yetinmeyip, kendini bütün Anadolu'nun 50 hükümdarı ilan etti. Bolu'yu almaya çalışan İsfendiyar Bey'in birliklerine karşı yapılan savaşı sultan bizzat yönetiyordu. Kastamonu ve Küre'yi Osmanlı Devleti'ne dahil etti. Yaşlı İsfendiyar Bey, öyle ağır yaralandı ki, işitme duyusunu tamamen kaybetti ve deniz kenarında alınması mümkün görünmeyen Sinop'a kaçtı. Barışı sağlamak ve affedilmek için İsfendiyar Bey, II. Murad'a kızını vermeyi teklif etti. II. Murad'ın bu teklifi kabul etmesi ile Anadolu'nun kuzey bölgelerinde huzur sağlandı ve II. Murad'ın kayınbiraderi Kasım Bey bu huzurun korunması için Osmanlı sarayında rehine tutuldu. Germiyan Beyi Yakup, düğün merasimine eşini göndererek, II. Murad'la vasallık ilişkisini de kabul etmiş sayıldı51. Aydın'da bundan sonra Yahşi Bey Osmanlı beyi olarak hüküm sürüyordu Saruhan Beyi Evrenos'un oğlu idi ve Menteşe'de hüküm süren Balaban Bey, II. Murad'ın çevresinden bir Osmanlı idi. Cüneyd ise müttefikleri olmamasına rağmen, 1424 yılında oğlu Kurt Hasan ile birlikte İzmir'de tekrar isyan bayrağını çekmeye ve gerçekte artık hayatta olmayan üçüncü bir Mustafa'yı, Rumların Mustaphopulus'unu sultan ilan etmeye cüret etti. Yahşi Bey'i yenmeyi başardı. Bu kurnaz isyancının tehlikeli isyanını zamanında bastırmak için Sultan II. Murad, kış aylarında, Arnavut asıllı Bâyezid Paşa'nın kız kardeşi ile evli olan Rum asıllı devşirme Halil Bey'i İzmir'e gönderdi. Halil Bey, hiç kan dökmeden Kurt'u esir almayı başardı Cüneyd ise yine kaçtı ve toprakları bu sefer Osmanlı topraklarına katıldı. Su yoluyla Akçay'a geçen ve hiç yorulmak bilmeyen bu düşman buradan Karamanlılara mektup gönderip yardım istedikten sonra, 500 süvari ile Denizli önlerine geldiğinde, İpsili'de kuşatıldı. Sultan'ın isteği üzerine Cenevizli Percivale Pallavicini de Sakız Adası'na çıkan birkaç gemi ile birlikte isyancıya karşı yardıma geldi52. Cüneyd teslim oldu, öldürülmesi yönünde karar verildi ve uykudayken ölümcül bir darbe ile öldürüldü. Oğlu Kurt'un Gelibolu'da başı kesildi. Böylece İzmir Beyleri'nin soyu tamamen ortadan kalktı. Dur durak bilmeden faaliyetlerine devam eden Cüneyd'in ölümü ile birlikte Osmanlı birliğine karşı Anadolu partikülarizminin son temsilcisi de yok oldu53. Artık Osmanlılar sayesinde amcası Mustafa'nın yerine geçmiş ve Sultan II. Murad'ın kız kardeşi ile evlenmiş olmasına rağmen54, Cüneyd'i destekleyen ve kaçak Teke Beyi Osman ile Osmanlılara karşı ittifak kuran Karaman Beyi'ne karşı yeni bir savaş açmanın zamanı gelmişti. 1423* yılında Karaman ve Teke beyliklerinin müttefik orduları Antalya'yı** zapt etmek ve İsfendiyar Bey ile Cüneyd'in topraklarının Osmanlılar tarafından ilhak edilmeleri ile kesilen deniz yolunu tekrar açmak üzere harekete geçtiler. Osman, Karaman Beyi gelmeden, şehirde hüküm süren Firuz oğlu Hamza Bey'in saldırısına uğradı ve öldürüldü. Karamanlı Mehmed Bey geldiğinde ise isabet eden bir taşla başı ezildi. İki oğlundan sadece İbrahim, babasının naaşı ile Konya'ya geri dönerken, kardeşi Ali, Hamza Bey'in elinde esir kaldı ve Murad'ın Karaman Beyliği'nde bizzat görünmesine gerek kalmadı. Son Teke Beyi'nin kız kardeşi ile evlenmiş olan Hamza Bey'e Teke Beyliği Hamid'e ise hain İlyas Bey'in toprakları verilirken, yaşlı kaçak Karamanlı İbrahim Bey'e Karaman topraklarını kapsayan beylik verildi. Kardeşi Ali, Sultan II. Murad'ın kız kardeşi ile evlenerek, huzur içinde yöneteceği Sofya'da sancakbeyi oldu. Aynı aileden gelen İsa Bey de Avrupa'da kaldı. Amasya komutanı, bu arada Türkmen reislerini cezalandırıp, Canik topraklarını tamamen ilhak ederek devletin doğu sınırını da güvence altına aldı. İlk kez, saygı gösterisinde bulunmak üzere bir Anadolu Beyi'nin Avrupa'ya geldiği görüldü Germiyan Bey'i, Anadolu'nun sert geçen uzun savaşlardan sonra nihayet Osmanlılara boyun eğdiğinin canlı bir kanıtı idi. Oğlu Osman ise sadece Sultan II. Murad'ın teveccühü sayesinde hüküm sürebiliyordu55. Osmanlı siyaseti hâlâ yerli beylerin mümkün olduğunca o güne kadar bağımsız olan topraklarında yönetici olarak bırakılmaları yönünde idi sadece Sultan I. Bâyezid, tam bir merkezileştirmeye gitmiş ve diğer tüm devlet yönetimlerinin yerine geçmek için çaba göstermişti. Osmanlıların uyguladığı bu sistem, birçok durumda işe yaramış olsa bile, Karaman Beyliğinde hiçbir zaman istenen etki yaratılamadı. II. Murad'ın, Avrupa'daki konumunu oldukça sağlamlaştırmış olduğu 1430 yılında uzun zamandır mücadele hâlinde olan İbrahim Bey ve II. Murad arasında yeni çatışmalar başladı. İbrahim Bey bir seferinde Murad'ın Dulkadiroğulları Bey'i tarafından gönderilen bir atı sultanın kendisi için isteyen elçilerine hakaret edercesine Efendiniz böyle bir ata binebilir mi ki. diye sormuştu. Bunun üzerine ceza olarak Akşehir, Beyşehir ve Konya fethedildi ve Karaman Bey'i, hüküm sürmeye devam edebilmek için daha güçlü Osmanlı'ya yine boyun eğmek zorunda kaldı. Yapılan yeni sözleşme ile bu toprakların otonomisi yine de ortadan kaldırılmadı İbrahim Bey, sadece zorla işgal ettiği toprakları geri vermek ve sultan tarafından bizzat yönetilen seferlere kendi askerî birliklerini gönderme taahhüdü altına girmek zorunda kaldı56. İbrahim Bey yine de ölümüne kadar (1443 civarı) yeni bir savaşla hanedanının Anadolu'da kaybettiği konumunu geri kazanmayı düşünmüştü. II. Murad'ın kendisi ve o dönemlerde Amasya'da sancakbeyi olan onsekiz yaşındaki oğlu Alaeddin, İbrahim Bey'e güçlü bir ordu ile saldırdılar ve ilk kez Müslümanların yaşadığı bir ülke acımasızca cezalandırıldı II. Murad nihayet kız kardeşi Sultan Hatun'un ricalarına boyun eğdi ve iyice köşeye sıkıştırılan beye, tekrar ülkesinin başına geçme iznini verdi. Ancak bu sefer, başka rehinelerle birlikte kendi oğlunu da galibin sarayına göndermek ve bundan böyle iki kat vergi ödemek zorunda bırakıldı57. Yaşlı Osmanlı Sultanı, kendi inancından dervişler ve keşişlerle birlikte hayatının son demlerini huzur içinde geçirmek üzere tekrar Anadolu'ya geçtiğinde barışı yine Karamanlılar bozmuştu Onlar, devletlerinin ebediyen hüküm süreceğine inanıyorlardı. Böylece, Macarların yeni ve büyük çapta bir saldırıya geçtikleri haberi, II. Murad'a Konya'yı tekrar kuşatmaya aldığı sırada ulaştı58. Gelenekler şimdi de üstün çıktı ve II. Murad, Karaman Beyi'nin yine ülkesinde kalmasına izin verdi. Karamanlılar bundan sonra yeni bir isyanı düşünemeyeceklerdi bile. Anadolu, doğrudan değil, aksine birçok siyasi ve akrabalık bağları sayesinde Osmanlı sultanlarına artık tamamen ilhak olmuştu ve bu sayede II. Murad'ın halefi II. Mehmed hükümdarlığının ilk yıllarında bütün dikkatini Avrupa'ya verebildi. Germiyan Beyliği artık tamamen Osmanlılara aitti. Germiyan Bey'i, ölümünden önce topraklarının tamamını II. Murad'a bırakmıştı (1427). Ölümünden sonra Kütahya'da bir daha Germiyanoğullarından ve Alişîr soyundan hiçbir hükümdar hüküm sürmedi. Avrupa'da daha büyük meseleler çözülmeyi ve daha yüksek amaçlar ulaşılmayı bekliyordu bu yüzden II. Murad'ın büyük eseri Rumeli'de yaratıldı. Burada bir taraftan Paleologlarla ilişkilerin düzenlenmesi, Sırbistan'ın kaderinin tayin edilmesi, Tuna boylarındaki Romen tehlikesinin ortadan kaldırılması gerekirken, diğer taraftan kibirli ve açgözlü Venedik'in dizginlerinin çekilmesi ve Haçlı Seferi fikrinin doğal temsilcisi olarak Macar Kralı'nın Osmanlı Devleti'ni Avrupa'da tanımasının sağlanması gerekiyordu. Kısacası, I. Bâyezid zamanında mevcut tüm sınırların tekrar eski hâline getirilmesi ve vasallık ilişkilerinin daha disiplinli, hatta imparatorlukvari bir duruma getirilmesi gerekiyordu. Dedesi Yıldırım Bâyezid misali meteora benzer bir yıldırım gibi değil, aksine kolay öfkelenmeyen ve sabırlı, bir o kadar da enerjik olan ve başarılarını son yıllarında büyük ağrılarla ödemek zorunda kalan Sultan II. Murad, devletin Avrupa'daki varlığını sağlamlaştırmak için 20 yılını harcadı. 1440 yılına kadar, Osmanlı Devleti'nin menfaatleri ne zaman gerektirirse, saldıran O oldu ancak, Batı Avrupa'nın tüm müttefik güçleri ile birlikte Macarların saldırısına maruz kaldığında, tamamen Osmanlılara yönelik Haçlı Seferleri fikrine öldürücü son bir darbe vurdu ve böylece Osmanlı Devleti'nin ilk döneminde yarattığı eseri tamamladı. Sulhsever bir insan olarak tanınan I. Mehmed'in hükümdarlığının son yıllarında uçbeyleri büyük bir heyecana kapılmışlardı. Macar Kralı Sigismund, Floransalı Pippo dei Scolari'yi ya da nam-ı diğer Pippo Spano'yu hizmetine almış ve ona Tımışvar Kontu ünvanını ve daha sonra Bosna Usorası ünvanını vermişti. Onun görevi, Sırbistan'a ait Tuna boylarının ve Sava sınırının başarılı bir şekilde gerçekleştireceği bekçiliğini yapmaktı. 1419 yılı yaz aylarında Stefan Losonczy, Türk birlikleri ile Eflak'taki Severin Kalesi'nde savaş hâlinde idi59. Aynı yılın Ağustos ayında daha batıdaki Tuna boylarında, Pippo ve Vidin'in Türk uçbeyi arasında geçen savaşlardan bahsediliyordu. Her iki taraf, öldürülen ve esir alınan düşmanların sayısı ile övünebildiğinden, bu savaşlar kesin bir sonuca varmamıştı60. Aynı yıl Eflak'ta, Mircea'nın oğlu ve eski taht ortağı Mihail hüküm sürüyordu. O, ne Macarların bir müttefiki, ne de Türklerin dostu değildi ve 1420 yılında I. Dan'ın Osmanlı sarayında belli bir süre rehine olarak tutulmuş aynı adlı oğlu ona saldırdı61. Mihail, bunun üzerine Macaristan'ın hükümdarlığını kabul etti ve Erdel Voyvodası yardımına geldi, ancak ikisi de aynı yıl içinde bozguna uğradı ve öldürüldüler. Kaynaklarda, özellikle zaferi kazanan Dan'ın saflarında Türk akıncılarının savaşmış olduğundan bahsedilir62. Ancak Dan, kısa bir süre sonra koruyucusu ile anlaşmazlığa düştü. Daha Sultan I. Mehmed'in hayatta olduğu zamanlar, ancak muhtemelen onun bilgisi olmadan, Turahan ve Evrenos Bey ailelerinden gelen Tuna beyleri, Mircea'nın Türklerin içinde bulundukları durumları çok iyi bilen diğer bir oğlunu, Kel Radul'u prens olarak Tuna'nın ötesine gönderdiler. Radul, Braşov'a kadar geldi ve yanında bulunan Türklerin Karpatların eteğindeki bu büyük ticaret şehrine saldırmalarını ve ateşe vermelerini emretti63. bundan sonra da korumayı başardı. Eflak'ta, gönüllü yerli prensler aracılığıyla da olsa, Türk stilinde hüküm zamanı henüz gelmemişti. Türklerin 1420 yılında yaptıkları seferin, Lehistan Kralı'nın dostu olarak yaşlı bilgin Aleksanderu cel Bun'un (Mülayim Aleksanderu) hüküm sürdüğü ve o güne kadar Tuna beylerinin akınlarından etkilenmemiş olan Boğdan'a da yönelmesi ilgi çekici idi. Turla Nehri'nin Karadeniz'e döküldüğü yerde bulunan ve kısa bir süre öncesine kadar sahibi olan Cenevizliler tarafından önce Maocastro ve son olarak (Rumca Maurokastron kelimesinden türetilen) Moncastro olarak adlandırılan Romenlerin Cetatea-Alba, Türklerin ise güçlü Akkirman Limanı, yüksek surlarının altında ilk defa düşman Osmanlıları gördü. Türkler, denizden değil, karayolunu kullanıp, Tuna Nehri'ni takip ederek kendilerine tamamen tâbi olan Eflak ülkesinden gelmişlerdi. Ancak Boğdan'a karşı yapılan sefer de belirli bir plânın bir parçası değildi ve yine sürekli bir yerleşim için çaba gösterilmedi. Macar Kralı ve bu bölgeler üzerinde menfaati olan Lehistan Kralı, hatta Litvanya Prensi Vitold bile sınırlarının güvenliği için endişe ettiler ve Eflak ile Boğdan'ı Türklerden kurtarmak için tedbirler aldılar65. 1424 yılında, Türk elçilerin Macar sarayına gönderildiği bir dönemde66, Severin Kalesi (Turnu Severin) tekrar savunma durumuna getirildi. Bir sonraki yıl, Radul'u tekrar eski konumuna getirmek isteyen Türkler, bunun için Dan'a saldırınca Kral Sigismund, 16 Ağustos'ta bizzat Orsova'ya kadar geldi67. Bir tarafta Pippo, diğer tarafta Dan ve Erdel Voyvodası Zach, Türklerin geçişini engellemek için tüm güçleri ile savaşıyordular. Mevcut durum, 1419 yılındaki savaşın durumuna çok benziyordu. Nihayet sonbaharda Romenler tam bir zafer kazandılar, ancak düşmanlıklar, Dan 30 Mayıs 1426 tarihinde önemli bir mağlubiyete uğrayana kadar devam etti. Bulgaristan tahtında hak iddia eden birini kullanmak, Pippo'nun işine geldi ve Tuna Nehri'nin üst kısımlarında başarılı bir şekilde savaşmaya devam etti. Kış aylarında, Selanik'te kuşatma altındaki Venediklilere, Macar ve Romen ordularının Türk beylerine karşı kazandıkları iki zaferin haberi geldi68. Neticede Dan, tıpkı 1394 yılında amcası Mircea gibi, 1427 yılı başlarında sığınmacı olarak Erdel'de bulundu ve daha önce 1395 yılında görülen durumlara benzer bir biçimde Kral Sigismund, 1427 yılı bahar aylarında Portekizli Prens Dom Pedro eşliğinde, Eflak üzerine çok başarılı olmayacak bir sefere çıktı. Bu, Türklere karşı yapılacak bir savaş ya da küçük bir Haçlı Seferi değil, sadece kendisi için yararlı olan Dan'ın tekrar tahta getirilmesi için yapılmış bir sefer olup, bu konuda başarılı oldu. Hristiyanlar tarafından desteklenen prensin Romen birlikleri bunun üzerine Tuna boylarına doğru harekete geçti ve birkaç yıl önce kaybedilen Yergöğü'nü tekrar geri alıp, nehrin sağ kıyılarını yağmalayıp, ateşe verdiler. Kısa bir süre sonra, kendilerine Erdel'deki tuz madenlerini veren Sigismund tarafından çağrılan Alman Claus von Redwitz'in adamları Seviren'e geldi, ancak burada çok kısa bir süre kalıp, ün kazanmak için ellerine çok fazla fırsat geçmedi. 1428 yılında ise Türkler Eflak'a tekrar hakim oldular. Dan, birkaç aylığına ortadan kayboldu ve bilgi sahibi olmadığımız bir şekilde tekrar tahta çıkartılıp, 1431 yılına kadar hüküm sürdü. Nihayet, uzun zamandır kendisinden beklendiği gibi, Türklere tâbi olmuş, sultana elçiler göndermiş ve ilk defa vergisini ödemişti. Eskiden Hristiyanlığın ateşli bir savunucusu olan Dan, bundan sonra elinden Kili'yi almak istediği Boğdanlı komşusu Aleksanderu cel Bun'nu rahatsız etmek için Türklerin yardımını kullandı69. Arnavutluktaki Türkler de sultanın belirli bir talimatı olmadan sürekli olarak Osmanlı topraklarının genişletilmesi için uğraşmışlardı. Bu, bağlı bulundukları devletin ciddi anlaşmazlıklara sürüklenmesini engellerken, tamamen uçbeylerinin sorumluluğu altında olmak üzere, devletin genişlemesini sağlayan bir politika idi. Sultan I. Mehmed'in hükümdarlığı zamanında Arnavutlar, Güney Arnavutluk'ta çok önemli birer liman olan Avlonya, Kanina, Biograd ve Pirgo'yu aldılar. Sırp Mrkşa'nın dul eşi Regina, Korfu'ya kaçtı ve oldukça şiddet dolu önlemlerle Balkanlara yakın Adriyatik Denizi'nin tüm ticaret hacmi denizin batısında tek bir Osmanlı Limanı'na yönlendirildi70. Venedik, Napolili Maramonti ailesine mensup akrabası ve evlatlığı Stefan'ın yardım ettiği Balşa ile tekrar savaşa girip, 1419 yılında amansız düşmanlarına Bar'ı teslim etmek zorunda kalıp, Arnavutlar ve onların Türk dostları Balaban ve Mostrat'ın İşkodra'yı tehdit ettiklerini gördüğünde, Osmanlı Kefalonyalılar için Kuzey Arnavutluk yönünde yayılma ve zengin ganimetler toplama zamanı gelmişti. Venedik Cumhuriyeti, o dönemde dikkatini tamamen Dalmaçya'daki durumlara yöneltmek zorunda kaldı ve Macar gücünün Adriyatik Denizi kıyılarında kırılması ile Zadra (1409), Spilit, Şebenik (Sebenico), Trigor (Trau) şehirlerini ve sahile yakın büyük adaları topraklarına kattı (1412-1420) ve Kont İvan Nelipiç'e ait Klis ile Almissa kalelerini almak için çaba gösterdi71. Bosna'nın, Ostoya'nın oğlu olan yeni Kral Stefan Ostoiç ve II. Stefan Tvrtko'nun (1421 tarihinden itibaren) yönetimi altında, güçlü Sandali'nin son nefesine kadar Türklerin bir dostu olarak kalması yüzünden kendini komşu Türklere karşı savunması imkânsızdı. 1421 yılı baharında her ne kadar Evrenos Bey'in oğullarından biri Visoki'de Bosna Kralı'nın birlikleri tarafından bozguna uğratılmış ve 1424 yılında Osmanlıların bir akını başarı ile püskürtülmüş olsa bile, 1426 yılında direnç kırıldı. Türkler, Bosna'daki tüm dağ geçitlerini işgal ettiler ve yaz boyunca 4 bin Türk ülkede kaldı. Akıncılar, Hırvatistan'a kadar geldi, Usora ve Srebrenica'ya temas ettiler ve bağımsız voyvoda Zlatonossoviç'in bölgelerine kadar ilerlediler72. Bu Arnavut-Boşnak sınır akınlarının asıl organizatörü Üsküp Sancakbeyi İshak Bey idi. Onun ölümüne kadar Bosnalı hükümdarlar ve toprakları varlıklarını huzur içinde sürdüremediler73. Osmanlılar daha sonra Ostoiç'in hırslı oğlu Radivoy ile uygulamış oldukları politikanın çok iyi bir destekçisini buldular ve devletin birkaç şehrini işgal ettiler. Bu yüzden 1430 yılında Kral Stefan Tvrtko, tıpkı daha güçlü Dan'ın önceden yaptığı gibi, Osmanlı padişahının huzuruna çıkıp, hükümdarlığını satın almak ve vergi ödemek zorunda kaldı74. Yaşlı Despot Stefan, kendisini tâbiyet gereği kutladığı ancak katiyen desteklemediği II. Murad'ın cülûsundan sonraki ilk üç yıl boyunca, kendisi ve Macar Kralı adına 1421 yılında ölen Balşa'nın mirası için Venedik'e karşı yapılan bir savaşla meşgulken, Sandali Venedik'in nihai olarak zapt ettiği Kotor'u talep ediyordu. Despota bağlı Sırplar, Ardiyatik Denizi sahillerinde Venedik tarafından geri kazanılan şehirlere aynı yıl içerisinde saldırdılar. Stefan, İşkodra'yı almaya çalıştı ve bunu kısa bir süre için başardı. 18 Aralık 1422 tarihinde Bar ile yine önemli bir şehir olan Drivasto yine Venediklilerin eline düştü. Birkaç yıl sonra ilavelerle genişletilecek olan 12 Ağustos 1423 tarihli barış anlaşması ile Sırp Prensi'ne en azından Budua, Bar ve Drivasto'yu geri verdiler ve bu sayede bu tecrübeli politikacının tüm dikkatini Türklerin ilerleyişine vermesini sağladılar75. Kral Sigismund'un sarayını sık sık ziyaret etmesine rağmen, Balkan Yarımadası'nın kurtarılmasına ilişkin eski Hristiyan ittifakları yenilemeye niyeti yoktu, zira Türklerin onu Venedik'le yaptığı savaşta desteklediğini unutmadı hatta İlyas Bey, ikinci barış anlaşmasında şahit olarak görev aldı76. Despot, 19 Temmuz 1427 tarihinde öldü ve mirasını kız kardeşi ile Vulk'un oğlu olup, son yıllarda hep yanında bulunan yeğeni ve evlatlığı Georg Brankoviç'e bıraktı77. Ancak Sırp Despotluğu'nda miras değişimi beklendiğinden daha zor olacaktı, zira Hristiyan ve Müslüman komşuları, kendileri için önemli olan Sırp bölgelerini topraklarına katmayı düşünüyorlardı. Özellikle de Kral Sigismund bundan sonra meydana gelecek bölünmede önemli bir rol oynayacaktı. Hükümdarlığının daha başlangıcında Georg'un elinden Belgrad'ı alacak ve tekrar Macar topraklarına katacaktı. Aynı yılın 9 Kasım tarihinde Kral Sigismund, şehrin kendisi tarafından işgal edilmiş kalesinde, bu fethi Macaristan'ın sınırlarını güvence altına almak ve Raskiya [Sırp] Devleti'ni korumak için 78 yapmak zorunda olduğunu yazmaktadır. Tazminat olarak yeni Sırp hükümdarına Tuna Nehri'nin ötesinde Wershetz ve Beçkerek gibi önemli birkaç yer verdi79. Kısa bir süre sonra Üsküplü Türkler de geldi, eski Sırbistan'ı tahrip etti, önemli ticaret şehri Novobrdo'yu kuşattı ve adını Alacahisar koyup, bir daha ellerinden çıkartmayacakları Kruşevac'ı zapt ettiler. Niş, yine Türklerin eline düştü. Morava Nehri'ne kadar tüm bölge Osmanlı Devleti'ne katıldı80. Türkler, Macarların Belgrad'a yerleşmelerine karşılık olarak Vidin Beyi'nin uzun uğraşlardan sonra zapt etmeyi başardığı Güvercinlik'i Tuna'daki kaleleri hâline getirmeyi düşündüler. Yine Hristiyanların düşmanlarına karşı büyük planlarından bahsetmeye başlayan Kral Sigismund'un81, orada Osmanlı birliklerin bulunmasına sessiz kalması mümkün değildi. Düşmanı Güvercinlik'ten kaçırmak ve topraklarını muhtemel akınlardan korumak için kral, yanında Stefan Rozgonyi, Grabovlu şövalye Czerny Stanisza'nın komutasındaki LehistanBoğdan yardımcı birlikleri (Tuna boylarında Türkler ve Lehler burada ilk kez savaştılar), bazı Cenevizli ve Lombardiyalı okçular ve Prens Dan'ın Macar karargâhına bizzat getirdiği 6 bin Romen ile birlikte Kaşov'dan buraya geldi. 1428 yılı baharında Güvercinlik'in kuşatması tam başlatıldı ki, sultanın yaklaşmakta olduğu haberi geldi. Sigismund, kendini sultanın karşısına çıkacak kadar güçlü hissetmedi ve aceleyle Tuna kıyılarını terk etti. Romen ve Leh beyleri tepenin üstünde yalnız kalıp, düşmanı beklemeye başladılar ve Osmanlılar tarafından kuşatılıp, katledildiler. Ancak, bu kanlı zaferin gerçekten de II. Murad komutası altında yapıldığı şüphelidir aksine Güvercinlik'te savaşan Osmanlı birliklerinin Tuna beylerinin ve Beylerbeyi Sinan Bey'in olağan birliklerinden oluştuğu varsayılmakta idi, zira sultanın bizzat yönettiği bir sefer, hiçbir zaman bu kadar kolay gerçekleşmez ve Güvercinlik gibi ikinci derecede önem taşıyan bir kalenin işgalinden daha farklı sonuçlar getirirdi82. Kral Sigismund, bu mağlubiyetten sonra Türklere karşı planlanan yeni büyük bir savaştan vazgeçti ve sultanla gerçekten de sadık kalacağı üç yıllık bir ateşkes imzaladı83. Sırbistan, kaderine terk edildi. Oldukça kurnaz ve gayet zeki bir prens olan Georg, sultandan barışı satın almak zorunda kaldı. Barış anlaşması, 1428 yılında Vezir Saruca Paşa ile yapıldı ve Georg, Türklere genelde uygulanan vergiyi ödeyip, bu gibi durumlarda ön görüldüğü gibi savaşta asker sağlamayı taahhüt etti. Daha sonraları, II. Murad'a kızı Mara'yı verme şerefine nail oldu. Düğün, 1433 yılında yapıldı ve Georg, damadına çeyiz olarak devrettiği 400 bin altın değerinde bir arazinin yanında 200 bin altın değerinde eşya hediye etti84. Georg, Despot ünvanını tahta çıktıktan kısa bir süre sonra Kantakuzenos soyundan bir Rum prensesle yaptığı evliliğinden dolayı almıştı – ilk eşi Trabzon'dan bir Komnenosa idi. Ünlü Bizanslı ileri geleni Georg Philantropenos, kendisine bu ünvanı yapılan bir merasimle bizzat vermişti. Georg, güçlü komşusu Kral Sigismund'a vasallik yemini ettiğinde ise Sigismund kendisine ayrıca Raskiya ve Arnavutluk Dükü ve Despotu ünvanını vermişti85. Bu tip diplomatik düzenlemelerle Despot Stefan'ın 1427 yılındaki ölümü ile tekrar gün ışığına çıkan Sırbistan meselesi yine de nihai bir çözüme kavuşturulamamıştı. Aksine, bu karışıklıklar sonunda Macaristan'ın Türklere karşı, özellikle Latin, Romen ve Sırp güçleri ile ittifak hâlinde gerçekleştireceği son bir Haçlı Seferi şeklinde yeni ve büyük bir savaşa sebep olacaktı. Osmanlı Devleti, Avrupa'daki konumuna kalıcı gözüyle bakmadan önce, sadece kendi menfaatlerini düşünmelerine rağmen, Hristiyan Batı'nın yardımını da kendi taraflarına çeken bu iki güçle uzun yıllar sürecek yeni ve zorlu bir savaşın kaçınılmaz olacağı görülmüş olmalıydı. Venedik, 1421 yılında Despot Theodoros'tan Grisi, Kosmina ve Lekanati'yi vermesini talep etti. Aynı dönemde yılın son günlerine doğru Mezistre'den bir Rum elçi Venedik'e geldi ve Germe Hisarı dahil olmak üzere, İstanbul'a kadar ulaşan Osmanlı savunmasından korkmuş olan Despot'un Mora'da sahip olduğu bütün toprakları devralmaları yönünde şaşırtıcı ve beklenmedik bir teklif getirdi. Gelen Bizanslı elçi, aynı zamanda geniş toprakları kapsayan kendi içinde bir bütün oluşturan ve sahibine buğday, üzüm, bal, balmumu, deri ve ipek sunan bu bölgelerin güzelliğini ve yararını anlatıyordu. Venedik, görüşmelere çok dikkatli yaklaşsa da Mora'da, ölmek üzere olan Centurione'nin ve zayıf kardeşlerinin hareketsizliği, Arta ve Yanya yeni Rum Despotu Tocco'nun açgözlülüğü ve en güvenli bölgelerden biri sayılan bu bölgede her biri kendi prensliğini kurmaya çalışan Paleologların entrikaları ile belirlenen mevcut durumların uzun vadede düzeltilmesinin mümkün olmadığını anladı. Bu yüzden Venedik 1422 yılında Grisi ve Mantichori'yi işgal etti ve aynı zamanda dürüstçe belirli şartlar altında Mora'nın tamamını ya da en azından Navarrese hanedanının mirası olan Kalamata, İşkodra, Vlisiri, Vositza ve Balyabadra ile mümkünse Gördüs ve Germe Hisarı'nı alabileceğini ilan etti. Bunun dışında Tocco ile onun elinde bulunan Kalavritas Şehri üzerine görüşmeleri sürdürdü1. Geçici olarak, Rodos Şövalyelerinden Rodos'u Eğriboz veya kazanılacak Mora toprakları ile takas etme planı bile ortaya atıldı. Nihayet 1423 yılında Venedik tüm Mora hükümdarları ve Yanina Despotu arasında yapılan bir yıllık ateşkes anlaşması ile yetindi. Tocco'nun ise Türklere Theodoros'a karşı yardım etmesi kesinlikle yasaklandı2. Bu görüşmeler herhangi bir sonuç veremeden, Selanik hakimi Andronikos, Venedik'e yeni bir satış teklifi götürdü. Fil hastalığına yakalanan, ikide bir sara nöbetleri geçiren ve aylardır Tesalya ve Makedon Türkleri tarafından kuşatma altında tutulan zavallı Andronikos, o güne kadar süren geleneklere saygı gösterdiği, Rum ruhbanını yerinde bırakmayı ve limanı bundan sonra da bütün Bizans gemilerine açık tutmayı taahhüt ettiği takdirde, Venedik'e Selanik'i, Kassandra Yarımadası'nı ve Vardar bölgesini devretmeyi teklif etti ve teklifinin ciddiyetini vurgulamak için 100 asil Rum ailesini rehine olarak Eğriboz'a göndermeye hazır olduğunu bildirdi. Bunun dışında, onu tehdit eden Türklere de bir anlaşma önerdiği ve bu anlaşmaya göre Selanik'in eski hakimi olarak gelirlerin üçte birini istediği anlatılmakta idi. Ancak Osmanlı komutanı her türlü şartı reddetmişti. Venedik ise tüm talepleri kabul etmeye hazırdı. Daha aynı ay içinde (1423 yılının Temmuz ayında) iki Proveditor - Santo Venier ve Niccolo Giorgio – mevcut tüm gemilerle birlikte Doğu Akdeniz'e doğru yelken açmak ve 60 kuleyi barındıran kalın surlarla çevrilmiş 40 bin nüfusa sahip bu güçlü şehri işgal etmek üzere seçildiler3. Venedik, aynı zamanda İzdin'deki Rum beyinden Lamia Körfezi'ndeki Avlaki ve Stylida'yı satın aldı4. Türklerin, Selanik'in Venedik tarafından elde edinilmesine itiraz etmeleri hâlinde uygulanacak tedbirler bile alınmıştı. Venier'in görevi, her ne pahasına olursa olsun, Türk Sultanı'nın onayını almaktı, ancak daha sonra, Eğriboz'da gerektiğinde sultana karşı kullanmak üzere Murad'ın akrabası İsmail adında kaçak bir Osmanlı kabul edildi5. II. Murad'ın Venedik'in Selanik üzerindeki hükümdarlığını tanımaması hâlinde ise Eflak'ta bulunan Prens Dan ile sonuçlarını daha Ekim ayında alacakları bir ittifak kurmayı planlamışlardı. Bunun dışında ayrıca Macar Kralı ile görüşmeler yaptılar6, hatta Venedik'in Hristiyan prensler arasında henüz hiçbir müttefik aramamış olmasına rağmen, 1424 yılında Osmanlılara karşı yapılacak büyük bir sefer için planlar bile yapıldı. Venedik elçisi Giorgio'nun Edirne'de esir alınmasından sonra Gelibolu galibi Pietro Loredano güçlü filosu ile Doğu sularına geldiğinde ise Cenova, Bizans İmparatoru'nun, yıldızı hiç barışmayan rakibi Venedik'e İstanbul'u devredebileceğinden korkmaya başladı ve Mart ayı civarlarında Bizans ile barışını yeniledi7. Asıl savaş henüz başlamamıştı, aksine Osmanlı Sultanı, Selanik'i teklif edilen 1.500 – 2 bin altın karşılığında Venedik'e bırakmaya meyilliymiş gibi göründü sadece Kassandra Yarımadası'nın ve Kortiatis'in satın alınmasına karşı çıktı8. O dönemde Anadolu'daki karmaşalar hâlâ devam etmekteydi Cüneyd, Venedik'e başvurdu ve kendisi ile sultanın kardeşi Mustafa'nın onyedi yaşındaki oğlunu, güya satın almış olduğu 3 bin süvari ile birlikte, daha önceden bildiğimiz gibi kaçmış olduğu İpsili'den, sözde şehzâdeyi sultan olarak ilan edeceği Gelibolu'ya geçirmesini talep etti. Cüneyd, Venedik'e bu hizmetin karşılığında sadece Selanik ve kendi bölgelerini teklif etmekle kalmadı, Gelibolu'nun gelirlerinin yarısını ve iki liman arasındaki sair limanların tamamını da teklif etti9, ancak İstanbul'daki ümitsiz hükümdarların cüretkâr politikalarını takip etmek istemeyen akıllı Venedik bu sakıncalı teklifi kabul etmedi. Loredano yine de 14 Temmuz'da daha önce ünlü zaferini kazandığı Gelibolu sularında görüldü. Yine düşmanca karşılandı, ancak bu sefer önemli bir zafer elde edemedi. Frankların önünde sadece üç Türk kadırgası bulunmasına rağmen, ancak bu kadırgaların var gücüyle savunma yapması yüzünden bir sonraki ay boyunca kavurucu sıcaklara dayanmak zorunda kaldı. Sahili kuşatan okçular ise bu arada tatlı su almak üzere karaya çıkan denizcileri affetmedi. Loredano, netice itibariyle 7 Aralık'ta hiçbir şey yapamamış hâlde Modon'a geldi10. Cüneyd'in, hayatı için savaşmak zorunda kaldığı 1425 yılında yine Venedik'ten hiçbir yardım gelmedi. Ayrıca, I. Bâyezid'in Selanik'e kaçan sözde oğlu olduğu iddia edilen sahte bir Mustafa'yı sultana karşı kullanmayı reddettiler. Ancak, Venedik'in Doğu Akdeniz'e yelken açan gemilerinin yeni komutanı Fanin Mihiel'in görevi, tehdit altındaki İzmir Beyi Cüneyd ile görüşmek ve menfaatler gerektirdiği takdirde onu İpsili'den alıp, Selanik'e getirmekti. Cenevizlilerin İpsili'nin kuşatmasına katılması hâlinde, onları uyaracak gerekiyorsa saldıracaktı. Venedik'in artık talepleri de yükselmişti Artık sadece Selanik'i değil, Türkler tarafından yeni alınan Kassandra Yarımadası'nı da istiyor ve sultana sadece Selanik'te tuz çıkarma izni veriyordu11. Bu sebeplerden dolayı nihayet Mayıs ayında ikinci Venedik-Türk savaşı çıktı. Önceleri Türk tarafından çok büyük kayıplar verildi. Deniz kuvvetlerinin komutanı Türkleri Kassandra Yarımadası'ndan kovmayı başardı ve körfezin karşı kıyısında Platamona Kalesi zapt edildi. Michael, Kavala'yı aldı ve düzmece Mustafa, Kortiatis Kalesi'ni eline geçirdi. Balaban Bey ve Sırp Voyvodası Barak'ın kardeşi İshak Bey'in bir oğlu esir alındılar12. Ancak Venedik'in başarıları bunlarla sınır kaldı. Türkler, 20 gün cesurca direndikten sonra teslim olan Kavala'yı geri alırlarken, Temmuz ayında Venedik filosu, hiçbir düşmanlıkla karşılaşmadan tekrar Gelibolu önlerine geldi. Ancak Venedikli Venier, Turahan Bey'le, vezirle ve Gelibolu'nun subaşısı ile bu arada barış anlaşmasının birkaç maddesi üzerinde anlaşmaya varmış ve sultanın rehinelerinden birkaçını gemilerine bindirmeyi başarmıştı13. Selanik, kış boyunca Türkler tarafından kuşatıldı. İçeride kalanlar, keten tohumlarından neredeyse hiç yenilemeyen ekmek yapıp, en azından açlıklarını bastırabiliyorlarsa, hallerine şükrediyorlardı. Bahar geldiğinde, Kassandra Yarımadası da Türklerin eline düştü. Doğu'nun sularında hiçbir Venedik filosu belirmedi. Bir zamanlar Sandali'nin Venedik aracılığıyla yeni Türk Sultanı'nın teveccühünü kazanmaya çalışması Antonio Acciaiouli'nin daha dostane davranması ve Kral Sigismund'un Osmanlılara karşı bir Hristiyan ittifakının kurulması yönündeki teklifi gibi14, elde edilen eski başarılarla yeşeren umutlar boş çıktı. Naksos hakiminin kardeşi Neccolo Krispo'nun, Midilli hakimi Francesco Gattilusio'nun ve yaşlı Sırp Despotu'nun çabaları da barışı sağlamadı15. Dostları, bahar aylarında Eflak'taki durumları kendi lehine çevirerek düzenlemiş olan Kral Sigismund'a Rum topraklarına birlik göndermesi için uyarıda bulundular, ama boşuna16. 1425 yılında Mora'ya yapılan tahrip edici büyük akından sonra Balat ve Ayasuluk'tan gelen Türk gemileri, bir sonraki yılın bahar aylarında Eğriboz Adası'nı da gaddarca yağmaladılar Ada sakinleri 1430 yılında adanın sekiz yıldır her baharda yağmalanmış olduğunu hesapladılar. İzdin, yine Türklerin elinde idi. Dıraç ise, bu arada Arnavut beylerin kuşatması altında idi. Gelibolu'da, herhangi bir savaş durumunda Osmanlılar tarafından anında silahla donatılabilecek 13 kadırga yatıyordu. Nihayet Andrea Mocenigo ile Gelibolu sübaşısı Saruca Paşa arasında yapılan anlaşma onaylanmadı ve II. Murad, Venedikli elçilere Gelibolu Limanı'nda zorla şartlar öne sürmeye çalışan düşman gemileri bulunduğu sürece hiçbir barış anlaşmasını imzalamayacağı yönünde sert bir cevap verdi (Venedik filosu gerçekten 5 Kasım 1426 tarihinden 9 Aralık 1426 tarihine kadar Gelibolu açıklarında demirlemişti)17. Bu karanlık tabloyu tamamlamak üzere bir de Balaban Bey esaretten, tahtta hak iddia eden Mustafa ise Selanik'ten kaçmayı başardılar. Mustafa, Sırbistan'a gitti ve Sırp Despotu ona kucak açıp, onu belki de gelecekte kullanabileceğini bile düşündü. Bu plan, Stefan'ın kısa süre sonra gerçekleşen ölümü ile birlikte suya düştü ve Mustafa kendine sığınacak yeni bir yer aramak zorunda kaldı. 1429 yılında tekrar Selanik'e döndü18. Savaşların sürdüğü 1428 yılı artık Osmanlı Sultanı'nın emrinde hizmet veren Anadolulu korsanların sahneye çıkması ile başladı. Eğriboz tekrar yağmalandı. Venediklilerin, en az Venedik Şehri kadar önemli19 olduğunu söyledikleri Koron ve Modon kalelerinden sadece köleler alınmakla kalınmamış, üzüm bağları ve zeytinlikler de tahrip edilmişti. Türkler, ayrıca Klarentza Körfezi'nde de görüldüler. Aynı dönemde, 26 Aralık 1427 tarihinden itibaren, Bizans İmparatoru Mora'da idi. Bu arada Theodoros, hükümdarlığını bırakmaya hazırdı ve diğer kardeşleri Konstantin, Leonardo Tocco'nun kızı Teodora ile uzun zamandır planlanan evliliğini gerçekleştirip, 1 Mayıs 1428 tarihinde neredeyse Türk sipahilerin bu bölgeyi ziyaret ettikleri dönemle aynı zaman içerisinde, eşinin çeyizi olarak Klarentza'yı zapt etti. Osmanlılar, bölünen Mora Yarımadası'nda Bizanslılar arasındaki gerilimleri engellemeyi düşünmüyorlardı, zira 1424 yılında yapılan anlaşmaya göre, Mora Despotluğu 100 bin altın tutarında bir haraçla siyasi özgürlüğünü satın almıştı. Üç kardeş Temmuz ayında yapılan düğüne gönül rahatlığıyla katıldılar. Bu fırsattan istifade ederek ayrıca Ocak 1424 tarihinde Başpiskopos Stefan Zaccaria'nın hayata veda ettiği20 Balyabadra'yı zapt etmeyi denediler ve şehir, ancak Paleologlara yılda 500 altın ödeyerek bu kaderinden kurtuldu. Ioannes, Ekim ayında tekrar İstanbul'a döndüğünde, kardeşleri kısa bir süre sonra birbirlerine düşman olmalarına rağmen Frank kalelerini, Rum köylerini ve Arnavut çobanlarını kapsayan yarımadadan vazgeçmediler. Theodoros , Mezistre'de hüküm sürerken, Thomas Kalavrita'da, Konstantin ile Vositza'da hüküm sürüyorlardı. Konstantin, kalelerin çoğuna sahipti ve sonunda Balyabadra'yı da aldı (şehir 5 Haziran 1429'da kaleyi ancak 1430 yılının Mayıs ayında alabildi). Kalavrita da yine Konstantine'in elinde kaldı. Burada sonbaharda annesi İmparatoriçe Teodora'nın cenazesini gömdü. 1429 yılının Temmuz ayında Yanya Despotu Karlo Tocco da arkasında Ercole, Turno, Memnone gibi güzel isimlere sahip, ancak yeteneksiz oğullar bırakarak, hayata veda ettiğinde, Mora nihayet Türk hükümdarlığı altında bile olsa, tamamen İstanbul imparatorluk hanedanına ait oldu21. Balyabadra'nın, Despot Theodoros'un ve Cleopa Malatesta ile evliliğinden dolayı Paleologlarla akraba olan ve Malesteta soyundan gelen yeni başpiskoposu, Bizansın üstün gücünü devirmek için uzaktaki Katalanlardan yardım istedi, ama boşuna. Katalanlar bu arada Kalavrita'yı aldılar, ama sadece hemen ardından tekrar Konstantin'e satmak için22. Türk donanması, bu arada önemli bir güç hâline gelmişti. 1427 yılında 50 araca sahiptiler ve 1428 yılında Türk gemileri ilk defa Ankona'dan gelen bir kadırga liderliğinde Gelibolu sularında Venedik ticaret gemilerine saldırıp, ele geçirdiler. Cüretkâr sipahiler ayrıca Girit Adası'na çıkıp, adayı yağmaladılar23. 1429 yılında herkes, Selanik hakimini ölümüne kadar zindanda tutmuş olan sultanın Osmanlı filosu ile limanda belireceğine inandı. Bu yüzden Venedik en ciddi tedbirleri almaya karar verdi. Bir önceki yıl, Kral Sigismund, Osmanlılara Anadolu'da ve Avrupa'da aynı anda saldırmak ve Osmanlı gücünü müttefik güçlerle kırmak üzere, Karamanlılar ile bağlantıya geçmişti. Ağustos ayında Venedik Osmanlıların Anadolu'daki bu en büyük düşmanı ile durumu görüşmeye karar verdi. Adası kısa bir süre önce Mısır Memlük Sultanı'nın ordusu tarafından harap edilen Kıbrıs Kralı'na da başvuruldu. Kral Yanoş, Karamanlıların dostu olarak kabul ediliyordu ve korsanları koruyan Osmanlı Sultanı'na karşı özellikle kin besliyordu. İlk kez, Anadolu'nun gelecekte hükümdarı olması umut edilen Karaman Beyi ile resmi bir anlaşma yapmak üzere Venedikli bir elçi Konya'ya geldi. Hristiyanların Asya üzerindeki planları nihayet o kadar ileri gider ki, Venedik, Kral Sigismund'un müttefiki olan ve babasının kurduğu devletin batıdaki yerlerinde hüküm süren Şah Mirza ile II. Murad arasında çıkan anlaşmazlıkları bile kendi lehine kullanmaya çalışır24. Venedik, aynı zamanda Macar Kralı ile beş yıllık bir ateşkes anlaşması yapmaya ve bir Haçlı Seferi düzenlemeye çalıştı. Buna göre Sigismund karayoluyla İstanbul'a yönelecek, Venedik kadırgaları ise Boğazları kontrol edecekti25. O esnada süren savaş tüm hızıyla devam etti. Mocenigo, Gelibolu önlerinde Türk filosuna saldırdı, ancak kendi askerlerinin sadakatsizliği yüzünden Pietro Loredano'nun kazandığı zaferi tekrarlayamadı. Yine de Asya'dan Avrupa'ya geçişler, bu sularda daha sonra da kalacak olan beş Venedik gemisi tarafından sürekli kontrol edildi26. II. Murad, Anadolu'dan ancak kış aylarında galip olarak geri döndü ve uzun zamandan beri, Selanik meselesini ortadan kaldırmak için beklenen ve bizzat kendi yöneteceği bir sefer düzenlemeye kararlı idi. Düşmanlıkların başlaması uzun sürmedi Ordu, Langada köyünden yola çıkarak, büyük şehrin surları altına geldi. Yahudiler kaçmış, Rumlar ise ticareti sekteye uğratan uzun süreli kuşatmadan yılmışlardı. Hristiyanlara yönelik politikaları büyük bir inatla sürdürmüş olan başpiskopos, yeni ölmüştü. Ancak, şehrin düşüşüne sebep olacak başka sebepler de vardı Halk, ahlaksızlıkları ile manastırları bile rahat bırakmayan Frank askerlerden nefret ediyordu hainler, kuşatmayı yapanların işini kolaylaştırıyordu27 ve surların bir kısmı iyi durumda değildi. Sadece limandaki üç kadırga, Türklerden çok fazla zarar görmemişlerdi. II. Murad'ın gelişinden üç gün sonra Osmanlılar surlara merdiven dayamayı başardılar. Dördüncü gün, savaş hattı, Trigonion'dan Hortayit [Kortaitis] Manastırı'na kadar uzandı. Türkler, düşmanlarını ok yağmuruna tutarak geri attılar. Tarih, Venedik kaynaklarından Anagnostes'e göre 13 Mart felaketi anlatan Rum tarihçiye göre 29 Mart'tı. Türkler, Trigonion Kalesi'nin surlarını tırmandılar. Samaria Kalesi'nden bu esnada kalan son Latinler engellenmeksizin hareket edebilen kadırgalara kaçtılar. İstedikleri gibi ganimet toplayabileceklerine dair söz almış olan vahşi Türk yığınları bu amaçla şehre girdi. Bütün kiliseler yağmalandı kutsal Teodora'nın kilisesindeki zenginlikler paylaşıldı Aziz Dimitrios Kilisesi'nde en uzak ülkelerden hacıları Selanik'e çeken mucizevi yağlarla yıkandılar. Şehrin dışında Vardar kıyılarında, ganimetler geleneksel bir biçimde hesaplandı ve askerler arasında bölüştürüldü. Meryem Ana kilisesi ve Prodomos Manastırı II. Murad tarafından camiye dönüştürüldü. Kutsal binalardan getirtilen mermer taşlarla II. Murad için bir hamam inşa ettirildi. Şehrin yeni hükümdarı üç yıl sonra tekrar bu şehre geldiğinde şehrin Hristiyan sakinlerine karşı muhtemelen öncesinden daha düşmanca davrandı Tıpkı Timur'un Şam'da yaptığı gibi, ellerinden varını yoğunu aldı ve Selanik'te bulunan 2 bin Türk ailenin yanına komşu Vardar Yenicesi'nden sayısız aile daha getirtildi. Sadece Latin kiliselerine dokunulmadı28. Selanik'in düştüğü haberi Venedik'te büyük bir heyecan yarattı ve Avrupa'nın her yerinde şehrin kaybı büyük yankılara sebep oldu. Yine de Hristiyanlar intikam alacakmış gibi görünmediler. Hristiyanlığın sözde en büyük hükümdarı, bütün konseylerin ve genel toplantıların başkanı Kral Sigismund, hiçbir harekette bulunmadı. Osmanlıların Anadolu'daki düşmanlarının gücü uzun zaman için kırılmıştı. Arnavutluk'ta, Stefan Maramonte ve Türk beyleri tarafından desteklenen Despot Georg, Venedik'le Zenta bölgesi için yeniden savaşa girmiş ve Drivasto'yu almayı başardı. Daha sonra İskender Bey adıyla daha yakından tanıyacağımız oğlu uzun zamandan beri devşirme ve rehine olarak Osmanlı sarayında bulunan İvan Kastriota, Tanus Dukakin ve diğer Arnavut liderler Venedik'e karşı savaşıyorlardı. Ercole Tocco'nun çağrısı üzerine, kuzeni II. Karlo'ya karşı yardım etmek üzere, Epir Despotluğu'nda Türk birlikler görüldü. Aynı yılın baharında Rumeli Beylerbeyi Sinan Paşa buraya girdi ve sultanın kendisi de bu yeni savaş yerini kısa da olsa ziyaret etti. Ekim ayında Yanya alınmış ve kuzey despotluğun tamamı Müslüman sultanın eline geçmişti. Genç Karlo'ya, Epir ve Akarnaniya'da sadece birkaç yer kaldı. Arta Despotu ünvanını aldı ve sultanın vasalı olarak yaşamına devam etmek zorunda kaldı29. Müslüman korsanlar, ayrıca Tocco'nun mirasına dahil olan Ayamavra sahillerine de çıkmışlardı. Beylerbeyi Sinan Paşa, hükümdarının emri üzerine, güneydeki İyon Adaları'ndan başlayarak anakarada büyük eyaletleri zapt etmiş olan Napoli hanedanının hükümdarlığını kırmaya çalışacakmış gibi göründü. Büyük Karlo Tocco'nun dul eşi, Nerio Acciaiouli'nin kızı ve bu iki adanın hükümdarı olan Vasilissa, Venedik himayesi altına girdi ve sahip olduğu yerleri Venedik'e devretmeyi düşündü. Yeğeni Karlo da Kefalonya'da ve Zenta'da ona ait yerleri korumak üzere Venedik'ten yardım istedi30. Yeni donanma kaptanı Silvestro Mocenigo'nun gemileri ile İstanbul'a kadar varmış olmasına ve Asya ile Avrupa arasındaki trafiği engellemeye çalışmasına rağmen, 4 Eylül 1430 tarihinde II. Murad'a en azından Mora ve Arnavutluk'taki bazı yerlerini İnebahtı için 100 altın ve Arnavutluk'taki şehirler için 136 altın vergi vererek elinde tutabildiği için kendini şanslı sayıyordu31. Buna rağmen, 1431 yılı baharında Turahan Bey, Mora Yarımadası'na geldi ve İsthmus Derbendi kıyılarındaki kaleleri zapt etti. Mora'yı savunmaya çalışan Arnavutlar, Timur stilinde cezalandırıldılar. Arnavutluk'ta İvan Kastriota'nın yerleri bir bir elinden alındılar. Nihayet yaz aylarında Üsküp Beyi Priştine önlerinde belirdi32. Bunun üzerine zaferi kazanan Arnavut kökenli İshak Bey, Despot Brankoviç'in sultanın yanından yeni gelmiş oğlu Gregor ile birlikte yaz aylarında Çernoyeviçlerin bölgelerini geçerek Zenta bölgesinde İşkodra surları önlerine kadar ilerledi ve geçtikleri her yeri tahrip etti33. Ioannes, bütün düşmanlıklardan uzak kalmış olmasına rağmen, Venedik'le sultan arasında sağlanan barışın getireceği ilk sonucun Türkler tarafından İstanbul üzerine yapılacak yeni bir saldırı olduğundan korkuluyordu. Ioannes, I. Bâyezid'in 1430 yılında Eğriboz'da bulunan ve Osmanlı tahtında hak iddia eden Cafer adında bir oğlu ile gizliden gizliye irtibata geçmişti34. Bütün bu hadiseler üzerine 1431 yılında, II. Murad ile yapılacak muhtemel bir savaş için büyük hazırlıklara girişildi, surlar savunma durumuna geçirildi ve limanı demir zincirlerle kapatıldı. Bizans İmparatoru ayrıca Hristiyanlığın ortak düşmanını denizde karşılayabilmek için zaman zaman buraya gelen Venedik gemilerini bekletti. Ancak Bizans'ın başkenti tehlikeyi atlattı. Ioannes, deniz kenarında sultanla işbirliği içinde olan balıkçıların yaşadığı 600 haneyi yıktırdı35. Bu sefer de ucuz kurtulan Bizans, İmparator Manuel'in oğulları arasında yaşanan bitmek bilmez çekişmelere rağmen günlük hayatına devam etti. Thomas ve Konstantin, Mora eyaletlerini birinin Klarentza'da, diğerinin ise Kalavrita'da hüküm sürmesini sağlayacak biçimde aralarında bölüştükten sonra, ağabeyleri Theodoros 1436 yılında, imparatorun iznini almadan, kısa süre önce af dilemiş ve imparator kardeşi ile barışmış olan Dimitrios'un asil bir Rum kızı ile düğününün yapıldığı İstanbul'a geldi. Aynı zamanda saraya gelmiş olan Konstantin ise kısa bir süre sonra gizlice Mora'ya döndü ve yarımadanın tamamını eline geçirmek için Türklerden yardım istedi. Ioannes, bu tehlikeli kavgaları çok zor yatıştırmayı başardı 1439 yılının Eyül ayında Konstantin Mora'dan kesin olarak ayrıldı ve Bizans başkentinde zafer saatinin gelmesini beklemeye başladı. Ioannes yine Batı Avrupa'dan yardım istemeye karar vermiş ve bu sefer çaresizlikten Roma ile bir ittifak kurmayı bile göze almıştı 36. 1431 yılında Venedik ve Cenova arasında çıkan savaştan dolayı sultanın uzun zamandan beri sahillerinin ve deniz ticaretinin güvenliği için endişe etmesine gerek kalmamıştı. Venedik'in, Boğazı kontrol ederek, Karadeniz'deki ticaretini yok etmek için Bozcaada'yı zapt edebileceğinden korkan Cenova, sultana Galata'nın ve Sakız Adası'nın savunması için ortak hareket etmeye ilişkin teklifler götürmekten çekinmedi. Aynı zamanda Bizans İmparatoru'na, Paleologlardan birinin Ceneviz gemileri ile Girit veya Koron ve Modon'a karşı yelken açabileceği fikrini telkin etti. Venedik, gerçekten de Sakız Adası'na saldırdı ve Andrea Loredano'nun kazandığı bir zaferden sonra adayı kısa bir süre için işgal etti. Bunun karşılığında Korfu ve başka Venedik kolonileri, Cenova'ya bunun bedelini ödemek zorunda kaldılar. Cenova, Sakız Adası önlerinde Cenevizlilerle birlikte Türk gemileri de savaşmış olduğundan, II. Murad ve Venedik arasında kısa bir süre önce biten savaşın yeniden canlanacağını umut ediyordu. Bu iki büyük İtalyan deniz gücü ayrıca 1433 yılında Galata sularında ve Limni Adası ile Ereğli önlerinde yine iki düşman olarak karşı karşıya gelmişlerdi37. 1434 yılına kadar süren bu zorlu savaş, Venedik'in hiçbir bölgede Osmanlı Sultanı'nın menfaatlerine zarar vermemeye özen göstermesinin sebebi idi. Arnavutluk'ta birkaç eyalet, toprakları artık Osmanlı voyvodası İsmail tarafından yönetilen bir Dukakin'in ve Arianites Komnenosos'un liderliği altında, Leş'i de rahatsız etmiş olan Akçahisar Beyi Evrenoszâde Ali Bey'e karşı ayaklandıklarında, Venedik Cumhuriyeti isyancılara Türklere karşı yardım etmeye cesaret edemedi. Ancak İşkodra Dükü ve Komutanı, Dukakin'e voyvoda ünvanını verdi, silahlarla donattı ve gümrük gelirleri yüzünden önemli bir yer tutan Dagno Kalesi'ni Venedik'e kazandırdı. Sultan II. Murad'ın ölümüne dair yanlış haber, onun Dagno Kalesi üzerine yürüme cüretine kapılmasına sebep olmuştu. Venedik, Divân-ı Hümâyûn'a hemen beyanlar ve özürler yolladı, diğer taraftan da akıllıca dağıtılan hediyeler ile Dagno'yu elinde tutmaya çalıştı ve bunu başardı. Ancak, birkaç ay sonra, 1434 yılının Mayıs ayında, Avlonya sakinlerinin Kanina Kalesi'nin yakınlarda bulunan Venedikli subaylar tarafından zapt edilmesini sağlama teklifini geri çevirdi ve bu bölgedeki tüm huzursuzlukları ortadan kaldırmak için Sırp Despotu ile yapmış olduğu barış anlaşmasına harfi harfine uydu. Despot Georg, bu anlaşmanın bazı maddelerini ihlal ettiğinde bile sakin davranmaya gayret gösterdi. Yılda bin altın tutarındaki tahsisatı zamanında ödendi ve Venedik, 14 Ağustos 1435 tarihinde yeni başkent Semendire'de yapılan bir anlaşma ile bütün haklarından vazgeçtiğinde çok memnun oldu ve Georg'u minnetle Venedik vatandaşı ilan etti38. 1429 yılında Bizans İmparatoru, daha önce Türk-Macar anlaşmasını sağlamış olan Milanolu elçi Forlili Benedikt aracılığıyla Kral Sigismund'a kurtarıcı yeni bir Haçlı Seferi için teklif götürmüştü. Macar tarafında ise 1431 yılının Eylül ayında güçlü Gara Dükü'nün bir elçisi, Venedik'te muhtemelen Venedik'i de katılmaya davet ettiği büyük bir Hristiyan fetih planından bahsediliyordu39. Ancak bütün bu projeler için zaman uygun değildi. 1431 yılı başlarında Macar Kralı, Batı'nın İmparatoru olarak Nürnberg'de Avrupa'daki genel durumların düzenlenmesi ile meşguldü. O anda parlak bir kültür ve medeniyetin ileri gelenlerinin tam ortasında, Macaristan sınırları, Balkan Yarımadası'nın Slav ülkeleri ve batı Avrupa'nın şövalyemsi stili ile bir savaşın bile yapılamadığı barbar düşmanları aklına bile gelmiyordu. Ancak, bir imparatorun görkemi ile barış tanrısı olarak hareket ettiği Nürnberg'den ayrılmadan, koruyucusu olduğu müttefiki Dan'ın öldüğü ve oğlu Basarab'ın, Eflak Prensliği'nin yeni başkenti olan Tırgovişte'de hüküm sürmekte olduğu haberi geldi. Eflak'ın hükümdarı olarak Kral Sigismund, kendi yanında bulunan ve tahtta hak iddia edip, Ejderha anlamına gelen ancak, Sandali'ye iki Sırp despota ve kendisine verilen ejderha nişanesinden çok zalimliği yüzünden Şeytan anlamında kullanılan Drakul 40 lakaplı taht varisi Vlad'ı Tuna'nın alt kısımlarına gönderdi. Bu arada, Litvanya Prensi ve Svidrigaillo Dükü'nün arkadaşı olan yaşlı Boğdan Prensi Aleksandru boş durmamış ve Vlad gibi Mircea'nın oğlu olan Aldea'yı, Güney Romanya tahtının üçüncü varisi olarak, Aleksander adıyla Romen ülkesinin prensi ilan etmişti. Beklendiği gibi, 1432 yılının yaz aylarında Türkler de Eflak olaylarına karıştı ve Anadolu Beylerbeyi olarak Cüneyd'e karşı zafer kazanan Arnavut asıllı Hamza Bey komutasında ilerleyen ve Firuz Bey, Karaca Bey ve Azboğa gibi önemli komutanları barındıran oldukça güçlü ordusunun bir bölümü Boğdan üzerine yürüdü ve 22 Haziran günü tamamen bozguna uğratıldı. Hamza Bey, Silistre'dan yola çıkıp, Yalomita Ovası'nı takip ederek hükümdarlık sarayının bulunduğu yere ancak bir mil uzaklıktaki Finta Köyü'ne vardı. Aldea, bunun üzerine Boğdan sınırındaki Buzau'yu kaçtı. Türkler, Finta'dan sonra kuzeye yöneldiler ve akıncılar Karpat geçitlerini aşarak, yağma yaptılar ve Saksonyalı sakinleri cesurca direnen Braşov'a iki veya üçüncü kez saldırdılar. Beylerbeyinin birlikleri nihayet yorulmuş bir vaziyette geri döndüler ve geri dönüşleri sırasında Romenler kendilerine muhtemelen zor anlar yaşattılar. Hamza Bey'in görevi, muhtemelen Mircea'nın tahtı için mücadele eden rakiplerden birini desteklemek değildi. Aksine sultan Romen prensliklerinin Osmanlı topraklarına katılmasını amaçlamış olabilirdi. Gerek Basarab, gerekse Vlad, Erdel'e kaçak olarak sığınmışlardı. Aldea, dost Eflak topraklarına kaçmaya hazırdı. Türkler, Tuna kıyılarındaki kaleleri işgal ettiler ve 1433 yılında Tuna beylerinin birlikleri nehrin sol kıyısına geçtiklerinde, Romen boyarlar arasında da kendilerine taraftar buldular. Erdel'in savunmasını üstlenen Szekler Dükü Yergöğü Kalesi'nde oturuyor ve Eflak'a inmeye cesaret edemiyordu. Eflak'taki Macar etkisi artık iyice zayıflamıştı. Aleksander adıyla kendini prens ilan ettiren Aldea daha 1432 yılının Temmuz ayında Divân-ı Hümâyûn'a gelip, Osmanlı Sultanı'nın huzuruna çıkmaktan başka bir çare bulamamıştı. Edirne'ye birkaç ay sonra gelen Fransız gezgin Betrandon de la Broquiere Eflak ülkesinden rehine olan yaklaşık 20 asilzâde görecekti. 1434 yılında akıncılar, Eflak'taki yeni Türk vasalının en son rakiplerini takip ettiler ve Aldea, Erdel'e Türklerin Karpat geçitlerini tekrar aşacakları haberini gönderdi. Bu yüzden, kalben hâlâ Hristiyanların dostu olarak kaldığını defalarca tekrarlamasına rağmen, 1435 yılında Hristiyan sınırlarının ötesindeki ölümün arkasından çok fazla yas tutulmamıştı41. Türklerin Eflak'a yaptıkları seferler, akıncıların Erdel'e saldırıları, Braşov kuşatması, Macarlara karşı açık bir barış ihlali idi. Buna gerekçe olarak 1429 yılında yapılan ateşkes anlaşmasının sona ermiş olduğu gösteriliyordu. 1431–1432 yıllarında Türklerin yanında bulunan Forlili Benedikt, yeni bir barış anlaşması ile Bosna, Sırbistan ve Eflak, hatta Tuna boylarındaki Bulgaristan toprakları üzerinde Macar Kralı'nın hükümdarlığının kabulü için sultanla pazarlık yapmayı deniyordu, ama boşuna. II. Murad, buna sert bir şekilde cevap vererek, hiçbir zaman erkek gibi savaşmasını bilmemiş Sigismund'u o güne kadar yeterince esirgemiş olduğunu söyledi42. Batı'dan nihayet dönen Macar Kralı, Osmanlılarla yapılacak bir savaş için hazırlıklar yapmak zorunda kaldı. Savaşın gerekliliğini ortaya koyan başka sebepler de vardı. Georg Brankoviç, tamamen Türk himayesi altına girmişti. Oğlu Gregor, Arnavutlukta İshak Bey'in Venedik yönetimi altındaki Zenta'ya karşı düşmanlıklarına katıldıktan sonra, Despot Georg 1433 yılında kızı Mara'yı II. Murad ile evlendirdi. Ateşte aynı ocakta iki demiri olmasına dikkat eden bu yaşlı ve kurnaz adam, neredeyse aynı zamanda Mara'nın kız kardeşi Katerina'yı, Alman İmparatoriçesi ve Macaristan Kraliçesi Barbara'nın yeğeni ve Cilly'li Frederik'in oğlu Ulrich ile nişanlandırmaya çalıştı. Diğer taraftan Srebrenica'daki gümrüklerini de Yusuf adlı bir Türke icara vermişti. Böyle bir politikayı, hiçbir Macar Kralı'nın kabul etmesi mümkün değildi43. 1432 yılından beri Georg ile düşman olan Bosna Kralı Tvrtko, Ostoya'nın Türkler tarafından desteklenen oğlu Kral Radivoy ile savaşmakta idi. İshak Bey'in 3 bin askerden oluşan birlikleri, yaşlı Üsküp Beyi'nin [İsa Bey] liderliğinde Bosna ve Hırvatistan'dan geçerek, Dalmaçya'nın başkenti Zara'ya kadar geldiler. 1434 yılında birkaç ay boyunca İshak Bey, bahtsız Bosna'nın asıl hükümdarı oldu ve 1430 yılından itibaren, daha önce de bahsedildiği gibi, Arnavutluk bağımsızlığı ve Hristiyanlık adına son savaşlarını verdi44. Sigismund, Osmanlılara karşı yapılacak büyük bir intikam seferinin hazırlığı ve beklentisi içerisinde çeşitli Balkan hükümdarlıklarının tahtlarının mirasçılarını kendi etrafında toplamıştı. Eski tebaa olan Rumlar tarafından Kir Manoli diye adlandırılan ve kaybettiği yerlerini sultandan geri alabilme umuduyla Divân-ı Hümâyûn'a da gelmiş olan sefil Memnon Tocco orada idi. Kral Sigismund, onu 1433 yılının Aralık ayında mirasını oluşturan Yanya ve Arta Despotluğu'na getirdi. Birkaç yıldır ayrıca Kral Sigismund'un yanında 400 süvarisi ile birlikte Bohemya'ya kadar gelmiş Osmanlı tahtı üzerinde hak iddia eden Murad adında kör biri de Macaristan'da yaşıyordu. Aralarında İvan Kastriota'nın da bulunduğu ve Dıraç'ın mirasçısı Andreas Thopia'nın liderliğinde toplanan Arnavut isyancılar, Macarları Balkan Yarımadası'na çağırdılar. 1432 yılında Türklerin Arnavutluk üzerine yaptıkları sefer, Hristiyanların bağımsızlığının savunucuları olan bu Arnavutları korkutmamıştı. İki yıl sonra Kral Sigismund Arnavut beylerle gizliden gizliye yazıştı46. Çeşitli tahtlarda hak iddia edenlerin, maceraperestlerin ve isyancıların uzun zamandan beri, II. Murad'ın bütünlük içerisinde büyüyen gücüne karşı özlemle bekledikleri büyük Haçlı Seferi'ni hızlandıracak başka hadiseler de ortaya çıkacaktı. Geçmişte Balkan Yarımadası'ndaki barışı sağlamayı başarmış olan büyük politikacılar birer birer hayata veda ediyordu. 15 Mart 1435 tarihinde, etrafının Türklerle çevrilmiş olması ve öldürülen Dük Paul'un dayanıklı ve kurnaz oğlu Radosav Pavloviç'in başarıları yüzünden son zamanlarda gücü iyice zayıflamış olan Bosna'nın Genel Voyvodası Sandali öldü. Kardeşleri Vulk ve Vokaç, ondan önce ölmüş ve böylece Sandali'nin oğlu Stefan, Sandali tarafından kurulan devletin mirasçısı olmuştu. Hraniçlarin bütün topraklarını Radosav karşısında kendi yönetimine almak için, İshak Bey'i 1.500 Türkle birlikte acilen Bosna'ya çağırdı47. Türk vasallar Tvrtko ve Georg, Kral Sigismund'un huzuruna çıktılar ve politikalarının yönünün böylece tayin etmiş oldular. 1435 yılı baharında Kral Sigismund Bulgar Çarının oğlu Fruzin'i Balkan Yarımadası'na gönderdi. Macarlara meyilli olan Ragusa, onu ve yanındakileri saygıyla karşıladı. Bunun üzerine Arnavutlar yine isyan bayrağını çektiler ve Ragusalılar hükümdarlarına, Türklerin Sandali'nin ölümünden dolayı Hlum ülkesinde ortaya çıkan karmaşalar yüzünden meşgulken, isyancıların Murad'ın Kefalonyalılarına karşı birkaç başarı elde ettiklerini bildirmekten memnunluk duydular. Hristiyanlar ayrıca Osmanlı Sultanı ile Timur'un Slavların Demiroviç diye adlandırdıkları oğlu Şah Mirza ve müttefiki Türkmen reisi Kara Yülük arasında uzun zamandır devam eden savaştan dolayı da umut besliyorlardı. 1436 yılının Şubat ayında nihayet Timurlu hükümdarı Şahruh'un, Anadolu'da II. Murad tarafından fethedilmiş olan Alanya Limanı'na yöneldiği haberi geldi. Kral Sigismund, bu haberi aldıktan sonra, Ragusa'nın Osmanlı taht varisi Davud'u barındırmaktan korktuğu için, onu Segna'ya göndermeye karar verdi. Osmanlı şehzâdesi