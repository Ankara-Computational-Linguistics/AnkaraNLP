Bilinmezlikten gelen bir ürperti ve onun verdiği tedirgin bir heyecan adeta bütün perspektiflerden kendini belli ediyor.Karamsallık ve çekişmelerin zirvesi... Bence soyutların dünyasında sadece duygular yaşayabilir ama kırılan duyguların dünyasında onları düzeltmeye çalışan süvariler vardır, aynı tablodaki gibi ve kırılan duyguları düzeltmeye çalışır.Süvarilerin kırılan duyguları alt etmeye her ne kadar gücü yetmese de çabalarının varlığı şahla sultan arasındaki fark kadar olduğunu tablodan çıkarabiliyorum.Karanlığın aydınlık tarafını , aydığınlığın ise karanlık tarafını gözler önüne sermiş duygusal bir kırılmanın ve öfkenin varlığını hissediyorum, hafifçe tabloya serpilmiş olan kırmızı ve sarı tonlarda da bunu görebiliriz.Bu betimlemeyi ressamın da bu resmi hangi duygular içinde yaptığının küçük bir ipucu olarak da düşünebiliriz bence. Ressam eğer yaşıyor olsaydı aynı tabloyu şu an nasıl yapardı bilemiyorum.Ama bildiğim bir şey var o da insan kendi bencil doğasını durduramadığı sürece siyah mızrakların ucunda yaşayan insanlar var olmaya devam edecek. . Öldüm ben Belki de her şey o yaz tatilinde başlamıştı sevgilim. Tamı tamına dört sene önce terk ettiğim Kutsal Vadi’de yitirdiğim tılsımımı gözlerinde buldum yeniden. O kadar masum, o kadar saftı ki; yasaktı, imkansızdı, umutsuzdu benim gözümde. O kadar çok özledim ki seni… Bir şeyler karalamıştım sana; yanımda olmanla alakalı, tam hatırlamıyorum. Sense bana aşk hakkında ders vermiştin. Utana sıkıla yazdığın; hatta iyi ki yüz yüze konuşmuyoruz da, sadece yazıyorum diye kendini rahatlattığın dersler. Benim hep kaldığım o aşk dersleri. Kaldım çünkü öldüm ben. Geçemedim bu dersten. Sense çok tatlıydın, May. Venüs’e benzetiyordun kendini mektuplarında. Beni de Venüs’ün sevgilisine. Aşk Tanrıçasıymış, pes! Kendi unvanını havada asılı duran bir taş parçasına hediye edişine dayanamadım, öldüm tekrar May. Bana gönderdiğin özlem duygularıyla öldüm ben. Kendi özlemim, sevgim her gece ihanet ettiği için öldüm. Dayanamadım. Zaten biliyorsun öldüğümü. Kulağına gelmiş. Kara haber tabii, çabuk yayılıyor. Hep uzaktaydım zaten, neden bu kadar çok üzüldün May? Daha fazla mektup gelmeyeceği için mi? Yoksa tam aksine daha fazla yazamayacağın için mi? Sendeki aşkı ben zaten taşıyamıyordum May. Mektuplara koyup gönderdiğin parça parça sevgi yetmiyordu hiçbir zaman. Postacı alıyordu bir kısmını, yolda yere dökülüyordu birazcık da. Geriye en fazla yarım saat yetecek sevgi kalıyordu. Sevgini hissedemiyordum May. Nefes alamıyordum. Öldüm ben. Biriktirmeye bak sevgini sen. Dağıtma öyle, bölüşme kimseyle. Benle paylaştığın gibi paylaşma. Sana kalsın büyüsün biraz. Senin sevgin çok genç May. Bıyıkları terlememiş henüz senin sevginin. Bırak kocaman olsun, adam olsun. Büyüyüp delikanlı olunca duramaz yerinde zaten, kaçar gider dışarıya. Paylaşacak yeni birini bulursun. Çünkü ben öldüm. Hiçbir zaman bu kadar büyük bir acı çekmedim demişsin. Hatta biraz daha ileri gidip hiçbir kitapta da görmedim demişsin May. Kulağıma geliyor böyle şeyler. Bu melekler çok boşboğaz, sürekli seni anlatıyorlar. Biraz da ben istiyorum. Bırak biraz acı çek, seven insana acısı da güzel gelir. Tek sorun o acıya alışmakta. Eğer alışırsan yakanı asla bırakmaz May. Ben yardım edemem bıraktırmakta. Ölüyüm ben. Kendin aşmalısın bunları. Beraber beşikte sallayarak, sabahlayarak, kalem eskiterek büyüttüğümüz sevgimizin yaramazlıkları bunlar hep. Komşu çocuğunun cama top atması gibi. Ya da senin değiminle ‘’eşek sıpalığı’’ bizim çocuğun yaptığı. Ama gönül parçası işte, bir şey diyemiyorsun. Bazen yanında getiriyor kötü arkadaşı olan ‘özlem’i. Sen de ‘sevgi’n kırılmasın diye katlanıyorsun sorgusuz sualsiz. Çaren yok. Ben artık katlanmıyorum be May. Öldüm ben. Tüm yükü sana verdim farkındayım. Özlem’i sana emanet ettim. Sevgimiz zaten kendi yolunu açar. Pardon sevgimiz dedim. Öldüğümü unutmuşum gevezelik ederken. Sevgin. Az önce yeni yetme bir melek geldi, kulağıma fısıldadı.‘’Bu acı büyük arınmadır.’’ Demişsin. Doğru mu? Çünkü eğer doğruysa yanlış yöndesin. Neyden arınıyorsun? Sevgimizden mi yoksa pasaklı arkadaşı Özlemden mi? Kendini mi kapatıyorsun dünyaya? Yapma. Ben kapattım. Ben öldüm. Sen yapma. Sen de yaparsan, sevgimiz de kapatır. O da ölür. Ben zaten ölüyüm. Sen de ölürsün. Burası güzel değil, yapma. Her şeyi geçtim komşuya ne diyeceğiz? Özlem de ölecek. Bir delilik yapma, kendine iyilik yap. Bana iyilik yap. Sevgim sana emanetim, büyüt, okut , adam et. Mürüvvetini gör. Ben buradan görebiliyorum zaten, çoktan davetliyim. Ölüyüm ben, ama o kadar da değil yani. Gözlerinden öpüyorum seni. Buradaki en çirkin melek kadar seviyorum seni. Hoşça kal. Cibran Sena Keleşoğlu BİR MIKNATIS GİBİ Bir fincan kahvenin kırk yıl hatırı vardır derler. Bir fincan bile içinde kırk yıllık hatır biriktirebiliyorken acaba biz bunu gerçekten yapabiliyor muyuz? Bir de şu var ki acaba hatır kelimesini gerçekten hak ettiği gibi yaşatabiliyor muyuz? Orhan Veli Kanık “Oysa kahve içmişliğimiz de vardı bu ne hatır gönül bilmezlik diyemedim.” derken aslında ne demek istemiş diye sorarken buldum kendimi. Kendi hayatıma göre düşündüm de kahve içtiğim zamanlarda genellikle ailemle, dostlarımla yani sevdiğim, kıymet verdiğim insanlarla birlikteyim. Aslında biz farkında olmadan kahveyi hatırla aklımızda bağdaştırmışız ama hakkını veremiyoruz diye düşünüyorum. Çünkü eğer hakkını verebilseydik yalanlar, bozulan dostluklar, kopan aile bağları ve kavgalar olmazdı sanırım. Tabii burada kahve sadece bir sembol görevi görüyor. Diyorum ya biz bağdaştırmışız kahve ile hatırı ama doğru şekilde yaşatamıyoruz. Öncelikle kendimize hatır bilmek nedir diye sormalıyız. Hepimiz yaşantımız boyunca birçok insanla birtakım şeyler paylaşıyoruz. İşle alakalı, kişisel veya gündelik yaşantımızın paylaşımları olabiliyor bunlar. Bu paylaşımların bir kısmı hayatımızda yalnızca anlık kalıp uçup giderken bir kısmı ise hayatımızın tam merkezine yerleşiyor. Hepimizin hayatı değerlidir. Buna rağmen hayatımızın tam merkezine koyduğumuz kişi veya başka bir şey niçin bizim için hatırı olan bir şey olmasın? Bu değerli hayatımızda merkeze koyduğumuz şey niye bizim ilişkilerimizin, kişiliğimizin ve hatta bütün hayatımızın kalitesini arttırmasın? Manevi kaliteden bahsediyorum. Günlük yaşantılarımız hüzün, mutluluk, stres, heyecan gibi duygularla geçiyor. Birimiz mutluyken birimiz stresliyiz. Peki, bunun gerçek sebebi nedir? Bence bunun altında yatan asıl sebep şu ki duygularımız birbirimizin duyguları ile bütün olmak istiyor. Demek istediğimi açayım. Nasıl ki bir mıknatısın iki zıt kutbu birbirini çekiyorsa duyguların da birbirine ihtiyacı olduğuna; bir araya geldiklerinde bütünleşeceklerine inanıyorum. Fakat bunu yapmak için ihtiyacımız olan şey hatır bilmek değil midir? Bir kişiyle bir şeyler paylaştığımızda buna kıymet vermek ve bunun hatırını bilmek gerekir. Çünkü ihtiyaç duyduğumuzda bu hatır bize dönecek. İki mıknatısın zıt kutuplarının birbirini çekiyor olabilmesine rağmen onları bir araya getirecek bir kuvvet gerekir. İşte hatır da bu duyguları bir araya getirecek kuvvettir. Birisiyle bir kere paylaşımda bulunduktan sonra eğer o kişinin buna bir değer vermediğini hissederseniz tekrar paylaşımda bulunmak ister miydiniz? Değer görmek istiyorsak değer vermeyi bilmeliyiz. Hatta bu sayede bir başka paylaşım yapmış oluruz. Hatır sayesinde duygu paylaşımı yaparken hatır bilmeye hak ettiği önemi verebiliriz. Bunların sayesinde uyumlu bir döngü oluştururuz ve güzel ilişkiler kurabiliriz. Neden hayatı tek ve basit bir döngü ile kolaylaştırmak yerine, bunları anlamadan zorlaştıralım ki? Çok az bir çaba ile hem kendi hayatımızı hem de etrafımızdaki kişilerin hayatını güzelleştirmeyi seçebiliriz. Üstelik bunu yaptığımızda bu bizi de mutlu eder çünkü güzel bir eylemi hayata geçirmiş oluruz. Bu noktada en yakın arkadaşımı örnek verebilirim. Onunla tanıştığımız ilk anlar samimi değildik. Daha sonra bazı olaylar gelişti ve birbirimize iyiliğimiz dokundu. Ama şu an yakın olmamızın sebebi birbirimize zamanında iyilik yapmış olmamız değildi. Bu iyiliklerin hatırını, kıymetini bilmemizdi. Ne kadar iyilik yaparsak yapalım, eğer bu iyilikler hatır görmeseydi ne kadar samimi olabilirdik ki? Bunun, hatırın benim hayatımdaki somut etkisi olduğuna inanıyorum. Hatta şöyle de bir durum var ki kahveyi bana o sevdirdi. Yani gerçek manasıyla bir fincan dolusu hatırı birbirimize yaşattığımıza inanıyorum. Bütün bunları ele aldığımızda, günlük yaşantımızda büyük ve değerli anlamlar çıkarabileceğimiz birçok kıymetli şey bulabiliriz. Bu bir kişi, bir yaşanmışlık veya bir nesne olabilir. Kahve bunlardan biriydi. Kahve bizim hayatımızda hatır üzerine değerli bir sembol haline gelmiş. Bizim için her şey var ama yapmamız gereken düşünmek, onlara anlam yüklemek ve bu yüklediğimiz anlamları hakkı ile yaşatmak. Hayatı güzelleştirecek çok şey elimizin altında. Düşünce dünyamız, fikir alışverişlerimiz, hatır, saygı, sevgi… Bunlar yeterli aslında gerçek zenginlik ve güzel yaşamak için. KAYNAKÇA Bir fincan kahve görünümü, Ankara. Yazarın kendi çektiği fotoğraf. 20 Ekim 2017. Kanık, Orhan Veli. “Hatır ile İlgili Sözler.” sevgimesajlarim. yy. 10 Ağustos 2017. Batuhan Balaban GELECEĞİ BİLEN HAYVANLAR İnsanları diğer hayvanlardan ayıran, onların neden-sonuç ilişkisini diğerlerine göre çok daha iyi kavrayabilmesidir. Günümüzün mühendislik faaliyetlerinin temelleri olan nesnelerin zoru mümkün kılmak için kullanılmasının, yani alet kullanımının da bununla ilişkili olduğunu düşünüyorum. Bir olaydan sonra ne geleceğini idrak edebiliyor olmaları, bir nesneden, örneğin uzun bir çubuktan, nasıl faydalanabilecekleri ile ilgili onlara fikir vermiş olmalı. Çubuğu bir taşın üstüne koyarsanız ve bir tarafına bastırıp aşağıya inmesini sağlarsanız diğer ucu havaya kalkacaktır. İşte insanın çubuğun ucuna bastırma olayını, diğer ucunun kalkması olayının takip edeceğinin bilincine varabilmesi ve bunu bir taşı kaldırmak için kullanmayı akıl edebilmesi bu günkü teknolojiyi mümkün kılmış olmalı. Caddede önümüzden geçip giden bir araba, hayatın normal akışı içerisinde aşina olduğumuzdan ilgimizi pek de çekmeyebilir. En nihayetinde yalnızca etraftaki binlercesinden birisi. Fakat biraz düşününce, o araç aslında insanların uzun yıllardır gözlemleyip hakkında tecrübe biriktirmekte olduğu neden-sonuç ilgisinin muazzam bir ürünü. Gaz pedalına ayağınız ile dokunmanızla başlayan çok karmaşık ve insanların sonuçları tahmin etme yeteneği ile kurgulanmış bir olaylar zinciri sonucu araç hareket etmeye başlıyor ve insanın, öz fiziksel kapasitesi ile asla ulaşamayacağı hızlara ulaşmasını sağlıyor. Bu şekilde doğanın limitleri doğanın kendi kuralları kullanılarak aşılmış oluyor. Doğanın kendisi de birbirini takip eden olaylar bütünü ve insanlar çeşitli bilimsel yöntemler ile bunları tespit ederek kurguladıkları zinciri bu sisteme entegre edebiliyor. Örneğin akarsuların getirdiği sular doğal yollarından devam etmek yerine insanların barajlarında tutuluyor ve dolayısı ile doğanın su döngüsü insanın medeniyet çarklarını döndürüyor. Atomun muhtemel ardışık tepkimeleri insanlar tarafından anlaşılarak nükleer tesislerde kullanılabilir enerjiye dönüştürülüyor ve bu enerji işlemekte olan sisteme akıtılıyor. Kısacası tüm bu teknolojiyi üretmek demek özünde bir olaylar zinciri kurgulamak demek ve bu bir açıdan roman yazmakla aynı. Roman yazarken olaylar arasındaki ilişkiyi anlayıp onlara alternatifler kurgulayabiliyoruz. Hayatın gerçeklerinden edindiğimiz ipuçlarını yeniden düzenliyor, onları bir önceki bir sonrakini açıklayacak şekilde art arda dizerek gerçek gibi görünen fakat asla yaşanmamış yapay dünyalar kuruyoruz. Bu günün gerçekliklerden yola çıkarak geleceği anlatan kurgusal eserler yazabiliyoruz veya alternatif geçmişler oluşturuyoruz. Bu gösteriyor ki nedenlerin ve sonuçların farkındalığı ile muhtemelen birçok diğer hayvandan farklı olarak, şu andan öte, geçmişin ve geleceğin, yani zamanın algısına sahibiz. Bu yüzden geleceğimiz bizi endişelendirebiliyor ve geçmişimizden utanabiliyor veya onunla gurur duyabiliyoruz. On iki bin yıl önce göbekli tepede dikilmiş T şeklindeki, insanı temsil eden yapılardan, Roma’nın mermerden heykellerine veya Çin’in Terrakotta ordusun’dan ülkemizin meydanlarında kurtuluşumuzu hatırlatmak için yukarıdan bizleri seyreden Atatürk heykellerine kadar tüm figürler bu gelecek ve geçmiş kaygılarımızdan doğmakta. Örneğin, insanlar tanrılar adına heykeller dikti ki gelecek onlardan yana olsun, tanrıların gazabı dinsin. Veya elde ettiklerinin nedenlerini somutlaştırıp onu unutulmaz yapmak, belirli bir fikri faydalı bulduklarından gelecekteki kalıcılığını garanti altına almak istediler. Kimi zaman gurur duydukları geçmişlerinin kahramanlarına olan sadakatlerini göstermek için, kimi zaman da geçmişlerine duydukları üzüntülerinin sebebini gözler içine sokmak, unutulmamasını sağlamak için anıtlar, heykeller diktiler. Hindistan’da inşası yeni tamamlanmış, yalnızca ayak başparmağının yüksekliği insan boyunda olan bir heykel ise bana gerçekten inanılmaz gelmişti. Hindistan halkı ülkelerinin bağımsızlığı ve bütünlüğüne katkı sunmuş şahsın heykelini gelecekteki bütünlüklerinin teminatı olarak görüyorlar ve onun düşüncesi ile kendilerini iyi hissediyorlar. Tıpkı onlar gibi, aslında tüm insanlık geçmişten güç alarak geleceğe doğru yürüyebiliyor ancak. Geçmiş ya umut dolduruyor ya da intikam hırsı ile insanları harekete geçiriyor. İnsanlar ile diğer hayvanlar arasındaki en önemli fark da burada daha da bir açığa çıkıyor. Neden-sonuç ilişkisini insan kadar iyi veya hiç kavrayamayan öteki hayvanlar var olmak için varlar yalnızca. Geçmiş kavramından ve dolayısıyla da gelecek kavramından yoksun olarak, içgüdüleri ile o anda yaşamaya bakarlar. İnsanlar ise ilerisinin peşindedirler. Her zaman daha fazlasını isterler çünkü geleceğin farkındadırlar. Osman Yasin Biçer Duvarın Gölgesindeki Hayatlar 108 milyar… Ne kadar kolay değil mi bu sayıyı söylemek? Tek yapmamız gereken dudaklarımızı hafifçe oynatıp bir saniyede ağzımızdan o sayıyı çıkarmak. Peki, nedir bu 108 milyarı özel kılan şey? Eğer merak ediyorsanız, şimdiye kadar yaşamış bütün insanların çektiği zorluklara ortak olmanız, kalplerini kemiren ıstıraplarını kendi kalbinizde hissetmeniz, yaşadıkları türlü haksızlıklara ve adaletsizliklere karşı direnmeyi öğrenmeniz gerekmektedir. Çünkü 108 milyar sadece istatistiksel bir sayı değil. 108 milyar, söylenmesi bir saniye olan bu sayı, zamanın başlangıcından bugüne kadar bu dünyaya yolu düşmüş bütün insanların hayatını temsil ediyor. Gökyüzündeki sayısız yıldızlar gibi parlayıp sönen bu hayatlardan kaç tanesinin hikâyesini biliyoruz? Çocuğunu kurtarmak için kendi canını feda eden annelerden, çocuğuna fakirliği hissettirmemek için gece gündüz çalışan babalardan, vatanını korumak için ailesinden kilometrelerce uzakta nöbet tutan evlatlardan kaçının hikâyesini biliyoruz? Soner Sert’in kitabı olan Duvarda bu hayatlardan birkaçına misafir olma fırsatını yakalıyoruz. Kimsenin bahsetmediği, sanki bu dünyaya yolu hiç düşmemişçesine göz ardı edilen bu birkaç insanın hayatlarını paylaşmak, kalbimizi yeterince derinden etkiliyor. Acaba birkaç insanın değil de 108 milyar insanın da hayat hikâyelerini bilmiş olsaydık onca acıya kalbimiz dayanabilir miydi? Hiç zannetmiyorum. İşte bu yüzden 108 milyarın ne demek olduğunu hiçbirimizin anlayabileceğini de zannetmiyorum, Ben insan hayatını filme benzetirim. İnsanları ise o filmin başrol oyuncularına. Ne var ki, başrol demek her zaman iyi anlama gelmiyor. Çünkü kimse hangi hayat filminde oynayacağını seçemiyor. Hangi tür filmde, hangi oyuncularla ya da nerede oynayacağımızı seçemeden oynuyoruz. Hangi kokulu topraklarda doğacağımızı, hangi yemeklerin yendiği milletten olacağımızı, hangi renkte bir tene sahip olacağımızı, bizi ilk kucağına alacak kişinin kim olacağını bile seçemeden oynuyoruz işte. Kimimiz Afrika’da, kimimiz Amerika’da; kimimiz Fransız olarak, kimimiz Alman olarak; kimimiz beyaz olarak, kimimiz siyah olarak bu filme başlıyoruz. Ancak, sırf seçemediğimiz bunca şey yüzünden tamamen farklı hayatlar yaşıyoruz birbirimizden. Kiminin daha doğmadan ailesi tarafından partileri yapılıyor, kiminin ise ölünce üzerine bir avuç toprak dökecek yakını bulunmuyor. Güneşin üzerlerine doğmadığı, karanlıkta yaşamaya mecbur olan bu insanlar belki karınlarını doyuracak ekmek bulamıyorlar. Ama ruhlarını besleyen umudu aydınlıkta yaşayan insanlardan daha kolay buluyorlar. Çünkü umut, duvarlar arasında sıkışmış bu insanların ekmeğidir. Soner Sert’in de dediği gibi: “Nefes aldığımız sürece umut var demektir.” (10). Şimdi utanıyorum. Sırf şanstan uzak bu dünyaya geldikleri için insanlara birer sayı olarak baktığımızdan dolayı utanıyorum. Bu sebepten dolayı onların yüzlerine bakmaya cesaretim yok. Nasıl olur da bu kadar bencilleşmeyi normal karşılayıp yardımlaşmaya sırtımızı döndük? Zaten elimizdekilerle gayet rahat yaşayabilecekken bize ne oldu da tok karnımızı daha da şişirmeye çalıştık? Bize ne oldu da dolabımızda bir ömür bize yetecek kıyafet varken yine de dolaptan taşana kadar kıyafet almaya devam ettik? Bize ne olduğunu bilmiyorum. Çocukken daha kaybetmediğimiz içimizdeki insanlığın giderek azalmasına şahit olduk. Beraber oyun oynadığımız arkadaşlarımızı ne de çabuk unuttuk sırf duvarlar arasında yaşıyorlar diye. Onlar duvarları aşmaya çalışırken biz o duvarlara yeni tuğlalar koyduk. Evet, o duvarları aslında bizler inşa ettik. Hepimiz kulaklarımızı tıkadık haberde yardım isteyen annenin acılı feryadını duydukça. Hepimiz gözümüzü kapadık yolda engelli birinin karşıya geçmeye çalışmasını gördükçe. Tek suçları yaşayacakları hayatın çerçevesini kendileri seçememesi olan bu insanları duvarların arasında hapis misali yaşamaya mahkûm ettik. İşte utanıyorum tüm bu yaptıklarımızdan. Ve duvarın arkasındaki insanlardan özür diliyorum, kahkahalarımızla onların seslerini bastırmaya çalıştığımız için. Sakın zannetmeyin duvarlar arasında yaşayan insanların bizden daha mutsuz olduklarını. Belki görünüşte mutsuz olabilirler ama duvarı olmayan bir insandan daha çok hayata sarılılar. Bir eline umudu diğer eline kendi özlerini alarak duvarları var gücüyle aşmaya çalışırlar. Aşacak duvarı olmayan insana ne yazık! Çünkü artık onu bu dünyada tutacak bir şey yoktur. Yaşama sevincini yitirmiş, zahiren rahat gerçekte ruhu işkenceler içinde kıvranmaktadır. İşte gerçek duvar tam olarak budur! Kaynakça: Sert, Soner. Duvar. İstanbul: İthaki Yayınları. 2018. Hacer ULAŞ UZUN BİR YOLCULUK HİKAYESİ Hayatıma dokunan her insandan bir parça hissediyorum içimde. Bazı arkadaşlarımın samimiyeti, bazılarının öfkesi, bazılarının ise şefkati. Hepsi bir olup sanki içimdeki bin bir parçalı yapbozu oluşturuyorlar. Kimi siyah, kimi gri, kimisi de bembeyaz… Her insandan bir parça tüm benliğimi oluşturmuş. Hayatıma dokunan insanların karışımıyım ben. En çok da annemin… Hayatımın hatırı sayılır bir bölümünde en yakınımda olan, en sevdiğim insanın hayatıma en çok dokunan kişi olması elbette şaşılacak bir şey değil. Öyle ki içimdeki benlik yapbozunun çerçevesini o oluştururdu. O çerçeveye, kalıba uymayan parçalar asla o yapbozun bir parçası olamazlardı. Yıllar geçtikçe o yapbozu kendim şekillendirmeye başladım. Bir parçasını çıkarsam dağılacak diye korkuyordum açıkçası. Ama çıkarmam gereken parçalar vardı elbette. Bazı dostlukların son kullanma tarihi geçmiş, bozuk süt gibi kokan ilişkilerim oluşmaya başlamıştı. Çıkarmayıp da ne yapacaktım ki? İçimde iki taraf vardı artık: Yaz ve kış kadar zıt iki benlik oluşmuştu. Tıpkı Kaan Sabancı’nın Belki De Dönecektim kitabındaki şiiri gibi: “İki çocuğum var benim duvardaki ayna Biri der kal, diğeri git Birinin gözleri koyu mavi, Boğaz'ın rengi gibi Diğerinin ise gri gökyüzü…” Tam olarak beni yansıtıyordu bu dizeler. Ya da ben öyle anlamak istiyordum. Her insandan taşıdığım izler olduğu gibi, her insana da yansıttığım farklı bir ben vardı ve ben onu tanımıyordum bile. Bu yüzden kendi içimde hiç bilmediğim uzun yollara çıkmaya karar verdim. Bu yolculuk, sadece kendi başıma tamamlayabileceğim bir yolculuktu. Kendimi tanımak adına ilk defa bir adım atmıştım ve sonrasında kendimi uçsuz bucaksız bir yolun üstünde buldum. Nasıl bir insandım ben? Sorduğum ilk soru bu oldu. Kendini tanımanın ilk adımı bu sanırım. Her köşemi tanımaya kararlıydım. Şunu fark ettim ki, hiç de tanıdık gelmiyordu bu insan bana. O yüzden beni en çok tanıyan insanlara sordum kendimi. Nasıl bir insan olduğumu uzun uzun anlattılar bana fakat bir sorun vardı: Hiç de beklediğim cevaplar gelmiyordu beni en çok tanıyan insanlardan. Kendi başıma çıktığım ve kendi başıma tamamlamam gereken yolculuğu hile yapıp kısa yoldan bitirmeye çalışmıştım fakat bu tam bir fiyaskoydu çünkü her insanın üç karakteri vardır derler içinde. İnsanlara yansıttığı, olduğunu sandığı, aslında olduğu… Elbette insanlara yansıttığım ben ile olduğumu sandığım ben arasında farklar vardı. Sonunda bu yolculuğu tamamladım ve sonraki aşamaya geçtim: Nasıl bir insan olmak istiyordum? Belki de en önemli soru buydu çünkü her insan kabuk değiştirir, değişime uğrar. Olduğum insan ile olmak istediğim insan arasındaki uçurum beni daha da korkutmuştu. Bu yüzden içimdeki yapbozun bazı parçalarını çıkarmaya karar vermiştim. Kendi ellerimle yapmamıştım o yapbozu ve her gelen kendine bir köşe edinmişti içimde. Halbuki ilk başta bana sormaları gerekmez miydi? Sorgusuz sualsiz her geleni hayatıma kabul ettiğim için hiç istemediğim, dahası hiç tanımadığım bir insana dönüşmüştüm. O yüzden yara bandını tenimden aniden çeker gibi birer birer çıkardım istemediğim parçalarımı. Çıkarmalıydım çünkü resmin tamamına bakınca gördüğüm manzara beni hiç mi hiç mutlu etmiyordu. Sonunda dingin, iç huzurunu yakalamış bir insana dönüştüm. Uzun, meşakkatli fakat gerekli olan yolculuğumu bitirdiğimde istemediğim, beni huzursuz eden, hayatımda beni mutlu etmeyen, güvenemediğim tüm insanlar gitmişti. Şimdi benliğimi oluşturan o bin bir parçalı yapboza her baktığımda yüzümde beliren tebessüm beni daha da mutlu ediyor. Hayatımıza aldığımız her insan iyi veya kötü bir şeyler katıyor bize ve odağımıza kendimizi koymayıp çevremizdeki insanların mutluluğu için uğraştığımızda en büyük haksızlığı kendimize yapıyoruz aslında. Çıkarın o parçaları, yeniden inşa edin kendinizi ve her baktığınızda gurur duyacağınız bir resminiz olsun. KAYNAKÇA - Sabancı, Kaan. Belki De Dönecektim. Doğan Kitap, İstanbul.2018. İSTANBUL AŞKI MI?O zamanlar küçüktüm. Sadece televizyondan gördüğüm kadar biliyorum dünyayı. Bütün dünyanın sadece yaşadığım yerden ibaret olmadığını kavramam da bu zamanlara tekabül ediyor sanırım. İşte o zamanlar başladı dışarıya olan merakım. Her şeyi soruyordum:Anne burası neresi? Baba burası Türkiye’de mi? Sonra da o büyülü(!) şehrin adını duydum: İstanbul. Herkes oradan bahsederken sanki İstanbul’un dünyadan başka bir yerde olduğunu zannetmiştim başlarda. Hatta şöyle bir soru sorduğumu bile hatırlıyorum sanki :‘Anne büyüdüğümde İstanbul’a gidebilir miyim acaba?’ Sanki cenneti arzular gibi bir çocuk umuduyla.Hayat akıp giderken bendeki bu İstanbul merakı sürekli büyüyor. Çevremde,okulda, televizyonda orada burada İstanbul’u gördüğüm zaman hemen dikiyorum kulakları o tarafa doğru. Bu merak içimde büyüye büyüye bende bir takıntı hâlini almaya başladı bir süre sonra. Araştırmaya başladım İstanbul’u tepeden tırnağa. İnsanların dediklerine göre İstanbul bir aşk şehriydi. Uğruna romanlar yazılıp, şiirlerin düzüldüğü cennet mekânıydı kimilerine göre İstanbul. İnsanlar sadece insana değil şehre de âşık olabiliyormuş onu anladım ya da onlar âşık olduklarını zannediyolardı. Ama bence insanların bir şehre âşık olması garip bir şey. Niye bir insan bir şehre âşık olurdu ki? Niye Denizli, Ankara, Konyagibi Anadolu’nun güzide şehirleri varken gönlü İstanbul’da takılı kalırdı bir insanın? Bence bu durum İstanbul’a verilen fazla değerin bir göstergesiydi. Nefesinin sesini kulaklarında duyamadığın,teninin sıcaklığını hissedemediğin bir varlığa nasıl âşık olabilirsin ki? Bundan dolayı bir insan bir şehre âşık olamaz eğer bir şehre illede âşık olacaksa o şehirde maşuk’u olmalı bir insanın. Bir şehirde de maşuk varsa eğer o şehre âşık olunur zaten boğazına köprüsüne bakılmadan. Bundan dolayı bence bugüne kadar yazılan yüzlerce eser İstanbul’a değil de yazanın sevdiceğine yazılmıştır.Yazarımız kitabında iki şehir örneğinde iki insanın aşkını yansıtmaya çalışmış aslında.Bunu yaparken de yönetmenlik yönünü de kullanıp âdeta duygusal bir şölen yaşatıyor insanın beyninde yazarımız. Neredeyse gözlerinizin önünde olup bitiveriyor bir çırpıda kitaptaki gerçekleşen her şey. “Bizi sevdiklerimize onlar artık var olmasalar bile çözülmez bir şekilde bağlayan bir şey vardır, o da aşktır.” diye bahsediyor İstanbul Kırmızısı adlı kitabında Ferzan Özpetek. Yazarın İstanbul’a karşı beslediği inanılmaz sevgisini bu cümleye bağlıyorum aslında. İstanbul’a olan sevgi yukarıda da bahsettiğim gibi şehrin güzelliğinden ya da havasından suyundan değildi aslında. Şehrin âşık olunduğu özelliği seveni sevgiliye çözülmez bir şekilde bağlamasından geliyordu . Yoksa bir insan niye âşık olsundu ki bir beton yığınına? İşte bu kısımda yazarla benim düşüncelerim çelişmeye başlıyor. O Rosso Istanbul’unda Paris ile İstanbul aşkını anlatırken ben de inadına karakterlerin aşkının yüceliğini kalbimde hissetmek istiyordum. Küçüklüğümden bugüne düşüncelerim bir şekilde değişti işte. Belki gelecekte de değişir fikirlerim İstanbul ve İstanbul aşkı hakkındaki ama şimdilik durum bu. Küçüklüğümdeki İstanbul aşkı(!) gidip yerini başka düşüncelere bıraktı. İstanbul’un ya da Prag’ın ya da Paris’in Samsun’dan ne gibi bir farkı olabilir ki düşündüğümüzde. Hem Samsun’da da deniz var illa denizsiz olmaz diyorlarsa şehir âşıkları(!). Belki bu konuda tek bir istisna olabilir o da İstanbul’da doğup büyüyenler. Belki onlar o şehrin aşığı olabilir bir şekilde. Bu aşkı da romanlarda bahsedilen şehir aşkından farklı olarak memleket sevgisi olarak adlandırabiliriz. Sonuçta buradaki sevgi de oranın taşına toprağına değil de içinde ki aileye,doğup büyünülen yere beslenen muhabbetten kaynaklanmaktadır.Muhammed KESİCİKAYNAKÇA1-) İstanbul Kırmızısı, Ferzan ÖZPETEKRosso İstanbul: İstanbul KırmızısıSENSİZ HER ŞEY RENKSİZ Satırlarda, dizelerde, melodilerde, resimlerde hep aşkın farklı hallerini gördük, dinledik bugüne kadar. Yazarlar, şairler, müzisyenler hemen hepsi aşka aşık. Ama Abidin Dino için aşk demek, Güzin Dino demek… Genelde şiirler, mektuplar, aşk romanları çok ilgimi çekmese de, kitapçıda gezerken raflarının birinde duran bir kitabın kapağı ilgimi çekti. Sensiz Her Şey Renksiz … Kitabı elime alınca Abidin-Güzin Dino’nun birbirlerine yazdığı mektuplar olduğunu anladım. Kitabın arka kapağındaki Ferit Edgü’nün bir sözü yakaladı beni: “Günümüz gençlerinin bu küçük kitapçıkta bir araya gelen bu özel mektuplardan alacağı önemlice iki ders olduğuna inanıyorum. Birincisi doğru ve dürüst yaşamak. İkincisi de aşk dersi.” Dedim ya şiirler, mektuplar, aşk romanları okumak bana göre değil. Ama merak ettim doğrusu karı kocanın birbirine yazdığı mektuplardan doğruluğu, dürüstlüğü ve aşkı nasıl öğreneceğiz? Bu merakla aldım kitabı, başladım okumaya. Güzin-Abidin Dino, 1943 yılında evlenmiş, 1952 yılına kadar siyasi çalkantılar ve baskılar içinde geçen bir sürgün hayatı yaşanmış. Aynı yıl Abidin Dino Paris’e yerleşmiş. 1954 yılında Güzin Dino’da eşinin ardından Paris’e giderek onunla sürgün hayatını paylaşmış. Kitapta yer alan mektupların bir kısmı Abidin Dino’nun gırtlak kanseri nedeniyle Moskova’da tedavi gördüğü dönemde yazılmış. Abidin Dino bir mektubunda “Ne iğne, ne de hap; ilaçların ilacı sensin. Sanırım en önemlisi, damla damla sevgili gözlerin. İyileşeceksem onlar iyileştirecek.”(26) demiş Güzin Dino’ya. Böylesine ölümcül bir hastalıkla pençeleşirken bile hep önceliği Güzin Dino olmuş. Aşkını, özlemini ona duyduğu hasreti her an dile getirmiş mektuplarında. Adana’dan, Ankara’dan, İstanbul’dan, Cezayir’den yazılmış yüzlerce mektup. Güzin Dino için de Abidin Dino hep hayatın ilk sırasında yer almış. Hatta Abidin Dino’nun 1993 yılında ölümünün ardından Abidin Dino’ya aşk dolu mektuplar yazmaya devam etmiş. Güzin Dino, Abidin Dino’nun Türkiye’nin birçok ilinde sergi açma hayallerini de öldükten sonra gerçekleştirmiş. Birbirlerinden ayrıldıkları anda başlayan özlemi satırlarında ifade ettikleri, ayrıyken yaşadıkları her olayı her detayı tüm incelikleriyle anlatan birbirinden özel mektuplar. Mektupları okurken Abidin Dino’nun Moskova’da hastane günlerini anlattığı satırlarda Moskova’nın soğuğunu, Güzin Dino’nun Paris’te dostlarıyla yediği bir öğle yemeğinde masadaki tabak ve bardakların bile tüm detayını görüyorsunuz. Günümüz şartlarında iletişimin bu kadar etkin kullanılmasına rağmen ilişkilerin ve aşkların nasıl yüzeysel, ne kadar çabuk yıpranabildiğini görüyoruz. Bundan neredeyse altmış yıl öncesine ait mektupları okurken iki insanın birbirine olan tutkusu, özlemi ve aşkını, diğer taraftan çevrelerinde olan-bitene ve dostlarına karşı olan duyarlılıklarını hissediyorsunuz. İletişimin sıklıkla mektuplarla sağlandığı, telefon görüşmelerinin ekonomik kaygılar nedeniyle pek nadiren kullanıldığı bir dönemde iki insanın an be an birbirinden haberdar olma çabası, her gün bazen günde iki kez birbirlerine mektup yazmaları gerçekten aşklarının ve birbirlerine olan tutkularının en önemli göstergesi bence. Altmış yıl öncesini düşünüyorum da en büyük iletişim aracınız mektup, o da günler sonra elinize geçiyor. Bir de telefon var ama o dönemin teknolojik koşulları düşünüldüğünde insanların birbirleriyle iletişim kurması bugünün şartlarına göre gerçekten çok zor. Bütün bunlara rağmen insanlar sevdiği, değer verdiği insanlarla çok daha fazla iletişim içindeymiş. Herkes birbirinden haberdar olabiliyormuş o dönemde. Acıları, sevinçleri, hüzünleri ve mutlulukları gecikmeli de olsa birbirleriyle paylaşabiliyormuş. Bizim, yani günümüz gençliğinin durumuna bakacak olursak, bırakın her gün sayfalarca mektup yazmayı telefonla göndereceğimiz kısa mesaj bile bazen zor geliyor. Çoğu zaman bu mesajları da kısaltmalarla anlaşılmaz hale sokuyoruz. Abidin-Güzin Dino’nun birbirlerine duydukları aşkı, özlemi, dostlarıyla olan paylaşımlarını satırlarına taşımalarını gördükten sonra bizlerin bugün sevdiklerimizle kurduğumuz iletişimin ne kadar sıradan, baştan savma ve duygusuz olduğunu görebiliyoruz. Ferid Edgü, ne kadar doğru söylemiş. Biz gençlerin bu mektuplardan, Abidin-Güzin Dino’nun aşkından öğreneceğimiz ne çok şey var. Onur Ünaldı Alperen Tercan Dilini Kaybedenler Gördüm Ve Yehova “Bunların hepsi tek kavim” dedi. “Konuştukları dil aynı, giriştikleri işi yarıda bırakacağa benzemiyorlar. Gelin de toprağa inelim, dillerini ayıralım şunların; birbirlerini anlayamaz olsunlar”. Ve ad̂ emoğulları kentlerini kuramadılar. Oraya Bab̂ il dendi. Bab̂ il yani karışıklık. Tevrat Yaradılış Bölüm 11 Düşünemiyoruz. Çünkü düşünmek için dil gerek. Dilimizin hâli ise içler acısı. Kelimelerin manası uçmuş, lafızlar kalmış sadece. Anılarından koparılmış kelimeler. Dil dediğin işlenecek defalarca. Bin âşığın gözyaşı, bin savaşın zafer çığlığı, bin düğünün tebessümleri okunacak her kelimesinden. Her kelimesi bin kere kullanılıp usta ellerde bin farklı anlama bürünecek. Oysa bizimkine bakın şimdi. Sanki yeryüzünde yeni ortaya çıkmış dilimiz. Ham, ne anaların acısı ne büyük aşkların hüznü geçmemiş gibi üzerinden. Sanki Leyla ile Mecnun’un öyküsü hiç yazılmamış, Fuzûlî hiç yaşamamış gibi. Sanki Şeyh Galip Hüsn-ü Aşk’ı hiç yazmamış, Yunus geçmemiş bu diyarlardan. Bu millet Viyana’ya gitmemiş, Edirne’yi Kars’ı kaybetme hüznünü yaşamamış gibi. Öyle çünkü bunların hiçbir değeri kalmamış şimdi. Biz onu çoktan unutmuşuz, bir bağımız yok artık. Dilimiz Cemil Meriç’in dediği gibi Penelop’ un örgüsü1 (Meriç 2006,89).Sürekli sökülüp baştan örülmeye mahkûm. Evet, sanki yeniden başlamak zorundayız her şeye. Namık Kemal bile ne kadar uzak bize. Benliğini unutmaya başlayan milletleri bekleyen yok oluş bu herhâlde. Zaten milletler savaşla yok olmazlar. Milletleri tarihe gömen özünden kopmaktır. Bu demek değildir ki her şeyimizle geçmişe dönelim. Bu iki yönlü bir çaba. Sıfırdan başlamamak için geçmişe tutunmak, olduğun yerde kalmamak için ileriye atılmak. Ancak biz ileri atılırken hata ettik. Sandık ki geçmiş ile bağımız engelliyor bizi. Önce şu zincirlerimizden bir kurtulalım dedik ne anlama geldiğini düşünmeden. Sonra asıl yıkım geldi. Bir polemiktir başladı. Bizi geçmişimize bağlayanlar ile geleceğimizi aydınlatanlar... İşte bu iki mesleğin insanları birbirine düştü. Asıl hedefler unutuldu. Birisi gericilere karşı aydın oldu, diğeri soysuzlara karşı asil. İnşa etmesi gereken kalemler kılıca döndü yıkmak için. Kavramlar karanlık ve muğlak kaldı. Kimse aydınlatmıyor kavramların dünyasını. Belki gücümüz yetmiyor, belki de işimize geliyor düşünmenin sancılarından kaçınmak. Hani felsefeciler önce hangi kavramla neyi anlattıklarını söylerler önce. Platon, iyi insan kimdir sorusunu tartışmadan önce; bir yıl boyunca iyi nedir sorusuna cevap aramıştır. Kavramların muğlak kalması demek düşüncemizin politikacıların insafına terk edilmesi demek, yani düşünmemek. Bakın işte şimdiki münazaralara. Artık münazaralarda ikna hayal, ilzam ise eskide kaldı. Hakikati aramak mı dediniz? O eskilerin eğlencesi. Fikrin yerini sloganların alması... Slogan atmak düşünmekten kolay elbet. Ama bizi düşünmeden birbirimize vurduran tam olarak bu. Sol neydi sağ neydi? Peki, birbirini öldürmek bu kavramların neresine düşüyordu? Bir de şu anda devam ettirdiğimiz yıkım var. Hani lisede çocuklara hâlâ fiyat ile ücret arasındaki farkı anlatıyoruz ya onu diyorum. İyi, güzel, hoş eş anlamlı oldu ya onu diyorum. Tuvalet 1 Cemil Meriç, Bu Ülke(İstanbul: İletişim Yayınları,2006),89 anlamına gelen on üç farklı kelime olan dilimizde birbirinden farklı kelimeleri tek kelimede birleştiriyoruz ya onu diyorum. Dilin geçmişini, kurallarını hiçe sayıp yeni harf dizilimleri-onlara ‘kelime’ demekten utanıyorum- uyduruyoruz ya o işte. Bir de bunların savunması var: Dilimiz yerinde mi saysın, ölü bir dil mi olsun? Şeytanın sağdan yaklaşması dedikleri bu herhâlde. Bunun dile su vermek değil, dili kirli suda boğmak olduğunu anlatmak zor. Şimdi diyeceksin ki sevgili okur, sen hiç mi yanlış yapmıyorsun? Hatta biraz mürekkep yalamışsan birçok hatamı bulup önüme koyacaksın yazımdan. Bir de bize nutuk çekiyor deyip zafer havasıyla buradan ayrılacak, dediklerimi unutacaksın biliyorum. Ama ondan evvel son bir kez kulak ver bana. Haklısın, sana bunları anlatmaya layık değilim. Ancak bu meselenin ortada kalması korkutuyor beni. Şimdi senden ricam, takılma benim hatalarıma. Tut sen de bir ucundan, hiç olmazsa halimize ağlayabileceğimiz bir dilimiz kalsın. Kaynakça: Meriç, Cemil. Bu Ülke. İstanbul: İletişim Yayınları, 2006. Tevrat. ERKEN KAYBEDENLER Ankara polisiyelerinden tanıdığımız Emrah Serbes bu sefer farklı bir konuyla çıkıyor karşımıza. Erkek çocuklarının dünyasını gözler önüne seriyor. Zengin, fakir, taşralı, şehirli bir çok erkek çocuğunun komik ve hüzünlü dünyasını anlatıyor kitap. Daha önce pek işlenmiş bir konu değildir aslında erkek dünyası. Belki de ben denk gelmemişimdir bilmiyorum. Emrah Serbes iyi yapmış bence erkek dünyasının gerçeklerinden bize bahsederek. Toplum tarafından hep çok güçlü oldukları varsayılan karşı cinsimizin de hüzünlü yanlarını açığa çıkarmasını sevdim. Kitabı okurken çoğu zaman güldüm fakat bazı yerlerinde duygulanmadım desem yalan olur. Mesela kitabın son hikayesi olan Kimi Sevsem Çıkmazı. 18 yaşında olan Bülent Berke Nurullah isimli değişken ruh haline sahip gencin en sonda babasıyla yaşadığı dialog beni biraz sarsmıştı. -Apartmanın girişinde ki lambayı sen mi kırdın Bülent? -Hangisi? -Otomatik yanan, sensörlü. - Hayır. -Yalan söyleme komşu görmüş dün gece süpürge sapıyla kırmışsın. Neden kırdın? -Beni görünce yanmıyordu baba. -Nasıl ya? -Görmezden geliyordu, yanmıyordu. Kaç sefer yoksaydı beni. -E beni görünce de yanmıyordu bazen. Böyle el sallayacaksın havaya doğru o zaman yanıyor. -Hadi ya sahiden mi? -Evet. Ucuzundan takmışlar bizimle bir alakası yok. Babama sarıldım,yıllar sonra. İşte hep bu kısımda gözlerim doluyor nedense. Ama sanırım benim favori hikayem yani kitabın başında yer alan hikaye olan Anneannemin Son Ölümü. En komiği de buydu bence. Annesi ve babası trafik kazası sonucu ölen küçük bir erkek çocuğunun seksendört yaşında ki anneanesiyle yaşadıkları olaylar komik bir dille anlatılıyor. Ödevleri anneanne – torun beraber yapıyorlarmış mesela. Geçen sene matematikten çakmışlar, fonksiyonlara basmamış kafaları. Bir de Yasemin var tabii o bölümde. Bizim bu oğlanın saplantılı aşkı Yasemin. O kısımda altını sarı fosforlu kalemimle çizdiğim bazı cümleler var: “Yasemini arayamadım. Neden? Çünkü büyüdükçe arzularım küçüldü, şaşkınlıklarım küçüldü, beklentilerim küçüldü. Öyle küçüldüm ki içimde taşacak birşey kalmadı. Büyümenin bir bedeli varsa işte bu, yarım metre uzadım, yirmi kilo aldım ve dünyadan vazgeçtim.” Ayakta alkışlanır işte bu cümleler bence. Sahiden öyle değil mi? Bu cümleleri onaylamayan tek bir insaneevladı yoktur dünyada herhalde. Küçükken çok mutluyduk. Büyüdükçe kalktı gözümüzün önünde ki o pembe bulutlar. Derdimiz tasamız yoktu. Hava kararıncaya kadar sokakta oynar dururduk. Hayat o zamanlar güzeldi bize. Oysa şimdi bir telaş almış başını gidiyor. Herkes meşgul,herkes mutsuz, herkes tahammülsüz. Herkes kendi hayatının derdine düşmüş. Sabahları bir kuru “günaydın”ı bile çok görür olduk birbirimize. Çocukken öyle miydi. Pat diye söylerdik içimizden geçenleri. Çocukluğumuza verilirdi nasıl olsa kırdığımız potlar. Keşke hala geçerli olsa bu ayrıcalık be. Konu yaş meselesinden açılmışken kitapta şöyle de bir yer geçiyor benim çok ama çok sevdiğim. Zaten çoğumuz aşinayız bu cümlelere. Malum sosyal medya sağolsun artık afilli cümleleri Facebooktan, Twitterdan okuyabiliyoruz! -Kaç yaşındasın sen? -Beni boşver. Konu ben değilim ki. Hiçbir zaman da olmadım. Asıl sen kimsin? Senin heyecanların neler, hayal kırıklıkların neler? Şu hayatta başın sıkıştığında ilk kimi ararsın? Seni karşılıksız seven insan kimdir? Ne yaparsan yap seni bağrına basacak insan kimdir? Eğer böyle biri varsa bu akşam onu ara, halini hatrını sor bu vesileyle. Yoksa sen de birgün sen de benim gibi yapayalnız kaldığında, ufacık birşeyi bile danışmak için bile arayacak kimse bulamazsın. Bu sözlerimi harcanmış yıllarımın manifestosu olarak kabul edebilirsin. Çünkü büyük bir tecrübeyle konuşuyorum,tecrübe ıstıraptır güzelim ve zannettiğinden çok daha fazla ıstırap çektim. İstersen sonra yine araşalıım daha altmışdört dakika bedava konuşma hakkım var çünkü. ÖZGÜRLÜK YANILGISI Gerçekten ne kadar özgürüz? Özgürlük sadece düşüncelerini ifade edebilmek, istediğin saatte istediğin yerde bulunabilmek ya da ‘’ ben özgürüm’’ diyebilmek midir? Mesela Türkiye’yi ele alalım. Kaç insan bedeni üzerinde hakları bulunduğunu meydanlarda bağırabilir; korkmadan, çekinmeden ve kimseden gücenmeden. Kaç kişi bedeni üzerinde değişiklikler yapmak istediğini söylerse aynı muameleyi görür çevresinden? Bir erkek çıksa ve şunları söylese ‘’ ben kıvrımlı bir vücut yapısına sahip olmak istiyorum.’’ Kaçımız gülmeden alay etmeden hatta kimi zaman ‘’öldürmeden’’ karşılık veririz bu isteğine? Hâlbuki erkeklerin ‘’özgürlükleri’’ yeterli ve kadınlara kıyasla adaletsiz olduğu kabul ediliyorken. İşte bu noktada kendini özgür zanneden birçok insanın üstündeki görünmez zincirler ortaya çıkıyor. İstediği kadar ‘’ben özgürüm’’ dese de bir insan, bazen kurduğu tek bir cümle toplumun üzerine yerleşmiş olan tabuların ve basmakalıp düşüncelerin ortaya çıkmasına yol açıyor. Ve o zamana kadar kendini özgür sanan insan, bir anda herkesten soyutlanmış hâle geliyor. Artık yaptığı her hareketi tek başına yapmak, söylediği her sözü kendi içine söylemek zorunda kalıyor. En acı verici olansa bunları ‘’zorunda’’ olarak yapıyor. Eğer bu zorunluluğu kabul etmek istemezse, etmediği için bin pişman hâle getirilene kadar harcanıyor. Annesi, babası, teyzesi, halası, eniştesi hatta çok uzaklardaki bir tanıdığı daha sonra arkadaşları ve en son sokakta onun hayatı hakkında tek bildiği şey onun dış görüntüsü olan insanlar hiç üzülmeden harcıyor onu. Üstelik harcadıkları için haz alıyor ve bunu aralarında dalga konusu olarak kullanıyor. Ailesi artık o yokmuş gibi ölse daha iyi olurmuş gibi davranmaya başlıyor. Bu muameleyi sadece ‘’özgür olmak istediği için’’ görüyor. Kimi zaman biraz daha şanslı insanlar oluyor, elbette. Ancak kesinlikle tamamen özgür değil. Mesela, The Danish Girl’in Einar’ı zamanla erkek bedeninde bir kadın ruhu taşıdığını anlıyor ve artık Lili olmak istiyor. Bu süreçte en büyük destekçisi ve aynı zamanda da en büyük düşmanı eşi Gerda oluyor. Tıpkı Gerda gibi çoğu insan bu seçimin ‘’keyfi’’ değil de ‘’doğal’’ olduğunu, aslında insanların bunu her zaman içinde yaşadığını kabul edemiyor. Bu yüzden, yanlarında destekçi bulsalar bile bir noktadan sonra destekçileri de onlara sırtların çeviriyor. Zaten yanlarındaki insanlar dışında bir çok insan onlara düşman olmayı seçiyor. Özellikle sokakta yürürken herhangi bir trans, lezbiyen ya da gay birey gören insanların davranışları, bakışları ve hareketleri bir anda değişiyor. Kimisi herkesin duyabileceği bir şekilde sözlü tacize kalkışırken kimisi bunun da ötesine giderek şiddete hatta cinayete başvuruyor. Ne yazık ki çoğu zaman sözlü tacizleri gerçekleştirenlerin dilleri ya da şiddete başvuranların kanlı elleri değil, biyolojik özellikleri üzerine söz sahibi olmak isteyen bireylerin hareketleri yargılanıyor. Kim bilir, belki bugün öldüresiye dövülen belki öldürülen ya da kimsenin duymak istemeyeceği sözler işiten bu insan, bir zamanlar oldukça özgürdü. Toplumun tabularını ve yerleşmiş düşüncelerini açığa çıkarmadan önce herkes onun da kendi fikirleri olabileceğini savunurdu. Ne zaman ki kendini ‘’olmak istediği kişi gibi’’ ifade etti, işte orada işler bir anda değişti. O artık toplumun ve yakınlarının gözünde işe yaramaz, sıra dışı, hastalıklı ya da hiç kimseydi. Hâlbuki ‘’o’’ hala kendisiydi, değişen tek şey dış görünüşü, tek suçuysa ‘’özgür’’ olmak istemekti. İşte bu yüzden kim ne derse desin ve neye inanırsa inansın bizler özgür değil; belirlenmiş kalıpların içerisinde, belirli bir limitte söz ve hareket hakkına sahip olabilen canlılarız. Zeynep Sağır 21200355 TURK 101- 38 DÜNYA KÜÇÜK KALBİMİZ BÜYÜK Eğlenceli bir kitap hayal edin, ismini okuduğunuz anda suratınızda kocaman gülümseme oluşturan. Sempatiklik diğer özelliği olsun, modern hayatın tanıştırdığı markaların yer aldığı bir serüveni içeren. Gülerken bir yandan da sizi düşündürecek ve duygusallaşmanıza sebep olacak ilişkiler ve değişimlerin bulunduğu bir kitap düşünün. Bütün bu özelliklerin hepsini taşıyan, kitabın adı gibi macerası da uzun Hintli karakterimizin hikâyesini anlatan ‘Bir IKEA Dolabında Mahsur Kalan Hint Fakiri’nin olağanüstü Yolculuğu’ adlı roman, film izler gibi kısa zaman dilimlerinde bitirdiğim, sürükleyici, komik bir kitap olmakla beraber sakladığım, ara sıra göz gezdirdiğim IKEA kataloglarının arasına girmeye hak kazandı. Malum, içerdiği espriler zaman zaman keyiflenmem için göz atacağım komik tümceler olacak. Hintlilerin renkli karakterlere sahip olduğunu hep düşünmüşümdür. Öyle olmasa, neden rengârenk kıyafetler giysinler? Renkler karakterlerimizi yansıtıyorsa, her tondan rengin bulunduğu kıyafetleri ile bizlere rengârenk kişiliklere sahip olduklarını göstermiyorlar mı? Dansları, Bollywood filmleri, sanatsal etkinlikleri hep beni cezbetmiştir. O yüzden kitabın isminde ‘Hint Fakiri’ ni görür görmez elime merakla aldım! Odamdaki eşyaların bir bölümünü oluşturan IKEA markası da merakımı artıran ikinci bir etkendi. Her neyse, bu etkenler bir yana gelelim bizim başkarakter Hintli Ajatashatru Lavash Patel’e. Kendisinin pek çok özelliği var; sihirbazlık, hırsızlık, yalan söyleme. Sağlık problemleri nedeni ile köylülerden para toplayarak Fransa’ya, IKEA’dan yatak almak için giden karakterimiz, ölçü almak için girdiği dolabın içinde kalır ve macera orada başlar. Daha doğrusu şöyle olur; sağlık problemleri bahanesi ile köylülerden para toplayan hırsız Hint fakiri olan sihirbazımız, Fransa’ya gider ve tek yüzü baskılı 100 Eurosu ile sevdiği bir yatağı çalmak için mağazaya doğru yol alır. Fakat talihsizler sonucu dolapta kilitli kalır ve şans eseri gördüğü ülkelerde planlarının değiştiği gibi karakteri de bir hayli değişir. Hikâyenin başlayış noktası ilginç olsa da, benim için kitabın etkileyici kısımları Hintli’nin kişiliğinin değişmesine sebep olan olaylar oldu. Karakterimizin kısa sürede olsun bulunduğu ülkelerde tesadüf eseri tanıştığı insanlar, Hint Fakiri’nin hayatında değişimlere neden olur. Örneğin karşılaştığı mülteciler, insanlardan çaldığı paranın aslında kolay kazanılmadığını görmesine sebep olur. Belki bunca yıllık yaşamında ona bunu öğreten olmamıştı. Yaşayanları görmek ve zorluklarına tanık olmak ondaki değişime sebep olduğuna göre şanslıydık. Hintlimiz yüreği kocaman, saf bir insandı! Romanı okurken bunun verdiği rahatlık ile başına geleceğini kolaylıkla tahmin edebileceğiniz diğer olayları heyecanla bekliyorsunuz. Bir çocuk gibiydi romandaki karakter, insanlar ebeveynleri oldu, gördükleri ise verilen öğütlerin birer kısa filmi. Tanıştığı diğer insanların kimisi ünlü, kimisi ise sıradan bir taksi şoförüydü. Ne fark eder, hepsi birer öğretmendi aslında. Bunca olayın ve tanıştığı insanlarla geçen zamanların arasında kendinde bir yetenek olduğunu keşfetti, yazarlık. İtiraf etmeliyim ki, karanlıkta kaldığı bir anda, yazısını gömleğinin üstüne yazdığı sahne gözümün önünde canlandı. Hintli, koyu renkli parmakları ile kalemi eline alır, yazma hevesi gözlerine yansımıştır ama tek gördüğü zifiri bir karanlıktır. Gömleğini çıkarır ve parmaklarından destek alarak yazmaya başlar. Suratında gülümseme, gömleğinde şahane bir hikâye. Bunları gören şanslı ise zifiri bir karanlık. Olmazsa olmaz aşk kavramı da var romanda. Aşk ruhları temizleyendir. İnsanı kötülüklerden arındıran, saflıkla buluşturan sihirdir. Başlarda kötü huylara sahip olan Hintlimizi ele alırsak, aşk onu özünde ki ‘o’ ile buluşturur; temiz kalpli, saf ve sevgi dolu o. Hayat bu romanda Hintlimize güldü. Adı komik olan bir kitaptan hüzünlü bir son beklemiyordum tabi! Başlangıçta fakir, kötü huylarla bezenmiş olan karakterimiz, sonlarda ünlü, başarılı bir yazar, sevdiği kadının biriciği, zengin, iyi huylu, dost canlısı birisi oluverdi. IKEA mağazası diye çıkarsın yola bir bakmışsın başka bir ülkedesin. Kötü insanlara alışmışsındır, bir bakarsın iyiler vazgeçilmezin olur. Hiç ummazsın, dost ve âşık olduğum insan dediğin kişilerle karşılaşırsın. Dünya küçüktür. Sevgiye doyamazsın, iyiliklerle kuşanırsın, dolup taşmaz her insana yer vardır ve her değişime de. Çünkü kalplerimiz kocamandır… AHMET MALAL MATEMATİĞİN MÜZİĞİ Matematik... Ne heybetli bir kelime değil mi? Günlük hayatımızın sizce ne kadarını alakadar ediyordur? Eğitim-öğretim hayatımızın neredeyse her aşamasında karşımıza kaçınılmaz bir ders olarak çıkıyor. Gözlerinizi kapatıp bir dakika boyunca aklınıza gelen tüm matematiksel bilgilerizi hatırlamaya çalışın. Öğrendiklerimizin ne kadarını günlük hayatımızda kullanıyoruz? Ya da ne kadarı kullanılıyor? Yanlış anlamayın, hayatımızda kullanmadığımız ya da kullanamadığımız formülleri neden öğrenmek zorunda kalıyoruz filan demeyeceğim. Aksine ben her matematiksel bilginin hayatımız ile bir bağlantısının olduğunu düşünen biriyim. Matematikle sandığımızdan çok daha fazla iç içeyiz. Matematik her yerdedir. Biz de hayatı anlamak için o matematiği ortaya çıkarmaya çalışıyoruz. Şöyle örnek vereyim: Newton yerçekimini formülize etmeden önce de yerçekimi vardı veya iki dik kenarın kareleri toplamı Pisagor’dan önce de hipotenüsün karesini veriyordu. Onlar sadece gerçeği matematiksel olarak ifade ettiler. Yaptıkları şeyler aslında hayatı keşfetmekti. Gezegenler kendilerine verilen matematiksel yörüngelerde dönmüyorlardı. Aksine, gezegenler kendi yörüngelerinde intizamlı bir şekilde döndükleri için biliminsanları matematiksel yörüngeleri keşfediyordu. Bu keşifler doğrultusunda insan hayatını kolaylaştıracak icatlar yapılıyordu. Yerçekimi formülleri olmadan bir uçak dizayn edilemez, ya da pisagor teoremi kullanılmadan binalar dikilemezdi. Bunlar herkesçe bilinen matematiksel bulgular. Şimdi matematiği daha derinden incelemek için bir kavramdan bahsedeceğim: Müzik. Evet, evet yanlış okumadınız, matematik ve müzik. Bu iki sanat dalı arasında ne gibi bir bağlantı olabilir diye düşünmeyin. Okumaya devam edelim, bakalım bu iki sanat arasında bir bağlantı var mı yok mu? Pi (π) sayısının rakamlarını notalarla eşleştirerek piyanoda çalarsak nasıl bir müzik elde edebileceğinizi hiç düşündünüz mü? Ya da sanatsal bir ürünün ortaya çıkacağını düşünüyor musunuz? Eğer daha önce dinlemediyseniz kesinlikle dinlemenizi tavsiye ediyorum. Şu an internet sitelerinde mevcut. Hatta yazımın geri kalanı okumayı şimdilik bırakıp internet üzerinden müziği dinlemenizi istiyorum. Sanırım siz de benim gibi pi sayısının büyülü ritmine kapıldınız. Peki pi(π) sayısı matematik değil midir? Şüphesiz bir şekilde matematiksel bir ifadedir diyeceksiniz. Piyano tuşlarına rastgele bastığımız zaman böyle bir ritim yakalayabilir miyiz? Tabi ki hayır. Rastgele sayılar oluşturup müzikal notalara çevirdiğimiz zaman da özel bir ritim yakalayamayız. Olay matematikte çünkü. Daha öncede bahsetmiştim zaten, matematik hayatı anlamak için bir araç. Eğer biz hayatı matematiksel olarak yorumlayabiliyorsak, matematiği de müziksel olarak yorumlayabiliriz. Pi sayısının müziğini anlamlı kılan aslında hayattır, hayatın müziğidir. İşte bu yüzden rastgele girdiğimiz sayı dizilerinden anlamlı bir müzik çıkmaz. Tüm matematiksel ifadelerin müzikal bir ritmi olduğunu düşünüyorum. Sonsuza kadar devam Euler (e) sayısı, dizin olarak kabul edilen Fibonnaci ve Taylor serileri veya diğerler matematiksel ifadeler… İnsan ruhunu okşayan ezgileriyle, hepsinin kendine has müzikal bir ritmi olduğunu göreceksiniz. Matematik olduktan sonra taş ile çalmaya kalksanız bile ortaya gerçekten güzel şeyler çıkacaktır. Bu uygulamadan yola çıkarak ilginç şeyler geliştirilebiliriz. Mesela hayatımızın müziğini çıkarabiliriz. Nasıl mı? Herkesin hayatın önemli olarak gördüğü özel günleri vardır. Doğum günü, okula başladığı ilk gün, lise mezuniyeti, hayatının aşkı ile tanıştığı gün, yurtdışına çıktığı ilk gün… gibi kişiye özel tarihleri bir araya getirip bir sayı dizisi çıkarabiliriz. Ortaya sanatsal bir eser çıkar mı bilmiyorum. Denemeye değer. Kendisini tekrar tekrar dinleten bir müzik de çıkabilir, tek seferlik dinleyip bırakacığınız bir şey de olabilir. Nasıl yaşadığımıza göre değişecektir sonuç. Eğer matematik sadece ev, köprü gibi alanlarda kullanılanılır diye düşünüyorsanız, matematiğe haksızlık etmiş olursunuz. Matematiğin sadece müzik değil aynı şekilde resim, edebiyat, tiyatro gibi sanatlarla da güçlü bağlantıları var. Hatta aşk ile ilgisinin bile olduğunu düşünüyorum. Matematik bildiğimizden ve düşündüğümüzden çok daha fazlası… Matematiksiz olmaz, Matematiksiz olmasın. Matematiksiz olmaz da zaten… Rabia Anıl ATABEY 21404095 AYNI MERMİ FARKLI DELİK Zor zamanlarınız oldu mu hiç? Elbette olmuştur. Elbette dedim çünkü zorluklarla dolu bir dünyada yaşamak için çabalıyoruz. Bazen en kolay yapabildiğimiz, tek istediği şey geri verilmek olan nefesi bile zorlukla alıyoruz. Her gün, her dakika dünyanın çeşitli yerlerden binlerce haber geliyor. Bazıları insanın hiç durmadan akan kanını donduracak nitelikte, bazıları hayret verici, bazıları ise mermi gibi. İzliyoruz, kim kimi öldürmüş, nasıl öldürmüş, çok gençmiş, ailesi varmış… Sunucu sanki bizi üzmek ister gibi sıralıyor bütün bunları. Amacına ulaşıyor, üzülüyoruz. Peki, kaç dakika sürüyor? Beş mi belki de on dakika? Evet, sonra unutuluyor. Unutmak zorundayız çünkü onlar kadar ciddi olmasa da bizim de problemlerimiz var. Aslında en iyisini yapıyoruz çünkü kalbin belli bir kapasitesi var ve bu sınıra ulaşınca kaldıramıyor. Peki, neden böyle? Neden koskoca dünyada barış içinde, huzurla, gülümseyerek, acaba yarın neyle karşılaşacağız diye endişe duymadan yaşayamıyoruz? Neden bu kulaklarımız her gün şiddet, savaş, gözyaşı haberleriyle kirleniyor? Neden gözlerimiz o bombaların dumanlarını, mermilerin neden olduğu delikleri görmek zorunda bırakılıyor? Sığamadık mı? Kendimize bir köşe, bir avuç yemek ve bir yudum su bulup, memnun olamadık mı? Sığamadık. Olamadık. Evet. Köşe bulduk, yemek ve suyumuz da vardı ama yetmedi. Yandakinin yemeği bizden bir kaşık fazla, suyu bir yudum daha çoktu. Aynı olsun istedik, haksızlığa gelemedik ve aldık. Böyle başladı her şey. Her çocuğun küçüklüğünde yaptığı, minik ellerinde tutabildiği büyüklükte kartopu olarak başladı. Kim yetinir küçücük kartopuyla? Yuvarlayarak büyütmeyi öğrenir gibi öğrendik daha çok almayı. Aldıkça alıştık. Büyüdü, büyüdü ve artık bir avuç yemek, bir bardak su ile yetinmez oldu. Önünde ne varsa ona sahip olmak, içine almak istedi. O duyguyu, belki de dünyanın en etkili duygusunu hissettik: güç. Güç bizimle olduğu sürece kaybetmediğimizi öğrendik. Abarttık, önce tencereye sonra mutfağa daha sonra bütün eve sahip olmak istedik. Tadını aldıktan sonra bununla sınırlı kalır mıyız? Sokak, mahalle, şehir derken ülkeye geldi sıra. Bizim ülkemizden daha çok yeraltı kaynağı var, daha gelişmiş, daha büyük ve binlerce bahane… Gözlerimi kör eden, vicdanımızı düğümleyen binlerce bahane… Gidiyoruz, topla tüfekle giriyoruz. Yakıp yıkıyoruz, viraneye çeviriyoruz. Tüm çiçeklerin boynunu büküyoruz kendi ülkemizin tozuyla bulanmış botlarımızla, tüm duvarları süzgeç gibi deliyoruz mermilerle. Bütün bunlar olurken biz düşünmüyoruz, insanları düşünmüyoruz. Orada, o çiçeklerin olduğu yerlerde koşup futbol oynayan, dizlerini yaralayan erkek çocuklarını, o çiçekleri koparıp saçlarına taç yapan kız çocuklarını… O evlerin içinde yaşayan genç yaşlı, sağlıklı hasta binlerce insanı düşünmüyoruz. Odaklandığımız tek yer çıkarlarımız, bize artı olarak dönecek, cebimize girecek şeyler. Peki, sonra ne oluyor? Kazanıyoruz. Ülkemize elimiz dolu dönüyoruz. Petrol mü istemiştik? Aldık. Maden mi? Onu da aldık. Gururla, başımız dik, göğsümüz kabarık bir şekilde dönüyoruz. Dönüp arkamıza bir defa bile bakmıyoruz. O atılan mermiler sadece bir miktar alçı ile kapatılan, eski haline dönebilen duvarları değil kalpleri, ruhları, çocuklukları da delip geçiyor. Alçıyla kapanır mı bu delik? Çocukluğunu geri getirir mi? Unutturur mu ona o geceyi, o gündüzü, o günleri? Kimi hayatta ama ailesi yok, gözyaşları yüzündeki gri tozun arasından ilerlemeye çalışırken o son sesiyle bağırıyor, annesini arıyor. Kimi hayal gücünü zorlasa dahi böyle bir şiddeti hayal edemeyecek şekilde gözlerini kapatmış, son nefesini vermiş, ayağında o gün sokakta oynarken giydiği lastik ayakkabılarıyla yatıyor. Sanırım bu yazının en acı cümlesi olacak ama hangisi daha şanslı karar vermek zor: ölen mi yaşayan mı? Sıradanlığın Absürtlüğü İşte o günlerden biri daha… Hayatın anlamını sorguladığınız, kendi aklınızda sıkışıp kalıp, gerçekten hepsinin bir anlamı var mı sorusuna cevap aradığınız bir gün. Hep hayatın tek başına anlamı olduğunu düşünürüz. Gerçekten de hayat tüm anlamların kaynağı mıdır? Her gün kafasını kuma gömen devekuşunun hayatının bir anlamı var mıdır? Çok dikkat edilmeyen bir nokta ise insan hayatını önemli kılan tek olayın yaşamak değil aslında ölmenin de hayata önem kattığıdır. Her gün ölmemek için uğraşırız. Biraz daha Acun’da kalabilmek, tadına varamadığımız zevklerin hazzını yaşayabilmek ya da bizim için hayatı anlamlandırdığını düşündüğümüz kişilerle süre geçirmek için yaşarız. Yaşamak için sıraladığımız sebepler uzayıp gider. Listenin sonunu getirmek istemeyiz. Yaşayan bir canlının en temel içgüdüsü budur: Hayatta kalmak. Peki, gerçekten faniliğimizden kurtulabilseydik yaşam nasıl olurdu? Biyolojik olarak kusurlu varlıklar olduğumuzdan gereğinden uzun süre yaşamamız halinde hafızamız belirli bir süre sonrasında artık bize beklediğimiz kadar yardımcı olamayacaktı. Düşünsenize sizin hayatınızın bir parçası olan kişiler, olaylar artık benliğinizde ulaşılamayacak gölgeler olarak kalacaktı. Hiçbir zaman ulaşamayacağınız kendinizden parçaları yenileriyle değiştirip, bu döngüyü devam ettirecektiniz. Sizi siz yapan her değeri yenileriyle değiştirirseniz siz diye bir kavramdan bahsedebilir miyiz ya da sizin anlamınız kalır mıydı? Theseus’un gemisi misali paradoksal bir durum doğuyor. Bence küçük bir pencereden bakıldığında bile ölümün bize ne kadar gerekli olduğunu görebiliriz. Ölüm olmazsa monotonlaşırız. Anlamsız gemiler gibi boşlukta sürüklenmenin metaforunu Adam Strand’ın Otuz Dokuz Ölümünde hissedebiliyoruz. Adam Strand bize hayattaki oluşacak monotonluğu gösteriyor. Sıkıntının müdürüyüm deyip bileklerini kesebilen bir karakter kendisi. Hayatın anlamını bulmayı tam 39 kere deniyor. Kendisi açısından maalesef her deneyiş başarısızlıkla sonuçlanıyor. Ölemeyen bir çocuğun gereğinden 38 kez fazla öldüğünü anlıyoruz. Adam Strand hayatına manayı ölümle katmaya çalışıyor gibi gözüküyor. Ölememenin korkusu ve sıradanlıkta kaybolup gitme endişesi sarıyor karakteri. Çünkü kendisi bir istisnai durum olduğu için çevresindeki herkesin birer birer solup gitmesini görmek zorunda kalacak. Etrafındaki yaşamın ondan uzaklaşması yetmezmiş gibi ölüm de onu terk ediyor. O anın empatisini yapmaya çalışırken üzerime bir buhran çöküyor. Bu yüzden ölüm bizim ayrılamaz bir parçamız. Ölümü ani bir olay olarak betimleriz ancak doğdunuz andan itibaren ölmeye başlarsınız. Yaşam ve ölüm ayrılmaz bir bütünün parçalarıdır ve bizler bu dengenin bozulduğu yanılgısına kapılırız. Hâlbuki yaşamak için aldığınız her nefes ölüme bir adım daha yakınlaşmaktır. Şu an tam bu satırları okurken siz de ben de beraber ölüyoruz. Kısıtlanmak yapılan her harekete anlam kattığı için ölüm de en büyük anlamı oluşturur bizim için: Hayatı. Yaşamın anlamı da buradan gelir. Ölüm ile gelen her eylem anlam kazanır. Bizim perspektifimiz dışında kalanları da görebilmek için bir adım geri atmalıyız. Kafasını kuma gömdüğünü düşündüğümüz devekuşları aslında sadece eğilmiştir. Ölümü de hayatımızın bir parçası olarak benimsemeliyiz. Belki ölümü doğduğumuzda benimsemişizdir ve onun için her bebek doğduktan sonra ağlar. Sonra da hiç karşılaşmayacakmışız gibi onu unutmaya çalışırız. İnsanoğluna hayat ne kadar sıradan gelse de dolu doludur. Ölümüyle, yaşamıyla hayat bir fırsattır. İlk anda hepimiz bir Adam Strand olmak isteyebiliriz fakat neleri feda edeceğimizi unutmamalıyız. Kulağa ironik de gelse yaşam olarak tanımladığımız süreç ölmekle aynı aslında. Hayatı sıradan gibi görüyoruz ölümü ve yaşamın gerçekten anlamını kavramadan. Oysaki sıradanlığın da kendine has bir absürtlüğü var. Elvan Galatalı 21902752 Tek Kişilik Yuva Küçüklüğümden beri en büyük hayallerimden biri kendi evime sahip olmaktı. Hâlbuki ortada beni böyle bir hayal kurmaya itecek hiçbir neden yoktu. Kendim olamadığım bir evde doğmamıştım. Ailem tarafından sevilip sayıldığım ve kahkahanın eksik olmadığı bir evde büyümekteydim. Yine de her doğum günümde hayalime biraz daha yaklaştığım için mutlu olmaktan kendimi alıkoyamıyordum. Zaman, küçük bir kızın idrak edebileceğinden çok daha hızlı aktı ve yaşadığım yerde üniversite olmaması sebebiyle hayalim on sekiz yaşımda gerçeğe dönüştü. Peki kendi evimde tek başıma yaşamak umduğum gibi olacak mıydı? Evimi seçmek için hiç bilmediğim bir şehirde dolaşmak ve sonrasında o evi kendi zevkime uygun eşyalarla doldurmak belki de hayatımda en keyif aldığım birkaç gündü. Hayalime kavuşmak için öylesine heyecanlıydım ki normalde söylenerek yapacağım her işi zevkle ve inanılmaz bir süratle yapıyordum. Elbette anne ve babamdan da yardım istemeyi ihmal etmemiştim. Ne de olsa ne kadar çok kişi çalışırsa o kadar hızlı ilerlerdik. Süreci hızlandırma sebebim hayallerime erken ulaşma isteğimdi. İşini bitiren boyacılar, tesisatçılar ve nakliyeciler evimden bir bir eksildi. Evimin kapısı en son olarak ailemin arkasından kapandı. Böylece ben kendime ait dört duvarın arasında tek başıma kaldım. Tek başıma kalışımla eşyaların evi dolduramamış olduğunu anlamam bir oldu. Meğer evi dolduran annem ve babamın varlığıymış. “Odalar tanrım nasıl dayanır bu boşluğa?”(9). Odalar dayansa ben nasıl dayanırım? Bu boşluğu nasıl doldururum? Sanırım daha önce eve hiç anahtarımı kullanarak girmemişim. Kapıyı hep annem açmış. Çöp kendiliğinden dışarı çıkmış ve buzdolabı sihirli bir şekilde hep doluymuş. Kendi evinde tek başına yaşamak aynı zamanda bolca sorumluluk demekmiş. Bu işlere alışmam elbette vakit aldı fakat beni asıl zorlayan kısım çamaşırlar veya dibi tutmuş tencereler değildi. Evim ne kadar toplu olursa olsun evimin içinde yuvamda hissedemiyordum. Bunun en büyük sebebi yuva kavramını bilinçsiz bir şekilde aile ile özdeşleştirmiş olmamdı. Hayal kurarken bunun farkında olsam belki de dört duvardan fazlasını dilerdim fakat benim istesem de, istemesem de bu konuma her şekilde geleceğim için kendime ve hayallerime darılmamın bir mantığı yoktu. Yapmam gereken şey kendime bir yuva yaratmaktı. Bana ait olan dört duvarı kendi güvenli sığınağım hâline getirmekti. Ben de her yetişkinin yapacağı şeyi yaparak anneme koştum. Çünkü büyük olduğum kadar küçüktüm de. Cevap düşündüğümden de basit çıktı: Kabullenmek. Hayallerimin beni mutlu hissettirmesi gerektiğine o kadar inanmıştım ki bilmemekten gelen korku ve kaygının doğallığına hiç kucak açmamıştım. Zorlanmak benim planlarımda olmadığı için en küçük pürüzde sarsılmak yerine yere kapaklanmıştım. Kendi evimin kapısını kendi üzerime kilitlemiş ve evime adım bile atamamıştım. Hayal ve gerçeği birbirinden ayırmayı başarmam ile evin kapısı kendiliğinden açıldı. Bu sefer dışarıda kalmaya niyetim yoktu. İçeri girdiğimde anladım ki boş olan ev değildi, boşlukta olan bendim. Hayatımın farklı bir evresinde olmam aynı zamanda bazı tanımların eski anlamını yitirmesi anlamına geliyordu. “Yuva” kelimesine yüklediğim anlam şimdiki evimi kapsayacak kadar geniş değildi ve evim değişmeyeceğine göre tanım genişlemeliydi. Yuva kavramını kendimden başka bir kişi veya bir cisimle özdeşleştirmemeye karar verdim. Tıpkı ailemden ayrıldığım gibi bir ev arkadaşım olursa onunla da yollarımız ayrılabilir veya benimsediğim eşyalar eskiyebilirdi. Hiçbir değişiklik beni yuvasız hissettirmemeliydi. Ben de karar verdim. Yuvam olduğum yerden başka bir şey değildi. Ve şimdilik yuvam İncek’in ortasında bir oda, bir salon bir apartman dairesiydi. Umduğum gibi değildi. Fakat hayaller zaten gerçeklerle yarışamazdı. KAYNAKÇA Erbaş Şükrü, “Kuş Uçar Kanat Ağlar”, İstanbul, Kırmızı Kedi Yayınevi, 2018 Ego, Özgürlük ve Ölüm İnsan hayatında sorgulanması gereken bazı kavramlar vardır. Ego, özgürlük ve ölüm bu kavramların en başında gelirler. Albert Camus’nün Yabancı’sı, bütün bu kavramları, kitabın ana karakteri Meursault’nun bakış açısıyla öyle güzel sorgular ki, “yabancı” hissedersiniz kendinizi. Yadsınamaz bir gerçeklik olan ego, tüm canlılarda bulunan bir özelliktir. İnsan ise bilincin ve egonun en üst seviyelerde varlık gösterdiği bir yaşam formudur. İnsan, yaptığı her türlü eylemi sadece kendi çıkarı için yapar. Egonun var olmadığını düşündüğümüz arkadaşlık ilişkilerimizde bile aslında egomuzun esiri olmuşuzdur. Arkadaşlık ilişkilerinizi gerçekten hiç sorguladınız mı? Arkadaşlarımızı neden severiz, neden onlarla takılıp sohbet ederiz? Bunun tek bir sebebi var. Onların etrafımızdaki varlığı bizi mutlu eder. Onların sohbetlerinden keyif alır, onlarla eğlenmeyi severiz. Sizi mutlu etmeyen, sohbetlerinden keyif almadığınız insanlarla arkadaşlık etmezsiniz. Mutlu olmak ya da eğlenmek için arkadaşlık kurmak, kişisel bir çıkardır. Peki, hayatını kaybetmiş bir insanın ardından üzülmek ve ağlamak niyedir? Meursault’nun annesinin ölümü üzerine gözyaşı döken bir kadın, ölen kadın ile çok yakın arkadaş olduklarını ve onsuz ne yapacağını bilemediğini söyler. Yani asıl mesele, ölen insanların bizim hayatlarımızda bıraktıkları boşluklardır. Ölen o insan için değil, kendimiz için ağlarız. Bunların yanında, sivil toplum kuruluşları olarak adlandırdığımız örgütlenmeler vardır. STK üyesi insanların, egolarından sıyrıldığını ve saf iyilik için çalışmalar yaptığını düşünürüz çoğu zaman. Oysa saf iyilik için birtakım işler yapanlar bile vicdani bir tatmin peşindedirler. Egoya farklı bir noktadan yaklaşacak olursak, semavi dinlerin Tanrı’sının bile insanı, bilinmek ve övülmek – kutsal kitaplara göre- için yarattığını görürüz. Tanrı kavramının bile egodan uzak düşünülemediği şu dünyada egonun varlığı yadsınamaz bir gerçektir. Kısaca, ego her yerdedir. İnsan, kendi yarattığı birtakım kavramlar sonucu kendi özgürlüğünü zincire vurmuştur. Bazı gelenek ve görenekler oldukça saçma olduğu halde, insanların çoğu bu gelenek ve göreneklere saygı gösterilmesini bekler. Romanda, bir an annesinin tabutu başında sigara içmenin hoş karşılanmayacağını düşünen Meursault, bu düşüncesinin çok saçma olduğunu düşünüp bir sigara yakar. İnsanlara göre bir annenin tabutu başında sigara içmek saygısızlığı temsil eder ve ancak annesinin ölümünden yeteri kadar üzüntü duymayan bir insan bunu yapabilir. Böylesi bir insan, babasını öldüren bir insan kadar suçludur onlara göre. Meursault’nun yaktığı bu sigara kendisini idama mahkûm eder. Gündelik hayatımızda bu tarz baskılara ve yargılamalara çokça maruz kalırız. Onlar gibi giyinip düşünmediğimiz için bizi yabancılaştırmaya ve cezalandırmaya hazır bir ordu bekliyor dışarıda. Sorgulanması gereken üçüncü bir kavram ise ölümdür. Ölüm, insan egosu ile doğrudan ilişkilidir. Bu ilişki, insanı mantık sınırlarını zorlamaya itebilir. Şöyle ki hepimiz ölmeye mahkûm olduğumuz için ne zaman öldüğümüzün hiçbir önemi yoktur. Öldükten sonra zaten hiç olacağımıza inandığım için yirmi yaşında ölmek ile altmış yaşında ölmek arasında bir fark yoktur. Buna rağmen hepimiz daha fazla yaşamak için ölümden olabildiğince kaçmaya çalışırız. Bu egomuzun bizi yapmaya zorladığı mantık dışı bir harekettir. Bir diğer saçma durum ise inançlı tüm insanların cennete gitmeyi arzularken ölmeyi asla istememeleridir. Oysa zaten ölmek için yaşamıyor muyuz? Aldığımız her nefes ile ölüme daha çok yaklaşıyoruz ve ölüm şeklimizi belirliyoruz. Nasıl mı? Şimdi durup bir karar verin. Bu yazıyı okumaktan vazgeçip bilgisayarınızı kapatın ya da okumaya devam edin. Tam şu anda verdiğiniz bu karar hayatınızın tamamını değiştirdi. Bilgisayarı kapatsaydınız hayatınızın akışı bambaşka olacaktı. Bu da şunu gösteriyor ki yaptığımız her eylem ile sonsuz olasılıktan bir tanesini seçip sonumuzu getirecek ölüm şeklini kendimize hazırlıyoruz. Fatih Yavuz Melis ERKAN Gerçeklerden Kaçış Dürüstlük bir erdemdir fakat bu erdem kaç kişide gerçekten var? Artık insanlar yalan söylemeye o kadar çok alıştı ki bunu hayatlarının bir parçası haline getirdiler ve yalan çoğu insan için bir kaçış yolu haline geldi. Kaçılan şey ise gerçekler. Bu gerçeklerden kaçarken, insanlar kimi zaman kendilerine yalan söylerler, kimi zamansa sosyal hayatlarında. Peki bir insan neden yalan söyleme ihtiyacı içinde hisseder? Kim bilir, belki gerçeklerle yüzleşmekten belki de doğruları söyleyince alacakları geri dönüşten korkuyorlardır. Hani başın sıkışır, yalan söylersin, geç kalırsın, ödevini unutursun, yalan söylersin ya, bunların her biri bir savunma mekanizmasıdır aslında. Fakat insanlar savunma adı altında çıkmaza sürüklendiklerinin farkında değiller maalesef. Hayat zaten yeterince karmaşık iken gerçekler çarpıtılarak daha da karmaşık bir hale getirilir. Bir an için söylenen bütün yalanların bir şekilde karşı taraf tarafından anlaşıldığını düşünelim. Asıl işler o zaman daha da karmaşıklaşmaz mı? Yalan söylemeye alışmış bir insan, anı kurtarma çabasıyla yarınını kaybeder belki de. Çünkü o an onun için önemli olan tek şey işin içinden bir şekilde sıyrılmaktır. Ancak bu yalanın getireceği daha büyük sorunlar önemsenmez. Söyleme arkadaşım, bırak yanlış yaptıkların orada kalsın. Onları düzeltmek için çabala, saklamak için değil. Varsın ödevi yapmama sebebimiz unutmamız olsun, köpeğimizin yemesi değil ya da doktor randevusu yüzünden geç kalmak yerine uyuyakaldığımız için geç kalmış olalım. Bırakalım insanlar bizi biz olduğumuz için sevsin, yalanlarla onların olmamızı istediği biri gibi olduğumuz için değil. “Bunu söylersem, böyle yaparsam daha çok sevilirim.” gibi düşüncelerle asıl yalanı önce kendimize söylemiş oluruz zaten. Bir de bazı yalanlar vardır, “renkli yalanlar” deriz onlara. Pembesi vardır, beyazı vardır... Mesela arkadaşımızla buluşacağız, daha hazırlanmaya başlamamış olmamıza rağmen vaktin geldiğini fark ettiğimizde, arayan arkadaşımıza “Şimdi çıkıyorum.” deriz ya da kimseyi endişelendirmemek için canımız yansa bile iyi olduğumuzu söyleriz. Eminim ki bunu hepimiz yapmışızdır, çok büyük bir mesele değil. Asıl sorun, bu beyaz, pembe yalan dediklerimizi her şey için geçerli gördüğümüzde başlıyor. Öyle ki, kendilerini haklı çıkarmak için söylediği büyük bir yalanı az önceki örnek gibi zannedip, “Beyaz yalan bunlar canım, sayılmaz ki.” deme lüksünü kendinde gören çok fazla insan var ne yazık ki. Bu yüzden de insanlar yalan söylemeye gittikçe alışıyor fakat genelde yalanlar ne kadar iyi niyetle söylenilmiş olunursa olunsun, söylenilen her yalan, insanı o kadar değiştirir çünkü insan bir süre sonra söylediği yalanlara kendini inandırır ve artık olmadığı biri gibi davranmaya başlar. Bir sigara bağımlılığı değildir belki de ama insan ne kadar çok yalan söylerse o kadar çok alışır ve artık yalan söylerken yüzü kızarmaz bile. Çünkü kolay gelir gerçeklerden kaçmak. Birinin gözlerinin içine rahatça bakıp yalan söyleyebiliyorsak eğer, işte o zaman bir şeyler yanlış demektir. Güven kavramından bahsediyoruz ancak ortada bu kadar fazla yalan varken bu ne kadar mümkün olabilir ki? Güven sorunu yaşayan insanlar var ve pek de haksız sayılmazlar çünkü artık kimse olduğu gibi davranmıyor. Hep bir maske. Bir sürü insanla konuşuyoruz fakat hangisini gerçekten tanıyoruz? Yüzüne gülümseyip arkasından konuşan, sırf sevmediği için hakkında atıp tutan o kadar çok insan var ki insan kime güveneceğini şaşırıyor doğal olarak. Oysa o maskeler bir atılsa güven hissini daha çok tadacağız. Herkes karşısındaki insan ona güvensin ister. Tıpkı güvenebileceği birini bulmak istediği gibi. Bu insanı bulmak o kadar zor olmamalı çünkü gerçeklerle yüzleşmek, yalan söylemenin ağırlığı yanında hiçbir şeydir ve biz karşımızdaki insanın bize yalan söylemeyeceğinden eminsek eğer belki de dünyanın en sağlam dostluğuna sahibiz demektir. İşte bu yüzden hissettiğin gibi davran, hissettiğin gibi konuş. Kısacası kendin ol, yalanların seni dönüştürdüğü kişi değil ve insanlar seni dürüstlüğünle sevsin, attığın yalanlarla değil. Çünkü gerçeklerden kaçmak ya da onları saklamak için binbir takla atmak bize bir şey kazandırmaz. Aksine, insanı yorar ve en sonunda bir bakmışız, kendimizden geriye hiçbir şey kalmamış. Babamın Kovboy Filmi TutkusuPazar kahvaltıları, üniversite için ayrı bir şehre yerleşene kadar ailem ile beraber gerçekleştirdiğim ve en zevk aldığım hafta sonu ritüellerindendi. Her ne kadar, başka semtte olan liseme geç kalmamak için sabahın saat 7’sinde annem tarafından zorla uyandırılırken bu duruma olan hoşnutsuzluğumu gidermek için kendime verdiğim “hafta sonu olunca akşama kadar uyuyacağım” sözlerini unutup, sanki o sözleri birkaç gün önce veren ben değilmişim pişkinliği ile ev ahalisini uyandırma görevini annemden alıp, bu görevi olabildiğince mızıkçı ve oyunbozan bir kimlik ile uygulayıp, ailemin o güzelim pazar uykusuna çomak soksam da herhâlde onlar için de en güzel hafta sonu aktivitelerden biriydi pazar sabahı kahvaltıları. Çünkü, çalışan anne ve baba olan ebeveynlerim ve onların evlatları olan kız kardeşim ve ben için bu pazar kahvaltısı, hafta boyunca beklenen ve ailecek beraber zaman geçirilebilecek tek bir günün başlangıç noktasıydı.Bahsettiğim gibi pazar sabahı kahvaltısı ben ve ailem için bir ritüel olarak görüyorum. Fakat aynı zamanda bu ritüel bir başka ritüele de ev sahipliği yapıyordu. Şu an hâlâ yayımlıyorlar mı bilmiyorum ama her pazar sabahı TRT’de yayımlanan siyah beyaz kovboy ﬁlmleri de sanırsam TRT’nin kendi pazar sabahı ritüeliydi. Filmden gelen, atların kişneme ve toynak seslerine karışan silah sesleri eşliğinde yapılan kahvaltı o günlerin unutulmaz anlarıydı.Kahvaltının kovboy ﬁlmleri eşliğinde yapılmasının nedeni tabii ki de babamım bu ﬁlmlere olan merakı. İnternette yaptığım ufak bir araştırmanın çıktısını, arkadaşlarıma sorduğum “sizin de pazar kahvaltılarınıza kovboy ﬁlmleri eşlik eder miydi” sorusuna aldığım cevaplar ile karşılaştırıp, her ikisini de ortak noktada kesiştirince anladım ki bu babamım kovboy ﬁlmi merakı esasında ona özel değil, benim jenerasyonumum tüm babalarının ortak ilgisi. Zira babamın gençliği tam da kovboy ﬁlmlerinin ortalığı kasıp kavurduğu döneme denk düşmekte. Tahminime göre, zamanında dişinden tırnağından artırdığı paralar ile gittiği sinema ﬁlmlerini televizyonda ücretsiz görünce, eski günlerini aklına getirip daha da keyiﬂe izliyor. Genelde de pazar sabahları yayımlanınca bu ﬁlmler, doğal olarak bizim kahvaltımıza da ortak oluyordu.Babam, internetin sadece istediğin bir konuda araştırma yapmaya ve bilgi edinmeye yarayan bir platform olmadığını, aynı zamanda da internetin koskoca bir ﬁlm arşivi olduğunu sanırsam televizyonda yayımlanan ve internetin konuşulduğu bir teknoloji programından öğrenmiş. Geçenlerde benden internetten eski ﬁlm indirmemi istediğinde “İyi, Kötü ve Çirkin” isimli kovboy ﬁlmini indirdim. Bilmeden de olsa tam da nokta atışı yapmışım. Her ne kadar bu ﬁlm vizyona 1966 yılında girse de 1958 doğumlu babam bu ﬁlmi 17 yaşındayken izlemiş. Herhâlde o zamanlar Türkiye’de yabancı ﬁlm azlığından olsa gerek yurtdışından gelen ﬁlmler uzun yıllar vizyonda kalabiliyormuş.Babamın ﬁlmi izlerkenki mutluluğu pazar sabahı yayımlanan ﬁlmleri izlerkenki mutluluk ile aynıydı. Dediğim gibi büyük ihtimalle gençliğini hatırlatıyor bu ﬁlmler ona. Benim merak ettiğim ise acaba benim de içinde bulunduğum nesil bundan yıllar sonra babalarımız gibi geçmişi mutlu şekilde anabilecek mi? Ben pek sanmıyorum. Çünkü biz hayatı teknoloji yüzünden çok hızlı yaşıyoruz. Tükettiğimiz şeyler artık çok da emsalsiz değiller, yani alternatiﬂeri çok kolay bulunabiliyor. İstediğimize anında erişebiliyoruz. Bu da elde ettiklerimizin önemini düşürüyor ve kısa zamanda hafızamızdan silinip gitmesine neden oluyor. Bu arada ﬁlm bilgisayarımda duruyormuş. “Babam ne buluyor bu kovboy ﬁlmlerinde ben de bir bakayım” diyerek izledim. Kovboy konsepti bayağı hoşuma gitti. Clint Eestwood da gençliğinde gerçekten yakışıklı adammış. Hâlâ da öyle gerçi.Ertan Ünver21301620Nejat YILMAZ Bir Yalan: Demokrasi Sokaktaki insanların hepsinin demokrasi tanımı farklıdır. Herkes bir tarafa çekip bir kalıba sokmaya çalışır demokrasi