ile dize getirdi. Mehmet Ali'nin bu faaliyetleri, Mısır'da ekonomik yatırımlarda bulunmuş olan ve güçlü bir Mısır'ı yetkisi altına alarak, İngiltere'nin imparatorluk yolu üzerinde üstün bir duruma geçmek isteyen Fransa tarafından da desteklenmekteydi. Napolyon'un başarısız politikası, 35 yıl sonra başarılı hale getirilebilirdi. Osmanlı Padişahı II. Mahmut (1808-1839) ise, daha önce değinilen 1825 İngiliz ültimatomu üzerine İstanbul'a danışmadan askerlerini Mora'dan çeken, 1828-1829 Osmanlı-Rus savaşma askeri yardımda bulunmayan ve kendisinden bağımsız hareket eden valisine içerlemekte ve kendisine iyi bir ders verilmesi gerektiğini düşünmekteydi. Böyle bir hava içinde, İbrahim Paşa 1831 yılında Suriye ormanlarından yararlanmak gerekçesiyle Suriye'yi işgal etti ve 1832 yılında biri Belen, öteki Konya'da olmak üzere, üzerine gönderilen iki Osmanlı ordusunu ağır yenilgiye uğrattı. Bu durumda, Osmanlı devleti için büyük devletleri yardıma çağırmaktan başka bir seçenek kalmamıştı. Belçika ve Hollanda sorunu yüzünden Avrupa'da meşgul olan İngiltere'nin isteksiz davranması üzerine, tek çare olarak Rusya yardıma çağrılmıştır. Zayıf bir Osmanlı devletinin yerine, güçlü ve Fransa tarafından desteklenen bir Mısır'ın geçmesini çıkarları açısından zararlı bulan Rusya ise, 1833'te İstanbul'a bir donanma ile 5000 kişilik bir ordu gönderdi. Böylece, Rusya Osmanlı devleti üzerinde etkili duruma geçmiş oluyordu. Tahmin edileceği gibi, bu durum, Doğu Akdeniz'deki çıkarları açısından İngiltere ve Fransa'yı harekete geçirdi. İstanbul'daki Rus askerlerinin bir ân önce çekilmesini sağlamak için bu iki devlet, Mehmet Ali üzerinde baskıda bulundular ve bu baskı sonucunda 1833 tarihli Kütahya Antlaşması imzalandı. Bu antlaşma ile Mehmet Ali'ye, Mısır ve Girit valiliklerinin yanında Suriye valiliği, oğlu İbrahim Paşa'ya Cidde valiliğinin yanında Adana'nın vergi toplama hakkı verildi. Bu antlaşmadan sonra, Rusya ile Osmanlı devleti arasında bir ittifak antlaşması imzalandı. Hünkâr İskelesi Antlaşması adını alan ve 8 Temmuz 1833 tarihli olan ittifakın hükümlerine göre, taraflardan birine bir saldırı durumunda, öteki taraf askeri yardımda bulunacaktı. Ancak, Osmanlı devletinin zayıflığı göz önünde bulundurularak, Rusya'ya bir saldırı durumunda, Osmanlı devleti Boğazları yabancı devlet gemilerine kapatacaktı. Askerlerini çektikten sonra, bu anlaşmayla Osmanlı devleti üzerindeki üstün durumunu sürdürmek isteyen Rusya'nın bu tutumu, özellikle İngiltere tarafından tepkiyle karşılandı. Çünkü, bu antlaşma ile Rusya, yalnız Osmanlı devletine askeri müdahalede bulunma hakkını kazanmıyor, aynı zamanda Boğazları kendine açarken, öteki devletlerin savaş gemilerine kapatıyordu. Bundan sonra, İngiltere en kısa zamanda Boğazların kapalılığı ilkesini uluslararası bir yükümlülük altına almak için gösterdiği çabalara hız verecektir. Mehmet Ali Paşa ayaklanmasının ikinci aşaması 1839 yılında başlar. Valisine 1833 yılında verdiği ödünleri geri almak isteyen II. Mahmut, topladığı bir orduyu Mehmet Ali Paşa'nın üzerine göndermiştir. Ancak, bu ordu Nizip'te yenildi. 1833 gelişmelerini aklından çıkarmayan İngiltere, bu kez Osmanlı devletinin arkasında etkin bir tutum aldı. Bir süre sonra, Hünkâr İskelesi Antlaşması ile Osmanlı devletinde sağlamış bulunduğu üstünlüğü uzun süre sürdüremeyeceğini anlayan Rusya da İngiltere'ye katıldı. Her iki devlete birden karşı duramayacağını hesaplayan Fransa'nın, Mehmet Ali Paşa'ya karşı beliren bir gruplaşmaya katılmasıyla 1840 yılında Londra'da bir konferans toplandı. Burada Mısır'ın yeni statüsü saptandı ve Padişah'ın (1839'dan beri Abdülmecit) 1841 tarihli fermanı ile Mısır valiliği babadan oğula geçmek üzere Mehmet Ali Paşa'ya verildi ve bundan sonra Mısır valilerine Hidiv denmeye başlandı. Devleti gerçekten çok zor durumlara düşüren Mehmet Ali Paşa sorunu böylece bir çözüme kavuşturulduktan sonra, 1841 yılında Boğazlar'ın statüsü de karara bağlandı. Böylece, bu sözleşmeyle, Türk Boğazları ilk kez uluslararası bir statü kazandı ve İngiltere'nin bu yöndeki çabaları başarılı oldu. Burada iyi bilinmesi gereken bir nokta, Boğazların kapalılığının yalnız barış zamanında uygulanmasıdır. Osmanlı devleti bir savaşa girdiğinde Boğazları istediği gibi tasarruf edebilir, yani dilediği devletin savaş gemilerine açabilirdi. Nitekim, ilerde incelenecek olan Kırım Savaşı'nda bu durum ortaya çıkmış ve Osmanlı devleti İngiliz ve Fransız donanmalarının Karadeniz'e geçmelerine izin vermiştir. Sonuç olarak, 1841 yılında durumu değerlendirdiğimizde, Osmanlı devleti üzerinde koruyuculuğunu kurmak isteyen Rusya gerilemiş, Fransa'nın Mısır üzerinde sağlamak istediği üstünlük ortadan kaldırılmış ve Hünkâr İskelesi Antlaşması son bulmuştur. Neresinden bakılırsa bakılsın, bu gelişmelerden kârlı çıkan tek devlet vardı İngiltere. İngiltere, Mehmet Ali Paşa bunalımından başka bakımlardan da kârlı çıktı. Yardımlarının bir karşılığı olarak, 19 Ağustos 1838'de Osmanlı devleti ile imzaladığı bir ticaret sözleşmesiyle, Osmanlı gümrük duvarları indirilmiş ve devletin yarı sömürge haline gelme süreci başlamıştır. Sözleşme ile Osmanlı devleti, zaten cılız olan endüstrisi Avrupa rekabeti karşısında savunmasız durumda bırakılmıştır. Böylece, yalnız İngiltere ile Osmanlı devleti arasında daha sıkı bağlar kurulmakla kalınmamış, aynı zamanda Mehmet Ali Paşa'nın Mısır'da yapabildiği ekonomik reformlara da balta vurulmuş, kurduğu tekeller yıkılmıştır. Sonuç olarak, İngiltere'nin Akdeniz'deki üstünlüğü özellikle ticaret alanında bir kez daha kurulmuştur. Bu ticaret sözleşmesi, 1839 tarihli Tanzimat Fermanı'nın da temellerinden birini oluşturur. Her şeyden önce, İngiltere, şimdi yakın ticari ilişkiler kurmuş bulunduğu Osmanlı Devleti'ndeki tüccarlarının ve bunlarla iş yapacak olan Osmanlı bürokrasisinin haklarının güvence altına alınmasını, çıkarları açısından gerekli görmeye başlamıştı. Osmanlı monarkı ise, Mehmet Ali Paşa ayaklanmasında kendisine yardım eden ve devletin bu zayıf döneminde dayanabileceği tek büyük devlet olan İngiltere'ye hoş görünmek niyetindeydi. İşte bu karşılıklı hesaplar Tanzimat'ın dış kökenini ortaya koymaktadır. Duruma Osmanlı devleti açısından baktığımızda, Fransız Devrimi'nin ortaya çıkardığı liberal fikirler, yani yöneten ile yönetilen arasında kopuksuz, organik ve işlevsel bağların kurulması süreci, özgürlük ve eşitlik ilkeleri, Osmanlı devletinde uzun süre etkili olamadı. Belki Lale Devri, giderek, Osmanlı devlet yapısında ve toplumsal örgütlenme alanında kısıtlı da olsa değişikliklere yol açabilirdi. Ama görüldüğü gibi, bu yenilikler dönemi kısa ömürlü olmuştu. Dolayısıyla, 18. yüzyılın ortasından 19. yüzyılın ortasına kadar geçen yüz yıllık dönemde, yenileştirme hareketleri hep askeri alanda ortaya çıktı ve Osmanlı yöneticileri devleti yıkılmaktan kurtarmak için devlet bünyesinde değişiklik yapma zorunluluğu duymadılar. Selim'in (1789-1807) Nizamı Cedid adlı, II. 1839 yılında II. Mahmut'un yerine geçen Abdülmecit'in tek taraflı iradesiyle Mustafa Reşit Paşa tarafından ilan edilen Tanzimat Fermanı (Gülhane Hattı Hümayunu) devletin bünyesinde bir değişiklik getirmemekle birlikte, can ve mal güvenliği gibi bazı hakları tanımış, vergi ve askerlik konularında belirli yenilikler ortaya çıkmıştır. Ancak, Tanzimat, Fransız Devrimi'nde ilan edilmiş bulunan Haklar Bildirisi gibi bir halk hareketi sonucu ortaya çıkmış olmayıp, yönetici tarafından tek taraflı olarak verilen ve dolayısıyla gerektiğinde geri alınabilecek olan bazı temel hakları tanımış oluyordu. Ayrıca, Tanzimat'ın ilanında yabancı devletlerin sempatisini kazanmak isteği de etkili olmuş ve bu devletin zaman zaman Osmanlı devletinin içişlerine karışmalarına olanak sağlanmıştır. Bu yüzden, Tanzimat'ı, Osmanlı reform hareketleri içinde temel haklarıyla ilk kez sağlayan, ancak devletin yapısında bir değişiklik getirmeyen ve bu nedenle zayıf yönleri de bulunan bir belge olarak değerlendirmek yanlış olmayacaktır. En önemli özelliği, Avrupa'da ortaya çıkan yeni düşüncelerin 19. yüzyılın ilk yarısında Osmanlı sınırları içine girmekle kalmayıp, merkezi otoriteyi de etkilemiş olmasıdır. Modern çağın temel siyasal örgütlenme ilkeleri, Asya ve Afrika'nın öteki bölgelerinden önce, 19. yüzyılın ilk yarısında Osmanlı devletinin sınırları içinde dolaşmaya başlayacak ve böylece Türkiye Cumhuriyeti binasının oturacağı temele ilk taş konmuş olacaktır. 7. Kırım Savaşı ve Islahat Fermanı a. Savaşın Nedenleri Osmanlı devleti ile Rusya arasındaki Kırım Savaşı'nın nedenlerinin araştırılmasında iki öğe ağırlık kazanıyor Rusya'nın Osmanlı devletine karşı değişen politikası ve kutsal yerler sorunu. 1853 yılına gelindiğinde, Rusya, Mehmet Ali Paşa bunalımında izlediği zayıf bir Osmanlı devleti üzerinde etki alanı kurma politikasını bırakarak, bu devleti yıkma politikası izlemeye başlamıştı. Bunu sağlayabilmek için de kutsal yerler sorununu kullandı. Hıristiyanlarca kutsal sayılan ve tüm tektanrılı dinlerin doğduğu yer olan Kudüs ve çevresinde Osmanlı devleti gerek Katoliklere ve gerekse Ortodokslara çeşitli ayrıcalıklar vermiş bulunuyordu. 1853 yılına gelindiğinde bu ayrıcalıklar konusunda Ortodoks Rusya ile, Katolikliğin dünya çapında savunuculuğunu yapan Fransa çatışmaya başladılar. Bu sorunu parmağına dolayan ve Osmanlı devleti için ilk kez yakında ölecek bir hasta adam deyimini kullanan Rusya, İngiltere'ye mirasın paylaşılması önerisinde bulunmuş, ancak Osmanlı devletinin toprak bütünlüğünü koruma politikası izleyen İngiltere bu öneriyi kabul etmemişti. Bunun üzerine Rusya, tek başına harekete geçerek, Osmanlı devletine bir antlaşma ve bu devletin sınırları içinde yaşayan Ortodoksların koruyuculuğunun Rusya'ya bırakılmasını önermişti. Osmanlı devleti, İngiltere'nin de desteğiyle bu istekleri reddedince, 19. yüzyıldaki üçüncü Osmanlı-Rus savaşı başladı. Bu savaşta Osmanlı devletine İngiltere ve Fransa da yardım ettiler. Burada savaşın ayrıntılarına girilmeyecektir. Çünkü, İngiltere ile Fransa'yı Osmanlı devletine yardıma iten nedenler, savaşın nasıl yapıldığından çok daha önemlidir. b. Savaşın Anlamı ve Önemi Kırım Savaşı, Osmanlı devletine yardım etmekten çok, Avrupa'ya özel düşüncelerle yürütüldü. Önemli olan Avrupa'nın siyasal statüsüydü. İngiltere için önem taşıyan Avrupa'daki güç dengesiydi ve bunun için savaştı. İngiltere'ye göre, Avrupa'da değişiklik bir büyük devletin tek yanlı iradesiyle değil, ancak Avrupa Uyumu içinde diplomasi yoluyla yapılabilirdi. Ayrıca, 1848 yılında Macar ayaklanmasının Rusya tarafından kanlı bir biçimde bastırılması, İngiliz kamuoyunda Rusya aleyhine duyguların ortaya çıkmasına neden olmuştu. Avrupa özgürlükleri, Avrupa'nın bu tiranının baskısından kurtarılmalıydı. Dolayısıyla, Avrupa özgürlükleri korunmalı ve Rusya'nın şimdi zorla değiştirmeye çalıştığı güç dengesi sağlanmalıydı. Fransa, değişik düşüncelerle, ama İngiltere'nin safında savaşa katıldı. III. Napolyon, güç dengesini yıkarak Fransa'ya Avrupa'da üstünlük sağlamak istiyordu. Kendisine göre, amcasının en büyük hatası, İngiltere ile çatışmasıydı. Fransa'nın başarısının açarı ise İngiltere ile anlaşmaktan geçiyordu ve Kırım Savaşı da bunun için çok iyi bir fırsattı. İngiltere ile Fransa'nın ortak düşünceleri ise, Rusya'nın Avrupa dışında tutulmasıydı. Bu bakımdan Kırım Savaşı, bugünkü Soğuk Savaş ortamının önemli bir özelliğinin, 19. yüzyılın ortasında anlamlı bir örneğidir. Avrupa'nın büyük devletlerinin koalisyonu, yalnız güç dengesini korumakla kalmaz, aynı zamanda, Rusya'yı da Avrupa dışında tutabilirdi. Böylece, Rusya büyük devlet statüsünden indirilebilir, Polonya yeniden kurulabilir, Osmanlı devleti zamansız bir parçalanmaktan kurtarılabilir ve Fransa'ya göre bu devlet Avrupa'da yeniden üstün duruma geçebilirdi. Orta Avrupa devletleri ise bu düşünceleri tam paylaşmadılar. Prusya, ilerde kurmayı tasarladığı Alman ulusal birliği için Rusya'nın yardımına ihtiyaç duyabilirdi. Avusturya için ise, savaş alanı ve Rusya çok yakında, Tanrı ise çok uzaktaydı. Kırım Savaşı'nın sonunda Rus gücü zayıflayabilirdi, ama bunun somut bir biçim alması ancak yapılacak barış antlaşmasıyla gerçekleşebilirdi. Müttefiklerin nasıl bir barış antlaşması yapacakları konusunda belirgin görüşleri yoktu. Başka durumlarda olduğu gibi, Batılı devletler neye karşı savaşacaklarının bilincinde olmakla birlikte, ne için savaştıklarını tam bilmiyorlardı. Dolayısıyla, gerçek barış antlaşması hemen hemen hiçbir sorunu çözemedi. 1854 yılında Rusya'nın Sinop'taki Osmanlı donanmasına bir baskın yaparak yakması üzerine, İngiltere ve Fransa da Osmanlı devletinin yanında savaşa katıldılar. Avusturya ile Prusya'nın yansız kaldıkları ve İtalyan ulusal birliğinin kurulması için İngiltere ve Fransa'nın desteğini ve sempatisini kazanmak amacıyla Piyemonte'nin de Osmanlı devletinin yanında katıldığı savaş, 1856 yılında Rusya'nın barış istemesi üzerine bitti. 19. yüzyılda Osmanlıların Rusya'ya karşı kazandıkları tek savaş olan Kırım Savaşı sonunda Paris Barış Antlaşması imzalandı. c. Savaşın Sonuçları ve Islahat Fermanı Kırım Savaşı ve sonunda imzalanan antlaşma birçok bakımdan önemli sonuçlar doğurmuştur. (i) Uzun sürede Romanya'nın tam bağımsızlığına giden yol açılmış, kısa sürede Karadeniz silahtan arındırılmıştı. Bu kısa süredeki sonucu, tıpkı ilerde incelenecek olan Versailles'da Ren bölgesinin silahtan arındırılmasına benzemektedir ve aynı ölçüde boş bir çaba olmuştur. Çünkü, Rusya, Antlaşma'nın bu hükmünü iki nedenden dolayı kabul etmiş olabilirdi Ya İngiltere ve Fransa'dan korktuğu için evet demişti. Bu korku ilerde ortadan kalktığında, yeniden silahlandırabilirdi. Ya da Osmanlı devletine artık saldırı amacı gütmemeye başlamıştı. Bu durumda da hiçbir gereği yoktu. Burada yeniden, Kırım Savaşı'nın karar verilmeden yapılan ve böylece istenen sonucu doğurmayan bir mücadele olduğu genellemesine varıyoruz. Rus gücü kırılmamış ama Avrupa'daki etkisi azaltılmıştı. Fransa'nın prestiji yükselmiş, ama Avrupa'da başat bir duruma gelememişti. Bu devlet Avrupa'da üstün duruma geçip, Almanya ve İtalya'ya kendi bildiği gibi bir biçim vermek istiyordu. Her iki devlet de, Fransa'ya, kendi bildikleri gibi birer devlet kuracaklarını gösterdiler. Gerçekte, Bismarck ve Kont Cavour'un, Kırım Savaşı'nın asıl galipleri olduğunu söylemek yanlış olmaz. (ii) Sınırlarda herhangi bir değişiklik yapmayan antlaşma, (Rusya kazandığı her savaştan sonra toprak elde ederken, Osmanlı devletinin kazandığı savaştan sonra toprak elde etmemesinin açıklanması, herhalde savaşı bağlaşıklarının yardımıyla kazanmış olmasında aramak gerek) Osmanlı devletini ilk kez Avrupa Uluslar Topluluğu'na kabul ediyor ve devletin bağımsızlığıyla toprak bütünlüğü Avrupa devletlerinin ortak güvencesi altına konuyordu. Bu hüküm, Osmanlı devletinin 19. yüzyılda içine düştüğü durumu ve zayıflığını açıkça göstermektedir. Artık Osmanlı devleti kendi bağımsızlık ve toprak bütünlüğünü kendisi koruyacak durumda değildir. (iii) Osmanlı devleti, çok pahalıya gelen yıkıcı bir savaşı yürütebilmek için, Avrupalı bağlaşıklarından, ödeme yeteneğinin çok üstünde borç para almıştır. Zaten cılız olan endüstrisinin gelişmesi, 1838 ticaret sözleşmesiyle engellenen devlet, bu borçların altından kalkamamış ve sonunda Avrupa devletlerinin mali denetimi altına girmiştir. Bu bakımdan, galip çıkılan Kırım Savaşı'nı, Osmanlı devletinin yıkılmasındaki aşamalardan biri olarak değerlendirmek gerekir. (iv) Paris Barış Antlaşması ile Osmanlı devleti Eflak ile Boğdan'ın özerkliğini kabul etmiş, Sırbistan'a verdiği ayrıcalıkları ise genişletmiştir. Bu hüküm de, Osmanlı devletinin parçalanmasında dönüm noktası olarak görülebilir. Eflak ve Boğdan eyaletleri özerkliklerini aldıktan sonra, Fransa ve Rusya'nın desteğiyle, 1859 yılında birleşecektir. Eyaletlerin Romanya adıyla tam bağımsızlıklarını almaları, 1878 yılında ve bir başka Osmanlı-Rus savaşı sonunda gerçekleşecektir. (v) Kırım Savaşı bugünkü modern Avrupa'nın temellerinin atılması konusunda da önemli bir aşama niteliğindedir. Savaşa asker gönderen Piyemonte, Paris Barış Konferansına yalnız Piyemonte'nin değil tüm İtalya'nın temsilcisi olarak katıldı. Napolyon'un da etkin yardımını sağladı. Böylece, İtalyan ulusal birliğinin temelleri bu savaş sonunda atıldı. Ayrıca, İngiltere, Fransa ve Rusya'nın savaşmalarından ve böylece dikkatlerinin Yakındoğu'ya kaymasından yararlanan Prusya da, Alman ulusal birliğini sağlamak için gösterdiği çabalara uygun bir ortam buldu. Dolayısıyla, Kırım Savaşı yapılmamış olsaydı, Avrupa'nın bundan sonraki yirmi yıllık tarihi, herhalde değişik bir biçimde yazılır, modern Avrupa'nın temelleri aynı biçimde atılmazdı. (vi) Paris Barış Antlaşması, o sırada ilan edilmiş bulunan Islahat Fermanı'nı Avrupa devletlerine duyurdu. Bu ferman, bir yönüyle Osmanlı reform hareketleri içinde önem kazanan bir belgedir. Fransız Devrimi ile Avrupa'ya yayılan eşitlik ilkesi, sınırlı bir biçimde de olsa, ilk kez Osmanlı devletinin siyasal yaşantısı içine girmiş bulunmaktaydı. Fransız Devrimi'nin ikinci ilkesi özgürlük ise, Osmanlı toplumuna 1876 I. Meşrutiyet hareketiyle girecektir. Islahat Fermanı da, Tanzimat gibi dış kaynaklı olup, Kırım Savaşı'nda bağlaşıkların isteklerini karşılamak üzere hazırlanmış ve bu yüzden barış antlaşmasının içine alınmıştır. Belge, Tanzimat Fermanı'ndaki temel haklar güvencesine eşitlik esasını eklemekte ve 20 noktada Hıristiyanlarla Müslümanlar arasında eşitlik sağlamayı amaçlamaktaydı. Ancak, Müslümanlar için herhangi bir yeni hak söz konusu olmadığından ve Hıristiyanlar lehine hükümler içerdiğinden, Müslüman halkı memnun ettiği söylenemez. Bundan başka, 1856-1876 yılları arasında Islahat Fermanı'na dayanan yabancı devletler, Osmanlı devletinin içişlerine daha çok karışmaya başlayacaklardır. Eflak ile Boğdan'ın birleşmesi ve Sırbistan'a verilen ayrıcalıkların artırılması bunun tipik örnekleridir. Islahat Fermanı'nın getirdiği hükümlerden ortaya çıkan amacı, imparatorluk içindeki herkese Osmanlı yurttaşlığını vermekti. Yasalar önünde eşitlik, dini fark gözetilmeksizin herkese memur olabilme hakkı, din yetkilerinin sivil otoritesinin kaldırılması, ordunun hem Müslüman hem de öteki dinlere bağlı olanlara açılması, vergi reformu ve rüşvetle mücadele, Ferman'ın getirdiği yenilikler arasındadır. Osmanlı devletinde 1856 yılından sonra, bunun etkisiyle Batı'nın liberal düşünceleri dolaşmaya başladı, gazeteler kuruldu, edebiyatta Fars stili bırakıldı ve Montesquieu ve Rousseau gibi düşünürlerin kitapları Türkçeye çevrildi. Abdülaziz (1861-1876), Avrupa gezisine çıkıp Viyana, Paris ve Londra'ya giden ilk Osmanlı sultanı oldu. Islahat Fermanı gerçekten önemli değişiklikler getirmişti ve ödünsüz uygulandığı takdirde uzun vadede devletin temel niteliğini değiştirebilirdi. Ancak, kısa bir süre sonra getirdiği yeniliklere karşı büyük bir direniş ortaya çıktı. En önemli tepki, hemen her zaman olduğu gibi, din adamlarından geldi. Nedeni ise cemaatleri üzerindeki siyasal otoritelerinin ellerinden alınmasıdır. İşin ilginç yönü, cemaatleri şimdi Müslümanlarla eşit duruma getirilmiş bulunan Hıristiyan dini önderlerinin en sert tepkiyi göstermeleridir. İstanbul'daki Patrik, Grek Ayrıca, afaroz yetkisi, Grek Hıristiyanları üzerinde otoritesini gösteriyordu. Bunlar elinden alınınca, yeniliklere karşı çıktı. Müslümanlar da dahil, laik devlet, bireysel özgürlük ve Osmanlı yurttaşlığı işlerine gelmeyen tüm din yetkilileri, eski düzeni istemeye başladılar. Dolayısıyla, Islahat Fermanı başarılı bir biçimde yürütülemedi. ç . 19. Yüzyılın Ortasında Devletin Genel Görüntüsü Osmanlı devleti 1699'da Macaristan'ı yitirdikten sonra büyük bir toprak kaybetme sürecine girmişti. Devlet, iki yüz yıl daha yaşamışsa, bu, Avrupa denge politikasının sonucudur. Eğer 19. yüzyılın başında Napolyon Savaşları'nın yıkıcı etkisinden kurtulmuşsa, bunun önemli nedenlerinden biri, İngiltere, Fransa ve Rusya arasındaki çıkar çatışmalarına dayanmış olmasıdır. 19. yüzyılın ortalarına gelindiğinde, devletin kıyılarından çökmeye başladığı görülüyor. Rusya, Kırım ve Kafkasları eline geçirmiş, Sırbistan özerkliğini kazanmış, Yunanistan bağımsız, Romanya ise özerk bir prenslik olmuştu. Fransa Cezayir'i işgal etmiş, Arap hanedanlarından Suudlar Arabistan'ın büyük bir bölümünü yönetmeye başlamışlardı. Mısır'da Mehmet Ali Paşa, ailesini ömür boyu vali yapmıştı ve eyaleti neredeyse bağımsız bir biçimde yönetiyordu. Ancak, yitirilen tüm bu topraklara rağmen, Osmanlı devleti yine de büyüktü. Anadolu, İstanbul'dan Adriyatik denizine kadar Balkanların orta bölümü, Kuzey Afrika'da Libya, Akdeniz'de Girit ve Kıbrıs gibi adalar, Mısır ve Arabistan üzerinde hükümranlığı vardı. 8. 1877-1878 Osmanlı-Rus Savaşı ve I. Meşrutiyet a. Savaşın Nedenleri 19. yüzyılın dördüncü Osmanlı-Rus çatışması olan ve devletin Balkan topraklarını tam anlamıyla parçalayan bu savaşın nedenleri arasında, özellikle Rusya'nın 1870'lerden sonra Panslavist bir politika izlemeye başlaması ve bir vergi sorunu nedeniyle, Hersek halkının 1875 yılında ayaklanması, ağır basmaktadır. Osmanlı devletinin ağır bir yenilgiye uğramasının nedeni ise, önceki Osmanlı-Rus çatışmalarının aksine, bu kez Rusya, Almanya ve Avusturya'nın birlikte hareket etmeleri, ortak bir politika izlemeleridir. Rusya'nın 1870'lerden sonra Panislavist bir politika izlemesinin bir nedeni, bu yolla içinde Sırp azınlığı olan Osmanlı devletinin parçalanmasını hızlandırmak ise, ikinci nedeni 1871'de Alman ulusal birliğinin kurulmuş olmasıdır. Şimdi Avrupa'nın ortasında ortaya çıkan ve Balkanlara doğru da genişleme eğiliminde olan bu Pancermen blokuna karşı bir Panslav bloku ile denge kurmak amaçlanıyordu. Üç devletin Osmanlı devletine karşı ortak hareket etmelerinin nedeni ise, 1872 yılında Birinci Üç İmparatorlar Birliği'nin kurulmuş olmasıdır. 1875 yılında Hersek halkının vergi sorunundan dolayı ayaklanması üzerine, adı geçen üç devlet, Osmanlı devletine, bölgede reform yapılması konusunda baskıda bulundular. Baskının başarısız olması üzerine Rusya ile Avusturya, Peşte'de 1877 yılında bir antlaşma yaptılar. Peşte Antlaşması'na göre, Rusya Avusturya'yı Bosna ve Hersek'te, Avusturya da Rusya'yı Balkanların öteki bölgelerinde serbest bırakıyorlardı. Ancak, Rusya Balkanlar'da tek ve büyük bir Slav devleti kurmayacaktı. Bu antlaşmanın hemen arkasından Osmanlı-Rus savaşı çıkmıştır. b. Ayastefanos ve Berlin Barış Antlaşmaları Kafkaslar ve Tuna'da olmak üzere iki cephede süren savaş, Osmanlı ordularının yenilgisiyle sonuçlanmış ve iki devlet arasında Osmanlı devleti için çok ağır hükümler taşıyan, ancak uygulanamayacak olan Ayastefanos Barış Antlaşması imzalanmıştır. Antlaşma, Osmanlı devletine bağlı, özerk ve sınırları çok geniş bir Bulgaristan Prensliği kurmaktaydı. Bu devletin sınırları kuzeyde Tuna nehrine, doğuda Karadenizle, güneyde Ege denizine ve batıda da Arnavutluk'a dayanmaktaydı. Daha sonra bu sınırlar daraltılacak ve bu tarihten başlayarak bugüne kadar sürmek üzere, Bulgar hükümetleri Ayastefanos Bulgaristanı nı kurmayı en önemli dış politika amacı sayacaklardır. İkinci olarak, Romanya, Sırbistan ve Karadağ bağımsızlıklarını kazandılar. Ayrıca, büyük bir Bulgaristan kurarak Peşte Antlaşmasını çiğneyen Rusya, antlaşmaya Bosna-Hersek'te ortak RusyaAvusturya denetiminde reform yapılması hükmünü koydurarak, Peşte Anlaşmasına ikinci kez aykırı hareket etmişti. Bunların yanında, Rusya Doğu Anadolu'da Kars, Ardahan, Batum, Eleştirt ve Beyazıt bölgelerini de topraklarına kattı. Bu barışa en büyük tepki Avusturya ve İngiltere'den geldi. Avusturya açısından neden açıktır Rusya, iki devlet arasında iki yıl önce imzalanan Peşte Antlaşması'nı çiğnemiş ve Avusturya'nın Balkanlardaki çıkarlarını dikkate almamıştı. İngiltere'nin Osmanlı devletine karşı izlediği politikada 1878 yılı önemli bir dönüm noktasıdır. Bu tarihten sonra İngiltere, Osmanlı devletinin toprak bütünlüğünü koruma politikasını terk ederek, bu devleti yıkarak toprakları üzerinde kendine bağlı devletler kurma ya da kendisi yerleşme yolunu tutacaktır. Ama şimdi, Rusya gerek Balkanlar'da gerekse Doğu Anadolu yaylasında üstün bir duruma geçerek, İngiltere'nin imparatorluk yolunu tehdit eder duruma gelmişti. İşte bu nedenlerle Avusturya ile İngiltere, Ayastefanos'un değiştirilmesi için Rusya'ya baskı yapmaya başladılar ve bunda başarılı da oldular. Osmanlı devleti ile Rusya arasında aynı yıl Berlin Barış Antlaşması imzalandı. Bu antlaşmayla Bulgaristan'ın sınırları daraltılmış ve Bosna-Hersek Avusturya'nın işgal ve yönetimine bırakılmıştır. Bir önceki antlaşmadaki Romanya, Sırbistan ve Karadağ'ın bağımsızlık hükümleri aynen korunuyor, Rusya, Doğu Anadolu'da Eleşkirt ve Beyazıt'ı Osmanlı devletine geri veriyordu. Girit adası ise özerklik kazanacaktı. 1878 tarihli Berlin Anlaşması, özellikle Osmanlı devleti ve genellikle Avrupa tarihi açısından çok önemli sonuçlar doğurmuştur. Bir kere, Osmanlı devletinin 19. yüzyıldaki parçalanma sürecinde önemli bir aşamayı oluşturmaktadır. İki büyük devlet, İngiltere ile Avusturya, Osmanlı devletinin toprak bütünlüğünü koruma politikasını bırakmışlardır. Bu tarihten başlayarak, bu iki devletten boşalan yeri Almanya almaya başlayacaktır. Ayrıca, Berlin düzenlemesi taraflardan hiçbirini tatmin etmiş değildir. Balkan Slavları aradıklarını bulamamış, Rusya istediği kadar güçlü bir Slav devleti kuramamış, Avusturya ise BosnaHersek'i tam anlamıyla sınırları içine katamamıştı. Bölgenin Avusturya yönetimine girmesi, Sırbistan'daki ulusçu duyguları körüklemişti. Kısaca, Berlin düzenlemesi bundan sonra ortaya çıkan Balkan bunalımlarının ve belki de I. Dünya Savaşı'nın temelini oluşturur. c. İngiltere'nin Değişen Politikası İngiltere'nin Osmanlı devletini parçalama politikasının ilk göstergesi, Kıbrıs adasının işgal ve yönetimini eline geçirmesidir. İngiltere, Berlin Konferansında Osmanlı devletini destekleme sözüne karşılık olarak, bu devletle 1878 yılında yaptığı bir antlaşma ile Kıbrıs'ı işgal etti. Gerekçe olarak da, Berlin Antlaşması ile Kuzeydoğu Anadolu'da üstün bir duruma geçen Rusya'ya karşı Osmanlı devletinin İngiltere tarafından daha rahat korunması gösterilmiştir. İngiltere, ikinci iş olarak 1882 yılında Mısır'ı işgal edecektir. Osmanlı devletinin parçalanması yolunda İngiltere'nin başvurduğu bir başka yol, Ermeniler'in bağımsızlık için kışkırtılmasıdır. Rusya nasıl Ortodoksların, Fransa Katoliklerin koruyuculuğun üstlenmişse, İngiltere de Protestanların davasını benimsemiştir. Daha Ayastefanos'tan önce, Osmanlı devleti sınırları içinde yaşamakta olan Ermeniler, Rusya'ya başvurarak korunmalarını istemişlerdi. Bu yüzden, Ayastefanos Antlaşması'nın hükümleri içinde, Osmanlı hükümetinin Ermenilerin oturdukları bölgelerde reform yapması ve bu reform yapılana kadar Rusya'nın savaşta işgal etmiş olduğu yerlerden çekilmemesi koşulu eklenmişti. Berlin antlaşmasında bu hüküm hafifletilerek, Osmanlı devletinin buralarda reform yapması ve bu konuda Avrupa devletlerine arada sırada bilgi vermesi üzerinde anlaşmaya varılmıştır. Böylece, isteklerine kavuşamayan Ermeniler, bu tarihten sonra Hınçak ve Taşnak adlı gizli örgütler yoluyla örgütlenmeye başlayacaklar ve Osmanlı devletinin zayıf anlarından yararlanarak, terör hareketlerine girişeceklerdir. Bu durum I. Dünya Savaşı'na kadar böyle sürecek, Osmanlı devletinin asileri yola getirmek için aldığı önlemler ise, Avrupa ve ABD'de Osmanlılar aleyhine kampanyalar açılması sonucunu doğuracaktır. ç. I. Meşrutiyet Bu dönemde Osmanlı devletindeki iç gelişmeler açısından en önemli hareket, 1876 tarihinde meşrutiyetin, yani anayasal ya da meşruti monarşinin kurulmasıdır. Osmanlı devletinin siyasal yapısını değiştirmeyi amaçlayan ilk hareket, 1865 yılında Yeni Osmanlılar Cemiyeti'nin kurulmasıdır. Bunun amacı, mutlak monarşi yerine, anayasal bir monarşi kurmak, yani monarkın yetkisini halkın temsilcilerinden oluşan bir parlamento ile sınırlamaktı. Osmanlı devleti sınırlarında rahat çalışamayacaklarını anlayan Yeni Osmanlılar, 1867 yılında Fransa'ya gittiler ve Jön Türkler adıyla çalışmalarını orada sürdürdüler. İşte, 1876 yılında ilan edilen meşrutiyette bu cemiyetin etkisi büyük olmuştur. Mithat Paşa ve arkadaşlarının çabalarıyla yeni Padişah II. Abdülhamit (1876-1909) Meşrutiyet'i ilan etti. Meşrutiyet'in ilanının II. Abdülhamit açısından başka nedenleri de vardır. Osmanlı devleti Kırım Savaşı'nda aldığı borcun faizlerini bile ödeyemeyecek duruma düşmüştü ve borcun süresini uzatmak, faizlerini düşürmek için uğraşıyordu. Ayrıca, daha önce görüldüğü gibi, İngiltere artık Osmanlı devletinin toprak bütünlüğünü korumak niyetinde de değildi ve buna karşılık Rus baskısı da ağırlaşıyordu. Bu durumda II. Abdülhamit, sözde köklü bir reformla göz boyamak ve İngiltere ile Fransa'dan ekonomik ve siyasal destek sağlamak düşüncesindeydi. Meşrutiyet bu yolda iyi bir fırsattı. 1876 Anayasası devletin siyasal yapısında sürekli bir değişiklik getiremedi. Padişahın yetkilerine gerçekte bir sınırlama konamamış, yürütme yetkisi yine onda toplanmış, yasama yetkisi de padişahın denetimi altına alınmıştı. Ayrıca, padişaha istediği zaman parlamentoyu feshetme yetkisi de tanındı. Üstelik I. Meşrutiyet, halkın baskısı sonucu ilan edilmek zorunda kalınan bir hareket de değildi. Türk siyasal tarihindeki önemi, mutlakıyete indirilmek istenen ilk darbe olması ve daha sonraki anayasal gelişmelerin başlangıcını oluşturmasındadır. Zaten II. Abdülhamit, ilanından bir yıl sonra başlayan Osmanlı-Rus Savaşı'nı bahane ederek meclisi feshetmiş ve anayasayı da rafa kaldırmıştır. Bundan sonra Jön Türk hareketi 1889 yılında yeniden örgütlenmiş ve derneğin adı da Osmanlı İttihat ve Terakki Cemiyeti olarak değiştirilmiştir. 33 yıl Osmanlı tahtında kalan II. Abdülhamit, tüm iktidarı boyunca ulusalcı ve liberal hareketleri yabancı devletlerin oyunu olarak değerlendirip ağır bir baskı rejimi kurmuştur. Yabancı ülkelerdeki ulusalcı hareketler devletin parçalanması, içerdekiler ise mutlak yetkisinin kısılması anlamına geliyordu. Milliyetçiliğe karşı dini uyanışı kullanmaya çalıştı ve devleti, Avrupalıları birbirlerine karşı oynayarak korumak istedi. Amacı, Osmanlı sultanlarının son yüzyıllar içinde pek kullanmadıkları Halifelik sıfatını canlandırarak, ortak Hıristiyan tehdidine karşı militan bir İslam direnişi örgütlemekti. Ancak, Müslümanlık bilinci o dönemde Batı'nın üstünlüğüne karşı önemli bir güç haline gelmekteyse de, Halifelik tarihte kalmıştı. Dolayısıyla, beklediği, Halife Sultan önderliğinde Müslüman direnişi bir türlü gerçekleşmedi. Ama, her şeye rağmen, devleti fazla bir toprak kaybına uğratmadan, 33 yıl korumayı bildi. 9. Osmanlı Devleti'ne Yeni Bir Dost Almanya 1 Kasım 1889'da, Almanya İmparatorluk yatı Hohenzollern, Kayzer II. Wilhelm ve eşiyle birlikte Boğazlardan geçti. II. Wilhelm İstanbul'a barış havarisi, ekonomik sızma habercisi ve siyasal destek müjdecisi olarak geliyordu. Kayzer'in bu ziyareti Hohenzollem hanedanlığının geleneksel Avrupa politikası ndan önemli bir ayrılışı ve genç monark ile yaşlı şansölye arasındaki görüş farkını simgeler. II. Wilhelm'in yeni dünya politikası da Osmanlı devletinin önemli bir yeri vardı. Kendisi, İstanbul'da diplomatik bir boşluk olduğunu anlamıştı. Fransa, Kanuni Sultan Süleyman döneminden Napolyon Bonapart'a kadar, İstanbul'un dış politikada önemli bir dayanağı idi. Bu tarihten sonra, Fransa'dan boşalan yeri İngiltere doldurmuş, ancak 1878'de Kıbrıs ve 1882'de Mısır'ın bu devlet tarafından işgali, Londra ile İstanbul arasındaki ilişkileri soğutmuştu. İşte, II. Wilhelm bu boşluğu doldurmakta kararlıydı. Goltz Paşa tam 12 yıl Osmanlı ordusunu yeniden düzenlemek ve güçlendirmek için çalışmıştır. Bu arada, Alman askerleriyle birlikte Alman tüccar ve bankerleri de Osmanlı devletine gelmişlerdi. Deutsche Bank'ın bir şubesi İstanbul'da açılırken, Alman tüccarları ülkenin her köşesine girip çıkmaya başlamışlardı. Osmanlı devletinde Alman etkisi ve Osmanlı aydın ve yöneticilerinin Alman askeri disiplin ve başarılarına hayranlıkları artıyordu. İşte, II. Wilhelm'ın ziyareti, iki ülke arasında zaten iyi olan ilişkileri daha da güçlendirmek amacını taşıyordu. II. Wilhelm, 1898 yılında İstanbul'a ikinci ziyaretini yaptı. Zaman çok iyi seçilmişti. Çünkü, daha önce değinilen Ermeni ayaklanmalarının bastırılması, İngiltere ve Fransa'da büyük tepkiyle karşılanmakta, bu iki devletle Osmanlı devleti arasındaki ilişkiler her gün biraz daha bozulmaktaydı. Kayzer, İstanbul'dan sonra Kudüs'e giderek, burada bir Protestan Kilisesi açtı. Bu davranışla İngiltere'nin Osmanlı sınırları içinde yaşayan Protestanlar üzerindeki etkisini sınırlandırmayı amaçlamaktaydı. Ayrıca, Almanya'nın bir sömürge imparatorluğu kurmasında ve Doğu'ya yayılmasında Müslümanların da yardım ve sempatisini kazanmak gerekliydi. Bu yüzden, ziyareti sırasında 300 milyon Müslümanın Halifesi olan Sultan Abdülhamit, kendisinin dostu olduğumdan hiçbir zaman kuşku duymamalıdır diyecektir. Kayzer'in bu ikinci İstanbul ziyaretinin dini yönü dışında, belki de daha önemli bir amacı vardı Haydarpaşa-Bağdat demiryolunun yapımı için Alman Anadolu Demiryolları Şirketi'ne verilecek ayrıcalıklar. Gerçekte, Almanya'nın Yakındoğu politikası, bir demiryolu politikası idi. 1880'de Berlin'de kurulan şirketin amacı Anadolu'ya girmekti. 1888'de Anadolu demiryolları üzerinde yabancılara tanınmış olan tüm ayrıcalıklar, Alman şirketine devredildi ve 1902 yılında İstanbul'dan Bağdat'a kadar demiryolu yapımı projesi Alman şirketine verildi. Bu proje Basra Körfezi'ne kadar bitirildiği takdirde, büyük deniz imparatorluğu olan İngiltere, Almanya karşısında sömürge avantajını yitirmiş olacaktı. Almanya, üstün kara gücünü demiryolu aracılığıyla Ortadoğu'ya kolayca taşıyabilecek duruma gelebilirdi. İktidarının ilk yirmi yılında II. Wilhelm'ın Yakındoğu politikası başarılı olmuş sayılabilir. Ancak, bu başarı, Wilhelm'ın Abdülhamit ile dostluğuna, dolayısıyla İkincisinin tahtının sağlamlığına dayanıyordu. İlerde görüleceği gibi, 1909 yılında Abdülhamit düşürülünce, Alman politikası da sınırlandırılmış oldu. Ancak, bu sınırlama çok kısa sürdü. Balkan bunalımları, Osmanlı yöneticilerini yeniden Almanya'ya yaklaştıracaktır. 10. Ağır Bunalımlar Dönemi 19081914 a. Bosna-Hersek Bunalımı Avrupa emperyalizmiyle ilgili bölümde, 19. yüzyılın sonlarına doğru dünyada sömürgeleştirilebilecek alan kalmadığı, bu yüzden Avrupa devletleri arasındaki ekonomik ve siyasal çatışmaların Avrupa'nın içine ve özellikle Balkanlar bölgesine geldiği belirtilmişti. İşte, 1908 tarihli Bosna-Hersek bunalımı bu çatışmaların en önemlisidir ve hatta tarihte bu olay I. Dünya Savaşı'nın provası olarak değerlendirilebilir. Bosna-Hersek bunalımının temelinde iki unsur yatar (i) 1878 Berlin antlaşmasıyla işgal ve yönetimini eline geçirdiği bu bölgeyi, Avusturya'nın ilhak etmek istemesi ve (ii) 1904-1905 savaşında Japonya'ya yenilen Rusya'nın Boğazlar yoluyla sıcak denizlere çıkmak istemesi. Rusya bu isteğini gerçekleştirmek için, başta İngiltere'nin vizesini alması gerektiğinden, bu devletle daha önce incelenen 1907 sömürge anlaşmasını yapmıştı. 1908 yılındaysa, Rus ve İngiliz monarklarının Reval'de yaptıkları görüşmede, Boğazlar ve Balkan sorunları da söz konusu edildi. Rusya, Reval görüşmesinden, İngiltere'nin kendisinin Boğazlarda üstün duruma geçmesine ses çıkarmayacağı sonucunu çıkardı ve bunu Avusturya'ya da kabul ettirmek için fırsat kollamaya başladı. Rusya ile Avusturya arasında 1908 Eylül ayında yapılan Buchlau görüşmesinde, Avusturya Dışişleri Bakanı Aehrenthal'e göre, Rusya Avusturya'yı Bosna-Hersek'te, Rus Dışişleri Bakanı Iswolski'ye göre ise, Avusturya Rusya'yı Boğazlar'da serbest bırakmıştı. Görüşmeler kâğıda dökülmediğinden, hangisinin doğru söylediğini bilmiyoruz. Bilinen, Avusturya'nın bu sözlü anlaşmaya dayanarak, 5 Ekim 1908'de Bosna-Hersek'i resmen ilhak ettiğidir. Bu davranışa karşı en sert tepki, toprağı kendi doğal yayılma alanı olarak gören Sırbistan'dan geldi. İlhakı, Balkan ulusçuluk hareketlerine ağır bir darbe olarak değerlendiren Sırbistan, destek için Rusya'ya başvurduğunda herhangi bir sonuç alamadı. Slav milliyetçiliğinin büyük destekçisi Rusya, 1905 yenilgisinin ezikliğini üzerinden atamamış, bağlaşığı Fransa ise Balkanlarda çıkacak bir çatışmada Rusya'ya yardım edemeyeceğini açıkça belirtmişti. Büyük koruyucusunun desteğinden yoksun kalan Sırbistan, Avusturya karşısında gerilemek zorunda kaldı. Böylece, Sırp ulusçuluğu ağır bir darbe yemiş, Rusya'nın büyük devlet olarak prestiji sarsılmıştı. Ancak, Sırbistan, ilerde böyle bir bunalım çıkar ve Avusturya yayılmacılığını sürdürürse, Rusya ister desteklesin ister desteklemesin, gerilememe kararını aldı. Rusya ile Fransa ise, ilerde çıkacak bir çatışmada Sırbistan'ı ve birbirlerini yalnız bırakmayacaklardı. Yoksa, büyük devlet olarak prestijleri kalmaz, 1894 ittifakının inanılırlığı ortadan kalkardı. Böyle bir durum, ancak Avusturya ile Almanya'nın saldırganlığını kışkırtırdı. İşte, bu nitelikte bir uyuşmazlık altı yıl sonra, 1914 yılında çıkacak ve taraflar aldıkları kararlara uygun hareket edeceklerinden, I. Dünya Savaşı başlayacaktır. Bosna-Hersek bunalımı, bunun için I. Dünya Savaşı'nın provası niteliğindedir. Bu arada, Avusturya'nın Bosna-Hersek'i ilhak ettiği gün, karışıklıktan yararlanan Bulgaristan tek taraflı olarak bağımsızlığını ilan etti. Osmanlı devleti ise, hukuken olmasa bile fiilen bu oldu bittiyi kabullenmek durumunda kaldı. b. Trablusgarp Savaşı Bosna-Hersek'in alınmasının yol açtığı gelişmeler Osmanlı Devleti'nin başına bir de Trablusgarp Savaşı'nı çıkardı. Daha Boğazlar konusunda harekete geçmeden Avusturya'nın bu ilhakı, Rusya'nın hiç hoşuna gitmemişti. Boğazlarla yakından ilgili devletler üzerinde baskı yapabilmek için yanına Avusturya'dan başka bir devletin desteğini almak gerekiyordu. Öte yandan İtalya, Avusturya'nın BosnaHersek'i almasını en az Sırbistan kadar tepkiyle karşılamıştı. Yarımada devletlerinin dış politika kalıplarına uygun olarak, Adriyatik denizinin kıyılarına yerleşip kendini güvenlik altına almak istiyordu. Böylece, Rusya ile İtalya arasında doğal bir yakınlaşma oldu ve iki devlet arasında 1909 tarihli Racconigi Antlaşması imzalandı. Buna göre, İtalya Rusya'nın, Rusya da İtalya'nın Boğazlar ve Trablusgarp üzerindeki çıkarlarını tanıdılar. Antlaşmadan iki yıl sonra İtalya Trablusgarb'a saldırdı Rusya ise Boğazlar konusunda Osmanlı devletine baskıda bulunmaya başladı. İtalya Trablusgarp'ı 1911 Eylülünde işgal etmeye başladı. İngiltere'nin Mısır yolunu kesmesi yüzünden, Trablusgarb'taki birliklerini takviye edemeyen Osmanlı devleti savaşa çok kötü koşullar altında girdi. Ancak, inatçı bir direniş karşısında İtalya işgali hemen gerçekleştiremedi. Osmanlı devletine baskıda bulunup barışa zorlamak için donanmasıyla Boğazları zorladıysa da sonuç alamadı. İkinci olarak, Osmanlı devletinin elinde bulunan Oniki Ada'yı işgal etti ama yine istediği barışı elde edemedi. Avrupa'nın yeni gücü İtalya, yaşlı ve hasta Osmanlı devletine karşı üstünlük sağlayamıyordu. Devleti Trablusgarp'tan çekilmeye zorlayan İtalya'nın gücü değil, bu sırada başlayan Balkan Savaşı oldu. İki ateş arasında kalan Osmanlı Devleti, 1912 Ekiminde imzaladığı Ouchi (Uşi) Barışı ile Trablusgarb'ı İtalya'ya verdiği gibi, şimdi İtalya'nın işgalinde bulunan ama Balkan Savaşları sırasında Yunanistan'ın göz koyduğu Oniki Ada'yı geçici olarak İtalyan koruyuculuğuna bıraktı. Bu davranış, kuzuyu kurdun koruyuculuğuna bırakmaktan farksızdı. c. Balkan Savaşları 1908 Bosna-Hersek bunalımının Osmanlı devleti açısından bir başka önemli sonucu, 1912-1913 Balkan Savaşlarıdır. Çatışmaların temel nedeni ise, Bulgaristan ile Sırbistan'ın Balkanlarda hızlanan faaliyetleridir. 1878 Berlin Barışı ile umduğunu bulamayan Bulgaristan, bağımsızlığını kazandıktan sonra Balkanlarda etkin bir politika izlemeye başlamıştı. BosnaHersek'in ilhakı ise, Sırbistan'ı aynı yönde bir politika izlemeye itti. 1912 yılında bu iki devletin faaliyetlerinin çatışmaması için Rusya, Bulgaristan ile Sırbistan arasında arabuluculuk ve düzenleyicilik yapmaya başladı. Bunun sonucu olarak iki Sırp devletinin Osmanlılara karşı yaptıkları anlaşmaya daha sonra Yunanistan ve Karadağ da katıldı. Birinci Balkan Savaşı, 1912 Ekiminde Karadağ'ın Osmanlı devletine savaş açmasıyla başlamış ve Osmanlı ordularının Balkan devletleri karşısında hemen hemen her cephede yenilgisiyle sonuçlanmıştır. Taraflar arasında savaşı bitiren barış antlaşması, 1913 Mayısında Londra'da imzalanmıştır. Londra Barışı'na göre, (i) Bir başka Balkan devleti olan Arnavutluk bağımsızlığını kazanıyor (ii) 19. yüzyılın ortalarından beri anlaşmazlık konusu olan Girit adası Yunanistan'a veriliyor (iii) Osmanlı devletinin Trakya sınırı, Edirne'yi dışarda bırakacak biçimde, MidyeEnez hattı oluyordu. Balkan Savaşı bu noktada bitmiş değildir. Balkan devletleri Osmanlı devletinden kalan miras üzerinde anlaşamadıklarından, bu kez kendi aralarında savaşacaklardır. I. Balkan Savaşı sonrası düzenlemelerinden hoşnut kalmayan Yunanistan ve Sırbistan'ın 1913 yılında Bulgaristan'a saldırmasıyla başlayan II. Balkan Savaşı'na Romanya da katılmış, Osmanlı devleti de fırsat bu fırsattır diyerek eski başkenti Edirne'yi ele geçirmiştir. II. Balkan Savaşı Bulgaristan'ın yenilgisi ve Ağustos 1913 tarihli Bükreş Barışı ile bitti. Bu antlaşma ile Bulgaristan Dobruca'yı Romanya'ya, Kavala'yı Yunanistan'a veriyor, Makedonya'dan ufak bir toprak parçası alıyordu. Bu antlaşmayı izleyerek Osmanlı devleti de Bulgaristan ile İstanbul, Yunanistan ile Atina, Sırbistan ile İstanbul barışlarını yapacak, Bulgaristan Edirne'yi geri verecektir. Bu ve öteki iki devletle imzalanan barış antlaşmalarında, Balkan devletlerinin sınırları içinde kalan Türk azınlıklarının durumuyla ilgili hükümler bulunmakta, Türk halkının din ve mezhep özgürlüğü, Türkçe öğretim yapan ilk ve orta okulların açılması gibi konular işlenmektedir. İtalya ve Yunanistan'ın işgaline uğramış ve hukuken Osmanlı toprağı olan Ege adaları konusunda, bu antlaşmalarda herhangi bir hüküm yoktur. Çünkü, bu konuyla Londra'da toplanmış bulunan Elçiler Konferansı uğraşmaktaydı. Konferans 1914 Şubatında şu kararı aldı Meis adası dışında İtalya'nın işgal ettiği adalar İtalya'ya, İmroz ve Bozcaada dışında Yunanistan'ın işgal ettiği adalar ise Yunanistan'a bırakılacaktır. Ancak, konferansın aldığı bu kararların hukuki bir değer kazanabilmesi için, İtalya ile Yunanistan'ın Osmanlı devleti ile ayrı ayrı antlaşmalar imzalaması gerekiyordu. I. Dünya Savaşı başladığında ise, bu nitelikte antlaşmalar yapılmış değildi. 19. yüzyılda başlayan Osmanlı devletinin parçalanma sürecinin, 20. yüzyıla girildiğinde doruk noktasına vardığı açıkça görülüyor. İlerde ele alınacağı gibi, Osmanlı devleti 1914 yılında I. Dünya Savaşı'na girecek, bu savaş sonunda 600 yıllık ömrünü tamamlayacaktır. ç. İkinci Meşrutiyet Osmanlı devletinin parçalanma süreci üzerindeki açıklamaları bitirmeden önce, bu devlet açısından önemli bir gelişme olan II. Meşrutiyet hareketinden söz etmek gerekir. 19. yüzyılda giderek güçlenen Helen, Cermen ve Slav ulusçu akımlarına karşı, II. Abdülhamit Panislamizm görüşünü savunmakta, ancak bunun devleti daha da parçalanmaktan alıkoyacağına inanmakta ve iç politikada da başka yönde düşüncelere izin vermemekteydi. Üstelik, yavaş yavaş Osmanlı devleti üzerindeki etkisini artırmakta olan Almanya da, kendi çıkarları açısından, bu Panislamist politikayı desteklemekteydi. Ancak, Abdülhamit'in gittikçe koyulaşan baskı yönetimi, devletin giderek parçalanması ve özellikle Kırım Savaşandan sonra gün geçtikçe daha da bozulan ekonomik ve mali durumun yarattığı sıkıntı, devleti gerçek bir tehdit altında bırakmaktaydı. Bu durumda Osmanlı aydınları, ülkedeki mutlakıyetçi yönetime son vererek 1876 Anayasası'nı yeniden yürürlüğe sokmak, parçalanmayı ekonomik ve toplumsal gelişme ve ilerleme yoluyla engellemek gereğini duymuşlar ve bu yönde gizli dernekler kurmaya başlamışlardı. Kurulan dernekler içinde en önemli ve etkili olanı İttihat ve Terakki Cemiyeti idi. Cemiyet üyeleri 1905 yılından sonra özellikle Trakya'da bulunan orduların içinde hızla yayılmaya başladı. İttihat ve Terakki hareketi, temelde Batı'nın üstünlüğüne karşı ulusalcı bir harekettir ve daha önce gördüğümüz Asya ve Afrika direnişleri arasında belki de, eğer iktidara gelmek önemliyse, en başarılı olanıdır. Kısaca, 19. yüzyılın sonu ile 20. yüzyılın başında Avrupadışı dünyada ortaya çıkan uyanışın, isyanın çerçevesi içinde değerlendirilebilir. İttihat ve Terakki'nin ulusçu niteliği o dönemde açıkça ortaya konmamışsa da, faaliyetlerinin özü ve 1908'de iktidara ağırlığını koyduktan sonraki önlemleri, Batı-karşıtı ulusçu temelini, duraksamaya yer vermeyecek ölçüde göstermektedir. İttihatçılar arasında çok çeşitli bölüntüler olmasına rağmen, bir noktada hemen hemen tüm üyeler birleşmişlerdi Öteki Asya hareketlerinin amaçlarıyla koşut olarak, devleti parçalanmaktan ve kapitülasyonlar adı altında Batı'nın ekonomik ve mali denetiminden kurtarmak. Gerçekten, 1908 Haziran'ında İngiliz ve Rus monarklarının Reval'de buluştukları ve Boğazlar, İstanbul ve Makedonya'nın geleceği konusunda görüşmeler yaptıkları haberinin yayılması. İttihatçıları harekete geçiren en önemli olay olmuştur. İttihatçılara göre, parçalanma tehlikesinin artması karşısında, Osmanlı devletinin başında parlamenter, yani seçim yoluyla iktidara gelecek güçlü ve sağlam bir hükümetin bulunması son derece önem kazanmıştı. Çünkü, özellikle Balkanlar'dan, şikâyetlerini kendilerinin ifade edebilecekleri temsilcilerin İstanbul'daki parlamentoya gelmeleri, reformlar yönünde Avrupa devletlerinin baskılarını azaltabilir, güçlü bir hükümet de bu baskılara karşı koyabilirdi. Bu düşüncelerle hareket eden Trakya ordularının artan baskısı karşısında, II. Abdülhamit 23 Temmuz 1908'de anayasayı yeniden yürürlüğe koyarak, II. Meşrutiyet dönemini açmıştır. Gerçekte, İttihat ve Terakki hareketi, 19. yüzyıl boyunca artan azınlık faaliyetlerine, imparatorluktan ayrılmalar sürecine ve Avrupa devletlerinin gerek ekonomik gerekse siyasal müdahale ve denetimine karşı, imparatorluk içindeki Türk unsurunun üstünlük mücadelesi olarak değerlendirilebilir. Zaten ulusçu niteliği buradan kaynaklanmaktadır. İttihat ve Terakki iktidara ağırlığını koyduktan sonra, İngiltere, Fransa, İtalya, Rusya ve azınlıkların ekonomik ve siyasal üstünlüklerine karşı, böyle bir üstünlüğe tam olarak sahip bulunmayan Almanya'ya kaymış, bu devletin desteğiyle, hemen hemen her fırsatta, kapitülasyonları kaldırmaya çalışmıştır. Ayrıca, Grek yarımadasının imparatorluk ticaretindeki üstün durumuna son vermek için etkili sayılabilecek bir boykota başlamıştır. Örneğin, Makedonya demiryolunun Grek yarımadasındaki şebekeye bağlanmasını engelleyerek, bu devletin Osmanlılar karşıtı gelişme ve genişlemesini önlemeye çabalamıştır. Ancak ne yazık ki, İttihat ve Terakki'nin bu yöndeki faaliyetleri, Trablusgarb, Balkan ve I. Dünya Savaşları'nın karışık ve son derece sıkıntılı günleri içinde başarılı sonuçlar vermeyecektir. H. 19. 1. Çokyönlü Diplomasi Gereği 19. yüzyılda Osmanlı devletinin iç ve dış politikası üzerindeki açıklamalar, bu yüzyılda devletin izlediği politikaya yön veren ve içerde yapılan reformlarda büyük payı bulunan sivil bürokrasi ve özellikle dışişleri bürokrasisindeki gelişmeler incelendiği taktirde, eksik kalır. Bu bakımdan, Osmanlı devletinin Batılı anlamda uluslararası diplomasi içine girişi, sivil bürokrasinin devlet yönetiminde başat duruma geçişi, bu bürokrasinin reform hareketleri içindeki yeri, dışişlerini yürüten örgütün gelişimi ve karşılaştığı zorluklar, devletin 19. yüzyıldaki tarihini yalnız etkilemekle kalmamış, aynı zamanda biçimlendirmiştir. 19. yüzyılla birlikte gerek Osmanlı devleti gerekse Avrupa'da, imparatorlukların varlıklarını sürdürmelerinin, yalnız askeri yeteneklerine değil, aynı zamanda öteki büyük devletlerle ilişkilerde diplomasiyi etkin bir biçimde kullanarak, ulusal çıkarlarını diplomatik araçlarla gerçekleştirmelerine de dayandığı anlaşılmaya başlandı. Osmanlı devleti için bu durum özellikle 1829 tarihli Edirne Barışı'ndan sonra tüm açıklığıyla ortaya çıktı. Hele Mehmet Ali Paşa bunalımının imparatorluğu içine düşürdüğü güç durumdan, Avrupa devletlerinin ortak tutumunun kurtarması, artık etkin diplomasiyi Osmanlı devletinin vazgeçilmez bir aracı haline getirdi. 2. Reis-ül Küttaplık Dairesinin Önem Kazanması Avrupa devletlerinin ortak desteğine bağlı kaldığı sürece, devletin asıl gereksinimi olan devlet adamlarının, Avrupalılarla ilişkileri bilen ve bu ülkelerle işbirliğinin dayandığı çeşitli reformları gerçekleştirebilecek yetenekte olmaları gerektiği açıkça ortaya çıktı. Bunun sonucu olarak, 19. yüzyıla kadar Osmanlı devletinde dışişleri bakanı nın yerini tutan Reis-ül Küttap ın dairesi önem kazanmaya başladı. Aslında, gerileme dönemi (1600-1789), dini ve askeri kuruluşların etkinliklerinin yavaş yavaş azalmasına ve Reis-ül Küttaplık hizmetlerinin ağırlığının artmasına tanık olmuştur. Osmanlı devletinde Reis-ül Küttaplığın içinde Divanıhümayun Kalemi, onun başında da Beylikçi bulunmaktaydı. Bu daire, 18. yüzyıla kadar kalem denen üç bölüme ayrılmıştı. Bunlardan Beylik bölümünün görevleri şuydu (i) yasaların, (ii) müslüman olmayan tebanın hukuki statüsüne ilişkin kuralların, (iii) yabancı ülkelerle yapılan anlaşmaların ve verilen ayrıcalıkların kaydı ile (iv) bunlara uyulup uyulmadığının anlaşılabilmesi için gereken önlemlerin alınması. Tahvil bölümü, çeşitli atamalarının kayıtlarının tutulması, has, zeamet ve tımar gibi toprak ayrıcalıkları ve bunlardan doğan geliri gösteren tahvil tezkeresinin çıkarılmasıyla uğraşıyordu. Rüus dairesi ise, rüus denen rütbelerin verilmesiyle görevlendirilmişti. Bu, bir yazışma kalemi olmakla birlikte, asıl görevi dini eğitimi bitirmiş olanlara Rüus sınavına sokarak, kazananları dini kuruluşun çeşitli kademelerine atamaktı. Görüldüğü gibi, devletin dışişlerini yürüten kuruluş, uzmanlaşmış olmaktan uzaktı ve dış ilişkilerin yanında toprak ve din işleriyle uğraşmaktaydı. Reis-ül Küttaplığa bağlanan bir başka daire, Divanıhümayun Tercümanadır. Önceleri çevirmenler, Saray'daki divana hizmet etmekteydiler. Ancak, Reis-ül Küttap yavaş yavaş dış ilişkilere bakan biri olunca, çevirmenlere de onun dairesinin elemanları gözüyle bakılmaya başlandı. 19. yüzyılın ortalarından 1821 tarihine kadar bu görev İstanbul'daki Yunan ailelerinin tekelinde kalmıştır. Görevleri (i) Sadrazam katına yani Babıâli'ye sunulan yabancı dildeki belgeleri çevirmek, (ii) resmi görüşmelerde Avrupa elçilerinin demeçlerini Sadrazam ya da Sultan'a çevirmek, (iii) kapalı çalışmalarda Reis-ül Küttap'ın dediklerini yabancı diplomatlara çevirmekti. Divanıhümayun Tercümanı, Avrupalı diplomatları ziyaret eden tek Osmanlı memuruydu. Kısaca, dışişlerinin yürütülmesinde Reis-ül Küttap'tan sonra en önemli memur idi. Divanıhümayun tercümanlarının hemen hepsinin Müslüman olmayanlardan oluşması, Müslümanların Osmanlı okumuşlarının daha çok Arapça ve Farsça üzerinde bilgi sahibi olmaları ve çok azmin Batı dillerini bilmelerindendir. Bilenler de zaten bu görevi üstlenmek istememişlerdir. Hıristiyanlıktan dönmelerin yerine Yunanlıların bu göreve gelmelerinin nedeniyse, Müslümanların bu kültürel eğilimleri ve İstanbul'da bir cins Yunan aristokrasisinin doğmasıdır. Kentin Fener bölgesinde oturan bu aristokratlar, elde ettikleri geliri, ailelerinin zenginleşmesi, Grek kültürünü güçlendirip yayma ve hem Ortodoks hem de Osmanlı saltanat sisteminde güç ve statülerini artırmak için kullanmışlardır. Bunlardan bazıları çok da ünlü olmuştur. Örneğin, Köprülü Ahmet Paşa'ya (1635-1676) hizmet eden ve Karlofça Barışı'na varan görüşmelerde kilit bir rol oynamış bulunan Alexander Mavrocordato , bunlardan biridir. İstanbul'daki Yunan aristokrasisi, yani Fenerli Rumlar zamanla siyasal nitelikte görevler de almaya başladılar. Örneğin, Eflak ve Boğdan gibi bağlı prenslikler BabIâli'de iki tane Yunanlı Kapı Kahyası tarafından temsil olunurlardı. Fenerli Rumlar bu siyasal görevlerini, Bizans emperyalizminin Megalo İdea smı yeniden canlandırmak için de kullanmışlardır. 3. Selim'in (1789-1807) Yeni Düzen (Nizam-ı Cedid) reformları içinde en yenilikçi atılımı sayılabilecek olanı, 1793'te büyük Avrupa başkentlerinde sürekli büyükelçiliklerin açılması ve böylece Osmanlıların sürekli ve karşılıklı diplomasi ile ilgili Batı kavramını kabul etmiş olmalarıdır. Bu olay, aynı zamanda, Reisül Küttaplığın önem kazanmasını ve yeni bir yazışma elitinin doğmasını sağlamıştır. Yeni elit, yalnız imparatorluğun dış ilişkilerinde sorumluluk almakla kalmamış, aynı zamanda diplomasiye uyum sağlama ile kazanılan batılı kültürel eğilimin sonucu olarak, devletin içişlerinde de modernleşmenin öncüleri olmuşlardır. Osmanlı devleti daha önce dışarda sürekli büyükelçi bulundurmadığından ve yabancı ülkelerin İstanbul'da bulundurdukları sürekli büyükelçilere Avrupa uygulamasına uymayan sınırlamalar getirildiğinden, Avrupa tipi diplomasiye geçiş, beklendiğinden daha karmaşık sorunlar çıkardı. Örneğin, 18. yüzyılda İstanbul'daki büyükelçiler hâlâ birer konuk gibi görülmekteydi. Ülke içinde masraflarını Osmanlı hükümeti karşılar ve gezilerinde yanlarına birer mihmandar koyardı. Üstelik, malikânelerinde bir çeşit göz hapsinde bulundurulur, seremonilerde bazen küçük düşürülür ve temsil ettikleri ülkelerle Osmanlı devletinin arası bozulduğunda hapse girebilir ya da rehine durumuna düşebilirlerdi. III. Selim'in büyükelçilik açma planının ilk uygulamaları Londra, Paris, Viyana ve Berlin'de oldu. Üçer yıllık sürelerle gönderilen büyükelçilerin yanına, görevleri dil öğrenmek ve devlet hizmetinde öteki yararlı bilgileri edinmek olan genç memurlar da verilmişti. Bu yönde ilk adım, Yusuf Agâh Efendi'nin 1793'te Londra'ya gönderilmesidir. Selim, bunlara ek olarak, dışardaki Osmanlı yurttaşlarının ticari çıkarlarını korumak için konsoloslar da tayin etti. Daha 1725'te Sadrazam Nevşehirli İbrahim Paşa, Ömer Ağa adında birini Viyana'ya konsolos göndermişti. Bu, önemsiz tek bir olay gibi görünse de, Lale Devri'nin özelliği olan değişiklik hevesini göstermekteydi, ister resmi ister gayri resmi olsun, 1725 ile 1802 tarihleri arasında Osmanlı konsolosları çeşitli Avrupa merkezlerinde boy göstermeye başlamışlardı. Selim'in sürekli diplomatik ve konsüler temsil sistemi, Yeni Düzen in öteki bölümlerinden daha başarılı olmuş değildir. Napolyon döneminde diplomatik havanın değişken niteliği ve Selim'in düşmesi, bu durumu etkileyen unsurlardır. Ayrıca, bu ilk kurulan büyükelçiliklerin sorunları, 19. yüzyıl Osmanlı reformistlerinin yenmeleri gereken güçlüklere de ışık tutmaktadır. En önemli ve temel sorun, sürekli ve karşılıklı diplomasi sisteminin işlemesini sağlayacak gelişmiş bir örgütsel temelin eksikliğiydi. Her ne kadar Reis-ül Küttap Dışişleri Bakanı'nın bazı görevlerini üstlenmişse de onun denetimi altındaki kalemler daha önce görüldüğü gibi, büyük bir imparatorluğun dış ilişkilerini eşgüdümleyip yürütebilecek uzmanlığa erişmiş değillerdi. Bu örgütsel eksikliğe, yetenekli ve eğitilmiş personel bulmanın güçlüklerini de eklemek gerekir. Bunların bir uzantısı olarak, modern anlamda dış politika planlaması ve uzun süreli uygulaması da yoktu. Elçiliklerin raporlarından anladığımız kadarıyla, bunların uğraştıkları konular, ittifak ya da askeri yardım arama ve yabancıların Osmanlı devletinde elde ettikleri ticari ayrıcalıkları Osmanlı tüccarlarına da sağlama gibi zor işlerdi. Bu arada, bazı büyükelçiler Avrupa basınını etkilemeye çalışmışlar ya da en azından bu basını İstanbul'a bildirmişlerdir. Kısaca, Osmanlı büyükelçilerinin izleyebilecekleri özgül politika amaçları yoktu. Onlardan beklenen, gönderildikleri ülkeler hakkında genel bilgiler vermekti. Bu, Batılılaşma yönündeki reformlar başladığı zaman, devletin Batı dünyası ile ilişkilerinde kültürel bağımlılığı da beraberinde getirmiştir. Selim'in düşmesinden sonra, reform hareketleri kesintiye uğradığından, yazışma hizmetinin gelişebileceği ufuklar da daraldı ve diplomatik temsil sistemi zayıfladı. 1811 yılında, yukarda sözü edilen merkezler maslahatgüzar düzeyine indirildi. Konsolosluk hizmetiyse 18. yüzyıldaki gayrı resmi havasına büründü. 1821'den sonra Yunanlılar hakkındaki kuşkular, Fener elitine de sıçradı. Bunun göstergesi, Divanıhümayun'daki Yunan tercümanlarının işlerine son verilmesi ve yerine Babıâli'de Tercüme Odası'nın kurulmasıdır. Doğal olarak, Yunanlıların yerine hemen yetenekli ve bilgili çevirmenler bulunamadığı için, geçici bir süre çevirmenlik işi karanlıkta kalmıştır. Tercüme Odası'nın büyümesi ve önem kazanması, 1830'larla başlar. Mehmet Ali Paşa bunalımının yoğun diplomatik ortamında Oda'nın prestiji yükselmiş ve buraya ilerde hem Dışişleri Bakanı hem de Sadrazam olacak Ali ve Safvet Efendiler gibi yetenekli kişiler girmiştir. Birkaç yıl içinde bunlara, ilerde Sadrazam olacak Keçecizâde Fuat ve Ahmet Vefik Efendiler de eklenecektir. Oda'da Mustafa Reşit Paşa ile birlikte Ali ve Fuat Paşaların da bulunması, burasının ne kadar önemli ve itibarlı bir yer olduğunu göstermektedir. Ayrıca, 1841'de Oda, otuzu aşkın memura da sahip olmuştur. II. Mahmut döneminin (1808-1839) sonlarına doğru sürekli dış temsilcilik kurulması yeniden gündeme geldi. 1834'te Mustafa Reşit Bey (1838'de Paşa) Büyükelçi olarak Paris'e gönderildi. Daha sonra bunu başka büyükelçiler ve konsoloslar izledi. Ancak, diplomatik temsilin yeniden başlaması, Selim zamanının sorunlarını yeniden ortaya çıkardı. Bunlardan Mahmut dönemi için en belirgin olanı, Osmanlı bürokratik yaşamının koruma geleneğinin, diplomatik sistemin rasyonel işlemesini engellemesidir. Örneğin, diplomatik atamalarda kişisel ilişkiler, yetenekli kişilerin büyükelçi olmasını engellemiştir. İkinci sorunsa, hizipler arası rekabetin diplomatik temsile etkisidir. Bunun belirgin bir örneği, ileri gelen reformcuların koruyucusu olan Pertev Paşa'nın 1837'de ölmesinden sonra, büyükelçilerin ve bunların atandığı merkez örgütü personelinin değiştirilmesidir. Bununla beraber, 1790'lardaki durum ile 1830'lardaki durum arasında önemli farklar da vardır ve bunun önemli nedeni, uluslararası ortamdaki değişikliktir. 1830'larda Ortadoğu sorunu Avrupa'nın büyük devletlerinin ilgisini, otuz yıl öncesine göre daha fazla çekmeye başlamıştı. Bu devletler Mehmet Ali Paşa bunalımına ortaklaşa müdahale etmişler ve Osmanlı devletini ortaklaşa desteklemişlerdi. Doğal olarak, bu desteğin sınırları ve bir de bedeli olacaktı. Osmanlı devleti ticaret alanında çeşitli ayrıcalıklar verecek ve Avrupalıların istedikleri reform hareketleri yapılacaktı. Bu koşullar altında II. Mahmut'un diplomatları, Mısır ve Cezayir sorunlarının çözümü, gümrük tarifelerinin görüşülmesi, Avrupa basınını etkilemek ve yeni diplomatları eğitmek gibi görevlerinde başarılı olamadılar. Ancak, bir başka alanda etkili oldular. Bu da, Avrupa'daki deneylerini tam anlamıyla hazmetmeleri ve halka bunu anlatmadaki başarılarıdır. Böylece, Osmanlı devletini Batı'ya değil, Batı'yı Osmanlı devletine tanıtma yoluyla, dış ilişkilerin dar çerçevesini aşan bir nüfuza sahip oldular. 19. yüzyıl Osmanlı reform hareketlerinin yürütücü motoru, işte bu diplomat kökenli ve aydın devlet adamları olmuştur. Yeni Osmanlı diplomatlarının en iyileri, dönemin etkili devlet adamları Metternich ve İngiliz Başbakanı Palmerston ile doğrudan temasları olan akıllı ve yetenekli diplomatlardır. Sadık Rıfat ve Mustafa Reşit gibi diplomatların merkeze gönderdikleri raporlar, 1830'ların Avrupasından alınacak derslerle doludur. Önceleri bu yetenekli kişilerin Osmanlı elitindeki sayıları azdı. Sadık Rıfat, Mustafa Reşit ve daha genç olan Ali ve Fuat Efendiler vb. Ancak, zamanla hem sayıları hem de etki ve uzmanlıkları artacaktır. Bunların, Osmanlı reform hareketleri içindeki yerlerine uygun olarak, Reis-ül Küttaplık da artan bir önem kazandı. Bu yeni sivil bürokrasiye örgütsel bir temel hazırlamak isteyen II. Mahmut, Tercüme Odası'nı güçlendirip diplomatik ve konsüller faaliyeti canlandırdıktan sonra, 1836 Martında Reis-ül Küttaplığı Hariciye Nezareti yaptı. Bu yalnızca bir unvan değişikliği değildir. Aynı yıl Müsteşarlık, yani Dışişleri Bakan Yardımcılığını kurdu. Bu değişikliklerle birlikte, Babıâli ve yazışma işleri de çok önemli değişiklikler geçirdi. Yeni Dışişleri Bakanlığı ile yeni bir sivil bürokratik elit yaratma süreci de başladı. Ancak, gerek geleneksel Osmanlı hizipçiliği ve gerekse bazı reformların hiç incelenmeden aceleyle uygulanmaya başlanması, bu olumlu gidişin önemli zaafları oldular. Ama, II. Mahmut bu kuşkuları bir kenara itmişti. Onun için önemli olan, geniş reformist düşünceler içinde, diplomatik hizmetin canlanması ve modern bir dışişleri örgütünün kurulmasıydı. 4. Tanzimat Döneminde Sivil Bürokrasi (1839-1871) II. Mahmut'un 1839 yılında ölmesiyle, Sultan ile yüksek dereceli memurlar arasındaki güç çatışması çözülmüş ve 1871 yılına kadar sürecek olan yeni bir reform dönemi açılmıştır. Bunun böyle olmasında üç önemli unsur vardı (i) Mahmut'tan sonra tahta oturan Abdülmecit (1839-1861) çok tehlikeli bir dönemde ve 16 yaşında hazırlıksız bir monark olmuştur. Abdülaziz (1861-1876) otoritesini kurmak isteyen ama bunu yapabilcek akli dengesi olmayan bir sultandı. V. Murat'ın (1876) akli dengesizliği, üç ay içinde tahttan alınmasına yol açmıştı. Kısaca, Osmanlı Hanedanlığı II. Abdülhamit'e (1876-1909) kadar II. Mahmut'a gerçek bir halef çıkarabilmiş değildi, (ii) 1830 reformlarının yüksek kademeli memurlara sağladığı memuriyet güvencesiyle bürokratik esneklik azalmış ve gücün sultandan yüksek memurlara doğru kaymasına yol açmıştır. (iii) Siyasal gücün reform yanlılarının eline geçmesiyle asıl ağırlık bu sivil bürokrasi içinde yeni diplomatik elitin elinde toplanmıştır. En sonuncusu 1871'de ölecek büyük devlet adamlarının başarılı yönetimleri sayesinde, sivil bürokrasi gücünü artırmış ve Babıâli gerçek bir hükümet merkezi durumuna gelmiştir. Bu üç unsur, birbirleriyle etki-tepki ilişkisi içinde, hem büyük bir siyasal istikrarsızlık hem de reformlarla dolu yepyeni bir dönem açtı. Bunun adı da dönemi gerçekten çok güzel anlatan Tanzimat'tır (yeni bir düzen getirme, düzenleme). Bu dönemde Mustafa Reşit Paşa 1846-1852 yılları arasında sürekli Sadrazam, 1854'ten öldüğü 1858 yılına kadar yeniden üç kere Sadrazam olacaktır. Bu arada nüfuzu, genç taraftarları Ali ve Fuat Paşalara geçmeye başlayacaktır. Ali, 1846'da Hariciye Nazırı olmuş, 1852'de Sadrazamlığa gelmiştir. Fuat, her iki makamda da onu izlemiştir. Mustafa Reşit'in ölümünden sonra bu ikisi, Ali'nin 1871'de ölümüne kadar Sadrazamlığı tekellerine alacaklardır. O dönemde Osmanlı devletinde İçişleri Bakanlığı yoktu. Bu görev Sadrazamın uhdesindeydi. Dolayısıyla, devletin bu iki önemli makamı, yani Sadaret ile Hariciye Nazırlığı, tüm yönetime egemen olmuştur. Ayrıca, yukarda belirtildiği gibi, sultanların zayıflığı da, siyasal denetimin bu iki makama geçmesini etkilemiştir. 1871 yılına gelindiğinde, Dışişleri Bakanlığı Babıâli'nin en gelişmiş bölümü ve yapısı itibariyle birçok yönden en moderniydi. Ancak bu durum, şimdi çok yaygınlaşmış bulunan bakanlığın çeşitli daireleri arasında eşgüdümün sağlanması sorununu ortaya çıkarmaktaydı. Tanzimat adamlarının üzerinde hiç durmadıkları bu konu, durum işin içinden çıkılamayacak bir hale gelene kadar, yakın bir ilgi görmedi. Yine de, örgütün başında bulunan bakan, selefi Reisül Küttap'tan daha özgül bir biçimde sorumluluğu dağıtabilmekte ve denetimindeki dairelerden biri olan Divanıhümayun aracılığıyla sıfatının ötesinde bir nüfuza sahip olabilmekteydi. Üstelik, batılılaşma ve Batı tarafından baskıda bulunulan bir dönemde, Batılı ülkelerle ilişkilerden sorumlu olan Dışişleri Bakanı, hükümet politikasının birçok alanında söz sahibiydi. Kısaca, Dışişleri Bakanı hükümette ikinci adam durumundaydı. Osmanlı devletinde reform hareketi düz bir eğri çizmiş değildir. Çünkü, Sultan'ın geleneksel gücü hâlâ ilkesel olarak sınırlandırılmış değildi ve egemenliğin nereden kaynaklandığı konusu bulanıktı. Tanzimat döneminde siyasal yaşamın ana teması bu değil, bürokratik sistemin kurulup faaliyete geçirilmesiydi. Buna rağmen, Babıâli'ye bağlı bürokratik kuruluşlar önemli değişiklikler geçirmişti. Sadrazamın altında yeni bir daire kurulmuş, Dışişleri Bakanlığı örgütsel açıdan yaygınlaşıp farklılaşmış ve yeni örgütlenme kavramları, yüzeysel de olsa, ortaya çıkmıştı. En önemli yenilik neydi dense, şu söylenebilir Türkiye Cumhuriyetinin diplomatik ve konsüler tarihi ve bugünkü Dışişleri Bakanlığı, 1830'lardan bugüne kadar kesintisiz bir gelişim süreci geçirmiştir. Bunun yanında Şûrayıdevlet ve Cumhuriyet dönemindeki halefi olan Danıştay da 1868 yılından başlayan bir evrimin ürünüdür. 5. I. Meşrutiyet ve Sultan'ın Üstünlüğüne Geri Dönüş 1871'de Ali Paşa'nın ölümü, iktidarın merkezinin değişmesine ve Tanzimat dönemindekinden daha bunalımlı bir döneme girilmesine yol açtı. Abdülaziz yönetime ağırlığını koydu ve reformcuların sinsi düşmanı Mahmut Nedim Paşa'yı Sadrazam yaptı. Bu paşa, Tanzimat'ın kurduğu bürokratik sistemi dağıtmış ve yüksek kademe memurlarını sürekli değiştirerek bürokrasiyi hareket edemez duruma getirmiştir. Yönetim merkezinin dışında ortaya çıkan bunalımlar ve aydın akımlar da karışıklığı artırmıştır. Genç Osmanlılar hareketinin yanında bir de Panislamist akım ortaya çıktı. 1873-1875 yıllarının tarım bunalımı, ekonomik durumu içinden çıkılmaz bir hale getirdi ve dış borçlar Mahmut Nedim Paşa'nın, ülkenin iflas ettiğini açıkça belirtmesine yol açacak kadar çoğaldı. 1875 Hersek ayaklanması ve tüm Balkanlara yayılma tehlikesinin belirmesi, dış müdahale ve savaş tehlikesini de beraberinde getirdi. 1876'da böylesine bir ortamda, o zamana kadar çok az bilinen II. Abdülhamit tahta getirildi. Bu arada Balkanların durumu giderek kötüleşmiş ve yeni Sultan Rus savaşı ile karşılaşmıştı. Ayrıca, dış borçların içinden çıkılmaz bir duruma gelmesi, 1881 yılında Düyunu Umumiye Teşkilatının (Genel Borçlar Yönetimi) kurulmasına yol açmıştı. Devlet, Tanzimat dönemindekinden daha ağır bir bunalıma girmiş ve ilk kez tam anlamıyla yıkılma tehlikesiyle karşı karşıya gelmişti. İşte, bu ortam içinde, hâlâ etkisini sürdürmekte olan sivil bürokrasinin desteğiyle iktidara gelmiş bulunan Abdülhamit, önce ilk Osmanlı anayasasını kabul ederek işe başlamış ama çok kısa bir süre sonra, anayasayı yürürlükten kaldırmıştır. Abdülhamit döneminde merkezde Dışişleri Bakanlığı ve dışarda diplomatların etkinlikleri çok azalmıştır. Katı ilkelerden hareket eden Abdülhamit devletin dış ilişkilerini İstanbul'daki büyükelçilerle doğrudan temaslarla yürütmüştür. Üstelik, Sadrazam'ın kim olduğunun da önemi kalmamış ve Sultan bir sadrazam gibi hareket etmiştir. Böylece, nasıl Lale Devri'nin yenilikleri Patronalı Halil'in gerici ayaklanmasıyla durdurulmuşsa, Tanzimat döneminin yenilikleri de Abdülhamit'in baskıcı yönetimiyle boşa çıkarılmıştır. Eskimiş teknenin onarılması çabaları engellenince, devlet gemisi de I. Dünya Savaşı'nın fırtınalı sularında su alıp batacaktır. Ama, özellikle Kuzey Afrika'da ortaya çıkan bir dizi bunalım da, bloklar arası çatışmaların nasıl şiddetlendiğini göstermesi açısından, anahatlarıyla da olsa ele alınmalıdır. 19. yüzyılın sonlarında Avrupa'nın en büyük sorunu, belki de Bismarck'ın düşleyemeyeceği kadar, Almanya'nın hemen her alanda güçlenmesiydi. Ancak, Kayzer daha da güçlü bir Almanya istiyordu ve bunun önündeki gerçek engel de İngiltere idi. Tüm deniz yollarına egemen olan İngiltere, dünyada en varsıl ve geniş sömürgelere de sahipti. Üstelik, Almanya'nın Kuzey Afrika'da tek etki kuracağı yer olan Fas'a, Cebelitarık'taki güçlü varlığı ile başka bir devleti dokundurtmuyordu. Anlaşmaya vardıkları taktirde bu büyük sömürgeyi Fransa'ya bile verebilirdi. Dolayısıyla II. Wilhelm Almanya'nın geleceğinin açık denizlerde yattığı kararma vardı. Kayzer bu düşünceler içindeyken, az daha Fransa ile İngiltere'yi bir savaşın eşiğine getirecek Fachoda bunalımı çıktı. Fransızlar, Afrika'yı sömürgeleştirme faaliyetleri sırasında Fransız Kongosu'ndan doğuya doğru ilerleyerek, 1898 yılında şimdi İngiltere'nin yönetimindeki Mısır'ın güneyinde bulunan Sudan'a girmişler ve Fachoda'ya Fransız bayrağını dikmişlerdi. Bölgede İngiliz ve Fransız hak iddiaları çatıştı. İki taraf da çekilmemekte ayak diretince, iki devlet arasında şiddetli bir bunalım ortaya çıktı. İngiltere'nin ültimatomu karşısında Fransa, ya savaşa girmek ya da bölgeden çekilmek seçeneğiyle karşı karşıya kaldı. Fransa, öteki devletlerden destek görmediği ve iç bunalımda olduğundan boyun eğmek zorunda kaldı. İşte Delcasse'ın bu anlayışı, sonunda 1904 İngilizFransız sömürge anlaşmasına varacaktır. AlsaceLorraine'in acısını bir türlü unutmayan ve şimdi İngiltere ile anlaşan Fransa'yı kazanma umutları, Alman monarkı için tam bir hayal oldu. Ama yine de, 1904 Anlaşmasının ne kadar sıkı olduğunu denemek istedi. İngiltere, acaba Fransız sömürgecilik faaliyetlerini gerçekten destekleyecek miydi. İki devlet arasındaki bağlar, bir ittifaka varacak kadar güçlü müydü. Bunu denemek için, Fransa'nın Fas'taki faaliyetlerine karşı Fas Sultanı'nı tahrik etmeye başladı ve 1905 yılında Tanca'yı ziyaret etti. Ziyaretinde, Fas'ı bağımsız bir ülke olarak saydığını ve Almanya'nın Fas'taki çıkarlarını korumaya azimli olduğunu söyledi. Ayrıca, Fas Sultanı'nı, sorunun uluslararası bir konferansta görüşülmesi önerisini yapmaya ikna etti. Almanya'nın Fransa'ya cephe alması ve Fransa'nın bu öneriyi reddetmesi, Avrupa'da bir bunalım ortaya çıkardı. Fransa, dost ülkelerin de baskısıyla, sorunun görüşülmesini kabul edince, 1905 Ocağında Algesiras konferansı toplandı. Almanya, İngiliz-Fransız yakınlığının gerçek olduğunu anlamakta gecikmedi. Konferans Fas üzerindeki Fransa'yı sonuna kadar destekledi. Almanya'yı destekleyen tek devlet Avusturya oldu. Konferanstan sonra İngiliz ve Fransız genelkurmayları, ortak savaş planları üzerinde çalışmaya başladılar. Sonuç olarak, Almanya'nın ortadan kaldırmaya çalıştığı Entente Cordiale , Fas bunalımından daha da güçlenerek çıktı. Bundan sonra, 1911 yılında, Alman hükümeti Fas'taki Alman çıkarlarını korumak için, Panther adlı büyük bir Alman zırhlısını, tam bir güç gösterisi olarak, Ağadir limanına gönderdi. Bunun amacı, artık perçinlenmiş olan İngilizFransız dostluğunu denemek değil, baskıyla Fransız Kongosu'ndan pay almaktı. Ufak toprak parçaları Almanya'ya verilince, bunalım gevşedi. Bu konuda son olarak şu söylenebilir 1848'den önce Viyana düzeninin büyük devletleri, 1789'dakinden daha geniş iç ayaklanmalardan korktukları için, aralarında bir anlayış birliği, bir cins anlaşma yapmışlardı. Ama, 1848 ayaklanmalarının başarısızlığı, Fransa'da monarşinin yeniden kurulması, endüstri devrimiyle milliyetçiliği güçlendirmesi ve sömürgelerdeki genişlemeyle, anlaşmanın temelini oluşturan iç ayaklanma korkusu ortadan kalktı. Avrupa devletleri, 1789 öncesinin dolap ve karşı-dolap çevirme politikasına geri döndüler. Büyük devlet oyunları, 60 yıllık bir aradan sonra, yepyeni bir heves, çok daha yıkıcı silahlarla ve istikrarsız bir uluslararası sistem içinde bir daha oynanmaya başlandı. Bunlar 1914-1918 felaketine kadar da sürdü. VII Birinci Dünya Savaşı İlerde de süreceği muhakkaktır. Ancak, burada neden kavramı üzerinde yapılacak bir açıklama, bazı gereksiz tartışmaların ortadan kalkmasına yardımcı olabilir. Neden sözcüğü, sebep sözcüğünün Türkçesi olarak kullanıldığından, değişik kavramlara değişik adlar verme çabasına açıklık kazandırmamaktadır. Oysa, İngilizce ve Fransızca gibi Batı dillerinde, değişik anlamlarda kullanılan çeşitli sözcükler ve bu bakımdan neden konusunda belirli ölçüde bir açıklık vardır. Olayların ve özellikle büyük tarihi olayların, bir yakın nedenleri vardır, bir uzak ya da temel nedenleri vardır, bir de olayın ortaya çıkmasını kolaylaştıran ortam vardır. Tüm bunları tek bir neden kategorisi içinde düşünürsek, çeşitli olayların nedenleri konusundaki anlaşmazlıklar sona ermez. Örneğin, eğer Avusturya Veliahtı 1914 yılında öldürülmeseydi, I. Dünya Savaşı bugün bildiğimiz biçimiyle ve o tarihte ortaya çıkmazdı. Ama, bu yakın neden gerekli olmakla birlikte yeterli değildir. Devlet adamlarına suikast, Avrupa tarihinin geleneğinde vardır. Eğer her suikastten sonra savaş çıksaydı, Avrupa tarihinde başka bir olay yazma olanağı bulunamazdı. Demek ki, bir yakın nedenin belirli bir olayı çıkarabilmesi için, başka kategori nedenlere, temel nedenlere ya da sözcük yerindeyse, etkenlere gerek vardır. Örneğin, Balkanlar'da Germen-Slav çatışması ya da güç dengesinin bozulması gibi. Eğer, Balkanlarda Slav ve Germen milliyetçilikleri çatışmasaydı, Avusturya Veliahtının öldürülmesi, Avrupa insanını bir iki gün üzer ve bunun ötesine geçmeyen bir olay olarak kalabilirdi. Yakın ve temel nedenlerden başka, bir de olayın ortaya çıktığı ortam önem kazanır. Emperyalizmin o dönemdeki niteliği, uluslararası sistemdeki güç dengesinin sağlam ya da değişken bir durumda bulunması, olayın gelişebileceği ortamı sağlar. Olayın izlediği süreci belirler. Örneğin, yukarda sayılanlardan bir tanesinin niteliği değişik olsaydı, belki savaş çıkabilir, ama kısa sürer ya da Balkanlarla sınırlı tutulabilirdi. Bu kitapta, temel neden ve ortam kategorileri bir arada ele alınacaktır. I. Dünya Savaşı'nın, tarihçilerin üzerinde anlaştıkları yakın nedenleri vardır. Avusturya Veliahtı'nın 28 Haziran 1914'te öldürülmesi, Avusturya'yı Sırbistan'a savaş ilanına itti. Sırbistan'ı destekleyen Rusya'nın genel seferberlik ilan etmesi, Almanya'nın Rusya ve Fransa'ya savaş açmasına neden oldu. Almanya'nın Belçika'nın tarafsızlığına saygı göstermeyip bu ülkeyi işgali, İngiltere'yi Almanya'ya savaş ilan etmeye zorladı. Böylece, I. Dünya Savaşı çıktı. Belki devletlerin hiçbiri, tek tek savaş istemiyordu. İradeleri savaş yönünde değil, ulusal çıkarlarının korunması amacına yönelik olabilirdi ve tek tek bu iradelerini haklı da çıkarabilirlerdi. Her davranış kendi içinde haklı olduğu kadar tutarlı da olabilirdi. Ancak, tarihin büyük çaplı olayları, devletlerin ya da yöneticilerin tek tek, kendi içinde haklı ve tutarlı olan iradeleri yüzünden çıkmaz. Bu iradelerin toplamının, tek tek iradelerden farklı ve kendine özgü bir niteliği vardır. Bunların çatışmasından ortaya çıkan olay x + y + z değil, diyelim s dir. Dolayısıyla, ayrı ayrı devletler savaş istemese bile, kendilerine göre haklı politikayı inatla sürdürmeleri, ortaya I. Dünya Savaşı'nı çıkardı. Ama, savaş bir kere başlayınca, savaşa girme nedenleri de savaş öncesi plan ve projeleri ne olursa olsun, devletler zafer için savaştılar. Şu sorun çözülmeye çalışıldı Avrupa'nın efendisi kim olacak. Savaşanlar kendi haklı ve tutarlı iradelerini zorla öteki savaşanlara kabul ettirmek istediler ama işin ilginç yanı, bu iradelerinin ne olduğunu tam bilmiyorlardı. Tıpkı Kırım savaşı'nda olduğu gibi, Avrupalılar niye karşı savaştıklarını belki biliyorlardı ama ne için savaştıklarını bilmiyorlardı. Tarih boyunca savaşların çoğu ve ne yazık ki bugünkü savaşlar da, tarihin bu şaşmaz ve acımasız kalıbına uymaktadır. Dolayısıyla, 1. Dünya Savaşı'nda taraflar savaş amaçlarını kesin çizgileriyle tanımlayamadılar. I. Dünya Savaşı'nın yakın nedenleri konusundaki anlaşma, temel nedenleri konusunda yoktur. Bu bakımdan, bunlar aşağıda ana kategoriler içinde verilmeye çalışılacaktır. Liberallerin 19. yüzyılın iyimserliği içinde kendini gösteren kaçınılmaz gelişme umutlarını tümüyle söndürmüş, 19. yüzyılı bitirmiştir. Ama, I. Dünya Savaşı, başka yönlerden, kesintisiz evrim içinde tek bir olaydır. İnsanoğlunun ekonomik ve siyasal gelişmesi açısından, 50 yıldan beri etkinliklerini sürdüren ve savaştan sonra da giderek güçlenecek olan güçlerin, ilk büyük çaplı gösterisi olmuş, dünyanın globalleşme sürecini ve uygarlığın tüm yeryüzüne yayılmasını hızlandırmıştır. 1. Emperyalizm Endüstri devriminin sonucu olarak, artan üretimin yeni pazarlar, biriken sermayenin yeni yatırım alanları, sürekli üretimde bulunan fabrikaların hammadde ihtiyacı ve Avrupa piyasalarının bu mallara doymasıyla sömürgecilik hızlanmış ve emperyalizm biçimine dönüşmüştü. Ayrıca, ulusal birliğini kurduktan sonra hızla bir endüstri ülkesi haline gelen Almanya'nın ürettiği malların da Avrupa piyasalarına çıkışı, sömürge ihtiyacını artırmıştı. 19. Yüzyılın sonlarına kadar, sömürgecilik Avrupa devletlerini doyurmaktaydı. Ayrıca, sömürgeler Avrupa-içi çatışmalara bir boşalım alanı olarak da hizmet görmekteydiler. Ancak, Japonya ile Çin'i, tam bir serbestlik içinde parçalayamamaları ve böylece sömürge alanlarının bitmesi, Avrupalılar'ın işini güçleştirmiştir. Artık, Avrupa devletlerinin artan nüfuslarını, büyük endüstriyel güçlerini ve gelişen savaş teknolojilerini boşaltacakları alanlar, uzak denizaşırı bölgelerden, Avrupa'nın çok yakınlarına gelmişti. Kısaca, Balkanlara ve bölgenin egemeni olan Osmanlı devletine, Avrupa-içi çatışmaların boşalım alanı haline gelen Balkanlardaki saatli bomba nın patlama zamanı önce 1878, sonra da 1908 bunalımlarıyla ertelenmişti. 19. Yüzyılla birlikte dünya sahnesine çıkan dirik ve patlayıcı güçlerin çatıştıkları, hem de Avrupa içinde çatıştıkları bir uluslararası ortamda, bu bombayı etkisiz hale getirebilecek bir uzman kişi, bir süper adam yoktu. 2. Almanya'nın Güvenlik Sorunu Almanya, Avrupa ve dünya politika sahnesinde birdenbire ve güçlü bir biçimde doğmuştu. Ancak, Almanya'nın sağlam bir diplomatik temelinin olmaması ve Avrupa'da saldırıya açık konumu, başka etkenlerle birlikte, Alman militarizmini körüklemişti. Askeri bakımdan her zaman hazırlıklı olmak ve ilk darbe yeteneğini elinde bulundurmak için ödünsüz bir disiplin gerekliydi. Ayrıca Almanya'nın, doğu ve batısından Rusya ve Fransa gibi iki güçlü devletle sarılmış olması ve bunun sonucu olarak Bismarck'ın karabasanı haline gelen iki cepheli savaş tehlikesi, Almanya'yı ayrıntılı bir savaş planı hazırlamaya itmişti. Alman Genelkurmay Başkanı Schlieffen tarafından hazırlanan ve aynı adla anılan plana göre, Almanya önce bütün gücüyle Fransa'ya yüklenecek ve bir ay içinde Fransa'yı yenilgiye uğratacaktı. Rusya'nın seferberliğini ancak bir ay içinde tamamlayabileceği düşünüldüğünden, Fransa yenildikten sonra Alman orduları Rusya ile savaşmaya başlayacaktı. Böylece, iki cepheli savaş tehlikesi ortadan kaldırılmış olacaktı. Ancak, açıkça görüldüğü gibi, Schlieffen planının başarıya ulaşabilmesi için, Fransa'nın bir ay içinde etkisiz hale getirilmesi ve bunun için de bir ay süreyle, yani Rusya seferberliğini tamamlayana kadar, Almanya'nın doğuda savaş yapmaması gerekiyordu. Bu nedenle, Almanya, Rusya'nın seferberlik ilanını, savaş ilanı olarak kabul edeceğini ilgili tüm devletlere bildirdi. Bu da Avrupa diplomasisi ve askeri hazırlıklarının savaşa doğru uzanan yolunu biraz daha kısalttı. 3. Değişken Güç Dengesi ve Uluslararası Güvensizlik 19. yüzyılın ilk yarısındaki güç dengesi istikrarlı ve yerleşmiş bir güç dengesiydi. Belirli bir toprak parçasının şu ya da bu devletin elinde bulunmasına bağlı olan bu güç dengesini denetleyen Avrupa Uyum u da güçlüydü. Ancak, özellikle 1870'lerden sonra, karşılıklı bloklar arasında askeri, siyasal ve ekonomik dengeye dayanan yeni güç dengesi, nazik ve değişken bir nitelik kazandı. Avrupa'nın düzenleyici gücü olan Avrupa Uyumu yıkılmış, güç dengesinin içine şimdi sömürge düzenlemeleri ve çatışmaları da girmişti. Dolayısıyla, güç dengesi kolaylıkla değişebiliyordu. Sonuç olarak, taraflardan biri, dengenin kendi aleyhine eğilim gösterdiğini anladığı ânda karşı tarafa saldırma hakkını kendinde bulmaya başlamıştı. Çünkü, böylesine değişken bir güç dengesinde ilk darbe yeteneği yaşamsal önem kazanmıştı. Üstelik, yine nazik ve değişken güç dengesi ortamında, savaş teknolojisindeki gelişme, devletlerin birbirlerine verebilecekleri zararı ve orduların çevikliğini artırmıştı. Belirli bir bölgenin çok kısa bir sürede işgal edilme olanağını doğuran bu gelişme, devletlerin birbirlerinden duydukları korkuyu artırmış, korku da daha çok silahlanmaya yol açmıştır. Böylece, korkuyla silahlanma arasındaki etkitepki ilişkisi 1914 yılına kadar sürdü. Bu ortamda seferberliğini en seri biçimde gerçekleştirecek devletin, savaşta çok avantajlı bir duruma geçeceği açıktı. Bu da, seferberlik ilanının savaş ilanı olarak kabul edilmesi olgusunu yaygınlaştırdı. 19. yüzyılın büyük teknolojik gelişmeleri, sömürgeciliği geliştirdiği, güç dengesini değişken bir hale getirdiği ve silahlanmayı hızlandırdığı gibi, örgütlenmeyi de geliştirmiş, siyasal ve ekonomik gücü elinde bulunduranların etkinliğini artırmıştı. Ancak, güçleri büyük ölçüde artan büyük Avrupa devletlerinin dış politikaları, hâlâ yetkileri kuramsal olarak sınırlı, ancak uygulamada tümüyle despot olan tek tek bireylerin ya da genelkurmayların elindeydi. Dış politika konusunda eski basmakalıplar, ulusal çıkar, gelenek ve süreklilik gibi düşünceler, dış politika alanında parlamenter denetimi ikinci plana düşürmüştü. Özetle, 1914 yılına gelindiğinde sömürge çatışmaları ve değişken güç dengesi ortamında, Avrupa'nın askeri bakımdan güçlenmiş büyük devletlerinin dış politikalarını, parlamento yerine tek kişi, idealizm yerine korku yönetmekteydi. Böylesine patlayıcı bir ortamda, devletlerin silaha sarılmaları için küçük bir kıvılcım yeterliydi. O kıvılcım ise 28 Haziran 1914'te Balkanlar'da çaktı. 4. Uluslararası Örgütlenmenin Olmaması 19. yüzyıl, bir iyimserlik çağı olmasına rağmen,