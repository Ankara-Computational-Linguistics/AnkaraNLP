ruh, eğer gövdeden çıkar, tükenir ya da başka bir biçimde yok olursa, bütün gövde cansız kalır. Dirim, ölüme dönüşür. Hay bin Yakzan, yirmi bir yaşının sonuna doğru, düşünce yoluyla yukarıda özetlediğimiz bilgi düzeyine erişti. Geçen bu zaman içinde, nesneleri kullanma yönünde de birçok yöntem geliştirmeyi başardı. Deneylerinde kullandığı hayvanların derilerinden ayakkabı ve giysiler yaptı. Hayvan kılları, ebegümeci, hatmi kamışı ve telli otların tellerinden kalınlı inceli iplikler elde etti. İlk giysi ve ayakkabısını sağlam dikenlerden, taşlarla keskinleştirdiği kamış parçalarından yaptığı kanca ve iğnelerle, iplik yerine sazları kullanarak hayvan derilerinden uydurmuştu. Kırlangıçlardan yapı tekniğini öğrendi. Barınmak için bir oda ve artan yiyeceklerini korumak için bir mahzen yaptı. İşini gücünü görmek için, yerinden ayrılmak zorunda kaldığı zamanlarda, yiyeceklerini hayvanlardan korumak amacıyla, birbirine bitiştirdiği, bağladığı kamışlardan bir kapı yaparak barınağının girişini kapattı. Avcılıkta kullanmak üzere, yırtıcı kuşlar eğitti. Yumurtalarından ve yavrularından yararlanmak amacıyla birtakım hayvanlar, kuşlar evcilleştirdi, besledi. Yabanıl öküzlerin boynuzlarından, süngüyü andırır şeyler yaparak bunları, sağlam kamışlara, bambu ağaçlarına taktı. Eğri olanları ateşle doğrulttu, ucu kalın ve küt olanları taşlarla sivriltti. Böylece mızraklar elde ettikten sonra, kalın hayvan derilerinden kalkanlar yaptı. Bütün bunları, hayvanlar gibi doğal silahlardan yoksun olduğu için yapmıştı. Artık adada yaşayan hayvanların hiçbiri, ona karşı koyamıyordu. Çözümlenmesi gereken bir sorunu daha kalmıştı. Avlamak istediği hayvanların büyük çoğunluğu, kendisinden daha hızlı koşuyordu. Onları yakalamakta yetersiz, güçsüz kalıyordu. Bu sorununa da bir çözüm aradı. Uzun uzun düşündükten sonra, hayvanların en hızlı koşanlarından gerektiği kadarını evcilleştirip eğitmeye karar verdi. Bunu başarırsa, avlamak istediği hiçbir hayvanı izlemekte, yakalamakta güçlük çekmeyecekti. Adada yabanıl eşek, at ve kısraklar vardı. Kendince en uygun olanlarını seçerek amacına elverişli duruma getirinceye kadar eğitti. Deriden eyer, dizgin, gem ve üzengi uydurdu. Amacına ulaşmıştı. Artık bütün hayvanları rahatlıkla izliyor, avlıyordu. Hayvan gövdelerinin özelliklerini, niteliklerini öğrenmek amacıyla yaptığı araştırmalardan edindiği bilgiler nedeniyle, bütün bu işlerde, kısa sürede, beceri ve ustalık kazanmıştı. Doğal olarak, yirmi bir yılın kazandırdığı deneyimleri de yabana atmamak gerek. Üçüncü Bölüm Varlığın Özüne Doğru Canlıların Görünmeyen Birliği Hay bin Yakzan, gündelik yaşamını belirli bir düzene soktuktan sonra, kuramsal düşünce alanına geçti. Oluş ve bozuluş evrenindeki (âlem-i kevn ü fesad) varlıkları, hayvan, bitki, maden, taş ve toprakları, bunların türlerini ve niteliklerini suyu, buharı, kar, dolu ve dumanı, yalımı, koru ve ısıyı araştırmaya başladı. Her birinde ayrı ayrı nitelikler, türlü türlü etkiler, birbiriyle uyuşan ya da çelişen hareketler gözlemledi. Bütün bu ayrım ve ayrıntıları önemle inceledi. Gerçeğe ulaşabilmek için ince girişimlerde bulundu. Nesneler, kimi nitelikleri bakımından özdeş, kimi nitelikleri bakımından farklıydılar. Özdeş oldukları nitelikler açısından bakıldığı zaman, bütün nesneleri, bir ve aynı saymak olasıyken ayrımları bakımından ele alındıklarında, birbirine karşıt ve çoktular. Hay, nesneleri özgül kılan, birbirinden ayıran özelliklere baktığında, evreni sayılamayacak, saptanamayacak bir çokluk içinde görüyordu. Bu açıdan baktığında, kaçınılmaz biçimde, kendisinde de çokluk gözlemliyordu. Çünkü, çok sayıda ve değişik organı, her organının kendine özgü bir niteliği ve etkisi vardı. Her organın, birçok nesneden oluştuğu sonucuna vardı. Diğer bütün nesneleri de böyle teker teker inceledi. Daha sonra, gerek kendisini, gerekse nesneleri farklı açıdan incelemeye, düşünmeye başladı. Kendi organları, her ne kadar çok görünüyorlarsa da birbirlerine bitişik, bağlı ve aralıksız olmaları bakımından tek bir nesne sayılabilirlerdi. Birbirlerinden ayrılıkları, yalnızca etkilerinin ayrımlarından kaynaklanıyordu. Gerçekte değişik de olsa, etkilerinin temel nedeni birdi. O da, kendisinin özünü oluşturan ve bütün organlarının onun birer aracı olduğu insani ruhtu. Bu bakış açısından, kendisini bir olarak nitelemek kaçınılmazdı. Kendisine ilişkin düşünceleri belirginlik kazandıktan sonra hayvanlara, hayvanların türlerine yöneltti bakışlarını. Hayvanların her bireyini de, yukarıdaki bakış açısından bir saymak zorundaydı. Bunun üzerine at, eşek, geyik gibi türleri ve kuşların sınıflarını gözden geçirdi. Türlerin bireyleri iç ve dış organları bakımından, kavrayış ve davranışları bakımından benzeşiyorlardı. Birbirlerinden ayrıldıkları yanlar çok azdı. Türlerin bireylerinde ayrı ayrı bulunan ruh da, aslında, tek bir ruhun parçalarından başka bir şey değildi. Bunların ayrı gibi görünmeleri, yalnızca ayrı yüreklerde bulunmalarından ileri geliyordu. Ayrı yüreklere dağılmış ruhları bir kapta toplamak mümkün olabilse, tümünün aynı ruhun parçaları oldukları görülürdü. Ayrı yüreklerde bulunan ruhun durumu, değişik kaplara bölünen bir suyun durumuna benzetilebilirdi. Bu nedenle, ister bölünmüş, parçalanmış olsun, ister olmasın, ruh, hep aynı ruhtu. Ruha ilişen çokluk, bulunduğu yerlerin çokluğundan başka bir şey değildi. Bu açıdan bakıldığında, bir türün bütün bireyleri, gerçekte tek bir varlık sayılırlardı. Çok gibi görünmeleri, bir gövdenin organlarının çokluğundan öte bir anlam taşımazdı. Hay, daha sonra, hayvan türlerini birer birer inceledi. Bütün türler, beslenmeleri ve istekleri doğrultusunda hareket etmeleri bakımından benzeştiler. Kısaca, hayvansal ruha özgü bütün durum ve davranışlarda birbirlerine benziyorlardı. Birbirlerinden ayrıldıkları yanlar ise, hayvansal ruhla ilgili değildi. Araştırmaları sonunda, bütün hayvanlarda bulunan ruhun, gerçekte bir ve aynı olduğu görüşüne ulaştı. Türlerin ruh bakımından farklı görünmeleri, aldatıcıydı. Bu ayrım, ılık ve soğuk kaplara bölünmüş suyun taşıdığı ayrım gibiydi. Isı derecesi aynı olan sular neyse, bir türe özgü hayvansal ruh da oydu. Suyun çok ve ayrımlı görünmesine karşın bir olması gibi, hayvanlardaki ruhlar, dolayısıyla da bütün hayvanlar birdi. Bütün hayvan türlerini, açıklandığı üzere, tek bir ruha indirgeyen Hay, düşüncesini ve bakışlarını bitkilere yöneltti. Bitkilerin türlerini, türlerin bireylerini inceledi. Bitkilerin dallarının, yapraklarının, çiçeklerinin, meyvelerinin ve eylemlerinin benzeştiğini gördü. Bunun üzerine bitkileri hayvanlarla karşılaştırdı. Hayvan türlerinin bireyleri arasında nasıl ortak bir ruh var ve bu ruhtan dolayı bütün hayvanları nasıl bire indirgeyebiliyorsa, bitki türlerinin bireyleri arasında da hayvansal ruha benzeyen ortak bir ruh olabilir ve bu ortak ruh nedeniyle, bütün bitkileri, teke indirgeyebilirdi. Hayvanlara ilişkin düşüncelerini bitkilere de uyguladı. Sonunda, sudan ve topraktan beslenişlerinden, büyüyüp gelişmelerindeki benzerliklerinden yola çıkarak bütün bitkilerin de tek ve ortak bir ruhu olduğu sonucuna ulaştı. Bitki ve hayvanlar üzerindeki araştırmalarından, akıl yürütmelerinden bu sonuçlara ulaşınca, bu kez de iki cinsi birlikte düşünmeye, değerlendirmeye başladı. Bitkiler, doğrudan su ve topraktan, hayvanlar ise, kendilerine özgü besin maddeleri ve suyla besleniyorlardı. İki cins, beslenmeleri ve büyümeleri bakımından benzeşiyorlardı. Ancak aralarında duygu, algı ve hareket bakımlarından bir ayrım ve hayvanlar lehinde bir üstünlük vardı. Gerçi bitkilerde de çoğu kez hayvanlarınkine benzer algı ve hareket olayları gözlemleniyordu. Örneğin çiçekler yüzlerini güneşten yana çeviriyor, bitkilerin kökleri, besinin bulunduğu yöne doğru hareket ediyordu. Bunlara benzer daha birçok ortak yan gözlemlemek olasıydı. Bu araştırma, gözlem ve akıl yürütmeleri sonunda, bitki ve hayvanların arasında, barındırdıkları ortak bir nitelikten kaynaklanan bir birlik bulunduğu sonucuna vardı. Söz konusu nitelik, hayvanlarda yetkin bir dereceye ulaştığı hâlde bitkilerde, taşıdıkları kimi engeller nedeniyle yetkinliğe eremiyordu. Bitkilerdeki engeller görmezden gelinirse, hayvanlarla sahip oldukları ortak nitelik kolayca anlaşabilirdi. Bu ortak niteliği, birisinde donmuş, diğerinde normal bir suya benzetiyor ve bu nedenle de gözünde bütün hayvan ve bitkiler tek bir varlık durumunu alıyordu. Nesnelerin Cisimsel Doğası Hay bin Yakzan, bitki ve hayvanlar üzerindeki inceleme ve araştırmalarından sonra taş, toprak, su ve ateş gibi algıdan, beslenmeden, büyümeden uzak nesneler dünyasına çevirdi bakışlarını. Söz konusu cisimlerin tümü, bir uzama[162] sahipti. Birbirlerinden, ancak kimi nicel özellikleriyle ayrılıyorlardı. Sözgelimi, kimisi soğuk, kimisi sıcaktı. Kimisi renkli, kimisi renksizdi. Ne ki sıcak olanlar soğuyor, soğuk olanlar ısınıyordu. Su buhara, buhar yeniden suya dönüşüyordu. Yanan nesneler kor, kül, yalım ve duman oluyor, yükselen duman bir engelle karşılaşınca, yeniden yerel bir nesne durumunu alıyordu. Bütün bu gözlemlerinden sonra, bütün nesneler gözünde tek bir nesne durumunu aldı. Cansız cisimlere ilişen çokluğun hayvanlara ve bitkilere ilişenden farklı olmadığı ortadaydı. Hayvanlarla bitkileri tek bir varlık durumuna indirmesini sağlayan ortak niteliği, ruhu yeniden düşündü. Hayvan ve bitkiler de, cansız cisimler gibi ene, boya ve derinliğe sahiptiler. Yine hayvan ve bitkiler de cansız cisimler gibi, sıcak ya da soğuktular. Fakat bunlar, cansız cisimlerden sahip oldukları bitkisel ve hayvansal yetenek ve organlara bağlı olarak ortaya çıkan eylemleri nedeniyle ayrılıyorlardı. Ne var ki bu eylemler, bitki ve hayvanların kendi doğalarından gelmiyor, bir başka şeyden bulaşıyordu. Eğer o şey, cansız cisimlere de geçse, bulaşsa, bunlar da, bitki ve hayvanlar gibi beslenebilir, duyumsayabilirdi. İşte bu ihtimale dayanarak bitki ve hayvanları, ilk bakışta kendilerinden kaynaklanıyor gibi görünen söz konusu eylemlerden soyutlayarak düşününce, onların da sonuçta, bir tür nesne olduklarını gördü. Bu akıl yürütme yoluyla, bütün nesnelerin, gerçekte tek bir varlık oldukları sonucuna ulaştı. Bütün nesneler gerçekte birdi. Birbirlerinden ayrıldıkları yan, yalnızca kimilerinin barındırdıkları araçlar aracılığıyla birtakım eylemlerde bulunmalarıydı. Hay, bu eylemlerin, o nesnelerin kendilerinden mi kaynaklandığını, yoksa başka bir nedeni mi olduğunu kesin olarak ayırt edemiyordu. Bu sıralarda görebildiği tek şey nesnelerdi. Hay, bir açıdan baktığında, bütün nesneleri, bütün varoluşu, tek bir nesne gibi algılıyordu. Bir başka açıdan baktığında ise, varoluşta, sınırsız ve sonsuz bir çokluk gözleniyordu. İki bakış açısının çatışması, bir süre ikircim içinde kalmasına neden oldu. Zamanla bazen bir, bazen çok gördüğü nesnelerin tümünü, canlısını, cansızını yeniden gözden geçirdi. Üzerlerinde yeniden düşündü. Nesneler, genelde şu iki durumun dışında kalamıyordu Ya duman, yalım ve su altında bulunan hava gibi yükseklere doğru ya da su, yerel nesneler, bitkiler ve hayvanlar gibi aşağı doğru hareket içindeydiler. Kendilerini alıkoyan bir engel olmadığı sürece, cisimler, bu iki doğal devinimi sürdürüyor, hiçbir zaman durağanlık söz konusu olmuyordu. Nitekim yüksekten düşen bir taş, yeri delemediği için, devinimini sürdüremiyor, düştüğü yerde kalıyordu. Eğer yeri delmesi mümkün olabilse, hareketi sürerdi. Taş yerden kaldırıldığında, aşağı olan eğilimi ve inme isteği nedeniyle ağırlığı duyumsanıyordu. Duman da, kendisini durduracak bir engelle karşılaşmadığı sürece, sürekli yükseliyordu. Sözgelimi bir kubbeye rastladığında, sağa sola yayılarak kurtulmaya çalışıyor, kurtulabilirse, yeniden yükselmeye başlıyordu. Çünkü hava, dumanı yükselmekten alıkoyamıyordu. Bir tulum, havayla şişirilerek ağzı sıkıca bağlanıp suya daldırıldığında, yukarı doğru çıkıyordu. Onu su altında tutan kimse, yükselme eğiliminin zorlamasını, rahatlıkla duyuyordu. Tulum kendi başına bırakıldığında, hemen yüzeye çıkıyor ve durağanlaşıyordu. Bu iki yönlü devinimden birine eğilimli olmayan bir nesne bulabilmek için, boşu boşuna düşünüp durdu. O âna değin titizlikle incelediği cisimler arasında, böyle bir cisim yoktu. Bu arayışından amacı, kökeni çokluk olan niteliklerden soyutlayarak salt cisimsel doğayı yoklamaktı. Böyle bir cisim bulamayınca, bakışlarını cisimsel özelliklerin en azını taşıyan, en yalın olan cisimlere yöneltti. Bunlar da ağırlık ve yeğnilik gibi cisimsel özelliklerden uzak değildiler. Bu kez, bu iki özelliğin, bir cisimde salt cisimlikten dolayı mı, yoksa cisimlikten başka ve cisme eklenen artık bir nitelikten mi kaynaklandığını araştırmaya başladı. Araştırmaları, onu bu özelliklerin cisimlikten değil, artık bir nitelikten kaynaklandığı sonucuna götürdü. Çünkü salt cisimlik, o iki özelliğin cisme ilişmesini gerektirseydi, her cismin hem ağır, hem de yeğni olması gerekirdi. Oysa ağır ve yeğni nesnelerin her ikisi de cisim oldukları hâlde, ağırı sürekli ağır, yeğnisi de sürekli yeğni ve doğal olarak yukarı ya da aşağı yönünde harekete eğilimliydi. Buna göre, her nesnede kendine özgü ve cisimliği üzerine eklenmiş ayrı bir nitelik vardı. Bu nitelik nedeniyle yeğnilik ve ağırlık ayrı şeyler oluyordu. Eğer bu nitelik olmasaydı, bütün cisimlerin her konuda eşit olmaları gerekirdi. Açıklanan bilgilerden sonra, yeğni ve ağır nesnelerin her birinin iki şeyin birleşiminden oluştuğunu anladı. İki şeyden ilki, aralarında ortak olan cisimlik, ikincisi ise, her birine özgülüğünü kazandıran ve birbirlerinden ayrılmasını sağlayan, cisimliğe bitiştiğinde yeğniyi yükseklere doğru hareket ettiren yeğnilik ve ağırı aşağılara doğru hareket ettiren ağırlık nitelikleriydi. Bu yaklaşımla, bütün hareketli ve hareketsiz cisimlerin canlı ve cansızlarını inceledi. Tümünün cisimlikle cisimlikten ayrı birer, ikişer, üçer ya da daha fazla nitelikten bileşen birer gerçeklik ve her cismin kendine özgü bir biçimi (suret, form)[163] olduğunu anladı. Cisimlerin biçimleri, Hay bin Yakzan'ın anlaşılır evrenden ulaştığı ilk bilgidir. Çünkü biçimler, duyularla değil, ancak akıl yoluyla kavranabilir. Hay bin Yakzan'ın akıl yürütmeler yoluyla kavradığı ilk şeylerden biri de, yürekte bulunan hayvansal ruhtu. Ruhun özü ve gerçekliği, cisme eklenerek ona duygu, hareket ve algı gibi, kendine özgü, türlü türlü eylem ve etki yeteneği kazandıran cisimlikten başka bir nitelikti. İşte bu nitelik, hayvansal ruhun türel biçimi ve kendini diğerlerinden ayıran özgül ayrımdır. [164] Mantıkçıların hayvansal nefs dedikleri şey de, ruhun bu özgül ayrımından başkası değildir. Hayvanlardaki hayvansal ruhu, diğer cisimlerden ayıran bir özgül ayrım olduğu gibi, bitkilerdeki örgensel güce özgü de bir özgül ayrım vardır ki, filozoflar buna bitkisel nefs derler. Oluş ve bozuluş evrenindeki bitki ve hayvanların dışında kalan diğer bütün nesnelerdeki güçler için de birer özgül ayrım vardır. Bu özgül ayrım nedeniyle her nesnede gözlemlediğimiz kendine özgü hareket ve etkiler ortaya çıkar. Filozoflar, bu özgül ayrımlara doğa[165] adını verir. Hay, bu düşünce yöntemiyle gerçekliğini anlamak amacıyla bütün çabasını harcadığı hayvansal ruhun cisimliğe eklenen bir başka şey olduğunu anladı. Cisimlik, diğer nesnelerde de vardı, fakat tümünde hayvansal ruh yoktu. Hay, hayvansal ruhun cisim ve cisimlikten ayrı bir şey olduğunu kavrayınca, cisimlik, gözünde bütün değerini yitirdi. Onu önemsememeye başladı. Bütün ilgisi, hayvansal ruha yöneldi ve onun gerçekliğine ulaşma isteği uyandı içinde. Bütün düşüncesini, hayvansal ruhla sınırlandırdı. Nesneleri cisimlikleri açısından değil, taşıdıkları ve birbirlerinden ayrılmalarını sağlayan, kendine özgülüklerini oluşturan biçimleri açısından gözden geçirmeye, gerçekliklerini kavrayabilmek için düşünmeye başladı. Bu noktayı, amacına ulaşmak için bir çıkış noktası kabul etti. Nesneleri teker teker gözden geçirdi, en ince ayrıntılarına değin belleğine yerleştirdi. Nesneler, kimi etkilerini gözlemlediği biçimleri bakımından benzeşiyorlardı. Bir bölümü ise, ortak biçimlerinden farklı olarak, kendilerine özgü eylem ve etkilere kaynaklık eden başka bir biçime daha sahiptiler. Kimileri de, ortak oldukları birinci ve ikinci biçimden başka, üçüncü bir biçimi daha taşıyorlardı. Nitekim topraklar, taşlar, madenler, bitkiler, hayvanlar ve diğer ağır cisimlerin tümü, ortak oldukları ilk biçim nedeniyle birbirlerine benziyorlardı. Bunlar engellenmedikleri sürece, söz konusu biçim nedeniyle, aşağı doğru hareket ediyorlar, yukarı doğru atıldıklarında, bir miktar yükselmekle birlikte, taşıdıkları biçim nedeniyle, hemen aşağı iniyorlardı. Nesnelerin oluşturduğu bütünün birer parçası olan bitki ve hayvanlar, ağırlığı ve aşağıya doğru hareket eğilimini zorunlu kılan biçim bakımından diğer nesnelerle özdeş olmakla birlikte, beslenme ve büyümeye kaynaklık eden biçimleri bakımından onlardan ayrılıyorlardı. Bu iki eylem, yalnızca bitki ve hayvanlarda bulunuyor ve ruh olarak adlandırılan biçimden kaynaklanıyordu. Hayvanlar da, birinci ve ikinci biçimlerde bitkilerle ortak olmakla birlikte, duygu ve hareketlerine kaynaklık eden üçüncü bir biçim nedeniyle onlardan ayrılıyorlardı. Hayvan türlerinin, her birine özel ve onları birbirlerinden ayıran bir özgülük vardı. Bu özgülük, diğer türlerle ortak oldukları biçimden fazla olarak taşıdıkları biçimden, kendilerine özel bir özgül ayrımdan kaynaklanıyordu. Bitki türleri de, hayvan türleri gibi, birbirlerinden bu özgül ayrımları nedeniyle ayrılıyorlardı. Nesnelere Biçim Veren Aşkın Güç Hay bin Yakzan, bu gözlem ve araştırmalarından sonra, oluş ve bozuluş evrenini oluşturan nesnelerin bir bölümünün ortak oldukları cisimlik niteliğinden başka, az ya da çok artık niteliklerin birleşiminden oluşan birer gerçeklikleri olduğu sonucuna vardı. Kuşkusuz, bileşenleri az olan nesneleri anlamak, bileşenleri çok olanları anlamaktan daha kolaydı. Bu nedenle, öncelikle bileşenleri en az olan nesneleri tanımalıydı. Bitki ve hayvanlar, bileşenleri çok olan nesnelerdi. Çünkü, kendilerinde gözlemlenen eylemler çoktu. Onları incelemeyi sonraya bırakarak eylemi, dolayısıyla bileşenleri en az olan su, toprak, ateş ve hava gibi nesneleri incelemeye başladı. Önceleri, bu dört nesnenin bir bölümünün bir bölümüne dönüşeceğini, aralarında cisimlikten oluşan bir ortak nitelik olduğunu sanmıştı. Bu ortak nitelik, birbirlerinden ayrılmalarını sağlayan diğer niteliklerden farklı bir şeydi. Söz konusu ortak nitelik, diğerlerinden soyutlanınca, nesnenin ne aşağı ya da yukarı hareket etmesi, ne soğuk ya da sıcak olması, ne de yaş ya da kuru olması mümkündü. Çünkü, açıklanan niteliklerin hiçbiri, bütün cisimleri kapsayıcı bir nitelik değildi. Bu nedenle nesnelere ilişmeleri, salt cisimliklerinden dolayı olamazdı. Cisimlik niteliğinden başka bir nitelik taşımayan bir nesne olabilse, bu özelliklerin hiçbirini taşımazdı. Ancak değişik biçimleri taşıyan bütün nesneleri kapsayıcı ortak bir nitelikten söz açılabilirdi. Hay bin Yakzan, bu düşüncelerinin hemen arkasından, canlı cansız bütün cisimleri kapsayıcı bir nitelik bulunup bulunmadığını araştırmaya başladı. Bulabildiği tek şey, her nesnenin bir eni, boyu ve derinliği olduğu, yani bir uzama sahip bulunduğu idi. Bu uzamın, nesnenin cisimliğinden kaynaklandığı belli ise de, salt uzama sahip bir nesne algılanamıyordu. Duyularla algılanabilmek için, nesnede, uzamdan fazla bir ya da daha çok niteliğin bulunması gerekiyordu. Hay, sonra uzamın yalnız olarak mı, yoksa başka bir nitelikle birleşerek mi cisimliği oluşturduğunu düşünmeye başladı. Sonuçta, uzamın cisimliği oluşturmak üzere birleştiği maddeyi[166] buldu. Uzam yalnız ve kendi başına bir varlık gösteremiyor, madde de uzamsız olamıyordu. İkisi de birbirlerini gereksiniyorlardı. Hay, maddeyi daha iyi kavrayabilmek amacıyla, çeşitli biçimlere yatkın duyulur cisimlerle karşılaştırdı. Karşılaştırma yoluyla somutlaştırarak düşündü. Sözgelimi, çamurdan bir küre yapıldığı zaman, o çamurun küre ölçüsünde bir uzamı oluyordu. Kürenin biçimi bozularak küp ya da yumurta biçimi verildiğinde, çamur aynı kalıyor, yalnızca boyutlarının ölçüleri değişiyordu. Bununla birlikte, çamurun uzayda kapladığı yer değişmiyordu. Demek ki, çamur uzamsız olamıyordu. Biçimi bozulsa bile, hemen yeni bir biçim kazanıyordu. Uzam, çamurdan ayrı bir şeydi ve çamur, uzamdan tümüyle soyutlanamıyordu. Öyleyse uzam, çamurun gerçekliğini oluşturan parçalardan biriydi. Buradan anlaşıldığına göre, bir cismin, salt cisimliği açısından gerçekliği, iki şeyin bileşiminden oluşuyordu. Bu iki şeyden birisi, yapılan örneklemede, istediğimiz biçimi verebildiğimiz çamurla, diğeri ise, yaptığımız biçimlere koşut uzamla simgelenmektedir. İşte cisim denildiğinde bu iki anlamdan, nitelikten oluşan bir şey anlaşılır. Bu iki niteliğin birbirinden soyutlanması imkânsızdır. Fakat henüz çamur ile uzamın hangisinin cisim, hangisinin biçim yerini tuttuğu belirginlik kazanmamıştır. Uzam sürekli değiştiği ve bir durumda kalmadığı için cisimde değişim ve dönüşüme yatkın biçimi simgeler. Çamur ise, değişik biçimleri kabule yetenekli olması, buna karşılık, kendisi hiç değişime uğramaması bakımından her türlü biçimi kabule hazır, kendisi hiç değişmeyen ve durumunu koruyan cisimliğe örnektir. İşte çamurla örneklediğimiz bu cismin birinci parçası, filozoflar tarafından madde ya da özdek (heyula) olarak adlandırılmış ve bunun bütün biçimlerden arı olduğu kabul edilmiştir. Hay bin Yakzan'ın bilgisi bu noktaya ulaşınca ve duyulur dünyadan biraz ayrılıp anlaşılır dünyaya yaklaşınca, belirgin bir yabansılık duydu. Hemen alıştığı duyulur dünyayı özlemeye başladı. Bu nedenle, yavaş yavaş geriye döndü. Mutlak cisim, duyularla algılanacak bir şey olmadığı için, onu terk ederek daha önce gözlemlediği toprak, su, hava ve ateş gibi duyulur cisimlerin en yalın olanlarını ele aldı. Önce su üzerinde düşündü. Su durumuyla, doğasıyla ve biçiminin gerektirdikleriyle kendi başına bırakıldığında, onda duyularla, soğukluk ve düşme eğilimi gibi iki özellik duyumsanıyordu. Ateş ya da güneşle ısıtıldığı zaman, önce soğukluğu gidiyor, ama aşağı hareket eğilimi sürüyordu. Isı derecesi arttıkça, aşağıya hareket eğilimi, giderek yükselme eğilimine dönüşüyordu. Hay bin Yakzan, o âna kadar, suyun biçiminden, bu iki eylemden başka bir eylemin kaynaklandığını görmemişti. Su, bu iki nitelikten arınınca, biçiminin geçerliliği kalmıyordu. Suda, suyun biçiminden kaynaklanan eylemlerden başka bir eylem görülmesi, suyun eski biçiminin bir başka biçimle yer değiştirdiğini gösteriyordu. Sonradan gözlemlenen eylemler, bu yeni biçimin ürünüydü. Sürdürdüğü bütün gözlem ve araştırmalarının sonunda Hay, her cismin madde ve biçimin birleşmesinden oluştuğunu anladı. Madde hiç değişmiyordu. Biçim ise sürekli değişiyor ve her biçim, kendine özgü eylem ve etkilerle kendini gösteriyordu. Biçim değiştikçe, doğal olarak, cisimde gözlenen eylem ve etkiler de değişiyordu. Bu nedenle, eylem ve etkilerin değişmesi, cismin biçiminin de değiştiğini gösteriyordu. Hay, bütün çabasını kullanarak yaptığı araştırma ve çıkarımlarla bu bilgilere ulaşınca, Tanrı vergisi (ilm-i zarurî)[167] olarak, her yaratılmış için bir yaratıcı bulunması gerektiği bilgisine ulaştı. Buna koşut olarak bütün biçimler için bir özne ve etken bulunması gerektiği gerçeği de zihninde yerleşti. Bunun üzerine, önceden öğrendiği biçimleri yeniden düşündü. Tümü de sonradan olan (hâdis), yaratılmış şeylerdi ve her biri için bir öznenin varlığı zorunlu idi. Hay, daha sonra, biçimlerin ne olduklarını anlamaya çalıştı. Biçimler, cisimlerin kendilerine özgü eylem ve etkilere yatkınlığından, yetenekliliğinden başka bir şey değildi. Örneklemek gerekirse su, son dereceye değin ısıtıldığında yükselme yeteneği kazanıyor ve bu yetenek onun biçimi oluyordu. Verilen örnekte şu üç şeyden başka bir şey yoktu. 1 - Bir cisim olarak su. 2 - Suda yoktan var olan birtakım nitelik ve hareketler. 3 - O nitelik ve hareketleri yoktan var eden bir özne. İşte bir cisim olan suyun ancak bir türlü hareketleri kabul etmesi ve başka türlü bir harekete güç yetirememesi, onun biçiminden kaynaklanan yeteneğiydi. Düşündüğü bütün biçimlerde, ulaştığı sonuçlar aynı oldu. Bu nedenle, daha önce, biçimden kaynaklandığını sandığı eylem ve etkilerin gerçekte biçimden değil, biçimi bir araç gibi kullanan bir Özne'nin eseri olduğunu kavradı. Hay bin Yakzan'a tecelli eden bu gerçek, Kulum bana fazladan ibadetlerle yaklaşır. Öyle ki, onu severim. Sevince de onun duyan kulağı, gören gözü, yürüyen ayağı, yapan eli olurum kutsî hadisi[168] ile Onları siz öldürmediniz, fakat Allah öldürdü. Attığın zaman da sen atmamıştın, ancak Allah atmıştı [169] keremli âyetinin dile getirdiği gerçektir. Her eylem ve olayın ilke ve ilk nedeni olan zorunlu (vacip) ve bağımsız Özne'nin işlerinden bir bölümü ayrıntısız ve genel bir biçimde tecelli edince, Hay bin Yakzan, Özne'yi ayrıntılı biçimde tanıma isteği duydu. Henüz duyulur dünyadan kopamadığı için, bağımsız Özne'yi de duyumlar yönünde aramaya koyuldu. Üstelik, onun bir ya da çok olduğu konusunda da kesin bir yargıya varamamıştı. Önceden tanıdığı, üzerlerinde düşündüğü cisimleri yeniden incelemeye başladı. Bunların tümü, sürekli bir oluş ve bozuluş içindeydi. Ne ki bozuluş, cismin maddesinde değil, biçiminde veya biçimlerinde kendini gösteriyordu. Nitekim suyun ateş nedeniyle havaya, havanın şiddetli soğuk nedeniyle kara dönüşmesi, bu anlamda bir bozulmaydı. Bütün cisimler arasında yaratılmış olmayan, bağımsız Özne'ye gereksinim duymayan tek bir cisim bulamadı. Bunun üzerine, yerel cisimler, gözündeki bütün önem ve değerini yitirdi. Hay bin Yakzan, bilginin bu aşamasına ulaştığında, yaşı, yirmi sekizi bulmuştu. Dördüncü Bölüm Sıfırdan Sonsuza Uzayın Sınırları Hay, yaratıcı Özne'yi tanıma konusunda yerel cisimlerde aradığını bulamayınca, gözlerini göğe ve gök cisimlerine çevirdi. Gökler ve içindeki yıldızlar da ene, boya ve derinliğe, yani bir uzama sahiptiler. Bir uzama sahip olan şeylerin cisim olması gerektiğinden, gökler ve yıldızlar da birer cisimdi. Onu düşündüren, bu cisimlerin boyutlarının sonsuza değin uzanıp uzanmadığı idi. Bir süre şaşkınlık ve ikircim içinde kaldı. Sonunda, düşünme gücü sayesinde, bunun mümkün olmadığını anladı. Sonsuz bir cismin varlığı, akılla bağdaşacak gibi değildi. Bu yargısını, zihninde belirginlik kazanmış birçok kesin kanıtla doğruladı. Özetle şöyle düşündü Göğün ve gök cisimlerinin bana bakan yanlarının sonlu olduğunu, kuşkuya yer bırakmayacak bir açıklıkla görüyorum. Kuşku duyduğum karşıt yönlerinin sonsuza değin uzaması da imkânsız ve saçmadır. Bunu anlamak için, göğün, duyumsadığım sonlu yönünden başlamak üzere, diğer yönde, sonsuzca uzayan iki çizgi varsayalım. Bu çizgilerin birisinden belirli bir parçayı keserek çıkaralım. Sonra, bir parçasını çıkardığımız çizginin ucunu diğerinin ucuyla çakıştırarak sonsuz sanılan yönde izleyelim. Eğer o yön gerçekten sonsuz ise, birisi eksik, diğeri tamam iki çizginin sonsuzca uzaması gerekir. Yani eksik çizginin diğerine eşit olması gerekir. Bu ise saçmadır, akıl dışıdır. Eğer eksik çizgi sonsuza değin sürmez, bir yerde sona ererse, sonlu demektir. Öyleyse, kendisinden parça çıkarılmayan diğer çizgi de bir süre sonra sona erecek, dolayısıyla o da sonlu olacaktır. Bu kanıt gösteriyor ki, kendisinde böylesi çizgiler varsayılabilecek cisimler sonludur, sınırlıdır. Bütün cisimler için böylesi çizgiler varsayılabileceğine göre, buradan, bütün cisimlerin sonlu olduğu gerçeği ortaya çıkar. Demek ki, sonsuz bir cisim varsaydığımız zaman, yanlış bir varsayımda bulunmuş oluruz. Hay bin Yakzan, doğal yetenekleri nedeniyle ortaya koyduğu bu tür kanıtlar yardımıyla göğün sonluluğunu, sınırlılığını kuşkuya yer bırakmayacak biçimde kavradı. Bunun üzerine, göğün ve gök cisimlerinin biçimlerini, sınırlarını araştırmaya başladı. Hay, önce güneşe, aya ve yıldızlara baktı. Tümü de doğudan doğuyorlar, batıdan batıyorlardı. Başucu noktasından[170] geçen yıldızlar büyük bir daire,[171] başucu noktasının kuzey ve güney yanlarında bulunanlar ise, küçük birer daire çiziyorlardı. Güney ve kuzeydeki yıldızlar, başucu noktasından uzaklaştıkça, daha küçük daireler çiziyorlardı. En küçük daireler ise, güney kutbunu çevreleyen Süheyl dairesi ile kuzey kutbunu çevreleyen Ferkadân dairesi idi. Daha önce belirttiğimiz gibi, Hay bin Yakzan'ın bulunduğu ada Ekvator üzerinde bulunduğu için, söz konusu bütün daireler, ufukları yüzeyinde bulunuyordu. Güney ve kuzeydeki dairelerin durumları birbirine benziyor ve Hay, her iki kutbu da görebiliyordu. Hay, büyük daire üzerinde doğan yıldızlarla küçük bir daire üzerinde doğan yıldızların doğuş ve batışlarını gözlemeye başladı. Aynı anda doğan bütün yıldızlar, yine aynı anda batıyorlardı. Yıldızların doğuş ve batışlarındaki birlikteliğin, düzenin bütün zamanlar için geçerli olduğu sonucunu çıkardı, gözlemlerinden. Buradan da göğün yuvarlak olduğu düşüncesine ulaştı. Bu düşüncesini şu gözlem ve çıkarımları da doğruluyor, pekiştiriyordu 1 - Güneş, ay ve yıldızlar, batıda battıktan sonra yeniden doğuya dönüyorlardı. 2 - Bu cisimler doğduklarında, batarken ve ikisinin arasındaki zamanlarda hep aynı irilikte görünüyorlardı. 3 - Gök cisimlerinin hareketleri dairesel olmasa, kimi zaman yakın, kimi zaman uzak olacaklarından, görünüşleri farklı olurdu. Kimi zaman küçük görünürken, kimi zaman da büyük görünmeleri gerekirdi. Çünkü, hareketleri dairesel olmasaydı, merkezden uzaklıkları değişik olurdu. [172] Dairesel hareket ettikleri için, merkezden uzaklıkları hep aynı oluyordu. Bütün bu durumlar, göğün küre biçiminde olduğunu açık ve kesin biçimde ortaya koyuyordu. Hay, ayın ve diğer hareketli yıldızların hareketlerini gözden geçirdi. Tümü doğudan batıya doğru hareket ediyorlardı. Gökbilimde ileri bir düzeye varıncaya kadar incelemelerini sürdürdü. Gezgin yıldızların hareketleri, üzerlerinde bulundukları göklerin hareketlerine bağlıydı. Göklerin hareketi ise, tümünün üstünde, tümünü kuşatan ve doğudan batıya doğru hareket ettiren büyük bir gök aracılığıyla gerçekleşiyordu. Hay bin Yakzan'ın bir bilgiden diğerine nasıl geçtiğini açıklamak uzun sürer. Bu bilgiler, gökbilimle ilgili kitaplarda ayrıntılı olarak anlatılmıştır. Biz yalnızca, konumuzla ilgisi bakımından bilinmesi gereken kadarını veriyoruz. Hay açıklanan bilgiye ulaşınca, içerdikleriyle birlikte, göklerin birbirlerine bitişmiş durumlarıyla tek bir bütün oluşturduklarını anladı. Daha önce incelediği yer, su, hava, bitkiler, hayvanlar ve benzerlerinin tümü ile gökler büyük bir göğün içindeydi. Bu büyük göğün dışında kalan hiçbir şey yoktu. Bu büyük gök, içindeki bütün varlıklarla birlikte bir hayvan (canlı) sayılabilirdi. Gökte görülen parlak yıldızlar, hayvanın duyuları birbirine bitişmiş gökler, hayvanın organları oluş ve bozuluş âlemi (dünya) ise, hayvanın dölyatağı gibiydi. Hayvanın içinde nasıl yeni bir canlı oluşuyorsa, evrenin dölyatağı gibi olan dünya da oluş ve bozuluş yurduydu. Yaratıcının Zorunluluğu Hay, oluş ve bozuluş yurdu dünyadaki cisimleri teke indirgeyen, tek bir şey gibi değerlendirmesini sağlayan düşünüş biçimiyle, gökler ve içerdiklerinin de, aynı şekilde, birleşik olduğu sonucuna vardı. Bütün gökler, içerdikleriyle birlikte, bağımsız bir Özne'ye muhtaç tek bir şeydi. Bu vargısından sonra, evrene bir bütün olarak bakmaya, düşünmeye başladı. Acaba evren yoktan mı var olmuştu, yoksa başlangıçsız mıydı (kadim), yokluk kendisini hiç öncelememiş miydi. Kuşku ve ikircim içindeydi. Bu iki olasılığın hangisinin doğru olduğu konusunda bir seçim yapamadı, bir karara varamadı. Bu kuşku ve ikircim nereden kaynaklanıyordu. Evrenin (büyük âlem) başlangıçsız (kadim) olma ihtimali üzerinde durduğu zaman, sonsuz uzama sahip bir cismin imkânsızlığını ortaya koyan kanıtlara benzer birçok engel, başlangıçsız ve sonsuz bir varlık düşüncesini de imkânsız kılıyordu. Üstelik bu varlığın yaratılmışlardan (havadis) arınmış olmadığını da görüyordu. Yaratılmışlıktan arınmayan bir varlığın, yaratılmışlardan önceliği (takaddüm) düşünülemezdi. Yaratılmışlar üzerine önceliği olmayan herhangi bir varlık da, zorunlu olarak, yaratılmış olacaktı. Evrenin yaratılmış (hâdis) olması olasılığı üzerinde durduğu zaman ise önüne başka engeller çıkıyor, inancını sarsıyordu. Çünkü evrenin, yokluktan sonra yaratılmış olması, zamanın ona öncelik kazanması demektir. Sonradan olmaktan (hudûs) çıkan anlam budur. Oysa zaman, yaratılmış olduğunu varsaydığımız evrenin bir parçasıdır ve ondan ayrılması mümkün değildir. Bu nedenle, evrenin zamandan sonra olması, yaratılması anlaşılır bir şey değildir. Eğer evren yaratılmış ise, onu yaratmak için bir Yaratıcı gereklidir. O zaman da akla şu soru geliyor Yaratıcı evreni niçin daha önce yaratmadı da sonra yarattı. Acaba Yaratıcı'ya evreni sonradan yaratmasını gerektirecek bir şey mi ilişti. Oysa ortada Yaratıcı'dan başka bir şeyin bulunması mümkün değildir ki, ona ilişmesi de söz konusu olsun. Yoksa Yaratıcı'da önce yaratmadığı şeyi sonradan var etmesini, yaratmasını gerektirecek bir değişiklik mi ortaya çıktı. Eğer böyle bir değişiklik olduysa, bu değişikliği ortaya çıkaran nedir. Hay bin Yakzan, yıllarca ikircim içinde kaldı. Sürekli düşündü, sürekli araştırdı. Kanıtlar kıyasıya çarpışıyordu zihninde. Evrenin başlangıçsız ya da yaratılmış, sonradan ortaya çıkma olduğu görüşlerinden birini diğerine seçemedi. Bu kuşku ve ikircimi gidermek –başlangıçsızlık ve yaratılmışlık görüşlerinden birini diğerine yeğlemek– için düşünmekten yorulunca, bu görüşlerin gerektireceği sonuçları düşünmeye başladı. Her ikisinden de birtakım sonuçlar çıkarmak mümkündü. Evrenin yoktan var olduğunun kabulü şu sonuçları gerektiriyordu Evrenin kendi kendine var olması mümkün değildir. Onu var edecek bir Özne, Yaratıcı bulunmalıdır. Bu Özne'yi beş duyu ile algılamak olanak dışıdır. Çünkü, duyularla algılanabilecek bir şey, cisimlerden bir cisim, bu nedenle de evrenin parçalarından bir parça olacaktır kaçınılmaz olarak. Dolayısıyla, bir yaratıcıya muhtaç olacaktır. O yaratıcı da üçüncü bir yaratıcının varlığını zorunlu kılacaktır. Bu zorunluluk zinciri, sonsuza kadar sürüp gidecektir. Oysa bir şeyin sonsuzca sürüp gitmesi mümkün değildir. Buna göre evren için, cisim ve cisimsel olmayan bir Yaratıcı gereklidir. O Yaratıcı, cisim olmadığı için, duyular yoluyla algılanması söz konusu olamaz. Çünkü duyular, ancak cisimleri ve cisimsel olan nitelikleri duyumsayabilir. Yaratıcı duyumsanamayınca, onu imgeleme de (tahayyül) mümkün olamaz. Çünkü imgeleme (tahayyül etme), duyumsanan nesnelerin gölgelerini, biçimlerini zihinde canlandırmak demektir. Yaratıcı cisim olmadığına göre, onun için cisimsel nitelikler de düşünülemez. Cisimlerin ilk nitelikleri uzamdır. Yani her cismin bir eni, boyu ve derinliği vardır. Evrenin Yaratıcısı ise uzamdan ve buna bağlı niteliklerden yüce ve arı olmalıdır. Yaratıcı, evrenin var edicisi olduğu için, onunla ilişkisi yalnız bilim ve gücü yönündendir. Yaratan bilmez olur mu. O latiftir, haberdardır. [173] Evrenin başlangıçsız olduğu, eş deyişle yokluğun varlığını öncelemediği, yani şimdi nasıl varsa, ezelden beri öylece var olageldiği görüşünü seçtiğinde, bu kabulü de şu sonuçları gerektirecekti Evrenin hareketi başlangıçsız, ezele doğru sonsuz olmalıdır. Var olduğu zaman durağanlık hareketini öncelememelidir. Oysa hareket için mutlaka bir hareket ettirici gereklidir. Bu hareket ettirici, ya bir cisme –o cisim ister hareket ettiricinin kendisi, ister başkası olsun– bulaşan bir güçtür, ya da hiçbir cisme bulaşmayan bir güçtür. Hareket ettirici, eğer cisme bulaşan (sirayet eden) bir güç ise, cismin varlığıyla var olur, parçalanmasıyla parçalanır. Nitekim taş ikiye bölündüğünde, taşın aşağı doğru hareketini zorunlu kılan ağırlık da ikiye bölünür. Taşa bir taş daha eklenirse, ağırlığı da o oranda artar. Taş sonsuza değin büyüyecek olsa, ağırlığı da sonsuzca büyür. Taşın büyümesi belirli bir sınıra kadar varıp durursa, ağırlığı da o sınırda kalır. Ne ki, cismin sınırlılığı, sonluluğu kanıtlandığına göre, cismin taşıyacağı niteliklerin de sınırlı olması gerekir. Eğer sonsuz bir iş yapan bir güç varsa, bu, cisimde var olmayacak bir güçtür. Büyük göğün başlangıçsız, kadim olduğunu varsaydığımızda, hareketinin de ebediyen, sonsuz olarak süreceğini kabul etmiş oluruz. Bu nedenle, gökleri döndüren güç, ne göğün kendi cisminde, ne de kendisinin dışındaki başka bir cisimde bulunan bir güç olabilir. Öyleyse o güç, cisimlikten arı ve cisimsel niteliklerden hiçbiriyle nitelenemeyen bir şeyde bulunmaktadır. Hay bin Yakzan'a, oluş ve bozuluş yurdu, dünya üzerindeki ilk düşünüşünde, cisimlerin varlığının gerçeklik ve doğasını, cisimlerin türlü hareketlere yetenekliliği demek olan biçimin oluşturduğu, maddesi yönünden olan varlığının ise anlaşılması mümkün olmayan zayıf bir varlık olduğu bilgisi tecelli etmişti. Öyleyse, evrenin varlığı, maddeden ve cisimsel niteliklerden yüce, duyularla duyumsanamayan ve imgelemin (tahayyül) uzanamadığı bir hareket ettiricinin etkisini kabule yetenekli olmaya bağlıdır. Bu hareket ettirici, türlerinin çeşitliliğine karşın, bütün gökleri aynı biçimde hareket ettirdiğine göre, ona güç yetireceğinden, onu bileceğinden kuşku duyulamaz. Hay, evreni başlangıçsız varsaydığında da, sonradan olma, yaratılmış varsaydığında da, ulaştığı sonuçlar aynı olmuştu. Evrenin başlangıçsız ya da yaratılmış oluşu konusundaki kuşku ve ikircimi, ulaştığı sonucu etkilemiyordu. Her iki durumda da cisim olmayan, ne cisme bitişik, ne ondan ayrı, ne cismin içinde, ne onun dışında olan bir Özne'nin varlığının zorunluluğu kesinlik kazanıyordu. O'na cisimden ayrı demek, cismin içinde olduğunu söylemek kadar anlamsızdı. Çünkü bitişiklik, ayrılık, içte ya da dışta bulunmak, hep cisimlere özgü durumlardır. Söz konusu Özne, Yaratıcı ise, bütün bu durumların üstündedir. Mutlak ve Tek Varlık Madde, kendisinin belirmesine, somutlaşmasına neden olan bir –yetenek demek olan– biçime bağımlıdır. Bu biçim olmadan madde varlık kazanamayacağı gibi, gerçeklik kazanması da mümkün değildir. Biçimin varlığı, ancak bağımsız Özne'nin varlığı ile mümkündür. Bu nedenle Hay bin Yakzan'ın zihninde bütün varoluşun o Özne'ye bağımlı, zorunlu olduğu ve o Özne olmaksızın hiçbir varlığın var olamayacağı gerçeği belirginlik kazandı. Demek ki o Özne, bütün varlıkların varoluş nedeni, ilkesidir. Bütün varoluş, ister yoktan yaratılmış olsun, ister başlangıçsız, yani yokluk kendisini önceleyip zaman bakımından başlangıcı ve öncesi bulunmamış olsun, o Özne'nin eseri, yarattığıdır. Varlıklar, her iki durumda da eserdirler ve bir Özne'ye zorunludurlar. Varlıkları, O'nun varlığına bağlıdır. O var olmasaydı, kendileri de var olamazdı. O sürekli olmasaydı, varlıklar da kalıcı olamazdı. O başlangıçsız olmasaydı, varlıklar da başlangıçsız (kadim) olamazlardı. Bununla birlikte o Özne, temelde, bütün varlıklardan yüce ve arıdır. Nasıl öyle olmaz ki, O'nun gücüne bir son olmadığı da, bütün cisimlerin, cisimlerle bitişenlerin ya da çok az bir ilgi ile de olsa, onlara ilişkin olanların sonlu, sınırlı oldukları da kesin kanıtlarla ortaya konulmuştur. Bu nedenle, bütün evren, içindeki gökler, yıldızlar ve aralarındaki ve üstlerindeki ve altlarındaki şeylerin hepsi, o Özne'nin eseri ve yarattığıdır. Varlıklar, zaman bakımından O'ndan sonra olmasalar bile özsel (zatî) sonralık bakımından sonradırlar. Nasıl, elde tutulan bir cisim hareket ettirildiği zaman, elin hareketi ile cismin hareketi aynı anda başlarsa, cismin hareketi, zaman bakımından elin hareketinden sonra olmasa bile, özsel olarak elden sonra ise, tıpkı bunun gibi, bütün evren, o Özne'nin yarattığıdır ve zamanca değil, özsel sonralık olarak O'ndan sonradır. Bir şeyi dilediği zaman, O'nun buyruğu sadece, o şeye ‘Ol' demektir, hemen olur. [174] Hay bin Yakzan, bu düşünüşünün sonunda anladı ki, bütün evren, o Özne'nin eylem ve eseridir. Bu bilgiye ulaşınca, o Özne'nin gücünün karşı konulmazlığı, sanatının şaşırtıcılığı, evrenin her zerresine yumuşaklıkla nüfuz eden bilgeliği ve bilgisinin inceliği karşısında sonsuz bir hayranlığa kapıldı. Varoluşu, bu duyguyla, yeniden gözlemlemeye, incelemeye başladı. Nesnelerin yüksek tabakalarında değil, en aşağı ve değersiz olanlarında bile O'nun sanatının güzelliğinden, olağanüstülüğünden öyle şeyler görüyordu ki, hayret ve şaşkınlığı en yüksek dereceleri buluyordu. Gözlemleri sonucunda bu nesnelerin ancak son derece yetkin, mükemmel bir bağımsız Özne'nin eseri olduğu inancı daha bir pekişti, kesinlik kazandı. Göklerde ve yerde zerre kadar olanlar bile O'nun ilmi dışında değildir. Bundan daha küçüğü ve daha büyüğü de kuşkusuz apaçık kitaptadır. [175] Hay, daha sonra, hayvanların türleri üzerinde düşündü. Yaratıcı, her birini kendine özgü bir yaradılışla yaratmış ve sonra onlara yaradılıştan bağışladığı güç ve yetenekleri kullanma yollarını göstermişti. Eğer hayvanlara sahip oldukları organ ve güçlerin nasıl kullanılacağı, onlardan nasıl yararlanılacağı gösterilmemiş olsaydı, onlar, bu organ ve güçlerden faydalanamazlardı. Faydalanmak şöyle dursun, o organ ve güçler, kendilerine ağır, taşınmaz bir yük olurdu. Hay bundan da anladı ki, o Özne, cömertlerin en cömerdi, merhametlilerin en merhametlisidir. Dünyada gördüğü her güzelliğin, her değerin, her erdemin ve diğer bütün üstün niteliklerin, o büyük ve bağımsız Özne'nin bilgisinden, cömertliğinden ve eyleminden geldiğini apaçık görüyordu. Özüne özgü olan üstün niteliklerin, yaratıklarına özgü olanlardan daha yetkin, daha tam ve daha güzel, daha değerli ve sürekli olduğunu, yaratıklara ait olanların diğerleriyle hiçbir şekilde karşılaştırılamayacağını kavramıştı. Hay, ne kadar yetkin nitelik varsa, tümünü araştırdı, inceledi. Bütün bu nitelikler, o bağımsız Özne'nin eseri olarak var oluyordu. Bu niteliklerin Özne'ye ilişkinliği, aynı nitelikleri taşıyan nesnelere ilişkinliğine oranla daha yerinde, daha uygundu. Bütün eksik nitelikleri de inceledi. Özne, bunların tümünden yüce ve arıydı. Özne'nin eksik niteliklerden arı olmaması düşünülemezdi. Çünkü eksiklikler, salt yokluktan ya da salt yoklukla bağlantılı olan şeylerden kaynaklanıyordu. Özne, eğer eksikliklerden arı ve yüce olmasaydı, salt yokluk, her nesneye varlık veren ve kendinde varlığı zorunlu olan Zat'a ilişmiş, onu kuşatmış olurdu. Oysa tek varlık O'dur. O mutlak varlıktır. Yetkinlik de, tamlık da, güzellik de yalnızca O'dur. Saltık değer, güç, bilim O'dur. O, ancak O'dur ve O'ndan başka her şey yok olacaktır. [176] Beşinci Bölüm Yolun Sonu İnsanın Gerçekliği Ve Mutluluğu Yaratıcı konusunda, yukarıda özetlenen bilgi düzeyine ulaşan Hay bin Yakzan'ın yaşı otuz beşi doldurmuştu. Ulaştığı bilgi nedeniyle kalbine yerleşen o Özne'ye ilişkin bir hâl, O'ndan başka herhangi bir şeyi düşünmesine izin vermiyordu. Artık, inceleyegeldiği varlıkları ve onlardan söz etmeyi unuttu. Zamanla öyle bir aşamaya vardı ki, baktığı her nesneyi, bir sanat yapıtı gibi görüyor ve hemen yapıtı bırakıp yaratıcısına yöneliyor, bu nedenle de Yaratıcı'ya olan özlemi artıyordu. Buna bağlı olarak gönlü de, bütün bütün, aşağılık duyulur dünyadan soğuyarak yüce anlaşılır dünyaya bağlanıyordu. Varlığı sürekli, bütün evrenin varoluş nedeni olan ve kendi varlığı hiçbir nedene bağımlı olmayan bu yüce Varlık'ın bilgisine ulaşınca, bu bilgiye erişmesine neden olan aracı, gücü öğrenme isteği duydu. İlkin duyu organlarını gözden geçirdi. Kulağını, gözünü, burnunu, dilini ve elini tarttı. Bu organlar yalnızca cisimleri ve cisimsel nitelikleri duyumsuyor, bunların ötesinde bir şeyi duyumsayamıyordu. Kulak, cisimlerin birbirlerine çarpmasıyla havanın titreşmesinden oluşan sesleri duyuyordu. Göz, yalnızca renkleri görüyor, burun kokuları, dil tatları anlıyor, el nesnelerin sertlik ve yumuşaklığını, saflık ve düzgünlüğünü duyumsuyordu. İmgelem gücü de, dış duyular gibi, ancak en, boy ve derinliği olanı, yani cisimleri algılayabiliyordu. Algılanan şeylerin tümü, cisimlerin niteliklerindendi. Bu duyuların, duyumsadıkları cisimsel niteliklerden başkasını kavrayacakları yoktu. Çünkü bu duyular, cisimlere yayılmış ve cisimlerin bölünmeleriyle kendileri de bölünen, parçalanan güçlerdi. Dolayısıyla parçalanabilir cisimlerden başka bir şeyi duyumsamaları, algılayabilmeleri söz konusu olamazdı. Öyleyse, cisimde bulunan herhangi bir güç, cisim ya da cisme giren şeylerden başkasını algılayamazdı. Oysa zorunlu Varlık'ın her bakımdan cisimsel niteliklerden uzak ve arı olduğu açık biçimde anlaşılmıştı. Bu nedenle, onun algılanması, duyumsanması mümkün değildi. Ne cisim, ne cisimde yayılan bir güç, ne de herhangi bir yönden cisme ilişmiş, cismin içinde, dışında, ona bitişmiş ya da ondan ayrı olan bir şeyle kavranması mümkün değildi. Hay, bu yüce Varlık'ı kendi zatı, özü aracılığıyla kavradığını, varlığının bilgisine ulaştığını anladı. Ne cisim, ne de cisimsel olan Zat'ı, zorunlu Varlık'ı kavrayan kendi özünün de, cisim üstü ve cisimsel niteliklerden arı olması zorunluydu. Dışarıdan görünen cisimselliği, özünün gerçekliği olamazdı. Özünün gerçekliği, varlığı zorunlu olan saltık Varlık'ı bilmesine neden olan şey olmalıydı. Hay, özünün, duyularıyla algıladığı gövdesinden başka bir şey olduğunu kavrayınca, cisim, önemini bir kez daha yitirdi gözünde. Varlığı zorunlu olan kutsal Varlık'ı kavrayan kendi özünü düşünmeye ve özü (ruhu) aracılığı ile kendini gözlemlemeye başladı. Acaba özü yok olacak, çözülecek ve bozuluşa uğrayacak bir şey miydi, yoksa kalıcı mıydı. Bozulma ve çözülmenin, cisimlere ilişkin nitelikler olduğunu biliyordu. Çünkü cisimler, suyun buhar, buharın su, bitkinin toprak ve toprağın bitki olması gibi, bir biçimden çıkıp bir başka biçime bürünebiliyorlardı. Bozuluşun anlamı buydu. Ne ki, cisim olmayan, varlığında cisimlere bağımlı olmayan ve bütün cisimsel niteliklerden arı olan şey için bozuluş düşünülemezdi. Gerçek varlık, bozuluşa uğrayamazdı. Bunu kesin biçimde kavrayınca, bedenden ilgisini kestiği, onu beslemekten vazgeçtiği zaman, durumunun ne olacağını anlamak istedi. Oysa daha önce, özüne araç olabilme niteliğini taşıdığı sürece, bedeni yok sayamayacağı bilgisine ulaşmıştı. Bu isteğin ardından, bütün bilgi edinme güçlerini, yetilerini gözden geçirdi. Bu güçlerin her biri, kimi zaman güçsel (bil-kuvve), kimi zaman da edimseldi (bil-fiil). Nitekim göz, yumulduğu ya da gördüğü nesneden başka bir yöne çevrildiği zaman, görme gücü, güçsel algılayıcı durumunu kazanıyordu. Göze güçsel algılayıcı demenin anlamı, göz şimdi algılamıyorsa da gelecekte ve görülebilecek bir nesneye yöneldiğinde görür, algılar demektir. Edimsel algılayıcı deyimi de, gözün şimdi gördüğünü, algılamakta olduğunu dile getirmektedir. Duyu organlarının algı güçlerinin güçsel ve edimsel olması gibi, güçler de, güçsel (bil-kuvve) ve edimsel (bil-fiil) olabilirler. Bu güçlerden herhangi birisi, eğer edimsel olarak bir şey algılamamışsa, güçselliği sürdükçe, algılama isteği duymaz. Çünkü o güç, henüz hiçbir şey tanımamıştır. Tıpkı, anadan doğma bir kör gibidir. Fakat eğer bir şeyi algıladıktan sonra, algısı edimsellikten güçselliğe dönüşürse, güçsel durumda kaldığı sürece, edimsel algıya özlem duyar. Çünkü o güç, daha önce algıladığı için ona, algıladığı nesneye bağlanmış, sevmiş ve eğilim kazanmıştır. Bu nedenle, sonradan kör olan bir adamın gözleri, sürekli görme özlemi içindedir. Algılanan nesnelerin yetkinlik, değer ve güzelliğinin derecesi oranında, duyulan özlem artar yitirilmeleri durumunda ortaya çıkan üzüntü de, o oranda çok olur. O nedenledir ki, sonradan gözlerini yitiren kimselerin acısı, koklama gücünü yitirenlerin acısından daha büyüktür. Eğer yetkinliği sonsuz, değer, iyilik ve güzelliği sınırsız, her değer ve iyiliğin üstünde, ne kadar iyilik, güzellik, değer ve yetkinlik varsa, tümünün kendisinden çıktığı (türüm, sudûr) ve başkalarına ondan taştığı, feyezan ettiği bir varlık varsa, onu kavrayan, bilen, tanıyan kimse, hiç kuşkusuz, sınırsız bir tat, sonsuz bir coşku ve zevk duyar. Kuşkusuz, daha sonra, bu kavrayış ve bilgiden yoksun kalırsa, bu yoksunluk süresince, sonsuz bir acı ve sıkıntı çekecektir. Daha önce, zorunlu Varlık'ın, bütün yetkin niteliklerle donanmış ve bütün eksik niteliklerden uzak ve arı olduğunu anlamıştı. Şimdi de, aracılığıyla bu Varlık'ın bilgisine ulaştığı kendi özünün de, cisimlerin hiçbirine benzemeyen, cisimlerin çürüyüp bozulmasıyla bozulmayan bir şey olduğu kesin biçimde ortaya çıkıyordu. Buna göre, kavrayışa yetenekli ve hazır olan öz (ruh), ölüm olayıyla bedenden kurtulup soyutlanınca, ölümden önce gövdeye egemen olarak onu kullandığı süre içinde, bu zorunlu Varlık'ı hiç tanımamış, O'nunla hiç ilgisi olmamış ve O'na dair hiçbir şey duymamış ise, zorunlu Varlık'a kavuşamaz. Ayrıca, kavuşamadığı için üzüntü ve acı da duymaz. İnsan biçiminde olan ve olmayan bütün hayvanlar için geçerlidir bu. Ruh, ölümden önce, bedeni kullandığı sürece ve Varlık'ın bilgisine ermiş, yetkinlik ve ululuğunu, saltanat ve gücünü bilmiş, ancak daha sonra O'ndan yüz çevirerek dünyevi ve benmerkezci istek ve eğilimlerine uymuş ve bu durumda iken yakasını ölümün pençesine kaptırmış ise, ölümden sonra O'nu müşahededen (görme) yoksun kalır. O'nun yüzünü, güzelliğini görme özlemi içinde, uzun bir azap ve sonsuz acılar çeker. Sonra, yeteneğine ve dünya hayatındaki hazırlığına göre ya uzun bir azaptan sonra çektiği acılardan kurtularak özlemini duyduğu Öz'ü müşahedeye erer ya da sonsuz olarak acılar içinde kalır. Ruhu bedeninden ayrılmadan zorunlu Varlık'ı bilen, düşüncesini O'nun ululuğu, iyilik ve değeri ile sınırlayan, ölünceye değin O'ndan yüz çevirmeyen ve edimsel olarak O'nu müşahede eder ve huzurunda dururken ölüme yakalanan kimsenin ruhu, bedenden ayrıldığı zaman, sonsuz bir tat, bitimsiz bir coşku, bir sevinç ve erinç duyar. Çünkü, hayattaki müşahede ile ölümden sonraki müşahede arasında bir kopukluk yoktur. Bu müşahedesi, acıdan uzaktır. Çünkü bu durum ve müşahedeye göre acı, kötülük ve engel nedeni sayılan cisimsel güçlerin gerektirdiği duyumlar ondan ayrılmıştır. Hay bin Yakzan, özünün yetkinlik ve zevkinin zorunlu Varlık'ı sürekli müşahedeye bağlı olduğunu anlayınca, bu müşahedeyi edimsel olarak ve sonsuza değin sürdürmeye karar verdi. Dünyada tattığı zevk, ölüm sonrasında da ve acıyla hiç karışmaksızın sürmeliydi. Bunun için de O'ndan, bir göz kırpışı olsun, yüz çevirmemeli, son soluğuna değin, edimsel olarak aralıksız müşahede içinde olmalı ve bu durumda iken ölüme teslim olmalıydı. Nitekim sufilerin önderi Cüneyd, ölümüne yakın, bu müşahede durumuna işaret amacıyla, Bu zaman, kendisinden yararlanılacak zamandır dedikten sonra, Allahuekber diyerek namaza başlamak üzere tekbir almıştı. İnsanın Boyutları Hay, aldığı karardan sonra, mutlak Varlık'tan yüz çevirmeyi imkânsız kılacak edimsel müşahedeyi sürdürmenin nasıl ve ne yolla mümkün olabileceğini araştırmaya başladı. Hay'ın, araştırmaları sonunda bulabildiği en iyi yöntem, sürekli düşünme (tefekkür) oldu. Bütün zamanını o yüce Varlık'a ayırdı. Her an O'nu düşünüyordu. Fakat zaman zaman, gözüne çarpan bir nesne, kulağına gelen bir ses, zihnini çelen aykırı bir düşünce, doğal gereksinimleri, hastalık, soğuk, sıcak gibi kimi etkenler, düşünmesini engelliyor, kesintiye uğratıyordu. Düşünmesinin kesintiye uğraması ise, bulunduğu durumdan uzaklaşmasına neden oluyordu. Bulunduğu müşahede durumuna yeniden dönebilmek için, şiddetli bir mücahedeye[177] girmesi gerekiyordu. Herhangi bir nedenle O'ndan yüz çevirdiği bir anda ya da bir aymazlık ânında, ansızın ölümün pençesine düşmekten çok korkuyordu. Çünkü böyle bir durum, sonsuz bir acı demek olan sevgiliden yoksun kalmasına, acıklı bir azaba uğramasına neden olabilirdi. Bu korkuyla fenalıklar geçiriyor, fakat bir çözüm yolu bulamıyordu. Sorununa bir çözüm yolu bulmak düşüncesiyle hayvanları, hayvanların davranışlarını araştırmaya başladı. İçlerinde mutlak Varlık'ı bilen birisi olabilirdi. Eğer böyle birisini bulabilirse, ondan, içine düştüğü tehlikeli durumdan kurtulmasını sağlayacak bir çözüm yolu öğrenebilirdi. Araştırmaları sonuçsuz kaldı. Hayvanlar bir ömür boyu, geceli gündüzlü yalnızca yemek, içmek, çiftleşmek, ısınmak, serinlemek ve benzeri doğal istek ve gereksinimlerini gidermek için çalışıyorlardı. Bu durumun dışında kalan, değişik bir amaç uğruna davranışta bulunan, çalışan bir hayvan bulamadı. Gözlemlediği ve incelediği durumlardan anladı ki, hayvanlar, mutlak Varlık'ın bilincinde değildiler. Aralarında ne O'nu tanıyan, ne de müşahedesine özlem duyan vardı. Bu yoksunlukları nedeniyle, belli ki, tümü yok olacak veya yokluğa benzer bir duruma geleceklerdi. Hayvanların sonları hakkında ulaştığı yargının bitkiler için de, hem de öncelikle, geçerli olacağı açıktı. Çünkü, bitkilerin anlayışı, hayvanların anlayışının ancak bir parçası olabilirdi. Anlayış bakımından daha gelişmiş olan, zorunlu Varlık'ı bilebilecek bir yetkinliğe ulaşmamışsa, anlayışı daha yetersiz olan bitkilerin o düzeye erişemeyeceği öncelikle anlaşılmış olurdu. Kaldı ki, incelendiğinde, bitkilerin bütün eylemlerinin beslenme ve büyümeyle sınırlı kaldığı görülüyordu. Hay bin Yakzan, sorununa hayvan ve bitkilerden bir çözüm bulmaktan umut kesince göklere, yıldızlara baktı. Tümü belirli bir düzen içinde muntazam hareket ediyorlardı. Saydam ve aydınlıktılar. Üstelik bozulma ve değişmeye uğradıkları da görülmüyordu. Hay, birdenbire güçlü bir sezgiyle[178] bu gök cisimlerinde zorunlu Varlık'ı anlayacak cisim dışı bir şeyin varlığını anladı. Bu şey, cisim olmadığı gibi cisme girmiş bir şey de değildi. Buna göre, gök cisimlerinde cisimlikten arı bir varlık vardır. Nitekim benzerleri olan insan, bütün güçsüzlüğüne, dünyevi işlere şiddetle bağımlı ve bozulur cisimlerden olmak gibi eksik nitelikleri taşımasına karşın, zorunlu Varlık'ı anlayacak bir öze, zata sahiptir. Çünkü, söz konusu eksiklikler, insan özünün cisim ve cisimsel niteliklerden uzak olmasını engelleyememiş, bozulmaya uğramasına neden olamamıştır. Bu karşılaştırmadan anlaşılıyordu ki, gök cisimleri, zorunlu Varlık'ı bilmeye yetenekli bir zata, bir öze sahip olmak konusunda insandan daha üstün ve hak sahibi idiler. Çünkü, gök cisimleri, zorunlu Varlık'ı biliyor, sürekli ve edimsel müşahede içinde bulunuyorlardı. Gök cisimlerinde, kendisini zaman zaman müşahededen alıkoyan doğal engel ve ilişkilerin benzerleri yoktu. Hay, gök cisimleriyle olan benzerliğinin ayrımına varınca, gök cisimlerine benzerliğini sağlayan onurlu varlığın, hayvanlar arasında niçin yalnızca kendisine özgü kılındığı üzerinde düşündü. Nesnelere ilişkin önceden edindiği bilgileri yokladı. Nesnelerin dönüşümlerinden yola çıkarak vardığı sonuçları yeniden hatırladı. Nesneler hep bulundukları durum ve biçimde kalmıyorlardı. Sürekli bir oluş ve bozuluş içindeydiler. Çünkü yalın değil, bileşiktiler. Yapılarını birbirine karşıt öğeler oluşturuyordu. İçlerinde katışıksız, saf bir nesne yoktu. Bozuluşa en az uğrayanlar altın ve yakut gibi yalınlığa en yakın, bileşenleri en az olan cisimlerdi. Gök cisimleri ise yalın ve katışıksızdı. Bu nedenle bozuluşa uğramıyorlar, biçimleri sürekli değişiklik göstermiyordu. Oluş ve bozuluş dünyasındaki cisimlerin bir bölümünü oluşturan dört öğe, bir cisimlikle cisimliğe eklenmiş tek biçimden (suret), bitki ve hayvan gibi diğer bir bölümü de, cisimlikle çok sayıda biçimin birleşmesinden oluşuyordu. Az sayıda biçimin birleşmesinden oluşan cisimlerin eylem ve etkileri de azdı. Bunlar, canlılıktan da o ölçüde uzaktılar. Biçim ve yetenekten tümüyle yoksun olan nesnelerin canlılık kazanması ise olanaksızdı. Böylesi nesneler, yokluğa benzer bir durumda kalıyorlardı. Çok sayıda biçimin birleşmesinden oluşan cisimlerin eylem ve etkileri çok, canlılık yetenekleri güçlüydü. Eğer bu biçimler maddeye hiç ayrılmayacak şekilde girmişse, o maddede canlılık son derece güçlü, sürekli ve açıktı. Özdek adı da verilen (heyula) madde, bütün biçimlerden soyutlanmıştı. Bu nedenle, maddede hiçbir canlılık belirtisi yoktu. Yokluğa benzer bir durumdaydı. Cisimlikle tek bir biçimin birleşmesinden oluşan dört öğe, yani toprak, su, ateş ve hava, oluş ve bozuluş evrenindeki en aşağı varlık derecesini oluşturuyordu. Çok sayıda biçimi toplayan nesneler, öğelerin birleşmesinden oluşuyordu. Yalnızca öğelerin birleşmesinden oluşan cisimler, nesneler içinde canlılık dereceleri en zayıf olanlardı. Ancak tek yönlü bir harekete sahiptiler. Bu tür nesnelerin canlılıklarının zayıf oluşu, bileşimlerindeki öğelerin farklı nitelikte ve birbirinin biçimini değiştirme eğiliminde olmasından ileri geliyordu. Öğelerin savaşımından baskın çıkan öğenin niteliği, diğer öğelerin etkinliğini kırıyor, güçlerini yok ediyordu. Bileşik, baskın çıkan öğenin niteliğine bürünüyordu. Tek öğenin canlılık yeteneği az olduğu için, doğal olarak, bileşiğin canlılığı da az oluyordu. Bu nedenle, varlıkları, kalıcı ve kararlı değildi. Bitkilerin canlılıkları, bunlardan daha güçlü, hayvanların canlılıkları da bitkilerden daha güçlü ve belirgindi. Öğeleri ılımlı olan bileşiklerde, hiçbir öğenin niteliği diğerlerine baskın çıkmıyordu. Öğeler arasında tam bir denge, tam bir uyum vardı. Birbirlerini eşit oranda etkiliyorlar, güçlerini de karşılıklı ve eşit oranda gideriyorlardı. Bir öğenin eylem ve etkisi, diğerlerinden daha belirgin değildi. Dolayısıyla niteliği, bileşiğe egemen olamıyordu. Böyle olunca, o bileşiğin özdoğası (mizaç), öğelerin hiçbirinin niteliğine benzemiyordu. Kabul edilen biçim ve yeteneği etkileyecek, bozacak karşıt bir nitelik de bulunmuyordu. İşte bu doğal ılımlılık nedeniyle bileşik, canlılığa yetenek kazanıyordu. Ilımlılık arttıkça, bileşik yetkinleşiyor, öğelerin nitelikleri arasındaki uyum güç kazanıyordu. Nitelikler arasındaki çelişki tümüyle ortadan kalkıyor ve bileşiğin canlılığı daha muntazam oluyordu. Kalpte bulunan hayvansal ruh, toprak ve sudan daha ince (latif), ateş ve havadan daha yoğundu. Bu nedenle, bütün bileşiklerin en ılımlı olanıydı. Niteliği, öğelerinin niteliklerinin bileşiminden oluşmuştu. Öğeleri arasında belirgin bir karşıtlık, çelişki yoktu. Bu nedenle, canlılık biçimini alma, kabul etme yeteneği kazanmıştı. Hayvansal ruh, bu ılımlılık arttıkça, daha mükemmelleşiyordu. Niteliği, öğelerinden birinin niteliğine eğilim göstermek ya da onlarla çelişkiye düşmek gibi tehlikelerden uzaklaşıyor, dolayısıyla canlılığı daha da güç kazanıyordu. Hay bin Yakzan, hayvansal ruhlar içinde en ılımlı olanının, oluş ve bozuluş dünyasındaki canlılığın en mükemmeline ulaştığını ve bu ruhun biçiminin bir karşıtı olmadığını ve biçimlerinin karşıtı olmayan gök cisimlerine benzeyen bu ruhun, kendi hayvansal ruhu (can) olduğunu anladı. Bu ruh, yükseklere doğru hareket eden öğelerle aşağı doğru hareket eden öğelerin tam ortası bir niteliğe sahiptir. Hatta, eğer bu ruh, yeryüzü ile ateşin yükselebileceği son nokta arasındaki mesafenin tam ortasına konulabilse, bozuluşa uğramadığı sürece orada kalır, ne yukarı çıkmak, ne de aşağı inmek ister. Eğer belirli bir mekân üzerinde hareket ederse, merkez çevresinde yerinde hareket ederse, kendi ekseni çevresinde döner ve küre biçimini alır. Onun için, bunun dışında bir şey mümkün değildir. Bu nedenle, bu ruhun gök cisimlerine benzerliği son derece güçlüdür. Hay bin Yakzan, üzerlerinde yaptığı gözlem ve incelemeler sonunda, hayvanların zorunlu Varlık'ın bilincinde olduklarını gösteren bir belirti bulamamıştı. Yalnızca kendisiydi o Varlık'ın bilincinde olan. Demek ki, gök cisimlerine benzeyen ve ılımlı ruhu barındıran tek canlı kendisiydi. Öyleyse, hayvanlardan farklı bir türün temsilcisi olmalıydı. Kendisi, diğer hayvanların yaratılış amacından farklı bir amaç için yaratılmıştı. Çünkü, hiçbir hayvan türünün yükümlü kılınmadığı yüce görevlerin yükümlülüğünü taşıyordu. Varlığını tamamlayan iki parçadan –beden ve hayvansal ruh– güzel olanı, bütün nesneler içinde oluş ve bozuluş dünyasının dışında, eksik niteliklerden, değişim ve başkalaşımdan uzak olan gök cisimlerine en çok benzeyeni, yani hayvansal ruhu idi. Varlığını tamamlayan bu iki parçadan da üstün olanı (eşref) ise, kuşkusuz zorunlu Varlık'ın bilincine varan, O'nu tanıyan Tanrısal emr, yani ruhtu. [179] Bu, onurların en büyüğüydü. Ruh (tanrısal emr) başkalaşımı kabul etmez. Bozuluşa uğramaz. Cisimlerin nitelikleri ile nitelenemez. Hiçbir duyuyla algılanamaz. Hayal de edilemez. Varlığının bilgisine kendisinden başka hiçbir araçla ulaşılamaz. Ona ulaşmak, yine ancak kendisiyle mümkündür. Bilen de o, bilinen de o, bilgi de odur. Bilgin de, bilim de, bilinen de odur. Aralarında bir ayrılık, aykırılık yoktur. Çünkü ayrılık, aykırılık yalnızca cisimlere özgü durumlardır. Oysa ruh evreninde ne cisim, ne cisimsel nitelikler, ne de cisimliğe ilişkin bir şey vardır. Eylemin Üç Aşaması Hay bin Yakzan, hayvanlar arasında, gök cisimlerine yalnızca kendisini benzer kılan nedeni anlayınca, bütün gücüyle gök cisimlerine yönelmenin, onlara benzemeye çalışmanın zorunlu olduğu gerçeğini anladı. Hay, yine kendisinin zorunlu Varlık'ı bilen onurlu parçası, ruhu nedeniyle zorunlu Varlık'la da az çok benzeştiğini gördü. Çünkü zorunlu Varlık, cisimsel niteliklerden nasıl arı ve yüce ise, kendisinin gerçekliğini oluşturan parçası olan ruhu da, cisimsel niteliklerden öylesine arı ve yüce idi. Öyleyse, mümkün olabilecek bütün yönlerden zorunlu Varlık'ın niteliklerini kazanmaya çalışmalıydı. O'nun ahlakıyla ahlaklanmalı, eylemlerine boyun eğmeli, istemine (irade) karşı çıkmamalı, bütün işlerini O'na teslim etmeliydi. Bundan dolayı gövdesi incinecek, zarara uğrayacak, hatta bütünüyle yok olacak olsa bile, hakkındaki her yargısına bütün kalbiyle ve sevinç duyarak razı olmalıydı. Hayvanlarla da aralarında bir ortaklık, benzerlik vardı. Kendisini oluşturan diğer parça oluş ve bozuluş evrenine, dünyaya aitti. Karanlık ve yoğun gövdesini oluşturan bu aşağılık parça, kendisini yeme, içme ve benzerleri gibi diğer hayvanlarla özdeş kılacak davranışlara zorluyordu. Kuşkusuz bedenin yaratılışı büsbütün saçma ve anlamsız değildi. Ruhla birleştirilmesi amaçsız ve gereksiz olamazdı. Öyleyse, ilgisini kesmeyerek gövdesini kollamak, durumunu olabildiğince düzeltmeye çalışmak zorundaydı. Onu kollamak da ancak diğer hayvanların davranışlarına benzer davranışlarda bulunmakla mümkün olabilirdi. Bu üç tür benzerlik, üç amaç yönünde zorunlu eylemlerle yükümlü kılıyordu kendisini 1. Hayvanlara benzerliğin gerektirdiği eylemler. 2. Gök cisimlerine benzerliğin gerektirdiği eylemler. 3. Zorunlu Varlık'a benzerliğin gerektirdiği eylemler. Birinci benzerlik ve gerektirdiği eylemler zorunludur. Çünkü, dünyevi bir bedeni vardır. Farklı görevleri olan organları ve çok değişik güçleri barındıran bedenin de türlü türlü gereksinimleri vardır. İkinci benzerlik ve gerektirdiği eylemler de zorunludur. Kalbinde barındırdığı hayvansal ruhu bunu zorunlu kılmaktadır. Kalp ise bedenin ve bütün bedensel güçlerin kaynağı, ilkesidir. Üçüncü benzerlik ve gerektirdiği eylemler ise O, O'dur gerçeği nedeniyle zorunludur. Çünkü kendi gerçekliği, zorunlu Varlık'ı bilen özden (ruh) oluşmaktadır. Daha önce, sıkıntılardan kurtularak mutluluğa ulaşmasının, zorunlu Varlık'ı, bir göz kırpışı kadar bile habersiz olmayacak biçimde, sürekli müşahede etmeye bağlı olduğunu anlaması da bununla mümkün olmuştu. Hayvanlara benzerliğin gerektirdiği eylemler, müşahede durumuna bir katkıda bulunamaz. Tersine, bu eylemler, insanı müşahededen alıkoyar, önüne engeller çıkarır. Çünkü, bu benzerlik, duyumsal işlerle uğraşmayı gerekli kılmaktadır. Bedensel ve dünyevi bütün işler, eylemler ise, müşahede yoluna gerilmiş engellerdir. Bedensel eylemler, gök cisimlerine benzemesine neden olan hayvansal ruhun isterleri açısından kaçınılmazdır. Bu eylemler, müşahedeyi engellemesi bakımından zararlı olmakla birlikte, canın korunması ve sürdürülmesi zorunluluğu açısından, gerekli ve yararlıdır. Gök cisimlerine benzerlik tam anlamıyla gerçekleştirildiği zaman, müşahede yolunda önemli aşamalar yapılır. Fakat bu müşahede, katıksız bir müşahede değildir. Çünkü müşahedeye bu yolla erenler, kendi özlerine de ilgi ve eğilim içindedirler. Üçüncü benzerlik ile katıksız bir müşahedeye, katıksız bir kendinden geçmeye (istiğrak)[180] ulaşılır. Bu müşahedede yalnızca zorunlu Varlık görülür. Ondan başkasına ilgi ve yönelim söz konusu olamaz. Bu yolla müşahedeye erenlerin kendi özleri yitmiş, yok olmuştur. Gerçek ve zorunlu olan tek Öz dışında bütün varlıklar, yokluğa gömülmüşlerdir. Hay, son amacının bu üçüncü benzerlik olması gerektiğini anladı. Ne var ki, bu benzerlik, ancak ikinci benzerlik durumunda uzun bir süre çalıştıktan ve hazırlıktan sonra gerçekleşebilirdi. İkinci benzerlikte geçireceği hazırlık dönemi de, birinci benzerlik nedeniyle mümkün olabilirdi. Gerçekleşmenin Yöntemi Hay bin Yakzan, yapısının gerektirdiği eylemleri nasıl gerçekleştireceğini araştırmaya, düşünmeye başladı, ulaştığı kuramsal sonuçlardan sonra. Hay, hayvanlara benzerliğin yardımının özüne değil, doğasına olduğunu biliyordu. Ne ki, özünün ilerlemesini engellese de bu benzerlik kaçınılmazdı. Bu nedenle, hayvanlara benzerliğin gereklerini en alt düzeyde yerine getirmeye zorlamalıydı kendini. Bu düzeyin ölçüsü, canın varlığını daha azıyla sürdüremeyeceği yeterlik düzeyinde olmalıydı. Canın varlığını sürdürebilmesi için zorunlu iki şey vardı. İlk zorunluluk, hayvansal ruhun gücünü korumak üzere beden içinde tükenen besinlerin yerine yenisini almak ikinci zorunluluk da, canı soğuk, sıcak, yağmur, güneş, yırtıcı hayvanlar gibi dış etken ve tehlikelere karşı korumaktı. Zorunlu gereksinimlerini belirleyeceği bir düzen içinde karşılamalıydı. Yoksa aşırı gidebilir, yeterlik ölçüsünün üzerine çıkabilirdi. Bu da farkında olmadan kendi aleyhine çalışması demek olurdu. Söz konusu belirlemeyi şu üç şeyde yapmalıydı 1. Neleri yemeliydi. 2. Ne kadar yemeliydi. 3. İki yemek arasındaki zaman ne kadar olmalıydı. Yiyebileceği maddeler üzerinde düşündü. Besin maddelerini üç sınıfa ayırmak mümkündü 1. Henüz kocamamış bitkiler. Bunlar yenilebilecek nitelikte yaş bitkilerdi. 2. Türlerinin devamını tohumlarıyla sağlayan bitkilerin yaş ya da kuru meyveleri. 3. Yenilebilecek nitelikteki kara ve deniz hayvanları. Bütün çeşitleriyle besinler, hiç kuşkusuz, Hay'ın mutluluğu kendisine yakınlıkta gördüğü, olanca gücüyle benzemeye çalıştığı zorunlu Varlık'ın eyleminin ürünü, eseriydi. Bu nedenle onları yemek yetkinleşmelerini, yaratılış amaçlarına ulaşmalarını engellemek olacaktı. Dolayısıyla onları yemesi, onların Özne'sine, zorunlu Varlık'a karşı koymaktan, isyandan başka bir anlam taşımazdı. Bu da gerçekleştirmek istediği benzeşim ve ulaşmak istediği yakınlık amacıyla çelişkiye düşmek demekti. Bu yaklaşımın doğal sonucu olarak Hay, doğru olanın, olabilirse yemekten büsbütün uzak kalmak olduğunu düşündü. Fakat buna güç yetiremezdi. Çünkü yemek yemeyi büsbütün bırakırsa, kendi cismi telef olurdu. Bu ise Özne'ye birinciden daha şiddetli, daha büyük bir isyan demek olurdu. Çünkü kendi cismi, yiyeceği maddelerin cisimlerinden daha üstün, daha onurlu idi ve onları yiyerek daha üstün olanın yaşamasını sağlıyordu. Bu bakımdan kendi cisminin bozuluşu ile diğer nesnelerin bozuluşu sonucunu doğuracak bu iki zorunlu durumdan daha zararsızını seçmek, dolayısıyla, iki karşı koyuştan daha hafif olan nesnelerin telefine katlanmak gerekiyordu. Hay, önce, besin maddelerinin hangilerinin daha kolay elde edileceğini tespit etmeli, sonra, alacağı ölçüyü belirlemeliydi. Eğer tümü kolaylıkla bulunuyor, elde edilebiliyorsa, o zaman, ihtiyatlı davranarak Yaratıcı'nın eylemine en az karşı çıkış sayılacak olanını seçmesi gerekirdi. Buna göre en doğrusu, türünün devamını sağlayan, çekirdeği olan meyveleri seçmekti. Ama bir koşulla Çekirdekleri yememeli, bozmamalı, taşlık ve çorak alanlara atarak telef etmemeliydi. Buna göre amacına en uygun olan yiyecekler elma, armut, erik gibi etli ve besleyici meyvelerdi. Bunları bulamazsa, o zaman, ceviz ve badem gibi içiyle beslenilebilecek yemişlerden ya da diğer meyvelerden iyice olgunlaşmış olanlarını yiyebilirdi. Bu meyveler içinden de en bol ve çoğalma niteliği en güçlü olanına öncelik vermeliydi. Eğer bitkilerden yemek zorunda kalırsa, bitkileri kökünden koparmamaya, varsa tohumlarını telef etmemeye özen göstermeliydi. Yeterli meyve ve sebze bulamazsa, o zaman, hayvanlardan ya da yumurtalarından yararlanabilirdi. Bunda da sayısı en çok olanı seçmek, türün tükenmesine neden olmamak koşuluna bağlı kalmalıydı. Hay, yiyeceklerin seçimi konusundaki ilkelerini böylece belirledikten sonra, yemesi gereken ölçüyü düşündü. Alacağı besin, açlığın bedeninde neden olduğu boşluğu dolduracak ölçüde olmalıydı. Bu ölçüyü kesinlikle aşmamalıydı. İki yemek arasındaki süreyi de şöyle belirledi Ayakta durmasını sağlayacak kadar yedikten sonra, gök cisimlerine benzeyebilmek için yerine getirmek zorunda olduğu –ayrıntıları ileride verilecek– görevlerden herhangi birini yapamayacak denli güçsüzleşinceye kadar, ikinci kez yemek yememeliydi. Canın varlığını sürdürmek için gerekli olan ikinci iş, yani onu dış etki ve tehlikelerden koruyacak, çeşitli eziyetlerden uzak tutacak önlemleri almak, Hay için çok kolaydı. Zaten hayvan derilerinden yaptığı giysiler giyiyor, kendisini dış etken ve tehlikelerden koruyan bir barınağı bulunuyordu. Bu kadarı yeterli, daha fazlasıyla uğraşması gereksizdi. Hay, beslenmesi konusunda saptadığı ilke ve ölçülere uyum sağladıktan sonra, gök cisimlerine benzer eylemleri gerçekleştirmenin yollarını araştırmaya, düşünmeye başladı. Gök cisimlerine nasıl benzeyebilir, onların niteliklerini, özelliklerini nasıl kazanabilirdi. Bu konuda bir karara varabilmek için, öncelikle, gök cisimlerini gözlemlemesi gerekiyordu. Gök cisimlerinde üç tür nitelik gözleniyordu. Birincisi, kendilerinin altında bulunan oluş ve bozuluş dünyasıyla ilişkilerinde kendini gösteren niteliklerdi. Bunlar, oluş ve bozuluş dünyasını etkileyerek ısıtmak, soğutmak, aydınlatmak, saydamlık ya da yoğunluk vermek gibi, nesneleri, varlığı zorunlu Özne'den taşan ruhsal biçimleri kabule yetenekli duruma getiren niteliklerdi. [181] İkincisi, saydamlık, parlaklık, kir ve bulanıklıktan uzaklık, kendi ekseni çevresinde ya da bir başkasının çevresinde dairesel biçimde hareket etmek gibi, gök cisimlerinin kendilerine özgü niteliklerdi. Gök cisimlerinde gözlenen üçüncü tür nitelik ise zorunlu Varlık'la olan bağıntılarından kaynaklanan niteliklerdi. Zorunlu Varlık'ı sürekli müşahede etmek, O'ndan yüz çevirmemek, O'na olağanüstü bir tutkuyla bağlanmak, bütün buyruklarına boyun eğmek ve yalnızca O'nun istemi doğrultusunda hareket etmek gibi. Hay, bütün bu niteliklerinde gök cisimlerine benzemek için çalışmaya başladı. Gök cisimlerinin oluş ve bozuluş dünyası ile ilişkilerinden ortaya çıkan niteliklerini kazanmak amacıyla, kendisini, kendinden aşağı yaratıkların hizmetine adadı. Bitki ve hayvanların gereksinimlerini karşılamayı, karşılaştıkları sorunları çözümlemeyi, her durumda onlara yardımcı olmayı bir görev saydı kendine. Sözgelimi, bir engel nedeniyle güneş ışıklarından yoksun kalmış bir bitki mi gördü, hemen koşuyor, engeli kaldırıyor, bitkiyi güneş ışığına kavuşturuyordu. Yabancı bitkiler tarafından kuşatılmış, hayatı tehlikeye girmiş bir bitki bile kaçmıyordu Hay'ın gözünden. Hemen boğulmak üzere olan bitki ile diğerlerinin arasını ayırıyor, çevresini açıyordu. Sudan uzak kalmış, ölürcesine susamış bir çiçek mi gördü, onu suya kavuşturana kadar hiç durmadan çalışıyordu. Yabanıl bir hayvanın pençeleri arasında son soluklarını almakta olan zavallı bir yavru, Hay'ın müdahalesiyle canını kurtarıyor, yaşamanın sevincini yeniden duyuyordu. Herhangi bir yerine bir şey batmış, bir çalıya takılmış, gözüne ya da kulağına bir şey kaçmış, acıyla inleyen, kıvranan hayvanlar, Hay'ı yanı başlarında buluyorlardı. Hay'ın sevecen elleri yaralarını sarıyor, acılarını dindiriyordu. Bir sevimli derecik, bir ırmak da yardıma gereksinim duyabilirdi. İçine yuvarlanan bir kayanın akışını engellediği bir dere, toprağın kayarak önünü kapattığı, yönünü çevirdiği bir ırmak Hay'ın çalışmaları sonucu kendilerine alışmış, bekleyip duran bitki ve hayvanlara doğru olağan akışını sürdürüyordu. Hay, bitki ve hayvanlara yönelik ilgi ve etkinlikleri, kendisi için doğal bir nitelik durumuna gelinceye kadar, büyük bir titizlikle eylemini sürdürdü. Arkasından, gök cisimlerinin kendilerine özgü niteliklerini kazanmanın yollarını araştırdı. Bunun için, en çok temizliğe önem vermesi gerekiyordu. Kendisini, giysilerini ve gövdesini temizlemek ve güzelleştirmekle yükümlü kıldı. Sık sık yıkanmaya başladı. Dişlerini, tırnaklarını ve gövdesinin en çok kir toplayan diğer yerlerini temiz tutmaya özen gösterdi. Çiçeklerden ve otlardan güzel kokular elde ederek bunları kullandı. Giysilerini olabildiğince temiz tutmaya ve güzelleştirmeye çalıştı. Hay, bir yandan kendini temizler, güzelleştirmeye çalışırken bir yandan da gök cisimlerininkine benzer dairesel hareketler yapıyordu. Kimi zaman adanın çevresinde dönüyor, kimi zaman yürüyerek ya da koşarak barınağının ya da bir tepenin çevresinde dönüyordu. Öylesine yoğun bir çaba harcıyordu ki, özellikle kendi çevresinde dönerken düşüp bayıldığı bile oluyordu. Gök cisimlerine üçüncü tür niteliklerinde benzemek için de duyulur dünyadan bütün ilgisini keserek sürekli zorunlu Varlık'ı düşünüyordu. Gözlerini yumuyor, kulaklarını tıkıyor, hayale kapılmaktan kaçınıyordu, düşüncesini daha iyi yoğunlaştırabilmek için. Bütün çabası, yalnızca O'nu düşünebilmek, O'na hiçbir şeyi ortak etmemek içindi. Hay, giderek düşünme eylemini dairesel hareketleriyle desteklemeye, güçlendirmeye başladı. Hareketi sırasında bedensel güçleri zayıflıyor, etkinliğini iyice yitiriyordu. Bu çalışmaları sonunda öyle bir noktaya geldi ki, dönme eylemi şiddetlendikçe, duyulur dünya tümüyle kayboluyordu. Bedensel araçlar gereksinen hayal ve diğer güçleri gevşiyor, cisimden arınmış eylemleri güç kazanıyordu. Hatta kimi zaman düşüncesi, dünyevi olanlarla karışmaktan kurtularak öylesine saflaşıyordu ki, onunla zorunlu Varlık'ı müşahede ediyordu. Fakat bu müşahede durumu uzun sürmüyor, cisimsel güçler bastırarak durumunu bozuyor, onu aşağıların aşağısı olan eski durumuna çeviriyorlardı. Bunun üzerine Hay, bedensel güçlerine dönüyor, eğer bunlar kendini çalışmalarından alıkoyacak denli güçsüzleşmişse, daha önce belirlediği ilkeler doğrultusunda besin alıyordu. Yeterli güce ulaştıktan sonra da açıklanan biçimde, gök cisimlerine benzemek üzere, çalışmalarına yeniden başlıyordu. Düşüncesini cisim ve cismiyet kuşkularından arındırma gücünü kazandığı zamanlarda, kendisinde, tanrısal niteliklerle donanan kimselere özgü birtakım durumlar belirerek kendisini bu makama çağırıyordu. Hay, böylesi zamanlarda zorunlu Varlık'ın niteliklerini kavramaya çalışıyordu. Hay, bu edimlerine başlamazdan önce, bilimsel araştırmaları sırasında zorunlu Varlık'ın niteliklerinin ikiye ayrıldığı sonucuna ulaşmıştı. Bunlardan birincisi olumlu niteliklerdi (sıfat-ı sübutiye). Bilgi, güç ve bilgelik gibi. İkincisi ise olumsuzlanan niteliklerdi (sıfat-ı selbiye). Cismiyet ve cismiyete özgü olanla ve bunlarla, isterse çok uzaktan olsun, ilgi ve bağlantısı olan her şeyden arınmış olması gibi. [182] Zorunlu Varlık'ı, olumlu niteliklerinde de cisimsel niteliklerden soyutlamak temel koşuldur. Çünkü zorunlu Varlık, olumlu nitelikleri nedeniyle çokluğu kabul etmiş sayılamaz. Çokluğu kabul etme şöyle dursun, olumlu niteliklerin tümü, zorunlu Öz'ün gerçekliği demek olan tek bir anlama döner. Hay, iki bölüme ayrılan bu niteliklerin her birinde zorunlu Varlık'a nasıl benzeyebileceğini araştırdı. Olumlu niteliklerin zorunlu Varlık'ın gerçekliği dışında bir gerçekliği yoktu. Çünkü, böyle bir durum, çokluğu gerekli kılardı. Çokluk ise cisimlere özgü bir nitelikti. Buna göre, zorunlu Varlık'ın özünü bilmesi, bir bilen-bilinen ikiliği çıkarmazdı ortaya. Tersine, özü, özünü bilmesinin aynısı, özünü bilmesi, özünün aynısıydı. Öyleyse niteliklerin ayrı ayrı kazanılması olanaksızdı. Nitelikler öze ilişkin ve özün aynısı olduğuna göre, onları donanmak, ancak zorunlu Varlık'la özdeşleşmeye bağlı bir durumdu. Hay'ın zorunlu Varlık'la özdeşleşmesi, ancak bilgi yoluyla mümkündü. Hay, zorunlu Varlık'ı bilebilirse, ulaştığı bilgi, zorunlu Öz'den farklı bir gerçeklik anlamı taşıyamaz, O'nun aynısı olurdu. Bu nedenle, olumlu niteliklerinde zorunlu Varlık'a benzemek, hiçbir cisimsel nitelikle karıştırmaksızın O'nu bilmek demekti. Anlatılamayan Hay, bu çıkarımlardan (istidlal) sonra, aynı yaklaşımla, kendini ele aldı. Olumsuzlanan niteliklerin tümü, zorunlu Varlık'ı cisimlikten soyutlamaya yönelikti. Bu nedenle, bütün cisimsel niteliklerden kendini arındırmaya çalıştı. Zaten gök cisimlerine benzemek için yaptığı çalışmalar, uyguladığı çileci yöntemler sonucu cisimsel niteliklerin çoğundan arınmıştı. Fakat yine de bir kalıntı vardı üzerinde. Sürdürdüğü dairesel hareketler, bitki ve hayvanlara ilişkin şeyleri önemsemesi, onlara acıması, onları yetkinliğe ulaşmaktan alıkoyan engelleri ortadan kaldırmak için çaba harcaması, bunların en belirgin olanlarıydı. Bütün bunlar da, eninde sonunda cisimlere özgü niteliklerdi. Çünkü bunları cisimsel güçleriyle görüyor, cisimsel güçleriyle çaba harcıyor, uğraşıyordu. Söz konusu ilgi ve eylemlerin tümünü terk etti Hay. Çünkü bu ilgi ve eylemler, büyük bir istekle koştuğu, ulaşmak için çalıştığı üçüncü benzerlik durumuna yakışacak şeyler değildi. Barınağının en kuytu köşesine çekildi. Adeta kendini hapseyledi oraya. Gözlerini sımsıkı kapattı. Cisimsel güçlerden yüz çevirdi. Duyulur dünyayla olan bağlarını kesti. Düşünce ve çabasını zorunlu Varlık'a yöneltti. Hayaline gelen diğer bütün şeyleri ânında kovarak düşüncesini yalnızca O'na özgü kıldı. Hay artık yalnızca düşünüyordu. Bunu bir yaşama biçimi hâline getirmiş ve bu yaşam içinde kendini, benliğini eğitiyor, arındırıyordu. Hay, bu yoğun yaşama zamanla öylesine alıştı ki, günlerce hiçbir şey yemediği, yerinden hiç kımıldamadığı oluyordu. Düşünürken kendi özü dışındaki bütün varlıklar siliniyor, kayboluyordu. Fakat kendi özü, henüz zorunlu ve gerçek varlık olan Öz'ün müşahedesine