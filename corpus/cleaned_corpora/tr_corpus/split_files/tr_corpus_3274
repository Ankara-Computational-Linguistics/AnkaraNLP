kaçarken sığındığımız, zaman zaman soluklandığımız birer limandı. Ama şu var ki bu liman yalnız bize özeldi, çünkü yalnız biz anlayabilirdik, bilebilirdik o ıssız, sır dolu limanın kıymetini. Baba çocuğunun, aşk aşık olanın, hayat öçaresizce yalnız olanların limanıydı. Belki anlatılanlar öykü adı altında anlatıldı. Yaşanmış veya yaşanabilecek olayların dile getirilmesi dersek öyküye inanıyorum ki bu hikâyelerdede anlatılanların hepsi gerçekti, yaşanmıştı. Aşk Tomec'in yalnızlığına çare olmamış, babasız kalan çocuk kafasına yastığa koyduğunda anlamıştı babasızlığı ve hayattaki yanlızlığını. Dahası o insanlar öldürülmüş, polis sirenleri aralıksız çalmış, silah sesleri feryatlara karışmış ve çorapsız genç foto muhabiri yerde yatan ölünün çorabını almıştı. Sahiden herkes yalnızdı bu kitapta, tıpkı şu yaşadığımız dünyadaki gibi. Herkes bu hayatta kendi savaşını yalnız başına veriyordu. Anlaşılmasa da bu böyleydi. Bu uyku çiçeği için de böyleydi, bizler için de. Hava aydınlanmış, kulağımda çoktandır bitmiş olan şarkının son nakaratı eşliğinde; ‘Bir baştan öbür başa, yayılmışız bu dünyaya; tek başımıza, hep tek başımıza…’ ben de bitiyordum, çiçek misali kapanıyordum. Kaynakça Onur Caymaz. “Herkes Yalnız”. KırmızıKedi Yyn. 2. Basım. 2015. DAMLA NUR ÇETİNKAYA Sürdürülebilir Bezginlik Tüketmek… Ne kadar da garip bir kelime, değil mi? Kim bilir neleri barındırıyor içinde? Bu dünyada neler tüketilebilir? Ağaçlar, su, doğal kaynaklar, enerji, para ve daha nicesi… Peki ya hedef? Peki ya umut? Peki ya hayaller? Hiç böyle bir açıdan bakmamıştınız değil mi tüketime? Mustafa Kutlu’nun Vitrinde Olmak kitabında bahsetmişti yazar, neleri tükettiğimizden, umutlarını söndürdüğümüz gençlerden. Hep kötü bir eğitim sistemimizin olduğunu farkındaydım ama bu sistemin beni ve içinde bulundurduğu her bir öğrenciyi tükettiğini fark edememiştim ta ki bu kitabı okuyana kadar. Tahmin ediyorum ki hiçbirimiz umutların ya da hedeflerin tüketilebilir olduğunu aklımızın ucundan geçirmemiştik. İlk okuduğumda ben de sizin kadar şaşırmıştım aslında. Umutların bittiği, hedeflerin tükendiği bir dünya ne kadar da korkunç? Hâlbuki gerçekten de öyleymiş. Dışarıdan kendime ve çevreme bakabildiğimde anladım. Okula başlama yaşınıza geldiğinizde başlayan içine girdiğimiz bu bitmek tükenmek bilmeyen at yarışı hayallerimizi tüketmiş bizim. Biz kim miyiz? Türkiye’nin eğitim sistemine maruz kalmış olan yediden yetmişe herkes. İçinde yoğurulduğumuz eğitim sistemi öğrencilerine önce birlik, beraberliği sonra birlikte beraber yaşamayı öğrendiğiniz arkadaşlarınızla savaşmayı öğretir. Böyle bir kısır döngü içinde de sizi tüketir. Öyle bir hâl almış ki tüketim çılgınlığımız, tüketilecek maddi herhangi bir değerimiz kalmayınca sırayı maneviyatlarımıza vermişiz. Başta da gençlerin hedeflerini, umutlarını hatta hayallerini tüketelim, demiş sanırım büyüklerimiz. E eğitim sisteminde oynamak da yeterli olmuş bunun için. Muhteşem(!) eğitim sistemimizde kesin kurallar vardır mesela. Hepimiz matematiği yapabilmek zorundayızdır. E olur da yapamazsanız hiçbir yere gelemezsiniz. İlgi alanınız farklıdır, başka derslerle ilgilenmek istersiniz ama yapamazsınız. Olur da her şeye rağmen ilgilenirseniz bunu söylediğim için çok üzgünüm ama sistem sizi dışlar, sizi değerlendirmeye bile almaz. Tâbi bir de muhteşem(!) ve eşsiz(!) değerlendirme sistemimiz var. Öyle bir değerlendirme sistemi düşünün ki sadece matematiği iyi yapabilmeniz üzerine kurulmuş, sosyal bilimlerin hiçbir zaman önemi olmamış, matematik yapamayanların önüne matematik yapabilenler geçmiş ve bu döngü içerisinde müzik, resim, sanat yok sayılmış. Eğer ki Türkiye’de eğitim görüyorsanız, fark edersiniz ki her şey başkalarını geçerek en tepede olmakla ölçülür ya da ezkaza tepede değilseniz en tepedekiyle kıyaslanarak eğitilirsiniz, ona göre de değerlendirilirsiniz. Hani demiştim ya okul hayatının başlarından itibaren bitmeyen tükenmeyen ama çocuk yaşlarda içine aldığı her genci bitiren tüketen bir at yarışındasınız diye, işte tam da bu Türkiye’deki başarı değerlendirmesi. Eğer küçüklüğünüzden beri hayalini kurduğunuz mesleğe kavuşmak istiyorsanız sizden iyi olanları geçmek zorundasınız. Ne kadar da güzel değil mi? Sizin sevinmeniz başkalarının üzülmesine bağlı. Bütün eğitim süreciniz boyunca size öğretilen bencil olmamanız gerektiği bütün geçerliliğini kaybetmiş gibi duruyor. İçler acısı… Eğitim, değerlendirme sürecine girildiğinde kendi içerisinde çelişiyor. E iyi yanları da yok değil aslında. Eğitim sistemimiz başarılı olabilmek için hırslı olmamız gerektiğini aşılar bize. Hem bencil olmamızı hem de başkalarından arkada kaldığımızda onları kıskanmamız hatta onların başarılarından üzüntü duymamız gerektiğini hissederiz çünkü onlar bizi geçmiştir ve biz de onların arkasında kalmışızdır. Bir de eğitim sistemimiz bize verilen her bilgiyi sorgulamadan ezberlememiz gerektiğini öğretir. E tabi bu da Türkiye’deki öğrencilerin ezberleme yeteneklerini doruklara çıkarır. Hatta ezberi en kötü olan öğrencinin bile dünya üzerindeki diğer ülkelerdeki öğrenciler arasında sıralamaya girebileceğine dair iddiaya bile girebilirim. Türkiye’deki eğitim sistemi ve başarı değerlendirme sistemi içinde barındırdığı birçok öğrenciyi tüketti, ne yazık! Ama nasıl? Merak etmeyin hiçbirimiz ölmedik -gerçi bu ağır sürece dayanamayıp ölenler de olmadı değil ama konu bu değil- ama tükendik, tüketildik. Bu kocaman kısır döngünün içinde kaybolduk, yolumuzu şaşırdık, hayatımızın hatasını yaptık. Bir eğitim sistemi nasıl umutlarınızı, hayallerinizi tüketir, biliyor musunuz? Hedeflerinizi tüketerek. Üniversite sınavına hazırlanan birçok öğrencinin “Hangi bölümü okuyacaksın?” sorusuna verdiği yanıt genelde aynıdır “Puanım nereye yeterse.”. Peki, şimdi size soruyorum hayatının geri kalanı boyunca uğraşacağı meslek dalını puanına göre seçmek zorunda olan hangi insan hedeflerini tüketmeden, umutlarına ve hayallerine sarılarak yaşayabilir? Hiçbiri… Tüketilen onca hedef, sistem içerisinde kaybolmuş onca umut, çiçeği açmadan soldurulmuş onca hayal… Daha hayatının en çılgın çağlarında bu tüketim çağına uymak zorunda kalmış onca gençten hangi biri bezmez ki hayatından? Mustafa Kutlu demiş ki “ Gençleri bezgin olan bir ülkenin istikbali karanlıktır.” ve ben de umuyorum ki bir gün bu sürdürülebilir bezginlik son bulur da ülkenin istikbali aydınlığa kavuşur. KAYNAKÇA Kutlu, Mustafa. Vitrinde Olmak. İstanbul: Dergâh, 2015. Berkin İnanEvrende Figüran Olmak Her insan bir evrendir. Kadire Bozkurt’un kısa öykülerini derlediği “Küçük Dertler” eserini okurken zihnimin tam ortasına yerleşen düşünce her insanın içinde bir kendine özgü bir evren taşıdığı oldu. Öykülerdeki karakterlerin tüm yaşanmışlıkları bu kısacık öykülerde başarılı bir şekilde aktarılmış. Anlatımdaki bu özlülük anlatımla gerçek hayat arasında bir bağ kurmamı sağladı. Nasıl bu kısa öykülerde hayatlarından sadece bir kesit gördüğümüz her karakterin kendine has bir hikayesi varsa, her tanıdığımızın, sokakta gördüğümüz her insanın da kendine ait bir hayatı olduğunu hatırlattı. Dünya üzerindeki yedi milyar insan var ve herkes şu an bulunduğumuz anı farklı bir şekilde yaşıyor ve hissediyor. Yolda yürürken yanımdan geçen o kişinin, o yolda benim yanımdan geçinceye kadar nasıl bir hayat sürdüğünü, belki de o kişinin hayatındaki sahip olduğum tek yerin o yolda yanından geçmek olduğunu ve yanımdan geçtikten sonra hiç bilemeyeceğim bir hayat süreceğini düşünmek başımı döndürüyor. O kişi, benim için sadece yolda yürürken yanımdan geçen biri olduğu gibi, ben de o kişinin hayatında aynı role sahip bir figüranım. Bir otobüste gördüğüm her rastgele yüzün aklından farklı düşüncelerin geçtiği, başka olaylardan sevindikleri ve üzüldüklerini, farklı kaygıları ve deneyimleri olduğunu düşündükçe yaşadığımız dünyada ne kadar küçük olduğumu anlıyorum. 1990 yılında Voyager 1 Dünya’nın rekor uzaklıktan, altı milyar kilometre, “Soluk Mavi Nokta” şeklinde adlandırılan fotoğrafı çekti.Amerikan bilim adamı ve yazar Carl Sagan, bufotoğrafı söyle yorumladı. “O noktaya tekrar bakın.İşte o nokta burası; evimiz... O nokta biziz.Sevdiğiniz herkes, tüm tanıdıklarınız, adınıduyduklarınız, gelmiş geçmiş tüm insanlar hayatlarınıo noktanın üzerinde geçirdiler. ”i Tüm mutluluklar dabu nokta üzerinde yaşandı, tüm savaşlarda. Pekidökülen kanlar ve yapılan savaşlar ne içindi?Neredeyse gözükmeyen bir nokta üzerinde bir şeyesahip olmak uğruna veya sadece farklıdüşündüğümüz için birbirimizi katlettik. Oysaüzerinde yaşadığımız bu dünya, içinde bulunduğumuzevren için bir toz parçasından bile daha küçük. Asla tamamını bile göremeyeceğimiz bu dünyanın evren boyutunda bu kadar ufak olması beni üzmek yerine aksine yaşama isteğimi arttırıyor. Dünyada ve evrende ne kadar küçük olduğumun farkına varmam, kendimi üzdüğüm tüm olayların veya birbirimize çektirdiğimiz tüm acıların aslında hiçbir anlamı olmadığını fark ettiriyor. Bu farkındalık sayesinde, beni strese sokan her şeyin aslında o üzüntüye değmediğini görmek bana mutluluk veriyor. Aklımın almadığı ise nasıl olur da bu farkındalığa sahip olup hala kendi kurduğumuz bu zorlaştırılmış hayatta ve acıların içinde yaşamaya olması gerekenmiş gibi davranabiliyoruz? Hayatın kendisi olan bu duruma sanki küçük bir detaymışcasına yaklaşıp güne kaldığı yerden devam ediyoruz. Bir düzen olması gerektiğini kabul ediyorum ancak kendi oluşturduğumuz bu düzenin yarattığı üzüntü ve kaygılarla kendimizi bunaltmaya anlam veremiyorum. Küçük detayın aslında kendimiz olduğunun farkına varırsak, kurmaca endişelerin arkasını görebilir ve sadece bizi mutlu edenlerin peşinden gitmemiz gerektiğini anlayabiliriz.Her bireyin kendi hayatına sahip olduğunu düşünmek beni ne kadar büyülüyorsa, var olan tek hayatın kendimin olduğunu düşünmek de beni bir o kadar korkutuyor. Hiçbir zamanda bu durumun aksini kanıtlayamacak olmam bu korkuyu asla yenemeyeceğim anlamına geliyor. Yine de bu korkuyla hayatımı sürdürmek yapay kaygılarla yaşamakla aynı kapıya çıkıyor. Belki de bu korkudan da olumlu bir taraf görmek mümkündür. Emin olabileceğim tek gerçeklik kendi gerçekliğim olduğu için, en azından kendi kısa hayatımı yaşayabileceğim en iyi şekilde yaşamalıyım. Kendi hayatımda başrol olduğumu bildiğim sürece başkalarının hayatında figüran olup olmamam beni ilgilendirmemeli.i Carl Sagan, Soluk Mavi Nokta (Pale Blue Dot), 1994 KADINLAR“Bir Ayrılık” evli bir çift olan Nader ile Simin’ in çocuklarına daha iyi bir hayat sunabilmek için başka bir ülkeye taşınmak ve İran’ da kalıp kötüleşen Alzheimer hastası ebeveynine bakmaları arasında vermeleri gereken zorlu karar üzerine kurulu bir yapıt. Filmin ilk sahneleri biraz durağan olduğu için sıkılabilir ve filmi yarıda bırakmak isteyebilirsiniz. Fakat film, sizi “Kim doğruyu söylüyor?” diye düşündürmeye başlayarak ilginçleşmeye başlıyor. Bazen ise hüzünleniyor, durağanlaşıyorsunuz. En hüzünlü sahnesi ise son sahne olan hakimin Nader ve Simin’ in kızlarına “Hangi ebeveynin ile yaşamak istiyorsun?” diye sorduğu ve Termeh’ in gözyaşlarının döküldüğü sahneydi. Hem anne hem de babasına böylesine bağlı bir çocuğun küçük yaşta böyle zorlu bir kararı vermesi elbette çok zor ve iç acıtıcı. Bu sorunun cevabını hiçbir zaman öğrenemiyorsunuz çünkü film bu sahne ile son buluyor. Muhtemelen senarist de bu soruyu cevaplamakta zorlanmış ve yanıtı bizim düşünmemizi istemiş. Filmde İran’ da yaşanan cinsiyetçiliği ve erkeğin kadına olan baskınlığını da görmek mümkün. Hegemonik erkekliğin üst seviyede, vurgulanmış dişiliğin en aza indirgendiği bir toplumda kadın olarak yaşamanın zorluğunu bu film ile deneyimleyebilirsiniz. Hegemonik erkeklik, İran gibi dini kurallara bağlı ataerkil toplumlarda daha sık görülen erkekliğin ve kadınlığın belirli kalıba konulup erkeklerin kadınlardan üstün olarak görülmesi. Kendi içinde bir aslık ve üstlük düzeni var ve kadınlar bu düzende en alt tabakada yer alıyor. Kadınların ve erkeklerin kültürleri gereği önceden belirlenmiş görevleri var ve kendi belirlenmiş sınırları içinden çıkmak oldukça zorlu. Eğer filmden bir örnek ele almak istersek Razieh’ i hegomonik erkekliğin belirlediği hiyerarşide alt tabakadan bir kadın figürü olarak görmek mümkün. Razieh, alt tabakadan gelen fakir ve ezilen bir kadın. Onun yerine getirmesi gereken belirli görevleri var; yemek yapmak, çamaşırları yıkamak, çocuklarına bakmak fakat dışarıda işe girmesi ve hele bir erkeğin evinde çalışmak yasaktır onun için. Her nasılsa Razieh evini geçindirmek için sınırlarını aşar fakat kocasından korktuğu için ona açılamaz ve kendini ona ifade edemez. Razieh’ in kocası Hodjat, hegemonik erkek tipine çok güzel bir örnek. Agresif, sert ve diğer insanlara baskın gelmeye çalışan bir karakter. Karısının üzerinde baskın bir otoriteye sahip ve üstelik filmde küçük çocuklarının da tanık olduğu karısına uyguladığı şiddeti, çocuğun ağzından da duyabiliyoruz. Sadece kadınlara olan değil kendinden farklı diğer erkeklere de üstün gelmeye çalışıyor. İran gibi birçok ataerkil ülke olduğundan erkeklerin kadınların üstünde kurduğu otoriteyi gerçek hayatta çok fazla tanık oluyoruz. Türkiye’ de bu toplumlardan bir tanesi. Gazeteye baktığımızda birçok eşleri tarafından katledilmiş kadınları görebilmekteyiz. Bir araştırmaya göre 2014 yılının son dokuz ayında 207 kadın, eşleri tarafından öldürülmüş. Öldürülme nedenleri ise çok acı. Eşlerinin dayağından, işkencesinden, psikolojik şiddetinden usanıp kendi özgürlüklerine kavuşmak istiyorlardı sadece ama bu istedikleri şey onlar için çoktu ve cezaları ise ölümdü. İşte bu kadar kadının değeri az olan bir ülkede kadın olarak yaşamak gerçekten zorlayıcı bir hayat mücadelesi bizim için. Atatürk, "Bu karar, Türk kadınına sosyal ve siyasi hayatta bütün milletlerin üstünde yer vermiştir. Çarşaf içinde, peçe altında ve kafes arkasındaki Türk kadınını artık tarihlerde aramak lazım gelecektir. Türk kadını, evdeki medeni mevkiini salahiyetle işgal etmiş, iş hayatının her safhasında muvaffakiyetler göstermiştir. Siyasi hayatla, Belediye seçimleriyle tecrübe kazanan Türk kadını bu sefer de milletvekili seçme ve seçilme suretiyle haklarının en büyüğünü elde etmiş bulunuyor. Medeni memleketlerin birçoğunda, kadından esirgenen bu hak, bugün Türk kadınının elindedir ve onu salahiyet ve liyakatle kullanacaktır." diyerek kadın haklarının önemini vurgulamıştır. Mehmet Selim AHİ SIRADAN KRALLAR Dünya’ya gelişimize dair iki tez var. Birincisi, yaratılış tezine göre Adem ile Havva’dan türedik. İkincisi, evrim teorisine göre ise bir tanecik protein molekülünden bugünlere geldik. Bu iki görüşten hangisinin doğru olduğu kişiden kişiye değişse de şurası su götürmez bir gerçek ki şu anda büyüklüğü milyarlarla ifade edilen insanoğlunun atası, kökü bir. Dünyanın hangi köşesine adımımızı atarsak atalım hep insanla karşılaşıyoruz. Dilleri, dinleri, renkleri... Hep farklı. İlk bakışta bir insana insan olma görüntüsü veren vücut uzuvlarındaki ve daha da önemlisi insanın kendine özgü o doğasındaki ufak tefek nüanslar dışında insan hep aynı insan. İnsanın dünyaya ayak basışından beri geçen milyonlarca yıla rağmen beden ve bu soyut ama bir o kadar da gizlemesi imkânsız olan ortak insanî nitelik her daim kol kola gidiyor. Buna karşılık belki de bu insani niteliğin zayıflığından mıdır nedir sanki ‘’ Ben sizin tanıdığınız insanlara benzemem.’’ ama aslında ‘’Senden üstünüm ve beni ilgilendirmiyorsun ve benim ilgimi hak etmiyorsun.’’ demek olan tavırlar ne kadar da yaygın özellikle birbirleriyle ilk defa karşılaşan farklı kültürel ortama ait ve bu tavırları insana aşılamaya çalışan inançsal-dinsel buyruklar silsilesi içerisindeki insanlar arasında. ‘’Evet, belki de tanıdığım insanlara benzemezsin ama seni anlayabiliyorum.’’ demek verilebilecek en doğru cevap bu tarz kişilere karşı. Halbuki ne kadar farklılık mülâhazalarına girersek girelim, ne kadar gizemli bir hazine rolü yaparsak yapalım şu gerçeği değiştiremeyiz: ‘’Aynı değiliz belki, ama birbirimize çok benzeriz; her alışkanlığımız, tavırlarımız, hayata bakış açımız bir bulmaca değil sebep sonuç dairesi içerisinde gayet kolayca anlaşılabilir şeyler.’’ Olaya bu açıdan bakınca dünyadaki farklılıkları ve büyük bir kısmı da bu farklılıkları anlayamamaktan kaynaklanan en küçük ölçekte sorunlardan savaşlara, katliamlara kadar uzanan mega büyüklükteki insan kaynaklı felaketleri anlamak daha kolay oluyor sanki. Peki, sadede gelirsek, bu bakış açısını nasıl kazanabiliriz? Cevabı çok basit: Sosyalleşerek, kendi kabuğumuzu kırıp dünyayı olduğu gibi görerek. Önyargısız, inançsız, olgusal biçimde çevremize bakarak. İster en yakınımızdaki insanlar ister kıtalar ötesindeki düşmanlarımız olsun bu gözle baktığımız takdirde şunu görüyoruz: ‘’Hepimiz hayatta kalabilmeyi temel amaç edinen insanlarız sadece.’’. Ne var ki hayatta kalayım derken başkalarının hayatına ve dolaylı yoldan da kendi hayatımıza kastetmekten çekinmiyoruz. ‘’ Kötülüğün karşılığı kötülüktür.’’ doğa ilkesinden bihaber hem başkalarını hem kendimizi nihayetinde de içinde yaşadığımız dünyayı yıkıma sürüklüyoruz. Nasıl bir insandaki kanserli hücre tüm vücuda sirayet ederken insan kanser hastası olduğunun varkına varamayıp günden güne ölüme yaklaşıyorsa, biz de bu insan bedenine aynen benzeyen bu dünyada onun sonunu hazırlayan kanser hücresi halini almışız. Belki bir gün her insanın mutluluğunun gezegendeki herkesin ama herkesin mutluluğuna bağlı olduğunun, bir kişinin başındaki dertlerin kelebek etkisi misali tüm dünyaya dert olabileceğinin bu hastalığımızın tedavisi, ilacı olduğunun farkına varırız. Ama bilmem o zaman ne zaman? Kim derdi dünyanın en zıt iki ülkesinden Amerikalı Alan ile Suud Hekim birbirlerini sevip evlenir? Ama insan işte. Aradıkları şey belli. Hayatta kalmaya çalışırken kendi çaplarında mutlu da olabilmek. Ne kadar maddi zenginlik olursa olsun, hayat standardı ne kadar yüksek olursa olsun Amerika’da. Toplum içinde doktorluğun parmakla gösterilen bir statüsüymüş, özgür kadın rolü oynamak suretiyle toplumda toplumsal bir harekete öncülük etmenin getirdiği prestijmiş Arabistan’da. Yetmiyor işte mutlu olmaya. Hayatımıza sözümüzü geçirmek istiyoruz bir şekilde. Kendi hayatımızın kralları olmak istiyoruz bir bakıma. Ama o bildiğimiz kralları kastetmiyorum. Farklılık, üstünlük gibi kaprislere girmeden herkesin kendi özüne dönebildiğini, kendi hayatına kendisinin yön verebildiğini, herkesin bireysel mutluluğunun önündeki her türlü kısıtlamayı reddedebildiği bir dünyayı yaratabilecek kapasitede olduğunu; her insanın kendisinin ve bu dünyanın sıradan olduğu kadar paha biçilemez kralı olabileceğini demek istiyorum Dave Eggers’ın Kral İçin Hologram’da tasvir ettiği gibi. Gizem Oğanalp Kadın ve Toplum Yaşadığımız toplum nasıl da hayatlarımızı şekillendiriyor değil mi? Özellikle biz kadınların hayatını… Dünyanın neresinde olursak olalım bu eşit olmayan düzende hala özgürlüklerimizin peşinden koşuyoruz. Ne kadar geliştiğimizi, değiştiğimizi ve değişmeye devam ettiğimizi söylersek söyleyelim, geçmişten gelen Stefan Zweig’in yaratmış olduğu Bir Kadının Yaşamından Yirmi Dört Saat’te Mrs. C. ve Henriette karakterlerinin yaşadığı toplumsal baskının sadece form değiştirmiş halini yaşamıyor muyuz aslında? Kadına ‘’ucuz’’ yaftasının ne kadar kolay atıldığını, erkeğe ise hiçbir şey denilmediğini, kimsenin bir erkeğe, bir kadınla beraber oldu diye ‘’iffetsiz’’ demediğini siz de görmüyor musunuz, size de oldukça adaletsiz gelmiyor mu bu durum? Bir Kadının Yaşamından Yirmi Dört Saat’te bu iki kadının da yaşadığı adaletsiz olayların ortak noktaları hep erkekler. Onlar hakkında aşağı yukarı konuşan erkekler ve onlara seslerini çıkaramayan eşleri… Onların ‘’ucuz’’ diye nitelendirdiği kadınlar aslında sadece tutkularının peşinde koşanlar. Toplum tarafından kadınlığı bastırılan kadınlar, ne zaman ki onlara çizilen sınırların dışına çıkarlar işte o zaman onlardan kötüsü, iffetsizi yoktur. Mrs. C. eğer bu kadar toplum baskını üzerinde hissetmeseydi hayatı daha farklı olmaz mıydı? Bence, olurdu. Belki erkeğinin peşinden daha tutkulu koşardı. Belki de senelerdir hikayesini anlatmaktan bu kadar utanmazdı ve bu yükten seneler önce kurtulurdu. Hatta başka erkeklerle dindirirdi acısını… Dediğim gibi hangi toplumda yaşarsak yaşayalım maalesef hep erkek bireyler tarafından eleştirilip, onların egemen olduğu bir dünyada yaşıyor, erkeklerin çoğunlukta olduğu parlamentolarda haklarımız savunuluyor ve onların doğru bulduğu şeyleri yaşamak zorunda bırakılıyoruz. Hatta onların istediği şekilde giydiriliyor, büyütülüyor ve konuşuyoruz. Bir oyuncak bebekten farkımız ne peki? Söyleyeyim size, tek bir çocuğun oyuncağı değiliz de bütün toplum bizimle oynuyor, erkeklerin çoğunlukta toplum ve o normlara uyan kadınlar… Aslında sadece erkeklere değil de o normlara uyan kadınlara yani bu aşağılayıcı sisteme ses çıkarmayıp, hatta o sistemin parçası olan, onlar gibi yaşamayan kadınlara ağızlarına geleni söylemekten çekinmeyenlere de kızgınım. En ufak bir iftirayla o beğenmedikleri kadınlarla aynı konuma düşebileceğini fark edemeyen kadınlara. Kızgınım ama her bu konuyu düşünüşümde yine topluma geri dönüyorum, o kadınları da bu duruma düşüren topluma. Kadının en büyük düşmanını yine kadın yapan o topluma. İçinde yaşadığımız bu ataerkil düzen bizi, yani kadınları, birbirine düşüren, bizi bölen o düzene sinirlenmeden edemiyorum. Aslında hangi tarafta olursak olalım, tutkularının peşinden giden ya da ataerkil düzene ayak uyduran kadınlar, eninde sonunda mağdur olanlar yine bizler olacağız. Bizlerin hayatı en ufak bir iftiraya, bizlerin hakları en ufak bir siyasal dalgalanmaya bağlı. Erkek her zaman rahat, her zaman görece güçlü. Her zorluktan yaralanmadan çıkabilecekleri toplumda yaşıyorlar. Eşlerini aldattıklarında elbet birisi çıkıp ‘’Eşi onunla ilgilenmiyordur, onu mutlu edemiyordur.’’ tarzında bir şeyler der ve durumu meşrulaştırır. Bu sisteme ayak uyduran kadın ise araya girdiğini düşündüğü kadını suçlamaktan hiç çekinmez. Gördüğünüz gibi eş de eşini aldattığı kadın da toplum tarafından bir güzel suçlanır fakat kimse erkeğe ‘’ucuz’’ ve ‘’iffetsiz’’ sıfatını kullanmaz. Erkeğe asla ‘’iffetsiz’’ demeyen bu ikiyüzlü toplumda ne zaman birleşmeyi, birbirimizi anlamayı öğreneceğiz işte o zaman kadınlar kendi talihlerini değiştirecek, o zaman bütün kadınları birbiriyle barıştıracak. Ne zaman ki elitler, ucuz denilen kadınlar ve Anadolu’nun bir köyündeki Fatma da bütün hemcinslerini anlayacak, işte o zaman erkeklerin bizim hayatlarımızı yönetmelerine güçlü bir sesle karşı çıkacağız, işte o zaman bu toplum düzenini yıkacağız. Kaynakça Zweig, Stefan. Yaşamından Yirmi Dört Saat. Yayıncı: İş Bankası Kültür Yayınları, 2015. Ayşenur Feyza DİLSİZ İNSANA RAĞMEN BAZI HAKİKATLER Çevrede sağır edici bir sessizlik, duvarda sessizliğe kafa tutmuş o kurmalı saat ve siz bunları okurken ilerleyen dakikalar, saniyeler, saliseler... Hayatın bazen bizi unuttuğunu sandığımız dakikalar oluyor, pencereden yüzlerce farklı insanın farklı sebeplerle farklı yerlere koşuşturmasını seyrediyoruz. Sanki siz yokmuşsunuz gibi hayat öyle bir akıyor ki pasif kalmanın belki de en huzurlu şekli gibi geliyor bize. Perdemizi kapatıp oturup biraz nefes almaya yelteniyoruz derken o kapı zili hep ama hep çalıyor ve sizi yerinizden kaldırıyor. Uzun nefeslik oturuşlara izin vermiyor hayat, hep kısa kısa yetinmeyi bilmeyi öğretircesine kısa ama derin. İnsan bunu fark edemiyor. Ne o aldığı nefeslerin kendisine yetebildiğini fark edebiliyor ne de içinde bulunduğu hayatın akıp gittiğini. Damarına bastırıyor yaşadığını hissedebilmek için ne o kurmalı saatin tik taklarını ne de dışarda sürüp giden sokağın seslerini duyuyor. İnsan bazen sağır ve çoğu zaman kör oluyor hayata karşı. Yeryüzündeki bu kadar bilinçli bir varlığın yani insanın fark edemediği en büyük hakikat; hayat biz olsak da olmasak da dursak da koşsak da devam ediyor, hiç ama hiç durmuyor ve katiyen aynı kalmıyor. İnsan hayatın durmadığını anlasa aynı kalmadığını unutuyor, aynı kalmadığı bilincine varsa durmadığını göz ardı ediveriyor. Ve yine hayatın bir bütünlük portresi olduğunu anlayamayıp iki avucunda nereye koyacağını bilemediği parçalarıyla hayat tablosuna bakıp kalıveriyor. İşte bunları düşündüğüm sorguladığım zamanlarda karşıma bir film çıktı ki izledikten sonra dilimden tek bir cümle döküldü: “İşte hayat aynen böyle, sadece sahip olduğumuz farklı senaryolar farklı sahneler var ama olanlar hep aynı.” Filmimiz “Southpaw(Son Şans)”; başta bir boks filmi gibi gözükse de kahramanın aslında tüm insanlık olduğunu fark etmemiz uzun sürmüyor. Zirvelerde yaşanan hayatın nasıl en diplere sürüklendiğine değinilmiş. İzlerken çıkardığım en büyük sonuç biz ne planlar yaparsak yapalım hayat yine istediği gibi kendi düzeninde kendi doğrularına göre ilerliyor. Ne planlar ne istekler heba oluyor hayatın dönmesiyle. Çok da acımasız bir düzen ama öğreniyoruz yaşamayı. Daha az acılı bir yolu vardır mutlaka fakat hayat hep zordan yana. Acı ve ders hep iç içe. Çünkü biliyoruz ki insan yaşamadan belki de en ağırını anlayamıyor, göremiyor elindeki o parçaların nereye ait olduğunu. Hayatı anlamaya çalışmakla geçiriyoruz, tam elimizdeki son parçayı yerleştiriyoruz düzen yine bozuluyor, yine en başa dönüyoruz ama bu sefer daha tecrübeli daha görmüş geçirmiş ve parçaların nereye ait olduğunu bilerek. İnsanlığın hep aynı çıkmazda buluştuğu kocaman bir hayatta yaşıyoruz. Her yolun bir kıvrımı bir yokuşu birkaç tümseği var. Karşılaştığımızda ise bunlarla arkamıza çevremize bakıyoruz başka farklı yollar arayışına giriyoruz, bilmiyoruz ki aslında her yol aynı çıkmaza çıkıyor. Ancak varınca anlıyoruz. Geçtiğimiz her yolda bir parçamızı bırakıyoruz ama hiçbir şey alamıyoruz. Hayat sahip olabileceğiniz hiçbir şey sunmuyor. Sunsa da sahip çıkmayı bilmiyoruz, sahip çıksak yolun sonunda teslim ediyoruz, bırakıyoruz. Bizimle birlikte var olan hiçbir şeye sahip değiliz bu hayatta. Ancak ve ancak kendimize sahibiz. Tüm bu bilince vardığımızda aslında düşsek bile kalktığımızda yaralarımızı sırf bizim oldukları için sever oluyoruz. Çıkılması gereken zirveler, görmemiz gereken başarılar ve düşmemiz gereken dipler var. Gitmemiz gereken yollarımız var, sarmamız gereken yaralarımız, sorumluluklarımız var, kısa ama derin nefeslerimiz bir de kural tanımadan dönüp duran dünyamız. Yaşamamız gereken senaryolarımız var. Tüm bunlar yorsa da hayat devam ediyor insana rağmen ve o kurmalı saat çalışmaya devam ediyor sessizliğe rağmen. PAMUK İPLİĞİ Ölmek ve yaşamak arasında gidip gelmek... Başka bir deyişle ışığı görmek. Hep deriz ya hayat bu pamuk ipliğine bağlı bir varız bir yokuz diye öyle gerçekten saniyelik. Bazen bir şekilde tutunuyoruz ya da tutunmak zorunda kalıyoruz hayata. Aslında her saniyeyi, her dakikayı sonmuş gibi yaşamak lazım. Sonuçta ne tekrarı var ne de yeniden yaşayabileceğimizin garantisi. Şu an bunları yazma sebebim üç gün önce bu duyguyu çok net yaşamam. Film şeridi gerçekten oluyormuş. Belki de hâlâ şoktayımdır. Kendimdeymişim gibi de hissetmiyorum zaten. Trafik kazası geçirdik bir arkadaşımla beraber. Arabanın son hâlini gören herkes nasıl sağ çıktınız diye sordu. Bilmiyorum ben de nasıl oldu ama şu an hayattayız ve sağlıklıyız. Burnumuz bile kanamadan atlattık. Biz arabanın içinde bir tane saymıştık ama meğer üç takla atmışız; görenler öyle söylüyor. Hava yastıkları da açılmadı fırlamadık ama arabadan. Lastiğimiz uçmuş yerinde değildi bir de motoru yolda bir yerlerde bırakmışız. Üç gündür başka konu konuşmaz olduk hayatımızın merkezine oturdu birden. Çok ders çıkardık ve her gün yenileri ekleniyor bunlara. Mesela viraj dönerken frene basılmazmış viraja girmeden önce basmak gerekirmiş, araba kayınca kaydığı yöne doğru direksiyonu çevirmek gerekiyormuş. En önemli ders ise arabanın içinde kesici delici alet bulundurmamak gerektiği oldu. “Makas vardı ortada ya bir yerimize batsaydı” diye düşünüyoruz şimdi. Bir de şöyle bir şey var ki yaşadığımıza şükretmeye başladık. İçtiğimiz kahvenin tadı bile farklı geliyor artık. Zevklerimiz değişmeye başladı. Değişik şarkı türleri dinliyoruz, gitmediğimiz yerlere gidiyoruz ve hiç olmadığımız kadar hayat doluyuz. Kötü bir şey olunca neyse ki yaşıyoruz diyerek kendimizi teselli ediyoruz. Neyin mesajı acaba bu bize. Arkadaşlığımızı mı sınadı yoksa dikkatli olmamız konusunda mı uyarıldık veya başka bir bakış açısı olarak daha kötüsü olacaktı da onu mu engelledik bu kazayla bilmiyorum. Arabadan ilk indiğimiz an fark etmedik ama sonradan düşününce büyük bir şey atlatmışız. “Neden oldu?” diye sorunca da sadece “Gereksiz heyecan arayışları,” cevabını verebiliyoruz kendimize. O saatte o yokuştan aşağıya o hızla gitmeye ne gerek vardı üstelik yerler ıslakken. Eğleniyorduk o an. Sonrasını düşünmeden gerçekleştirdiğimiz eylemler bize pahalıya patlayabilirmiş. Büyüklerimiz derler bize gençsiniz kanınız kaynıyor ama dikkatli olun diye. Haklılar. Bazı şeyleri yaşadıkça öğreniyoruz. Yaşlarının verdiği deneyimle bize tecrübelerini çıkardıkları dersleri anlatmak ve bizi korumak istiyorlar. Anlayabiliyorum fakat bizim de bazı şeyleri yaşayarak öğrenmemiz gerektiğini, kendilerinin de yaşadıkları şeylerden sonra öğrendiklerini unutuyorlar. Sonra da “ben demiştim” cümlesini duymaya mahkum ediliyoruz biz gençler. Kaza yerinden almaya geldi babam beni. Haklı olarak korkmuş ve o korkuyla da deliye dönmüş gibiydi. Sürekli olarak aynı cümleyi kurdu: “Ben sana söylemiştim beni dinlemezsen böyle olur”. Kendisi de genç oldu, gezdi, dolaştı hatta kaza bile yaptı. Herkes yapabilir bu konuda “ben söylemiştim” demenin yararı yok ki. Neyse ki sonra beni kaybetmiş olabileceğinin farkına vardı ve vazgeçti o tutumundan. Hayat gerçekten yaşanmaya değer ve güzel bir şeymiş. Şikayet etmek yerine durumlardan, olaylardan zevk almaya çalışınca belki ders çıkarma aracı olarak bakmaya başlayınca zor olmuyormuş. Elimizdekilerin kıymetini genelde kaybedince anlarız ama önemli olan kaybetmeden de bilebilmekmiş, sahipken kullanabilmek. Keşkelere yer vermem genelde iyi ki de vermiyormuşum çünkü hayat keşke demek için çok kısa. İçinizde olan, canınızın istediği hiçbir şeyi yapmayı ertelemeyin. Yarınınız olacağının garantisi yok. Soğuk hava bile ne kadar güzel. AŞKIN YOLU BİRDİR Karnımda uçuşan bu kelebekler, kalbimin hızlı atması, avuç içlerimin terlemesi bir ölüm şekli olabilir mi? Ya da bir mahkûmiyet; kalbime, gözlerime vurulmuş prangalar… Ateşin tüm bedenime yayılması, nefes alışverişimin sıklaşması… Rahatsızlandım mı acaba? Hayır, hastalık değil bu; aşk. Gelişinden belli bir sürü soru işareti ardında. Noktası konulacak cevaplar bulamıyorum kapımı çalan bu sorulara. Çok yeni olan bu hissi daha tanımadan buyur ediyorum yanıma. İlk aşk. İlk deneme. İlk savruluş. Kalbim biraz hasarlı, yenik ama aşkın en güzel yanı da ne kadar kırılırsan kırıl pes etmemeyi öğretiyor insana. İçinden beni gör, sen de sev diye haykırıyorsun başka sevdiği varken bile. Hiç tanımadığın bir insandan ölmesini dileyecek kadar çok nefret ediyorsun sadece sevdiğinin sevdiği diye. Belki de aşk kendine acırken başkalarına acımamaktır. Hapsettiğimiz sadist duyguların su yüzüne çıkmak için beklediği fırsattır. Aşk sadece acı değildir. Bazen sebepsiz bir gülüşte saklanır ya da masum bir çocuğun oyuncağını paylaşmasındaki sebepte. Aşk kelimesi ilkokulda öğrenilmesi en basit olan kelimelerdendir ama anlamını tüm hayatın boyunca sorguladığın… Kolay gelirdi anlamlandırması, okuması o üç harfi… Ancak büyüdüğümüzde anlarız o tek hecenin içi dolu sonsuz bir kitap olduğunu. Öyle ki tarihin en büyük hastalığı der bazıları, bazısı da çağımızın en güzel duygusu. Enleri yaşatır bize aşk dediğimiz şey en dipten en zirveye. Kimi eski aşkları sever, şarap misali, yıllandıkça değerlenen. Onlar unutamayanlar, unutmak istemeyenler… O yüzden bazı çocuklar isimlerini kalan aşk kırıntılarından alırlar. Aşkın hoyrat bir yüzü de umut ederken kapılarını sert bir şekilde çarpışıdır. Kapı deliği aşkları buna en güzel örnektir. Saatlerce beklersin o zilin çalmasını ama nihayetinde duyduğun tek şey uzaklaşan ayak sesleridir. Türlü türlü bahaneler ararsın asansörde karşılaşmak için ama karşılaşma ihtimalinde bile koşar adımlarla uzaklaşırsın. Belli ederim, sesim titrer diye. Reddedilmemek için saklarsın aşkını kapalı kapılar ardında. Bir gün açılır o kapı ya da hep kapalı kalır aşkın da kalbinde mahkûm. Bazen de dilinin düğümlendiği, mantığının kalbinle çeliştiği o anda gizlidir aşk. İmkânsızlıklar imkânlı olur aniden. Aşık olduğunda her şeyi yaparım sanırsın, her şeye gücün yeter. Ayrılık imkânsız gözükse bile imkânlı olabilir işte. Radyoda çalan o acıklı şarkıya eşlik ederken kendini camdan dışarı bakar ve ağlar vaziyette bulabilirsin çünkü çalan her şarkıda aşkına ait bir anı, acı vardır. Aklından geçenler seni o anda korkutmaz. Şimdi bir duvara çarpsam ve bu acı bir son bulsa dersin. Bunu düşünmek sana nahoş bir mutluluk verir. Aşk işte böyle bir kasırgaya da benzetilebilir yıkıp, yakıp, dağıtan. Yine de kimsenin vazgeçemediği, herkesin teslim olduğu… Cemal Süreya’nın da dediği gibi “Annesinden dayak yediği halde, yine ‘Anne’ diye ağIayan bir çocuktur aşk…” Bu yüzden en tehlikeli silahtır. Ne zaman vurulacağınız, ne kadar darbe alacağınız hiçbir zaman belli olmaz. Sadece bir hedefsinizdir ve yakalanmayı umuyorsunuzdur. Dünyanın merkezinde sadece aşıklar vardır ve bu dünya da onların hatırına her gün döner. Yaşadıkları hayat gerçektir. Her güne uyanmak için sebepleri, aynada güzel görünmek için verdikleri o uğraş, ruhlarının narinleşmesi hepsi aşkın gücüdür. Yolu hiç aşkla kesişmemiş insanlar boşa bir ömür geçirmişlerdir. Dünyadaki en büyük nimetten mahrum kalarak. Kulağınıza biri eğilip sıcaklığını hissettirerek seni sevdiğini söylemiyorsa hayattın çok da bir anlamı yok demektir. KAYNAKÇA Süreya, Cemal. Gözde BAYRAKTAR DUYAR 1 Aysun Duyar (21400981) TURK 101 – 002 11.03.2015 Neşe Çetiner Lucia de B. / Paula van der Oest KATİL YARATIRKEN KURBAN YARATMAK “Lucia de Berk yanlışlıkla altı yıl, üç ay ve on dokuz gün hapis yattı. Hiçbir hastane personeli ve polis bu haksızlıktan ceza almadı. Yargıtay başkanı ve adalet bakanı Lucia’dan şahsen özür dilediler.” (*) Kendi ülkemi seviyor oluşum bir yana, adalet sistemimizin her gün daha kötüye gittiğini gördükçe daha adil sistemlerde yaşama hayali kurmuyor değilim. Halkının ihtiyaçlarını göz önünde bulundurmaya çalışan, gelişimin kısıtlama değil de özgürleşme yoluyla geleceğinin farkında, cinsiyet ve cinsel yönelim ayrımcılığına yer vermeyen politikalar benimsemiş bir ülke… Refah seviyesi yüksek, suç oranı düşük, mahkemeleri adil… Lucia de Berk’in hikâyesini izleyene kadar, Hollanda son derece mutlu ve özgür bir ülkeydi benim için. Gerçek bir hikâyeyi konu alan iki saatlik bu film, bana hiçbir kuralın ve sistemin sosyal etkiden bağımsız olamayacağını hatırlattı. Bir pediatri hemşiresinin hikâyesini izliyoruz. Yüzünün çizgileriyle, ellerinin ince derisinin altındaki damarlarla, sigara içişiyle yorgun bir kadın Lucia. Yorgunluğu sabahtan akşama kadar ağlayan hasta bebeklerle uğraşmak zorunda olduğu işinden mi, hatırlamak istemediği bir geçmişten mi? Diğer hemşirelerle karşılaştırıldığında tuhaf, belki de takıntılı sayılabilecek hareketleri var. Nöbet saati bittiği halde onlarla ilgileniyor, oynuyor. Bebeklerle iletişimi iyi görünse de, iş arkadaşlarıyla ilişkisinin öyle olmadığı küçük ayrıntılardan çıkarılabiliyor. Savcının ortaya çıkardığı kötü bir çocukluk hikâyesi, kütüphaneden alınıp iade edilmemiş cinayet romanlarıyla dolu raflar ve günlüğünde sürekli bahsettiği, ne olduklarını açıklamadığı dürtüleri… Lucia de Berk, çalıştığı yerdeki bebekleri ve ara sıra baktığı yaşlı hastaları öldüren bir psikopat olabilir mi? Lucia de B. niçin bebeklerle ve yaşlılarla ilgileniyor? Çocukluğunda yaşadığı travma onu bir psikopata mı dönüştürmüş, yoksa savcının imkansız gördüğü olasılık, iyi biri olma olasılığı gerçekten doğru olabilir mi? Sorulara cevap bulmaya çalışan ne yazık ki kimse yok. Hastanenin büyümesi gerektiği için başhekim, işlerinden olmak istemedikleri için diğer hemşireler ve mesleğinde kendini kanıtlamak istediği için savcı yardımcısı adeta Lucia’yı hedef gösteriyor. Medya gelişmeleri halka duyururken başlıkları en çarpıcı şekilde atıyor, kamuoyunda Lucia ile empati kurmaya imkan vermeyecek şekilde bir karalama kampanyasına girişiyor. Ortada hiçbir kanıt olmadığı halde, veriler mahkemede Lucia’nın aleyhine yorumlanıyor. Lucia geçmişiyle ve iş arkadaşlarının izlenimlerindeki herkese emirler yağdıran karakteri ve toplum kurallarına uygun olmayan tarzıyla, giydiği eteklerin boyuyla yargılanıyor, müebbet hapse mahkûm ediliyor. Lucia de B. masum bir kadının hayatından altı senenin çalınmasının ve kendi çıkarlarını düşünen bir çevrenin hikâyesi. Tartışılması gereken nokta bireylerin kendisini düşünüp düşünmemesi değil, kendisini düşünmekte ne kadar ileri gidebileceği olmalı. İnsanın kendi iyiliğini öncelikli görmesi kadar doğal bir eğilim olmadığı gibi, insanı diğer hayvanlardan farklı bir kategoriye koyan özellikler de düşünülmeli. Birbirinden bağımsız, dava edilmesine bile gerek olmayan doğal ölümler arasında kurulan ilişki, diğer bireylerin çıkarları ve bu doğrultuda yönlenen medyanın etkisinden kaynaklıdır. İnsanın varoluşu, sosyalliği ve sosyal etkiyi de beraberinde getiriyor. Aynı kadının, aynı hikâyenin medya tarafından farklı şekillerde yansıtılması sonucu toplumda oluşan iki zıt etkiyi net bir şekilde görebiliyoruz. 2004 yılının ana haber bültenlerinde, gazete haberlerinde “ölüm meleği” olarak DUYAR 2 bahsedilen Lucia’ya büyük kin besleyen öfkeli bir halk var. 2010 yılında ise cinayet diye bahsedilen ölümlerin aslında doğal olduğunu duyuran medyanın etkisiyle sokaklara dökülen, Lucia’nın yattığı cezaevinin dışında meşaleleriyle ona destek olan aynı halk… Bu film, daha doğrusu Lucia’nın öyküsü, bana çok fazla şey düşündürdü. Kitlelerin hisleri çok basit şekilde yönlendirilebiliyor. Kuralların en doğru şekilde işlediği toplumlarda bile adaletin yerini bulması suçsuz bir kadının yıllarına, belki de psikolojik sağlığına mal olabiliyor. Adalet yasal olarak yerini bulsa da, kimse kayıp yılların sorumluları hakkında herhangi bir girişimde bulunmuyor. Yaşam kalitesinin en yüksek olduğu ülkelerden birinde yaşanmış bu olay, sosyal psikoloji, hukuk ve siyaset bilimlerinin incelemesi gereken gerçek bir hikâye. (*) van der Oest, P. (2014). Lucia de B. Hollanda: Rinkel Film. MİNE BAYSAL DOĞRU OLMAYANI YAPMAK Herkesin ulaşmak istediği bir hayali, gerçekleşmesini istediği bir amacı vardır elbette. Kimileri hayallerine ulaşmak için ömür boyu karınca gibi çalışır, kimilerinin de bu kadar çalışmasına gerek yoktur. Çünkü her şeye sahip olan bir aileye doğmuştur ki bu açıdan hep diğerlerinden daha şanslıdırlar ya da diğerleri onları hep şanslı görür, gerçekten şanslı veya mutlu olup olmadıklarını bilmezler. Peki ya her şeye sahip olan, bütün hayallerine ulaşmış birisi için yaşamanın bir anlamı kalmış mıdır ya da bu insan etik olmayan bir davranışta bulunduğunda kendisini yaşıyormuş gibi hissetmesine sebep olan şey nedir? Okuduğum bu kitapta da (Olağanüstü Bir Gece) yazar her şeye sahip, hayatını heyecanlı kılan hobileri var ama bir süre sonra hayatı tekdüzeleşiyor, hiçbir duyguyu hissedemiyor, onu heyecanlandıran hiçbir şey kalmıyor sıradan hayatında. Ve aradan yıllar geçtikten sonra yaşadığını hissetmeye başlıyor ama ona bu hissi veren şeyin ahlaki açıdan kötü bir eylem olduğunun o da farkında ki hırsızlık gerçekten kimse tarafından hoş karşılanmayan bir eylem. Ama onu değiştiren, yeniden yaşamasını sağlayan olay buydu işte. “O zamanki ‘ben’den, tam da bu olay nedeniyle tamamen koptum; artık ona dışarıdan, soğuk ve yabancı bir tavırla bakıyorum.”(4) Bu satırları okurken aklıma lisedeki hocamın “Hiçbiriniz bir saniye önceki sizle aynı değilsiniz” deyişi geldi. Hepimiz zaman geçtikçe olgulaşıyoruz, bazı şeylerin farkına varıyoruz. O kadar doğruydu ki hem hocamın hem de yazarın söylediği, bir düşünsenize kendinizi, bir sene önceki sizle şimdiki siz aynı mı? Ben bu kitabı okuduktan sonra buna çok kafa yordum ve gerçekten de aynı olmadığımı fark ettim. Pişmanlıklarım vardı; keşke yapmasaydım dediğim büyük pişmanlıklarım, en azından bana göre ya da bazı iyikilerim, mutluluklarım... Bütün bunlar beni ben yaptı işte. Bu kitabı okuduğumda aklımda bir soru belirdi: Doğru herkes için doğruysa neden yazar mutlu değil, onu toplumsal olarak yanlış olana iten sebep nedir? Bana göre bunu yapmasının nedeni; kendini topluma ait hissetmemesi ve o yanlışı yaptığında hiç olmadığı kadar mutlu ve hafiflemiş hissetmesi. Peki siz yanlış bir davranışta bulunduğunuzda çok mutlu olacağınızı bilseniz yine de yapar mıydınız? Ben yapmazdım. Diyelim ki herkes yazarımızın yaptığı gibi hırsızlıkla mutlu olsa dünya yaşanmaz bir hale gelirdi. Aslında onun yaptığı tam da hırsızlık sayılmazdı; o kötü olandan alıp iyi olana vermişti. Ama hiç kimse onun kadar masum düşünmüyor bu hayatta, o yüzden çoğu zaman toplumun lehine vermeliyiz kararlarımızı, bu bazen bizi mutsuz etse bile. Ama yine de işler her zaman mantık çerçevesinde yürümüyor. Eğer yazarla empati yaparsak belki ona hak verebiliriz.Bazen doğru olan şeyler bizi mutlu etmez aksine, yanlış bir şey yapmak bizi heyecanlandırır ve yaşadığımızı işte tam da o yanlışı bile bile yaparken hissederiz ve buna engel olmayız; daha doğrusu engel olmak istemeyiz. Çünkü yaşamak dediğimiz olay, bizden her zaman doğru olanı yapmamızı istemez; bizden bize var olduğumuzu hatırlatan şeyleri yapmamızı , kendimizi kaybettiysek eğer yeniden bulmamızı ister, doğru ya da yanlış olmasının bir önemi yoktur. Çünkü bu hayatta bizden daha önemli bir şey yok; bütün hayatımız boyunca düşlediğimiz hayallerimize kavuştuğumuz o an; hepimiz o anın ya da anların varlığıyla yaşıyoruz işte. Tek ihtiyacımız olan o anları ne pahasına olursa olsun kaybetmemek, hep elimizde tutmak. KAYNAKÇA: Zweig, S. (2015). Olağanüstü Bir Gece.(İ. İgan , Çev.) İstanbul: Türkiye İş Bankası Kültür Yayınları Beril Alyüz YAŞAMI SINIRLAMAK Sizce hayatımızda ulaşabileceğimiz hedeflerin bir sınırı var mıdır? Varsa bu sınırlar bize bağlı olmayan nedenlerden dolayı mı oluşmuşlardır yoksa o sınırları biz kendimiz mi çizeriz? Bu sınırların bizi etkilemesine ne kadar izin vermeliyiz? Hangimiz hayatımızı sınırları olmadan yaşadığımızı düşünüyoruz? Yaşadığımız çevre, bu çevrede bulunan insanlar ve maddi durumumuz gibi bir sürü etken bizi sınırlar. Dünyayı gezmek istiyoruz diyelim, evimizin sorumlulukları ve maddi durumumuz gibi bir çok etken muhtemelen bizi sınırlar ve hayalimizi ertelememize yol açar. Ya da biz bu etkenlerin bizi sınırladığını düşünürüz. Bizi hayal ettiklerimizden alıkoyan, bizi hapseden o demir kafesin, en başından beri sadece hayalî olma ihtimali var mıdır? Bana göre bu kafes, tamamen hayalî olmamakla beraber çoğu zaman oldukça abartılır. Yani sınırlamalarımızın her zaman gerçekçilik payı vardır ama biz çoğu zaman bu sınırlamaları aslında hayallerimizi gerçekleştirmemek için bir bahane olarak kullanırız. Mesela The Truman Show filminde de karakterimiz Truman’ın kasabayı terketmesini engellemek için etrafındakiler sürekli Truman’ın sorumluluklarını yüzüne vurur. Mesela karısı maddi durumdan şikâyetçi olurken annesi ise ölmeden önce bir torun istediğinden bahsederek Truman’ı sorumluluklarının altında boğmaya çalışır ve bu taktik belli bir süre için işe yarar. Çevremizdekiler ya da finansal durumumuzun istersek bizi etkileyemeyeceğini, eğer istersek bizi sınırlayan o kafesten çıkabileceğimizi hâlâ savunuyor olabilirsiniz fakat bizi o kafesin içinde tutan bir başka etken daha var: Geçmişimiz. Her hareketimiz, her seçimimiz belli bir olayın sonucu olarak gerçekleşiyor yani başka hiçbir etkene bağlı kalarak yaşamasak bile geçmişimizin esiri olarak yaşıyoruz hepimiz. Geçmişimizde olup bitenlere bağlı kalarak hayatımızı yönlendirdiğimiz için hepimiz kendi yarattığımız dünya baloncuğunun içinde yaşıyoruz. Ve bu durumdan çoğumuz mutlu, inceleyin neredeyse kimse normal ve sıradan olandan şikâyetçi olmaz. Bizi endişelendirenler ya bilmediklerimiz ve deneyimlemediklerimizdir ya da deneyimleyip sonucunda kötü olaylara sebep olanlardır. Karakterimiz Truman ise çocukluğunda yaşadığı kaza sonucu denizde babasını kaybeder ve bu yüzden denizden korkmaktadır. Deniz korkusu yüzünden yaşadığı adayı terkedemez ve etrafındaki dünyadan başka bir dünya olduğunu anlayamaz. İşin ilginç kısmı Truman hayatının uzun bir süresi boyunca o adayı terk etmeyi düşünmez bile, düşünmeye başladığı zaman ise adadan ayrılacak cesareti bir türlü kendinde bulamaz. Filmde Cristoff bu durumu dünyanın gerçekliklerini, bize sunulan hâliyle kabul ettiğimizi ve Truman’ın da aynı şekilde kendi bildiği güvenli gerçeklikten ayrılmak istemeyeceğini söyleyerek açıklar ve belki de haklıdır. Kabullendiklerimiz, bildiklerimiz çerçevesinde yaşarsak bu bizim için güvenli bir hayat olur fakat hayatın güvenli yaşanılması mı gerekir? Bana göre yeni şeyler keşfetmek ve öğrenmek çoğu zaman tamamen güvende olmaktan daha önemlidir. Sadece kendimize sunulan gerçekliği kabullenmek yerine güvenli olmaktan belli ölçülerde ödün vererek sahip olduğumuz 1 gerçekliğimizi geliştirebiliriz bence. Cristoff’un söylediklerinin aksine Truman da kendi güvenliğinden ödün vermeyi seçerek denize açılır ve etrafındaki baskılara rağmen doğduğundan beri yaşadığı adayı terketmeyi başarır. Kendi gerçekliğimizi geliştirmeye uğraşmazsak bize çok güvenli gelen o küçük kafesin içinde döner dururuz ve başladığımız noktadan bir adım ilerleyemeyiz. Fakat bana göre bizi motive edecek yani kafesimizden dışarı adım atmaya itecek bir etkenin varlığı da çok önemlidir. Örneğin Truman’ın adadan ayrılmak istemesinin temel nedeni lise aşkını bulmak istemesiydi. Eğer lise aşkını bulmak gibi bir amacı olmasaydı, onu yaşadığı adanın dışındaki dünyayı sorgulatacak bir itici güç bulunmazdı. Biz de buna bakarak edindiğimiz amaçların, gerçekliğimizin sınırlarını geliştirici yönde olmasına özen göstermeliyiz bence. Eğer amaçlarımızı sürekli kendi bildiklerimizden ulaşabildiklerimizden seçersek, bana kalırsa o zaman bu amaçların bize ne kadar yararlı olacağı tartışılır. Sevgili okuyucularım, umarım ki siz de her zaman kendi gerçekliğinizin sınırlarını zorlayan amaçlar ediniyor veya seçimler yapıyorsunuzdur. Kendi gerçekliğinizin sınırlarına aldanmamanız ve o sınırları hep zorlamanız dileğiyle. KAYNAKÇA The Truman Show.Dir.Peter Weil.Perf.Jim Carrey.1998. 2 GÜNÜN SÖYLEDİKLERİ Dikkat! Okumak üzere olduğunuz bu yazı kişisel bir öz eleştiri içermektedir. Boşa geçen zamanımın, zevkini çıkaramadan akıp giden günlerimin ve altını dolduramadığım bazı sözlerimin bir cezası ve göstergesidir bu yazı bana. Bir anda farkına vardığım bu tenkit etrafımda olan ama benim dinlemediğim bazı uyarıların, kulağıma küpe olmasını sağlayacak niteliktedir. Asıl konuya giriş yapmadan önce neden bu yazıyı yazma ihtiyacı hissettiğime gelecek olursak Murathan Mungan’ın yazmış olduğu Güne Söylediklerim adlı kitabının etkisi altında kaldım diyebilirim. Kısaca bilgi vermek gerekirse kitap iki bölüme ayrılarak kaleme alınmıştır: İstediler Yazdım ve Güne Söylediklerim. Bu ikisinin içinden de beni etkisi altına alan asıl bölüm ikinci kısım olmuştur. Bu kısmı okudukça da zihnimde yankı yapan o öz eleştirinin ortaya çıkmasını sağlamıştır. Peki, nedir farkına vardığım bu tenkit? Eserde Mungan’ın yaptığı konuşmalar hiçbir zaman içi boş sözler değildi. Araştırdığı, öğrendiği, gördüğü, ortaya koyduğu şeylerin güzelliğiyle beslenmiş ve insanlar için bir değer taşıyan sözlerdi; ister günlük gelip geçici sözler olsun, ister bir kitle karşısında özenle seçmiş olduğu cümleler... O bunları güne ve hatta etrafındaki insan kalabalığına karşı söylüyordu. İşte bu noktada kendime sordum: Ben kime veya neye karşı böyle anlamlı şeyler söyleyebiliyordum? Elbette benim de dilimden dökülen bazı sözler vardı ama bu söylediklerimin ne değeri vardı? Genel olarak benim güne söylediklerim zaman dolsun diye söylenen, içi hava dolu balon gibi sözlerdi. Gün sonunda çoğu ya sönüyor ya da patlıyordu. Bu yazar gibi etki yaratabildiğim bir gün dahi yoktu onca yaşanmışlık arasında. Bu konuyu da geçtim, asıl konuşan, söz sahibi olan ben değildim hayatımda; bunları yapanlar akıp giden günlerimdi benim. Peki, gelip benim kulağıma ne fısıldıyordu bu günler? Bu noktada da diğer bir acı gerçek vardı. Kulaklarımı açıp günleri dinlediğimde dediği şeylerin çoğu zamanın akıp gittiğiyle ilgiliydi. Zaman akıp gidiyor ve en çok konuşan günler oluyordu. Benim söz sahibi olmam gerekir iken o beni çenesiyle kapatıyordu. Sadece zamanla mı ilgili bana laf çarpıyordu peki? Hayır, düş alemine dalma, gerçek hayatı gör, faydalı ol, karamsarlıktan kurtul ve bu tür şeyler... Murathan Mungan yazılarında bulduğu yeni metaforları veya başka önemli detayları geniş kitlelere ve en önemlisi günlere haykırıyor, ben ise onların bana karşı kurduğu cümleler ve sarf ettiği kelimeler altında eziliyordum. Düş âlemlerinde karamsarlık yaşıyordum sürekli ve bir faydamın dokunabileceği çoğu şeyi zamanın akışına bırakıyordum. Kendi yaşamımda söz hakkının bende olduğunu sanıp dururken onca yıl, bir kitap doğru bildiğim bütün yanlışları gösterdi bana. Şu an düşünüyorum da bazı şeyleri değiştirmemin, sadece dinleyen taraf olmamanın ve zamanın akışını kontrol etmemin vakti gelmiş de geçiyor bile. Bu yüzden teşekkürlerimi sunuyorum hem yazara hem de kitaba beni sarsıp kendime getirdiği için. Yazımın sonuna gelirken bundan sonrası nasıl olacak senin için diye yine günün şu akşam saatleri gelip söyleniyor kulağıma. Kusura bakma gün hanım, artık tek taraflı sohbetler yok. Ayrıca sadece seninle sürekli olarak çene çalmak istemiyorum. Bundan sonra sen, ben ve diğerlerinin de katılmış olduğu sohbetler içinde olacağız. Çünkü ben de güne bir şeyler söyleyip yeni metaforlar oluşturmak istiyorum. Tıpkı Murathan Mungan gibi... Konuşma sırası artık bende ve ilk sorumu sorarak sohbeti başlatıyorum: Sizin hayatınızda kim kimin kafasının etini yiyor? Gün mü yoksa siz mi? Kaynakça: Mungan, Murathan. Güne Söylediklerim. İstanbul: Metis Yayınları, 2015. Kendi Kafesimiz Küçük, tatlı bir kız çocuğu.. Onlarca oyuncağının arasından, gelen komşu çocuğu elindeki bez bebeği hedef alıyor oynamak için. Oyuncağı vermek zorunda kalan kız çocuğu o dakikadan sonra ne kadar tatlı kalabilir? Sevdiğim oyuncaklarımı paylaşmak küçüklük travmalarımdan biriydi benim de. Paylaşmayı da severdim oysa, ama birini çok sevince diğer bez bebeklerin önemi kalmıyor. Annemin en sevdiği bez bebek o olduğu için mi yoksa komşu çocuğunun hedefindeki bez bebek olduğu için mi suç onda? Farkında olmadan küçük yaşta bende bağımlılık yaratan ne? Yeri geldi annemi anneannemden, yatağımıda misafirden kıskandım. Kıskanmak bana göre değil oysa, peki beni bu denli çirkinleştiren, irademi önemsiz kılan şey ne? Söyleyeyim : Bağımlılık. İsminden de anlaşılacağı gibi, bağımlılık bizleri bir nesneye, insana, hatta bazen hiç olmayan şeylere bağlı hale getirir. Sonradan, zamanla ortaya çıkmazlar. Çocukluğumuzdan, doğduğumuzda o ilk nefesi alıp ağlamaya başladığımız günden beri bağımlıyız aslında. Doğduğumuzda bağımlı doğar, ölürken bağımlı ölürüz. Peki nedir bu bağımlılık? Neden kötü bir şey olduğunu savunmaya başlayacağım? Çünkü ben aciz hissediyorum kendimi. Tıpkı başka insanların bağımlılıklarını kabul edemedikleri, korktukları ama çoktan sahip oldukları gibi. Kim bir şirkette en alt pozisyonda olmak ister ki? Yapılan işten ötürü değil, başka insanlara olan bağımlılık, emir komuta zinciri yüzünden istenmez bu pozisyon. İnsanların en üstte olmayı istemeleri de bağımsızlık arzusunun en açık örneklerinden biridir. Kişisel bağımlılıklardan bahsetmem gerekirse, her insanın kararlarını alırken göz önünde bulundurduğu faktörler vardır. Kararlar bu faktörlere uyumluluk çerçevesinde alınır. Eğer annem o arkadaşımla yakın olmama sıcak bakmıyorsa yakın olmuyorum. Tamam, belki kötülüklerden korunuyorum. Fakat neyi kaçırıyorum biliyor musunuz? İyiyi ve kötüyü ayırt etme yetimi geliştirme şansımı kaçırıyorum. Annem olmadan vermek zorunda olduğum her kararda büyük bir kararsızlık yaşıyorum. Bağımsız hareket edemiyorum. Bağımlı olmak istemiyorum, fakat bağımsızlıkta beni boşluğa sürükleyecek hissi uyandırıyor. Peki, ''Eğer bağımsızlık imkansızsa, duygusal bağımlılık bir çözüm değilse ve bağımlılık istenmiyorsa, öyleyse ne olacak? Ben bu yüzden yeni bir terim icat ettim: Kendine-bağımlılık. '' (Bucay, 41) Jorge Bucay'ın Kendine Giden Yol adlı kitabı, tüm insanlığı huzura kavuşturacak altyapıya sahip bence. Yazarın vurguladığı şey kendine bağımlı olmak. Bu da demek oluyor ki bağımlılıklarımıza bir şekilde son versek ya da insanlar hayatımızdan kaybolup gitseler bile bizi bekleyen kocaman bir boşluk değil. Bağımsızlık diye bir şey yok, insan doğuştan bağımlı fakat önemli olan şey başka kafesler yerine artık kendi kafesimizde yaşayacak olmamız. Sonsuz bir gökyüzüne açılmasa da, bizim sonuçta... Nasıl değerlendireceğimiz bize kalmış. Artık kendimize bağımlıyız, her şeyden önce biz varız. E nasıl olacak bu? Bağımlı olduğum tek şey cep telefonu ve sigara değil ki.. Keşke öyle olsaydı. Böylece daha kolay vazgeçebilirdim. Fakat şimdi yolumda kırılması gereken kalpler var. Kararlarımı kendim vererek alışılanın dışına çıkacağım, yeri geldiğindeyse insanların kurallarını ezeceğim, uymayacağım onlara. Artık kendi kurallarım var. Bu yolda ilerlerken aklımdan çıkarmamam, çıkarmamamız gereken tek bir şey var. Biraz bencil olmalıyız. Eğer hayatımızı başkalarının kalıplarında yaşamaya devam edersek kendimize giden bu yolda adım atmamız oldukça güçleşir. Hayır demeyi öğrenmeliyiz. Kendimize vakit ayırmalıyız, öğrenmek için, doğayı, tüm dünyayı sevmek için bir vakit. Çevremizdekilere verdiğimiz önem azalmış gibi görünecek belki ama bizi içten seven herkes yürüdüğümüz yolun güzelliğine saygı duyacaktır. Önemli olan tek şey kuralları kendimizin koyduğu bir dünyada, başka bir kafestense kendi kafesimizde yaşamaktır. Gün geçtikçe kendi yolunu bulmak da herkes için daha kolay olacak, özgürlük mecaz anlamına kavuşacaktır. Kaynakça Bucay, Jorge. Kendine Giden Yol. Epsilon, Şubat 2015 Turk 101 Sefercioğlu  1Normalleştirilebilen Bireyler Mi Olmalıyız?Normal kelimesi gün içinde muhtemelen ne kadar sık kullandığımızı fark etmediğimiz sayılı kelimelerden birisidir. Bir üniversite öğrencisi olarak söylemeliyim ki ben bu kelimenin üç sene öncesine kadar günlük hayatımızı ne kadar etkilediğini farkında bile değildim. Oysaki konuştuğumuz her konuda, yaşadığımız her olayda, eleştirdiğimiz her durumda bir parça normal olabilme çabası var. Peki bahsi geçen normal olabilmek kavramı tam olarak neyi ifade ediyor? “Aşırılığı, eksikliği ve taşkınlığı olmama, ortalama durum” anlamına gelen normal kelimesi meğersem “kural olarak belirlenmiş, benimsenmiş” anlamına gelen norm kökünden türemiş bir kelimeymiş. Sözlük anlamından da anlaşıldığı gibi normal olmak ortalamanın dışına çıkmama kuralıymış. O zaman bizlere normal olmayı kabul ettiren ortalamaya sormak gerek, ortalamanın belirlediği normallik ölçütleri doğrultusunda yaşarken farklılıklarımızdan vazgeçmek özgür irademizden vazgeçmek değil midir? Hayatımın hatırı sayılır bir süresi boyunca toplumsal değer yargılarımızın gölgesinde yaşadım. Şimdi geriye dönüp baktığımda ise beni ben yapan tercihlerimden ya da ortalamaya esir olmak istemeyen parçalarımdan vazgeçtiğimi görüyorum. Vazgeçtiğim parçalarıma bir gözlemci Turk 101 Sefercioğlu  2gözü ile baktığım zaman kişiliğimin kendi özgür iradem yerine toplum tarafından şekillendirildiğini fark ettim. Mesela arkadaşlarımla bir restoranda akşam yemeği yerken bile ne kadar komik bir espiri yapılırsa yapılsın içimden geldiği gibi aşırı tepkiler veremedim, moda olmadığı için saçımı pembeye boyatamadım ya da bir kıza yakışmadığı için futbol oynayamadım. Çevremdeki insanlara bakıyorum da aslında hepimiz aynı durumdayız. Her birimiz bizler için önemli olan belki de düzinelerce değerden toplumun bize çizdiği sınırlar yüzünden vazgeçmişiz. Şimdi ortalama dediğimiz o kitleye soruyorum, farklılıklarımızdan vazgeçmesek ne olurdu? Muhtemelen benim bir restoranda arkadaşlarımla haddimden daha fazla gülmem veya pembe saçla okulda gezmem, kimsenin hayatını olumsuz yönde etkilemezdi, hatta verdiğim kararların kendi irademle verilmiş olması beni daha mutlu bir birey yapardı. Çevremdeki birçok insan son zamanlarda ne kadar mutsuz olduklarından ve kendilerini eksik hissettiklerinden yakınıyor ama görünüşte hepsi normal insanlar… Neden mi normaller ? Çünkü çoğunun çok sevdiği bir ailesi, iyi bir okulu ve arkadaşları var. Kısacası normal insan etiketine sahipler. Her resim farklıdır derler ya, insanlar da öyledir aslında. Fakat tek sorun normal insan kavramını resimleri çerçevelere hapsettiğimiz gibi kesin sınırlar içine hapsetmemiz. Ben bir insanın normalleşme kavramı kapsamında kendi kişiliğini nasıl şekillendiremediğini ve toplumun onu eğitmeye çalışırken nasıl zarar gördüğünü Otomatik Portakal filminin kahramanı Alex sayesinde gördüm. Yukarıdaki resimde gördüğümüz, toplum tarafından normalleştirilmeye çalışılan, adeta bir kobay olarak kullanılan Alex ve Alex’in gözlerindeki korku hepimizin yaşadığı iç çatışmaların bir yansıması aslında. Bir gözlemci olarak Alex’e baktığımda, toplumun aslında bizi normalleştirmeye çalışırken aynı zamanda da kendisinden uzaklaştırdığını gördüm. Hatta bu gözlem sayesinde, birçok insanın yaptığı hataların sebebinin normal olamamanın verdiği dışlanmışlık hissi ve bireylerin kendi yollarını bulma çabası olabileceğine vardım. Öyleyse normal olmanın bizi her zaman doğru sonuca ulaştırdığını söyleyemeyiz. İşte bu noktada birey olarak neden ortalama Turk 101 Sefercioğlu  3dediğimiz kavramın varolduğunu sorgulamıyoruz. Kendi değerlerimizi oluşturmak yerine belirli sınırlar altında parazit hayatlar yaşıyoruz… Bu durumun nedeni ise bizlerin normal olmayı seçerek özgür irademizle birlikte, farklılık kavramının gerektirdiği cesaretten de vazgeçiyor olmamız. Bu durum sonucunda ise geriye sadece iç dünyası altüst olmuş, karakterleri gelişmemiş içi boş bireyler kalıyor. Maya Angelou’nun da dediği gibi “Eğeɾ heɾ zaman noɾmal olmaya çalışıɾsan; ne kadaɾ inanılmaz olabileceğini hiçbiɾ zaman bilemeyeceksin demektiɾ”. O yüzden hayat normal olabilmek için çok kısa. Belki toplum her zaman farklılıkları kabul etmeyebilir ama ortalamaya bir düşünce veya yargıyı kabul ettirmeye çalışmaktansa farklılıklarımızla kendi iç dünyamızı özgür irademiz doğrultusunda şekillendirebiliriz. Belki de bu sayede normalleşmekten kaçmaya çalışırken yanlış yönlere sapmaktan da vazgeçebiliriz. Sizi bilmem ama ben artık ortalamanın bana gösterdiği doğruları benimseyerek eksik hissetmektense arkadaşlarımla gittiğim bir restoranda mutluluğumu “aşırıya kaçsa da” dile getirmeye karar verdim. Sonuçta mutluluklar paylaştıkça çoğalır… Belki de farklılıklarımız da paylaştıkça güzelleşir. Kaynakça 1- Angelou, Maya. Sözkimin . “http://www.sozkimin.com/a/1754-maya-angelou-kimdir-sozleri-ve-hayati.html” t.y. Web 1 Ekim 2016Turk 101 Sefercioğlu  4HAYAL DÜNYASINDA YAŞAM BAŞLADI “Dünya sığınabileceğimiz tek yer...” (Sertabiboğlu 2018, 13). Carl Sagan, Soluk Mavi Dünya kitabında gezegenimizi bu şekilde anlatır. Dünya’dan gitmenin veya kaçmanın mümkün olmadığını, tek çaremizin Dünya’da kalmak olduğunu söyler. Astronomi alanındaki bilgilerimize göre Carl Sagan haklı olabilir ancak işin biraz daha manevi bir boyutu var. Bu olaya bilimsel açıdan değil de biraz daha ruhani açıdan baktığımda aslında dünyadan gidebileceğimi veya kaçabileceğimi gördüm. Kaçabileceğim yer ise hayal gücümün derinlikleri oldu. Peki hayal dünyamı gerçek dünyadan farklı ve özel kılan ne? Ben neden gerçeklerle dolu bir dünyayı terk edip aslında var olmayan hayal dünyama gitmek istiyorum? Bunu anlamanız için size hayal dünyamın özelliklerinden bahsedeyim. Hayal dünyamın en güzel yanı, orada her türlü olay ve aktivitenin merkezinde olmam. Kendi gerçek hayatımdaki olay ve aktivitelerde de merkezdeymiş gibi duruyor olabilirim ancak etrafta olan birçok olay aslında benim isteğim veya alakam dışında gerçekleşiyor. Yani gerçek dünyayla olan etkileşimim ve gerçek dünyaya olan etkim aslında son derece kısıtlı. Hayal dünyamda ise benimle alakalı olmayan hiçkimse veya hiçbir olay yok. Çünkü hayal dünyamda yaşanan olaylar tamamen benim kurgum. Bir olay beni ilgilendirmiyorsa onu hayal etmiyorum, böylece bu olay benim hayal dünyamda var olmuyor. Aynı şekilde, bir kişi hayal dünyamdaki kurguda bana hizmet etmiyor ya da çözmem gereken probleme neden olmuyorsa onu da hayal etmiyorum. Hayal dünyamda karşıma çıkan olumlu olumsuz her şey ve herkes benimle ilgili. Hayal dünyamda istesem de yalnız kalıp üzülemiyorum. Gerçek dünyada ise beni ilgilendiren olay ve kişilerin sayısı daha az. Bu durum da beni yalnız veya ilgisiz hissetmeye itiyor. Sürekli ilgi odağı olduğum hayal dünyam daha cazip geliyor. Hayal dünyamda aynı zamanda acı çekme veya mücadele etme zorunluluğu da yok. Bazen kendimi ünlü bir jonglör olarak hayal ediyorum, bazen de ünlü bir matematikçi. Bazen kaslı ve kusursuz bir vücudum oluyor, bazen dünyanın en yakışıklı erkeği oluyorum. Bu başarılar için yıllarca jonglörlük veya matematik çalışmama, vücut geliştirmeme veya estetik ameliyatları olmama gerek olmuyor. Jonglör olduğumu hayal ettiysem sadece yıllarca her gün çalıştığımı da hayal etmem yetiyor (Hatta çok çalıştığımı hayal etmesem de olur). Çalıştığımı hayal etmek de her sınavdan önce yaptığım ve bana çok kolay gelen bir şey. Gerçek hayatta ise işler hiç bu kadar kolay değil. Başarılı olmak hayal dünyamdaki gibi parmak şıklatma hızıyla olmuyor. Gerçek bir mücadele sergilemem ve büyük acılara katlanmam gerekiyor. Örneğin, ben küçükken kaza geçirdiğimi ve hiç zorlanmadan sağlığıma tekrar kavuştuğumu hayal ederdim. 2 yıl önce bir kaza geçirdim ve büyük bir mücadele vermeme rağmen hem çok büyük acılar çektim hem de gözümü iyileştirmeyi hala başaramadım. Hayal dünyasında mücadele yok, acı yok, başarısızlık yok. Gerçek hayatta ise üçünü bile aynı anda yaşayabiliyorum. Son olarak da hayal dünyamda her zaman bir aksiyon var. Sadece istediğim şeyleri hayal ettiğim ve hayallerimle ilgili sınırlandırılmadığım için her gün farklı bir şey hayal edip monotonluktan kaçabiliyorum. İmkanlarımın el verdiği şeyleri sıkıcı buluyorsam bile imkansızı hayal edip kendime aksiyon ve eğlence yaratabiliyorum. Gerçek dünya bu konuda çok yetersiz geliyor bana. İmkanlarım eğlenmeme yetmeyebiliyor. İmkanlar yetse bile düzenli bir hayatım olmak zorunda ve bu düzenli hayat monotonluğa yol açabiliyor. Gerçek dünyadaki sorumluluklarım hayatın tadını çıkarmama engel oluyor. Gerçek dünyada her gün derse giden, ödev yapan ve aynı anda bursunun ay sonuna kadar nasıl yeteceğini düşünen bir öğrenciyim. Hayal dünyamda ise bir gün ringte Drago’yu döven Rocky Balboa oluyorum, başka bir gün caddelerin tepesinde ağ atarak dolaşan Örümcek Adam’a dönüşüyorum. Hayal dünyam esnekliği ve değişkenliği sayesinde benim için her günü farklı ve heyecanlı hale getiriyor. Gezegen olan Dünya’dan kaçmamız günümüz bilgisi ve teknolojisi ile imkansız. Ancak bana göre zaten o kadar da gerek yok bu şekilde bir uzaklaşmaya. Hayal dünyamın derinliklerine yolculuk etmek varken Dünya gezegeninde miyim, Mars gezegeninde miyim bana fark etmiyor. Hayal gücümün benim bütün ihtiyaçlarımı karşılayamayacağının farkındayım. Yine de maddi ihtiyaçlarımı gerçek dünyada karşıladıktan sonra artan vaktimde manevi ihtiyaçlarımı hayal dünyamda karşılamayı tercih ediyorum. Hayal dünyamda kendimi daha mutlu hissediyorum. Gerçek dünyada sahip olamadığım bir şey hayal dünyamda çok rahat elime geçiyor. Üstelik hayal dünyamda ona sahip olmak, gerçek dünyada da sahip olmak konusunda beni iyice heveslendirip daha sıkı çalışmama da sebep olabiliyor. Bu yüzden hayal dünyamı bana ilham vermesi amacı ile de kullanıyorum. Hayallerime körü körüne inanmadığım sürece hayal dünyam dünyadan kaçmak için en ideal yer benim için. Hem hayal dünyanız yokken gerçek dünya size de eksik gibi hissettirmiyor mu? Konur Alp Yıldızkan KAYNAKÇA Sertabiboğlu, Süha, trans. Soluk Mavi Nokta. 3. Basım. Ayrıntı Yayınları, 2018. KADER: BİR FİLMİ ANLAMA ÇABASI ÜZERİNE NOTLAR Kader, Zeki Demirkubuz’un Masumiyet adlı filminin yirmi, yirmi beş yıl öncesini anlatan bir filmdir. Aynı zamanda ülke sinema tarihinin en önemli birkaç filminden biridir. Bir devam filmindense bir ‘önce’ filmi çekmiş Zeki Demirkubuz. Güçlü hikayesiyle tek başına da oldukça etkileyici bir film olan Masumiyet, yönetmenliğin ötesinde filmi bütünüyle sahiplenmiş olan Zeki Demirkubuz’a (filmin senaryo yazımını da kendisi yapmaktadır), bu hikayenin öncesini, bir nevi köklerini aktarma hevesi vermiş. Röportajlarına baktığımızda da zaten Masumiyet’in peşine Kader’in hikayesini yazmaya başladığını söylüyor. Sinemayı kendi yalnızlıklarından ve iç dünyalarından çıkardığı bir mesele olarak gören Zeki Demirkubuz, bu ekolde olan yönetmenlerden etkilenmiştir. Bu ekole uygun oyuncularla da çalışmıştır. Masumiyet’te çalıştığı Haluk Bilginer, Güven Kıraç ve Derya Alabora gibi oyunlar olsun, Kader’de çalıştığı Ufuk Bayraktar ve Vildan Atasever olsun, filmlerde, o klasik roman halini aktarmakta çok başarılı karakterler olarak karşımıza çıkmakta. Filmde bir Dostoyevski alt başlığı oldukça dikkat çekici. Filmi eğer bir şehir olarak düşünürsek ve biz de bu şehri uzak bir tepeden izleyen biri olursak, karşımıza küçük bir alan çıkar ve birbiri içinden geçip giden yollar görürüz. Küçük bir alan, çünkü hikayeye dahil olan çok fazla insan yok, o sayıca az diyebileceğimiz insanların kurduğu küçük bir alanda dolaşıyoruz. Birbirinden geçip giden yollar, birbirinden geçip giden ilişkiler olarak karşımıza çıkar. Aşk, filmin temeli. Bekir, Uğur ve Zagor filmin hikayesinin temelini oluşturan bu ilişkilerin sahipleri. Bekir, Uğur’a aşık olur, Uğur ise Zagor’a aşıktır. Buradaki önemli olan nokta, ikisinin de temelde benzer bir aşk yaşamaları ki bunu filmin gidişatı içinde görüyoruz. Olayı film haline getiren meselenin başrolünde ise Zagor bulunmakta, Zagor vücut bulmuş olarak kısa bir süre karşımıza çıkmakta ama filmin bütününde, Masumiyet de buna dahil, varlığını hissettiğimiz bir karakter. Bu haliyle eski bir Yunan Tanrısı fikri vermekte. Zagor, adam öldürmekte çok tereddüt etmeyen biri ve bir mahkum, Uğur ise hayatını Zagor’un peşinde sürüklenerek geçiriyor. Zagor yerinde uslu duran biri olmadığından sürekli olarak kaldığı bir hapishane yok. Zagor’un peşinden gitmekten geri durmayan Uğur, bir şekilde Bekir’i de peşinde sürüklemiş oluyor. Bu noktada saplantı nedir, ne değildir sorusunu sormamız gerekiyor. Bekir’in sürüklenişini abartılı bulma eğiliminde olsak da, Ufuk Bayraktar’ın da role iyice alışmasıyla, bu sürüklenişi daha iyi kavrayabiliyoruz. Filmin adını Kader yapan, Bekir’in çaresizliği, Uğur’un kararlı yürüyüşü. Önemli olan nokta ise Bekir’in çaresizliğinin kendisini masum kılmamasıdır. Kendini Zagor’a adadığını düşünen Uğur ise, Bekir’i anlama çabası içinde boğulmaktadır. Filmin sonunda Bekir, her şeyi hesap ettiğini söyler ve artık olay çıkarmamak üzere Uğur’un yanında kalmak istediğini anlatır ki bunları söyleyen Bekir, yaşadığı onca olaydan sonra evlenmiş, çocuğu olmuş biridir. Uğur ise Bekir’i kendinden uzaklaştıramaz. Film, muhteşem diyaloglar, sağlam oyunculuklarla birleşip etkileyici bir halde son bulur. İnsan ruhunu, etiği anlamaya çalışmaya iten filmler vardır ve Kader kesinlikle o çizgide. Sorumlulukları ve bu sorumlulukların hayatımıza yansıyışını, sorumlulukları alma noktasında hevesli oluşumuz ya da hevesli olmamamıza rağmen toplumun veya kendi iç dünyamızın bize yüklediği bütün o sorumlulukların varlığını hissedişimiz ve bu sorumlulukları kullanarak yürüdüğümüz yolumuz, inşa ettiğimiz duvarlarımız ve en nihayetinde vardığımız nokta irdelenir. Filmde işlenen ahlak, yüce gönüllüğü hedefleyen bir ahlakın vücut bulmuş hali değil. Ahlak, birçok noktaya çekilebilecek bir varoluşsal bir sorundur aslında, eylemlerimizi yargılayan bir kıstas var mıdır? Filmde (Masumiyet’i de birleştirip tek bir film haline getirirsek) bireylerin eylemleri sonucunda varması muhtemel olan veya vardığı noktaları görüyoruz. İzlediğimiz sonuçlardan başka türlüleri de mevcuttur, ama ortada birtakım kararlar vardır. Bu noktada olayın kader boyutunu aşması gerekir, iş kader boyutunu aşınca da masumiyetten bahsetmeye gerek kalmayacaktır. Masum olmak, yaşanmak istenen hayatın bir parçası olamıyorsa, buna kader deyip katlanmaktansa, Bekir’in ve Uğur’un yaptığını yapmak hayatın anlamlılığı açısından önemlidir. Zeki Demirkubuz ise, yaşadığı hayatı, tanık olduğu sahneleri kurgulama ve izleyiciye yansıtma noktasındaki hüneriyle saygıyı hak eden bir iş başarmış oluyor. Kenar mahalle, arabesk kültür, yokluk, acımasızlık ve renksizlik ön planda oluyor. İzlerken oluşan ruh daralmasının tetiklediği sorulara cevap bulma sürecini iyi kullanmak gerekiyor. Zaten bu gibi filmlerin izleyici kitlesi genelde sorgulamaktan geri durmayan insanlardan oluşuyor. Sonuç olarak Kader, dönüp tekrar izlenecek bir film, dönüp tekrar düşünülebilecek bir konu oluyor hayatımızda. KUSURSUZLUĞUN İÇİNDEKİ KUSURDoğduğumuz andan itibaren belli kalıpların ve kuralların içinde yaşamaya mahkum bırakılıyoruz. O yüzdendir ki, bilinmeyene karşı yoğun bir korku duyuyoruz. Bize empoze edilenin aksine sonucun değil, yolun önemli olduğunu unutuyoruz. Doğru sonuca en basit yoldan ulaşmayı marifet sanıyoruz. Halbuki, hayatın kendisi bir deneme-yanılma zaten… Hiç bilmediği yollardan da gitmeli ve sürprizlere açık olmalı insan. Körü körüne aynı methodu uygulamak neden? Hiç risk almadan monoton hayatlarımızdan sıyrılıp, yeni bir deneyim yaşayabilir miyiz sahiden? Einstein’ın ünlü bir sözü de bu düşünceyi destekler nitelikte: “Delilik, aynı şeyi tekrar tekrar yapıp, farklı bir sonuç beklemektir.” Siz siz olun hayatın içinde tekrara düşmeyin.Bazense sadece yöntemi değil, eylemi de değiştirmek gerekir. Paulo Coelho’nun “Aldatmak” romanındaki “Daha önce hiç yapmadığım bir şey yaptım ve bu sayede beni tutsak eden duvarları devirmeye başladım.” dizeleri bana alışılmadık yollar denemeyi ve bunların ardından gelen gizemli sonları düşündürdü. Ayrıca klişelerden kurtulmak için bu tarz gizemlerin peşinden koşmaya ne çok ihtiyacımız olduğunu bir kez daha anlamış oldum.Bir diğer noktada, gidiş yolumuz. Belli bir ölçüde planlar insana yoldaş olur, yön gösterir; fakat ya abartıyorsak bazen? Ya yaptığımız planlara uymak için hayatın tadını tuzunu kaçırıyorsak? Bu aynı, anı yakalamak için fotoğraf makinesine sarılıp, o anın gerçek güzelliğini kaçırmak gibi. Bazen hayatı akışına bırakmakta fayda var. Durmaksızın akan bir nehirde kendini bırakmak gibi… Bir yerlere tutunmadan, fazla düşünmeden.An gelir, bazı şeyler istediğimiz gibi gitmeyebilir ve mükemmel sonuca ulaşamayabiliriz. Pişmanlık içinde başımızı dövmektense; alacağımız dersi almak ve bir dahakine başka bir yoldan gitmek bize çok şey katabilir.Yeni şeyler denerken öncelikli olarak değişime açık olmalıyız. Atacağımız adımların bizi alışkanlıklarımızdan sıyırıp, yeni ilgi alanlarına yönlendirmesine, çevremizi değiştirmesine izin vermeliyiz. Aksi takdirde kendimizi asla tam anlamıyla geliştiremeyiz. Bırakalım yeni ortamlar ve insanlar tanıyalım, hobiler edinelim; hatta ve hatta bırakalım pürüzler çıksın, arada başarısız da olalım. Mod değişikliklerimizi, iniş ve çıkışlarımızı, sorunlarımızı da kabullenelim. Her gün yaşam kalitemiz aynı olsaydı, o zaman güzel anların tadını doyasıya çıkaramazdık.Bir konuda plan yaparken hep kendimizi en iyiye endeksleyip, beklenti içine giriyoruz. Beklentimiz karşılanmadığında da hayal kırıklığı yaşıyoruz doğal olarak. Halbuki, olaylara farklı açılardan yaklaşmalı ve kendimizi hazırlamalıyız. Yaptığımız yanlışların bizi bir kademe bile olsa ileri götürdüğüne, olgunlaştırdığına olan inancımızı kaybedersek; sadece işleri daha da zorlaştırmış oluruz.İşleri bizim için zorlaştıracak başka bir nokta ise, elbette sürü psikolojisine boyun eğmek olacaktır. Başkalarının görüş ve önerilerine değer vermek ile bunları sorgusuz sualsiz kabul etmek arasında sandığınızdan daha ince bir çizgi var aslında.Okul çağından itibaren pek çok çocuk anne ve babalarının çeşitli konulardaki dayatmalarına ve istemsizce yaptıkları “iyi çocuk” baskılarına maruz kalıyor. Son derece zararsız görünen bu eylemler aslında birçok çocuğu mükemmeliyetçi bir kişilik yapma gücünde… Bu yetiştirilme şeklinin bir sonucu olarak ileriki yaşlarda da ortaya hırslı, doyumsuz ve takıntılı insanlar çıkıyor. Buradaki daha çok plan-program ile başarı döngüsünü içeren bir takıntı. İstenilen denklemden biri bile yerinden oynasa son derece yıpratıcı sonuçlar doğurabiliyor bu insanlar için.Örneğin, ilkokulda aynı sınıfta okuduğum bir kız vardı. Ailecek de görüştüğümüz için kızı daha yakından tanıma fırsatı bulmuştum. Fakat, gözlemlediklerimi o zamanlar kafamda oturtamamıştım. Şimdilerde neler olduğunu anlamaya başladım. Arkadaşım her dersten çok iyi notlar alıyor ve sınıfını her yıl derece ile bitiriyordu. Bütün hocalar ondan övgüyle bahsediyor, arkadaşları tarafından çok seviliyordu. Ama bir şeyler yolunda değildi. Arkadaşım yaptığımız planlara katılmıyor, sadece kendi programı doğrultusunda hareket ediyordu. Dışarıdan bakıldığında bile mutsuz olduğunu anlamak çok zor değildi. Sonraları, bunun nedeninin ailesinin onun üzerinde kurduğu mükemmeliyetçi bir baskı olduğu anlaşıldı. Aynı durumdan muzdarip daha kaç tane insan aramızda dolaşıyor, bilmiyoruz. Daha önce de bahsettiğim gibi bakış açımızı genişletmek ve kusurların içindeki güzelliği görmek bize çok daha rahat bir hayatın kapılarını aralayabilir.Artık hayatımızda yeni bir dönem başlasın. Yaşadığımız iyi ve kötü tecrübeleri olduğu gibi kabul edelim ve önümüze bakalım. Onca zamandır üzerimizde kurulan mükemmeliyetçi baskıdan sıyrılıp, özgürleşelim. Denemekten zarar gelmez…KIRTAŞ, 1 Nehir KIRTAŞ Münire Sevgi Şen TURK 102-095 ÖLÜMSÜZLÜK NE KADAR İYİ? Hiç kimsenin ölmediği bir dünya hayal edin, sonsuza kadar süren ömürler. Böyle bir dünyada yaşamak nasıl olurdu hiç düşündünüz mü? Jose Saramago’nun Ölüm Bir Varmış Bir Yokmuş adlı eserini okuyunca tam da böyle bir dünyada yaşamayı düşledim. Hayatımızın her anlamıyla şu anki halinden tamamen farklı olacağı aklıma geldi. Zaman kısıtlamaları veya acı kayıplar olmayacaktı belki ama sürekli artan bir dünya nüfusuna sahip olacaktık. Acaba ölümsüzlük gerçekten olumlu bir düş mü veya kimsenin tahmin etmediği kadar kötü sonuçlar da doğurabilir mi? Ölümsüzlük denilince hangimizin aklına mükemmel bir dünya gelmiyor ki en başta? Sevdiklerimizle sonsuza kadar süren mutluluk dolu, zaman kısıtlamalarına tamamen karşı çıkan bir hayat. Hem de kimseyi kaybetmek ve bunun sonucunda üzülmek zorunda değiliz. Kulağa inanılmaz geliyor değil mi? Hatta elimizdeki süremiz de sonsuza kadar olduğuna göre bir şeyleri yetiştirme derdi de yok. O zaman düşünmeden edemiyorum, ödevlerimin yetişmesi gereken teslim günleri gibi bir kavram ve bunu getirdiği dayanılmaz stres de var olmazdı. Ayrıca bu upuzun sürede her bir birey yapmak isteyip günlük hayatın