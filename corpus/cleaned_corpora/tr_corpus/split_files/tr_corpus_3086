farklı algılanması ise yaratıcılığı besliyor, sorunlara yepyeni bir çözüm getirmeyi tetikliyor. İnsan her gün kafasında kurduğu gerçeklik ile var olan arasında bocalamıyor mu zaten? Beni ben yapan zihnimde sakladığım gizli gerçekliğim değil mi? Benim kurduğum gerçeklikte bir dünya var ki insanlara yalnızca farklı pozitif bir değer olarak öğretiliyor. Öyle bir dünya düşlüyorum ki ayırım veya üstünlük gibi kelimeler sandıklara kapatılmış, tozlanmış bir şekilde silikleşiyor. Baktığım gözlerde anlayışı ve hoşgörüyü çıkarsızca görmek mümkün. Ama en önemlisi öyle bir dünyam var ki hiçbir çocuk ötekileştirme diye bir kelime öğrenmemiş, tasasızca düş kuruyor. KAYNAKLAR 1) Uludok, Okay. 40 Şizofrenden 1 Öykü. İstanbul: Doğan Egmont Yayınları, 2016. 2) Howard, Ron. The Beautiful Mind. 2002. DreamWorks Pictures. Selin KAYA Tokman 1 Caner TOKMAN 21300684 TURK-101 Section 17 Başak Berna Cordan 11.11.2014 Mutluluk“Hayat her zaman bir çikolata kutusu gibidir içinde ne olduğunu hiçbir zaman bilemeyiz.” Sözleriyle başlayan Forrest Gump filminde tüm olayları sadece bu cümleyle özetleyebiliriz. Hayatlarımızın bize neler getireceğini hiçbir zaman bilemeyiz. Herkese farklı farklı şeyler sunar kader. İçine girmediğimiz takdirde de hiçbir şey öğrenemeyeceğimiz ve hiçbir şey yaşayamayacağımız da bir gerçektir. Çikolatayı yemeden onun acımı veya tatlımı olduğunu bilemeyiz. Yedikten sonra ise her şey geçmiştir. Çikolatayı tükürsek de tadı ağzımızda kalacaktır. Hayatlarımız da aynı bu şekildedir. Ne olduğu bilemediğimiz bir olay bizi çok zor duruma da sokabilir, çok güzel bir olayın da sebebi olabilir. Ancak hangisinin olduğunu önceden bilemeyiz hangisinin olduğunu. Önümüzü görmeden adım atarız sadece. Sonrasına rüzgâra kapılmış bir tüy gibi bizi savurmasını izleriz. Hayatımızın en başında bile bu böyledir. Farkında olmadan doğarız Tokman 2 ve hayatımızı yaşamaya başlarız. Fakat herkes hayata tatlı çikolatayı yiyerek başlamaz kimisi acı çikolatayı yiyerek hayatına başlar. Ama tüm çikolata kutusu acı çikolata olmak zorunda değil ya. Hayatımıza devam ettikçe her türlü çikolatayı tatmaya başlarız birer birer. Kimisini sevmeyiz, kimisini de çok severiz. Ama hayatımıza devam edip ileride bize neler vereceğini görmek için yemeye devam etmek gerekmektedir. Eninde sonunda o tatlı çikolatayı bulacağımızı bilerek pes etmemeliyiz. Çoğu insan acı çikolatayı bir kez yedikten sonra diğerini yemeğe korkar. Bu insanlar hiçbir zaman bir şey elde edememeye mahkûmdurlar. Genelde bu insanlar hayatlarına tatlı çikolatayla başlayanlardır. Çünkü acı çikolatanın da aslında çikolata olduğunu düşünmezler. Hayatlarına acı çikolatayla başlayanlar ise tatlı çikolatayı bir kez yediklerinde bir an önce kutunun tamamını bitirmek için büyük bir istekle yemeğe başlarlar. Çünkü diğerleri acı da olsa çikolata olduğunu bilirler. Hayatlarımızda karşımıza çıkan zorluklara hep kötüymüş gibi bakıyoruz. Sanki bu zorluklar bizim hayatımızı mahvediyormuş gibi. Ama aslında olan bu zorluklar hayatımız boyunca atlatmak zorunda olduğumuz her şeye karşı bizi hazırlarlar. Atlattığımız her zorluk atlattıktan sonra bize bir şeyler katar. Örneğin acı çikolatanın rengini öğreniriz. Yedikçe nasıl bir şey olduğunu daha iyi anlarız. Bir sonrakine daha hazırlıklı ve güçlenmiş olarak göğüs gereriz. Ama çoğumuz bu yanını düşünmek yerine karamsarlığa düşeriz. Neden benim başıma geldi? Niye ben? gibi sorular sormaya başlıyoruz. Zorluğa lanet okumaktan ileriye gidemiyoruz. Sonucunda da ilerlemek yerine sadece söylenmekle yetiniriz. Tarih boyunca büyük başarılara imza atmış çoğu insan çocukluğunda büyük zorluklar yaşamış insanlardır. Bu durum onlara zorluklardan korkulmaması gerektiğini ve zorlukların Tokman 3 sadece hayatlarının bir parçası olduğu onunla birlikte yaşamak zorunda olduklarını göstermiştir. Öyle ki zaman geçtikçe zorluklara zorluk olarak bakmak yerine onlara hayatın bin bir farklı tadından biri olarak bakmaya başlarlar hatta bu durumu sevmeye bile başlarlar çünkü aştıkları her zorluk onları mutlu eder. Aslında mutluluğun tanımı da budur. İnsanlar hiçbir zaman elinde olan bir şeye sahip olduğu için mutlu olmaz. Sahip olmadıkları şeylere sahip olduklarında mutlu olabilirler. Mutlu olabilmek aslında bu kadar basittir. Karşımıza çıkan zorluklara lanet okuyup karamsarlığa düşmek yerine cesur bir savaşçı olup zorluğu yenmek için elimizden geleni yapmak zorundayız. Bunu yaptığımız sürece de mutlulukta bizi takip edecektir. Kısa bir örnek vermek gerekirse, yaşlı bir tanıdığımdan bir kısa hikâye: Evlendiklerinde hiçbir şeyleri yokmuş hatta başlarını sokabilecekleri yer bile. Babalarının birinin hayvan ahırını temizleyip orada yaşamaya başlamışlar. Evlerinde sadece bir tane tencere ve iki kaşık varmış. Amca her gün işe gider 3-5 kuruş kazanır ve eve gelirken evin ne ihtiyacı varsa birer birer alır gelirmiş. Elinde ihtiyacı olan bir şeyi gören teyze çok mutlu olurmuş çünkü artık yerde yatmak zorunda değillermiş. Günden güne ihtiyaçlarını tamamlaya tamamlaya yaşlanmışlar ve hiçbir zaman bu durumdan şikâyetçi olmamışlar. Yaşlı teyzemin dediğine göre mutlu olmak için dünyalara sahip olmana gerek yok yanında sevdiğin biri ve eksik bir şeylerin olsun yeter. Tokman 4 Kaynakça Forrest Gump. Paramount Pictures, 1994. Film Ahmet Ümit’in “Elveda Güzel Vatanım” kitabı, “Ölüm şehirlerimizi kaybetmekle başlar.” konu başlığı ile başlıyor ve bizi Osmanlı’nın son dönemlerinden, Cumhuriyet’in kuruluş dönemine kadar yaşanan bir maceranın içine sokuyor. Ahmet Ümit polisiye ve macera romanlarıyla adından hep söz ettirmiştir. Bu romanıyla da kendisinden bekleneni yaptı ve beni tarihi bir maceraya sürükledi. II. Abdülhamit dönemini anlatarak başlayan kitap, o dönemin en önemli konularından biri olan vatan sevgisi ile aşk kavramını göz önüne alarak, toplumsallık ve bireysellik çatışmasına vurgu yapıyor. II. Abdülhamit dönemi, günlük hayatın denetim altında tutulduğu, herkesin birbirine şüphe ile baktığı, baskıların arttığı ve insan haklarının askıya alındığı bir dönemdir, tarih kitaplarından gördüğüm kadarıyla. Fakat bu kitapta dönemi daha iyi tanıdım. İnsanların hem kendi kişisel yaşamlarında ve hem de toplumsal hayatta yaşadığı içsel çatışmalar, o dönemin en belirleyici özelliklerinden biri olduğunu kavradım. Kitabın ana karakteri Şehsuvar Sami, kendisinin ve ülkesinin içinde bulunduğu koşulların yarattığı etki ve iç dünyasında yaşadığı çatışmalar nedeniyle, hayatını ve geleceğini sorgulamak ve bunun sonucunda bir tercih yapmak zorunda kalmıştır. Amacı, kendince en doğru yolu bulmaktır. O dönemin siyasi ve sosyal yapısı içerisinde yaşamış bir insanın, yaşananlara kayıtsız kalamamasını, bir şeyler yapma ve ülkeyi, içinde bulunduğu kötü ortamdan kurtarma çabasını anlayabilmek mümkündür. Kendimi aynı dönem ve koşullarda yaşamış olarak hayal ediyorum. Benzer bir duygu içinde olabilir ve aynı iç çatışmaları yaşayabilirdim. Bazen bizler, karşımıza çıkan engellere ve çevremizde yaşanan sorunlara rağmen, hiçbir şey yokmuş gibi hayatımıza devam edebiliriz. Fakat, bu yaklaşım sorumsuz davranmak ve vatandaş olma özelliklerini yerine getirmemekle eş anlamlı olur. Yurttaş olma sorumluluklarımızı yerine getirmediğimiz takdirde, hiç de memnun kalmayacağımız olaylarla karşılaşabilir ve gelecek için hayal ettiğimiz planları hayata geçiremeyebiliriz. Bu duygu ve düşüncedir ki ileriye dönük adım atmamamıza ve demokrasi, özgürlük ve insan hakları için mücadele etmemize sebep olur. Bu durumlarda aldığımız kararlar, geleceğimizi belirler ve bazen geri dönüşü olmaz. Tıpkı Şehsuvar Sami’nin vatanı uğruna sevdiği kadından (Ester) vazgeçmesi gibi… Tarihin birçok döneminde benzer olaylarla karşılaşılmıştır. Başta M.Kemal Atatürk olmak üzere Pakistan’ın bağımsızlık savaşında büyük rol oynayan Gandhi’den, Fransız İhtilalinin önderlerinden Maximilien Robespierre’e kadar birçok örnekle karşılaşmak mümkündür. Vatanı uğruna kendi hayatından vazgeçenler; sonunda ya istediklerini başarıp kahraman olurlar ya da kaybedip büyük bir acı ve hayal kırıklığıyla silinip giderler. Kolay değildir böyle bir kararı almak, hayatımızı bir amaca kilitleyip sahip olduklarımızdan vazgeçmek… Bu kitabın birçok kısmında kendime sordum bu soruyu, ben bunu yapabilir miydim diye. Sanmıyorum bu kadar cesaretli olabileceğimi. Bu nedenle amaçları ne olursa olsun bu cesareti gösterebilen herkese saygı duyuyorum. Sadece benim değil, birçoğumuzun göze almaya bile cesaret edemeyeceği bir şeydir bu. Sonu bilinmeyen bir yola atılmak… Vatan sevgisi ve aşk kavramı arasında yapılan tercih ve öncelik ile bunun sonunda içine düşülen durum kitabın konusunu oluşturmaktadır. Bunu toplumsal düşünen ve bireysel düşünen kişilikler şeklinde de değerlendirebiliriz. Kavramlar, dönemine ve içinde bulunulan koşullara göre değer kazanmakta veya önemini kaybetmektedir. Vatan sevgisini toplumsal bir düşüncenin, aşkı ise bireysel bir düşüncenin bir izdüşümü olarak kabul ettiğimiz takdirde, şöyle bir sonuç çıkarılır: Kurtuluş Savaşı döneminde toplumsal sorumluluğun daha güçlü, önemli ve genel kabul gördüğünü söylemek mümkündür. Günümüzde hangisi daha önemlidir? Dünya her geçen gün değişiyor ve gelişiyor. Bu süreç içinde kavramlar da önemini yitiriyor. Küreselleşme ile birlikte ülkeler arasında hem siyasi anlamda hem de ekonomik anlamda sınırlar ortadan kalkmakta ve vatan kavramı önemini yitirmektedir. Liberal düşünce ile birlikte bencillik ve bireysellik kavramı ön plana çıkmakta ve kişiler vatandan çok kendilerini düşünmektedirler. Geçmişte vatan için yapılan özveri ve fedakarlıklara pek rastlanılmıyor artık. Günümüzde vatan sevgisi ve aşk arasında bir tercih yapılması durumunda bir çatışma yaşanmıyor artık. Bu yüzden belki Şehsuar Sami’nin vatanı uğruna attığı adımlar beni bu kadar etkiledi. Çünkü günümüz koşullarında böyle fedakarlıklara pek rastlanılmıyor. Şehsuvar Sami de bugün yaşasaydı, tercihini vatan sevgisi (toplumsalcılık) yerine, aşk’tan (bireysellik) yana kullanırdı. Çünkü doğrular, kişilere göre değil, zamana ve içinde bulunulan koşullara göre belirlenmektedir. Bunu belirlemek insanların elinde değildir. Ela Naz Akbulut Hande Buyruk Eser Heykel denildiğinde birçoğumuzun aklında Antik Çağlar’dan ve Rönesans Dönemi’nden günümüze kadar korunmuş ve insanı hayrete düşüren taştan oyma eserler gelir. Bu eserlere bakarken insan teknolojinin gelişmediği dönemlerde sanatçıların bu kadar incelikli ve büyük boyda eserleri vermiş olduğuna şaşırabilir. Günümüzde ise Türkiye’deki şehirlerde birçok farklı alanda gördüğümüz heykeller de insanı şaşkınlığa sürüklemekte ancak bir farkla. Maalesef ülkemizdeki eserler sanki oyun hamurundan bir çocuk yapmışçasına hayal gücünden yoksun ve özensiz. Sanata olan bakış açımızın kopyalamaktan ibaret olduğunu gördükçe Türkiye’deki heykellerin üzerine bir örtü atıp kaçasım geliyor! İyisi ve kötüsü arasındaki farkı bu kadar bariz olan heykel sanatının en zor yanlarından biri sert malzemelerden ortaya çıkan neredeyse bir saniye sonra hareket edecekmiş gibi görünen simgeler sergilemektir bence. Sanatçıların hayal gücü ve yaratıcılıkları diğer insanlara göre daha çok çalıştığı için fikir kısmına değinmiyorum. Ancak ülkemizdeki heykellerde bu saydığım ögelerin ikisi de mevcut değildir. Tarihsel anlamda önemli olan kimselerin heykelleri maalesef birkaç farklı duruş dışında hep aynı şekilde betimlenir, geri kalan heykellerimiz ise imitasyon olmaktan öteye geçmiyor. Başkentimizin işlek yollarından birinde, Çiftlik Kavşağı’nda, yer almakta olan bir heykel de bunlardan birisidir. Büyük ihtimalle metalden yapılma olan bu heykel Transformers adıyla bilinen çizgi dizi ve filmin karakterlerinden biri olan bir robota çok benzediği için bu isimle anılıyor. Halkın “transformers heykeli” olarak adlandırdığı bu eser günümüzde yerini bir dinozor heykeline bırakmış olsa da hala insanların belleklerindedir. Bir heykelin gerçekten bir sanat eseri sayılması için illa dini veya tarihi bir gönderme yapmasını beklemiyorum ama yaratıcılık unsuru kesinlikle en önemli kıstaslardan biridir. Bulunduğu şehir veya ülkenin geçmişini ve kültürünü yansıtan ve hatta bulunduğu ortamla şeklen ve cismen uyum içinde olan heykelleri Avrupa’da görmek mümkündür. Ülkemize geri dönmek gerekirse bahsettiğim kavşaktan her geçtiğimde ise yanımda bir turist olsa bunu nasıl açıklardım acaba diye düşünürken buluyorum kendimi. Aslında heykel sanatının kültürümüzde pek yerinin olmaması geçmişimizde dini ve siyasi baskılarla açıklanabilir. Buna karşın diğer sanat eserlerinde gösterdiğimiz ilerlemeleri heykelde de göstermemiz gerektiğini düşünüyorum. Kenara itilmiş bu sanat dalı geleceğe bırakılan romantik bir mesaj olarak görülebilir. Yazı veya filmle anlatımın kolaylığındansa taş veya metale şekil vererek izleyicinin çözmesini beklemek kesinlikle kişiyi sanata davet eden bir uygulamadır. Şehirlerimizde Avrupa’daki eserlerin kopyası olan bronz aslanlar, Atatürk’e hiç benzemeyen büstler veya şehrimizle alakası olmayan çizgi film karakterleri yerine başka eserlerin sergilenmesi mümkün kılınmalıdır. Özellikle bu konuda gerçek heykeltıraşlara ne kadar az önem verdiğimizi fark ettiğim bir durum ile karşılaştım geçenlerde. Şu an adını dahi maalesef hatırlamadığım bir köyde yaşayan heykeltıraşla ilgili bir belgesele denk geldim internette. Bu kişi kendi kendisini eğiterek doğada bulduğu şekilleri inanılmaz heykellere dönüştürmekte ve bunu hiçbir örgün eğitim almadan gerçekleştirmektedir. Eserlerini hayranlıkla dört beş defa izlediğim bu kimsenin adını etrafımdaki kimsenin duymamış olması bir süre sonra benim de adını unutmama vesile oldu. Heykel veya diğer sanat dallarından hangisi olursa olsun bunları sadece kendi zevkimize göre bakmak yerine kültürümüzün veya insanlığın ortak mirasının bir parçası olarak görmek bizi daha da ileriye taşıyacaktır. Ülkemizde antik kalıntıların olduğu yerlerde gezerken hayranlıkla baktığımız heykel veya yapılar gibi biz de geleceğe farklı ve özgün heykeller, sanat eserleri bırakabilmeliyiz. Ancak ve ancak bu şekilde Türkiye’de ortak dünya, kültür mirasları ve miras koruyucuları arasında yer alabilir ve adı sürekli olarak politik kargaşalarla anılan bir ülke olmaktan çıkabilir. Utku Görkem Ertürk 21502497 Gerçekliğin Gerçekliği Uzun ve yorucu bir günün ardından bilgisayarınızın başına geçiyorsunuz ve birden gizemli bir mesaj alıyorsunuz: “Matrix seni hapsetti, beyaz tavşanı takip et.” Olanlara bir anlam veremiyorsunuz ve geçiştiriyorsunuz ta ki kapınız çalınıp beyaz tavşanı görene kadar. Telaşlanıyorsunuz ve ardından zihninizde bir soru beliriyor. Nedir bu Matrix? Çok geçmeden kendinizi kırık dökük bir evde buluyorsunuz. Olanlara hiçbir anlam verememiş olsanız da seçim vakti gelmişti. Mavi hap mı? Yoksa kırmızı mı? Kırmızı hapı seçtiniz ve gerçeği öğrenmenizin zamanı geldi. Neo’nun kırmızı hapı seçmesinin ardından gördüğüm manzara beni dehşete düşürdü. Milyonlarca insan kapsüllerin içinde kablolara bağlanmış bir şekilde yatıyordu. Neo gerçeklikle tanışmıştı. Peki biz insanlar gerçek bir dünyada mı yaşıyoruz? Binlerce yıl boyunca filozofların çabaları bu soruyu yanıtlamak içindi. Bazıları kendilerine göre yanıtlar da buldu fakat çoğu insan için bu soru cevabı olmayan bir denklem, yani paradoks. Bu soruyu biraz değiştirip günlük yaşantımıza indirgeyelim. Rüyadayken gerçekliği mi yaşıyorum yoksa bizim gerçek diye tanımladığımız gerçeklik mi gerçek? Bu gerçekliği nasıl düşündüğümüze bağlı, ben gerçekliği beynimin oluşturduğu bir illüzyon olarak tanımlıyorum. Eğer biri bizim kafamıza kablo takıp beyin sinyallerimizi düzenleseydi, o anki algıladığımız çevre gerçek olurdu. Bu yüzden rüyadayken gerçekliği yaşıyoruz diyebilirim. Uyanıp, rüyanın içindeki ögeleri çevremizde algılayamayınca, rüyanın gerçek olmadığı yanılgısına kapılıyoruz. Bize bir seçim sunulsa, gerçek olmayan bir dünyada yaşamak ister miydik? Cyper istiyor. Onun düşüncesine göre gerçeklik ne hissettiği ki bu da tamamen benim düşüncemle örtüşüyor. Bir diğer yandan çoğu insan gerçek olmayan bir dünyada yaşamak istemez. Ta ki o seçim sunulana kadar. Çoğu bilinmeyen bir sonuçtansa, alışıla gelmiş sonucu seçecektir, yani sahte dünyayı. Bununla birlikte her zaman gerçekliğin bilinmezliği onları cezbedecek ve içlerinde bir merak duygusu bırakacak. Filmde de denildiği gibi “Ignorance is bliss” (Cehalet mutluluktur). Matrix sadece gerçek ve sahte dünyayı konu almaz, ayrıca toplum kavramını da derinlemesine inceler. Neo gerçek hayata ilk adımını attığında aklında bir başka soru belirdi. Bunca insan neden tüpler içince saklanıyordu? Kısa bir sürenin ardından Neo’nun makinelerin egemen olduğu bir toplumda varlığını sürdürdüğünü gördüm ve ardından Morpheus’un yaptığı açıklama şok ediciydi. Makineler insanların enerjisini kullanıyorlardı. Onları bir pile indirgemişlerdi. İçinde bulunduğumuz dünyada belki makineler hüküm sürmüyor olabilir fakat insanları pile indirgeme eylemini biz birbirimize yapıyoruz. Eski çağlardan günümüze, rahatına düşkün olan insanlar diğer insanlardan faydalanmışlardır. Akla ilk olarak Orta Çağ’ın karanlık dönemleri gelse de modern dünyamız bundan farksız. Milyonlarca insan canına dişine takıp çalışmasına rağmen hakkettiklerini alamazken, bazı yöneticiler onları kullanıp emek harcamayarak hakketmedikleri seviyelere geliyor. Ne yazıktır ki, bu duruma hemen hemen her ülkenin kamu kuruluşlarında sıkça rastlanılıyor. Yöneticilerin varlığı gerekli bunu inkâr etmiyorum ama önemli olan insanları istismar etmemek. Neo gemiye bindi ve sadece sekiz kişiyle tanışabildi. Toplumu takip eden milyonlarca insan kendi zihinlerinde hapsolmuşlardı. Toplum doğruyu ve yanlışı söylüyor ve doğrudan sapmamamız gerektiğini söylüyor. Bu durum karşısında kendi benliğimizi bulmamız çok güçleşiyor. Bu yüzden sadece az sayıda insan topluma yön veriyor. Tam da bu konuya değiniyor Matrix. Toplum ne söylerse onu yapıyoruz, sonucunda ise benlikten yoksun insanlar yetiştiriyoruz. Çevresindeki insanların fikirlerini sorgulamayanlar kaosa neden oluyor. Bu bir töresel kavgadan ülke yönetimine kadar her yerde karşımıza çıkıyor. Din buna iyi bir örnek. Doğduğumuzda nüfus cüzdanımıza yazılıyor ve çoğunlukla hayatımızın geri kalanında bu durum böyle devam ediyor. Çok az insan bu durumu sorguluyor ve dini kitapları okuyup dini öğreniyor. Diğer insanlar ise etrafındaki topluluk ne söylerse onu doğru olarak kabul ediyor. Basit gibi görünen bu durum günümüzde tartışmalara, kavgalara, cinayetlere hatta savaşlara yol açıyor. Bunun gibi sorunları aşmak ancak eğitimle olabilir. Çünkü insan bilmediği bir konu üzerinde doğru yorum yapamaz ve ne kadar bilirse o kadar benlik ve özgünlük kazanır. Neo’nun kafasına iğne saplanmıştı ve alternatif Matrix’te eğitiminin vakti gelmişti. Uzun bir sıçrama yapması gerekiyordu denedi fakat yapamadı. Oysa o seçilmiş kişi değil miydi? Anlaşıldığı üzere toplumun zincirlerini kırmış insanlar bile kendi zihinlerinin zincirlerini kırmakta zorluk çekiyor. Biz nasıl yapabiliriz? Hayatınız boyunca yapamam dediğiniz durumları düşünün, neden yapamazsınız? Örneğin, neden yüksek notu siz alamazsınız ya da yüksekten atlayamazsınız? Çünkü çok iyi bir ikna becerimiz var. Öyle ki kendimizi bile gerçek olamayan bir durum karşısında ikna edebiliyoruz. Neo’nun inandığı gibi kendimize inanmalıyız. Ne olursa olsun inancımızı yitirmemeliyiz, her ne zaman inancımızı yitirsek işte o zaman yenilmişizdir, yine kendimizi hapsetmişizdir. Matrix filmini küçükken izlediğimde, filmin sadece basit bir gerçeklik aldatmacası olduğunu düşündüm. On senenin ardından izledikten sonra ise toplumu derinlemesine eleştirdiğini fark ettim. İnanıyorum ki bu filmi bir on sene sonra izlediğimde ise film bir başka anlam daha kazanacak. Bu tür filmleri bu yüzden seviyorum. Anlamı derin ve ben büyüdükçe filmde büyüyor benimle birlikte. Kaynakça The Wachowskis Brothers (Yönetmen). (1999). The Matrix[Film]. ABD: Warner Bros. ŞİİRİYLE YAŞAYAN BİR İNSANIN BİR KİTABI Türk Edebiyatı’nın en önemli şair ve mütefekkirlerinden olan Sezai Karakoç 1933 yılında Diyarbakır’da doğmuştur. Şair çocukluğundan beri edebiyata büyük bir ilgi duymaktadır. Hatta arkadaş çevresinde edebiyat derslerinde en önde oturan ve devamlı edebiyat yazılılarından ve sözlülerinden on alan kısa boylu çocuk olarak bilinmektedir. Kendi çapında edebiyatla ilgilenen bu genç, bulunduğu şehirlerin kısıtlı imkanları dolayısıyla kendi düşüncesi çevresindeki edebiyat ortamının ne durumda olduğunu bilmemektedir. Ta ki Necip Fazıl Kısakürek’in Büyük Doğu dergisiyle karşılaşana kadar. Bunlar yaşanmadan önce ise daha önemli bir olay olmuştur. O dönemde yazdığı şiiri bir arkadaşı gizli olarak “Hisar” isimli edebiyat dergisine yollamış ve bu şiir yayınlanmıştır o dergide. Sonra da Büyük Doğu ile tanışan Sezai Karakoç, yazı hayatına orada devam etmiştir. Hem fikir yazıları hem de şiirleri ile. Necip Fazıl Kısakürek’in yanında iyice olgulaşan ve Necip Fazıl’ın sonraki yıllarda “Sezai’m, Sezai’m, kara gözlü Sezai’m”* diyerek çok sevdiğini belirttiği Sezai Karakoç sonraki yıllarda bağımsız bir şekilde Diriliş Yayınlarını kurmuş ve Diriliş dergisini çıkarmıştır. Bu yıllarda en önemli eserlerini burada ve Muzaffer Erdost’un yönettiği Pazar Postası’nda yayımlamıştır. Andığımız iki dergi de Türk Edebiyatı için çok verimli iki saha olmuştur. İkinci Yeni şairleri Pazar Postası’nda yayımlamıştır çoğu şiirini. Hatta bu “İkinci Yeni” ismini de derginin genel yayın yönetmeni Muzaffer Erdost takmıştır. Bu şiir tarzının en büyük öncülerinden biri olan Sezai Karakoç aynı zamanda durduğu daha farklı yol ile de İkinci Yeni şairlerinden ayrılır. Turgut Uyar’ın Türkiye güzellemeleri ve vatan şiirleri yazdığı dönemde Sezai Karakoç metafizik ve Müslüman bir duyarlılıkla modern tarzda bu şiirleri yayımlamış ve birçok ismi de etkilemiştir. Daha sonra kendisinin İkinci Yeni’den olmadığını ifade eden Karakoç orada toplanan isimlerin hayat görüşünü benimsemediğini, kendisinin “Doğulu olarak ölmek istediğini” ve Müslüman olarak hayatını devam ettirdiğini belirtmiştir. Şiirlerinde, özellikle Müslümanlara hitâp eden Karakoç, Gün Doğmadan kitabıyla da bu çizgisini korumuştur. Kitabın içindeki yoğun imgeler okuyucuyu düşünmeye ve çıkarım yapmaya zorlar niteliktedir. Bu çıkarımların sonucundaysa her okuyucu kendi şiirine ulaşmış olur. Sezai Karakoç, şiirlerini belli bir tema üstünde tutmaya gayret etse de şiirlerindeki geniş imgelem dünyası sayesiyle okuyucuya bir tema üstüne odaklı şiirlerden beklenemeyecek kadar büyük bir haz vermektedir. Gün Doğmadan kitabı Türk Edebiyatı’nın mihenk taşlarından biri sayılabilir. Kitapta Müslüman ve metafizik bir duyarlılıkla ve dünyadaki bütün şiir tekniklerinin elekten geçirilmiş halini barındıran şiirler hiçbir zaman slogan edebiyatı yanlışına düşmemiş, hayat görüşünü her zaman büyük bir incelikle yansıtmıştır. Gün Doğmadan kitabındaki en popüler şiir Mona Rosa şiiridir. Lise yıllarında bir kıza aşık olan Sezai Karakoç Mona Rosa şiirini akrostiş tekniğiyle bu kıza yazmıştır ve mektup olarak iletmiştir fakat şairimiz aşkına karşılık bulamamıştır. Bu nedenle Sezai Karakoç şiiri kitaplarına almamış ve uzun süre de dağıtılmasını yasaklamıştır. 80li yılların edebiyatseverleri kaçak yollarla bu şiiri ele geçirdiklerini söylemektedir. Ancak bunları aşan Sezai Karakoç, akrostişi bozulmuş halde bu şiiri Gün Doğmadan kitabının son baskısına almıştır. Bu büyük aşkı yenememiş olacak ki, Sezai Karakoç hiç evlenmemiştir ve çocuğu da yoktur. Şiirlerinden kendi hayatını çıkarmayan şairlerin başında gelen Sezai Karakoç bilhassa Gün Doğmadan isimli kitabındaki şiirleriyle okuyucuya kendi dünyasını tüm çıplaklığıyla anlatmıştır. Tüm şiirlerinde görebildiğimiz buğulu anlatım, imgelesel duruş ve akıcı dil şaire ulaşmak için elimize verilmiş en güzel şeyler olarak görülebilir. KAYNAKÇA: 1. http://www.sabah.com.tr/pazar/2013/01/27/karakoca-80-yas-armagani Esra Ceren Kara Kendin Olabilmek Size günlük rutininizi sorsam bana ne cevap verirdiniz? Tahmin etmek güç değil aslında. Yaşamsal faaliyetlerimizi sıraladıktan sonra her birimiz internette geçirdiğimiz zamandan bahsederiz. Bu zamanın tanımı değişir sadece. Bazılarımız için bu sosyal medya hesabı kullanmakken bazılarımız için oyun oynamak olur. Hayatımızın büyük bir kısmını internette geçirmeye başladık her birimiz. Çoğu işimizi internetten halleder olduk. Evet, hayatlarımızı fazlasıyla kolaylaştırdı internet. Bizi markete gidip yiyecek alma derdinden kurtardı, yurt dışındaki sevdiklerimizle görüntülü konuşmamızı sağladı. Peki ya kötü yanları? Hiç mi yok dersiniz? Var tabii, olmaz mı... İnsanlara daha bir önyargılı yaklaştığımız ve bizlere de öyle yaklaşıldığı, iletişimsizlikten kaynaklanan bir kopukluğun ve hatta yanlış anlaşılmaların olduğu ve internette geçirilen vakit sonucu bırakın etrafımızdakileri kendimizi bile tanıyamamaya ve tanıtamamaya başladığımız bir dünya yarattık el ele verip. Garip olan, yadırganan bir şey haline getirdik sosyal medya hesabı kullanmamayı. Instagram’da bir fotoğraf paylaştığımızda, tweet attığımızda, Facebook’ta bir gönderi paylaştığımızda beğeni ve yorum sayımıza baktık ilk önce ne kadar ilgi gördüğümüzü anlayabilmek için. İnsanları beğeni ya da takipçi sayılarına göre yargılar hale geldik ve bizi de böyle yargılamalarına izin verdik. Böldük insanları bir bakıma ötekileştirdik. Beğeni sayısı fazla olanları fenomenleştirirken az olanları küçümsedik. Kendi beğeni sayımıza takıntılı hale geldik. Bu yüzden bir fotoğrafı paylaşmadan önce arkadaşlarımıza güzel çıktığımızı onaylattık yüzlerce kez. Hatta onları yorum yapmaya bile zorladık bu fotoğrafların altına. Arkadaşlarımızla buluştuğumuz, yemeğe gittiğimiz zaman önceliğimiz beraber zaman geçirip eğlenmektense fotoğraf çekmek için doğru açıyı bulmak; ne kadar eğlendiğimizi, neler yiyip içtiğimizi herkese göstermeye çalışmak haline geldi. Başkalarına gerçekte kim olduğumuzu göstermektense onların seveceği, yanında tutmaktan hoşlanacağı bir ürün olarak pazarladık kendimizi. Kendimiz olmayı beğenilen bir fotoğraf olmaya tercih ettik. Çekinir hale geldik başkalarına kendimizi açmaktan, göstermekten. Tam olarak da bu “kendini gösterme korkusunu” anlatmış Cem Güventürk bir karikatüründe; olur da bir gün kendimiz olmaya karar verirsek ne kadar yadırganacağımızı, tuhaf karşılanacağımızı. Normal olan herkes gibi olmak çünkü. Herkesle aynı yemeği yemek, aynı markadan giyinmek, aynı şekilde konuşup gülmek. Farklılıklara, değişikliklere yer yok yaşantımızda. Farklı olursan beğenilemezsin, tutunamazsın bu acımasız topluluğun arasında; beğenmezler fotoğraflarını, yaptığın paylaşımları. Ama herkes gibi olursan tüm toplum yadırgamalarından, yan bakışlardan, küçümsemelerden kurtulursun. Beğenilen bir ürün haline gelirsin yeniden. Sen de onlar gibisindir çünkü onlardan birisindir. Bu yüzden de her birimiz zamanla maskelerimizi takıp kendimizi herkes denilen topluluğun içinde buluruz. Hatta zamanla kendimizi unuturuz. Peki ya niçin yapıyoruz bunların hepsini? Neden normalleştiriyoruz maskelerle gezmeyi, kendimizi tanıyamaz hale gelmeyi? Bunun tek nedeninin dışlanma korkusu; uyum sağlama ve beğenilme isteği olduğunu sanmıyorum. Korkuyoruz artık kendimiz olmaktan; içimizde bulacaklarımızdan ya da bulamayacaklarımızdan. Zira zor bir şeydir insanın kendisi olması, başkalarını düşünmeden tamamen kendisi olabilmesi. Neyi istediğini, neyi sevip sevmediğini, nelerden rahatsız olduğunu bilmesi gerekir önce. Kendini düşünmeli, tartmalı, tanımalıdır. Bunu yaptığında ise karşılaştığın sonuç her zaman istediğin gibi çıkmaz. Belki sen sevmezsin kendini herkesten önce. Belki de başkaları sevemez seni olduğun gibi. Bütün bu çabaya, girdiğin riske değer mi emin olamazsın. Kendin olmaktansa basit bir kopyala yapıştır işlemiyle herkes olmak daha kolaydır çünkü, daha caziptir. Bir sürü “eğer” vardır kendin olmakta. Eğer kendimle mutlu olamazsam? Eğer beni sevmezlerse? Eğer ben kendimi sevmezsem? Eğer… Önemli olan “eğer”leri bırakıp bu adımı atmaktır. Bununla birlikte kendimizi ilk önce bize sonraysa herkese tanıtmak ve göstermekten korkmamaktır. Kendimiz olabilmektir önemli olan çünkü gün sonunda elimizde bir tek kendimiz kalırız. Kaynakça Güventürk, Cem. 2017. Karikatür. İstanbul. ÖZLEMİM Geçmişe duyulan özlem bana katkı sağlamaz aksine şu anımı da mahveder. Mahvetmekten kastım alışmamı engeller. Zaten şimdiyi de mahvedecek en baskın hareket budur. Alışamamaktır. Yattığın yere, yastığına, kahveyi içtiğin kupana, etrafındaki insanlara, etrafındaki duygulara, yeni yeni başlayan ilişkilere, yediğin yemeğe, içtiğin içkiye, soluduğun havaya alışmak zordur elbet. Zaten zor olmasa bir özlemin de varlığını hissetmezdim. Gerçi insandan insana da değişir bu mesele. Bana zor gelir karşımdaki adama gelmez. Sonuçta, iki haftada alışan da iki senede alışan da insan. Ben şu iki senede alışanlardan olacağım sanırım. Tabi iki sene burada devam edersem… Etmem. Hayat bu, alışmayı bırakamayacağım bir süreç. Bırakmayı da istemeyeceğim. Fakat bu süreci kolaylaştırabilirim. Özlemi en aza indirgeyebilirim. Özlemi neden hissediyorum? Ne zamanlar hissediyorum? Kısa bir 5N1K sorgulamasıyla halledebileceğim bir analize ihtiyacım var. Beyin fırtınasıyla özlemin kaynağını dillendirmeliyim önce. Farkına varmak zor olmasa gerek. Kalbimin sıkıştığını hissettiğim o an ne yapıyordum, ne kokluyordum, ne içiyordum, kiminle konuşuyordum? Basit birkaç soru… Basit soruların da basit cevapları olur. Cevapladım bile işte. Kaynağım elimde. Bu bilgiyi nasıl değerlendirmeliyim? Bağlarımı koparmak iyi bir çözüm olabilir. İlk başta zorlu ama geleceğe faydalı bir çözüm… Bu çözümüm bana Andre Acîman’ın bir kitabını hatırlattı. Harvard Meydanı… Bu çözüme orada da biri ulaşmıştı çünkü. Anlatıcının mantığı da benimkisi gibi çalışmıştı. O da alışma sürecinde olduğu bir zaman kendisini memleketine bağlayan küçük kafeden ve Tunuslu arkadaşı Kalaş’tan uzaklaşmanın mantıklı bir seçenek olduğunu düşünmüştü. Bunun doğru bir yol olduğunu oturup düşünmek anlamsız olur. Kitabın sonu nasıl gelmişti? Onlardan uzaklaşarak kendi benliğini bu yeni yerde gösterebilmiş miydi anlatıcı? Hepsi gereksiz sorular. Benim için önemli olan sonuç değil süreç. Zaten dedim ya hayat bir süreç, sonu olan ama sonunun hiçbir önemi olmayan bir yolculuk. Sonunu düşünerek karar veremem şu an. Süreci değerlendirmeliyim. Yapmam gerekeni ancak öyle bulabilirim. Şu anki hayatımı geçmişle bağlayan onca noktayı düşünüyorum. Hem geçmişi hem şimdiyi hem de geleceği içimde yaşattığım doğrudur. Bunun doğru bir önerme olması olumlu bir hareket olduğunu göstermez. Bazıları anı yaşamanın öneminden bahseder hep. “Carpe diem!”. Yapılması gereken o mu bilemeyeceğim ama geçmişin hayatın denkleminde yer almaması gerektiğini kesinlikle düşünüyorum. Gelecekle alakalı konuşmayacağım şimdi. Peki, geçmiş niye olmamalı? Çünkü hayatın asıl manası olan alışma sürecini çileli bir hale dönüştürüyor. Alışmak o kadar da zor veya acılı bir dönem değil. Hiçbir zaman da olmadı. Yenilik deyince parlayan gözlerim alışmak deyince hüzünlenmemeli. Alışmayı böyle kötü duygularla bağlayan hislerim özlemden geliyor, geçmişimden geliyor. İşte bu yüzden yaşarken geçmişi özlemle anmamalıyım. Buraya kadar geçmişe özlemin gereksizliğini kafamda yeterince çözümlediğimi düşünüyorum. Şimdi tekrar bunu nasıl durduracağıma dair fikrime geri dönmeliyim. Bağlantılarımı kesmek… Çok zor bir döneme işaret ediyor bu düşünce. Anka kuşu gibi küllerinden doğmaya işaret ediyor. Tüm o siyah, pis külleri –Ki bunlar benim için özlemi ifade ediyor.- gerisinde bırakarak yeniden doğan Anka kuşu gerçekten durumuma uygun bir örnek oldu. Benim de yapmam gereken bu. Gerekirse “Kalaş”la bir daha görüşmemeliyim. Gerekirse o beni eski diyarlara götüren kafeye gitmemeliyim, kahvesinden bir yudum alıp anlık huzuru benimsememeliyim. Anımı, geleceğimi gereksiz bir özlemle doldurmamalıyım. Bağlantılarımın hepsini bir anda kesmeliyim ki daha da hızlandırayım bu kurtuluş dönemini. Bir an önce aydınlığa çıkıp kendi dönemimi yaşayayım. Bir an önce alışma sürecime alışayım. ISIRIK ‘’Sana buraya bazı şeyler koyuyorum. Yol boyunca aklında olsun. Lazım olursa açar okursun. Olmazsa da olsun, bir zararı yok burada dursun.’’ (Keskin, 2016) Birhan Keskin. Nasıl bir kadınsın sen öyle? Seni her okuduğumda nasıl oluyor da bir şöminenin karşısında, hadi diyelim o yok, bir sobanın karşısında uzanmak, başımı omzuna koymak geliyor? Evet. Şaşırıyorum.Evvela, maskulen bir kadın var karşımızda. Şiirlerinden kısa saçlarını hissedersiniz. Kadın olduğunun sonuna kadar farkında o açıdan bir eksiği yok. Hepimizden daha çok farkında belki de. Ama çok güçlü. Küçük bir kız çocuğunun unutmayışı kadar güçlü. Hayata minik yumruklar sallamaya çalışıyor her şiirinde. Masanın altına saklanmayı çoktan reddetmiş. Mahallenin sevilmeyenleriyle arkadaş. Hayatla meselesi var. Ama nefret dolu, öfkeli, karabasanlı değil bu yolculuğu. Kızgın belki ama adalet arıyor şiirlerinde. İnsanlardan kaçırıyor bizi, dizine yatırıyor, saçlarımızı okşuyor. Güçlü olmanın faydalarından bahsediyor, fasulye ekiyor. Güçlü duruyor bütün fasulyelerin karşısında. Onun fasulyeleri de güçlüdür. Görmelisiniz. Boyunlarını bükmezler, bir sopaya bağlanmazlar. Ama kendisi bağlanıyor. Sopa gibi acılı, katı adamların peşinden koşuyor. Ya da ben öyle anlıyorum. Hep bir şeylerin karşılığını görememek var Birhan’da . Hep bir eksikliğin açık ilanı… Şiirleri öyle ki, bir adama aşık olsam ( sanki değilmişim gibi) hiçbir şey anlatacak gücüm olmasa, o beni anlamasa, ben kendimi anlamasam, gidip ona bir sır verirmişim gibi kısık sesle okumak isterdim. Hayatta ne zaman konuşamasam, bir duygunun içinde boğulup kalsam, elime bir Birhan Keskin şiiri alıp göstermek istiyorum. İzin var mı? “Bu o evler ki kahırdan büyümüş kalpleri/Odaları yoklukla genişler sofaya doğru/Ah bu benim kör şefkatim bu benim/Ah benim bir boşluğu yoklayan bu elim” Sanki bu yalnızlığı duyuyormuşum gibi, saatin çın çın çınlayan sesini hisseder gibi, öyle usul Birhan. O evleri hayal ediyorum, kerpiç değiller, küflü duvarları da yok, bir sıkıntıları yok fakirlik değil işte senin meramın eksiklik, zaman, boşluk biliyorum. “Bir küfür gibi evde oturuyorum.” Ben de işte bu odada, bu başka şehrin başka odasında yeni tanı(yama)dığım insanlarla aynen böyle oturuyorum, çok ayran içmişim Birhan, çok ayrı düşmüşüm Birhan. Birhan’ın en sevdiğim yanı, sanki karşısında hep ve sadece ben varmışım gibi yazması. Daha doğrusu suya bir şeyler üflemesi demek lazım. Suyun üzerinde küçük, dağılan daireler oluşturması. Birbirinin içine geçen, birbirinin içinden geçen daireler. Sanki beni karşısına alıyor, oturtuyor sadece ikimizin olduğu bir odada ve anlatmaya başlıyor. Kapı kapalı. Bu sadece ikimiz için bir seremoni. Zaten bu bir anlaşılmama türküsü değil mi? Neden içeriye başkalarını da alalım? Daha da mı fazla anlaşılmayalım? Gerek yok bunlara ve Birhan bunların farkında. Birebir yaklaşıyor meselelere de okurlara da. En doğrusu bu Birhan, ben memnunum Birhan. Bırak böyle kalsın. Bana bir hikaye anlatacak gibi başlıyor hep. Sanki uzun, upuzun bir hikaye. Kendimi uyumamaya şartlıyorum. Öyle yumuşak ki sesinin tonu, şartlayamıyorum bile. Ama inan, bir kez bile uyumuyorum. Çünkü bana hikaye anlatmıyorsun. Bana hayat anlatıyorsun, su anlatıyorsun. Akan şeyleri yani. Hep akan şeylerden bahsediyorsun, içim gıdıklanıyor. “Bir şey vardı, akmıyordu, senden mi benden mi önemli değildi önce./Bir şey vardı akmıyordu, çok sordum kendime içten içe ...” İçimde kene varmış gibi gıdıklanıyor. Senin kenelerin bitmez Birhan, bitmiyor. Bitsinler de istemedim, artık kim keneleri anlatıyor ki? Ama sonlara doğru içime bir hançer sapladın ‘kadın’ bahsini açınca. “Ölülerimizi ‘sık kullanılanlara’ ekliyoruz./Ölülerimize ölülerimiz ekliyoruz./Şans eseri yazmıyorsa adımız bir sayaçta/ Birhan, ben bunu hep ‘antisayaç’ olarak okudum/Yani sayılmayan, sayılmasın hiç aman/Sahi biz kaç darbeden sonra ölülerimiz oluyoruz.” İçim içime küskündü bu konuda, ben içime küskündüm. Böyle yaşamaktan üzgündüm Birhan nasıl da bildin yaramı. Ölen kadınlardan bahsettin. Ölen değildi, doğanın kanunuyla olmamıştı bu kendiliğinden değildi, ecel değildi. Öldürülendi. Ecel sanki kabul edilebilir bir acıymış gibi bir de bu cinayetti Birhan. Cinayet. Bana cinayetleri hatırlattın. Unutmaya nasıl fırsat bulmuşum, hayret. Sanki içinde yaşamıyormuşum gibi, sanki cinayet yaşamıyormuşuz gibi.’’Anıtsayaç’’ varmış, bilmezdim. Gördüm, senin dizelerinde ve o zaman o kene, içimdeki o kene yapıştırdı o minik delgeçlerini derime. Gözyaşı yapacağım tuzumu ve suyumu aldı. İçim yandı Birhan, senin de yanmıştı benimkini de yaktın. Ama yak, canın sağ olsun, canımız sağ olsun Birhan. Olur mu? Bu cinayetin göbeğinde sana ettiğim en güzel dua bu olsun. Ben uzun zamandır şairlere dua etmemiştim. Şairlerin duaya ihtiyacı var mı? Şairlerin ölümü, öbür dünyası var mı? Kadından, cinayetten ve kenelerden bahsetmek için fazla naiftin başta, kendini eğittin. Eğitmişsin ama önemliydi bu. Karşıma bunlarla çıkman… Keşke hep adamlara aşk için kırgın olsak Birhan. Bizi öldürüşlerini hep mecaza saklasak, edebiyata saklasak, terk edilişlere, aldatılışlara… Evet, bunu istediğimiz bir çağ bu. Ve sen bu çağı herkesten iyi tanırsın. Ben de bu çağı herkesten çabuk öğrenirim. Bu çağda hala akan bir şeyler var mı, nasıl bulabiliyorsun bilmiyorum inan. Ben akan her şeyin önünü kestik sanırdım. Bir seni unutmuşuz demek ki Birhan. Bir seni unutmuşuz. OLCAY AYICI Kaynakça Keskin, B. (2016). Fakir Kene. İstanbul: Metis Yayıncılık. Algısal Yanılsamalarımız Karmakarışık bir evrenin karmakarışık bir galaksisinde, nispeten daha derli toplu bir güneş sisteminin dışına adımımızı atamadan yaşayıp gidiyoruz. Hatta bırakın dışına adım atmayı, o kaosun bir an bile eksik olmadığı gezegenimizin etrafını zar zor kolaçan edebiliyoruz. Geçmişte, doğduğu yerin beş yüz kilometre ötesinde ne olup bittiğinden haberi olmadan yaşayıp ölen milyonlarca insan olduğunu düşündükçe bizim durumumuz bir nebze daha kabul edilebilir geliyor sanırım. Yine de henüz yeni yeni aşina olmaya başladığımız bu dünyanın ötesine çok yabancıyız. Sadece mekansal anlamda değil, algısal ve hatta zamansal olarak da bizi biz yapan ve her saniye şekilden şekile sokacak kadar başkalaştıran yegane şey, işte bu dünyadır. Dünya denen bu evde doğduk, bu evde öğrendik bildiğimiz her şeyi. Bu evin geçmişini yalan yanlış da olsa biliyorken geleceğinden neredeyse bihaber yaşıyoruz. Tüm bilgi birikimimiz, zaman algımız, düşünce şeklimiz bu ev ve onun diğer sakinleri vasıtasıyla şekillendi. Bu evin şeffaf tavanına baka baka astronomiyi, temelini kazarak jeolojiyi, diğer sakinlerini gözlemleyerek biyoloji ve antropolojiyi öğrendik. Bu evin zaman algısıyla sarmalandık ve her türlü düşüncemiz, ne kadar dünya dışı görünürse görünsün, aslında bu dünyanın bir ürünü. Hayal dünyamızdaki istisnasız her bir kare, yine bu gezegenin bizde dur durak bilmeden yarattığı yansımalardan ibaret. Her salisede, hatta saliseden çok daha küçük anlık zaman dilimleri içerisinde, zihin çekmecelerimizde yeni yansıma katmanları oluşturan bir dünya bu. Zamanın her geçişiyle biraz daha kalınlaşan ve belki de metamorfoza uğrayan bu düşünce ve hayal katmanları biraz da Eflatun'un İdealar Kuramı'nı çağrıştırıyor zihnimde. İdealar kuramına göre ideal olan sadece tek bir gerçeklik vardır. Geriye kalan ve o gerçekliğe benzeyen her şey, esasında o ideanın yansımasıdır. Dünyanın zihnimizde ördüğü düşünce katmanları da dünyadaki gerçeklik idealarının zihnimizdeki izdüşümlerine benziyor. Biz bu izdüşümleri, mütevazi evimizin bahçesinden bizi çıkarabilecek birer kurtarıcı gibi görüyoruz belki de. Fakat diğer bir açıdan baktığımızda da onların sadece bu küçük evin bize kattıklarıyla çarpıttığımız birkaç yansımadan, yanılsamadan ibaret düşünceler olduğunu görebiliriz. Bu küçük dünyada nesillerdir kendi halimizde yaşamımızı sürdürürken, sadece düşüncelerimiz onun gerçekliğinin yansımalarıyla şekillenmedi. Algılarımız da tıpkı düşüncelerimiz gibi dışarıdan izole olarak şekillendi. Hatta algılarımızın şekillendiğini değil, tamamen bu evin içerisinde var olmuş olgular olduğunu da düşünebiliriz. Onların doğrudan birer idea olduğunu, yani bu dünyanın gerçekliğinin her insanda aynı algı kopyalarıyla vücut bulduğunu söyleyebiliriz. Bu, her zihinde aynı ideanın farklı farklı yansıması değil, her zihinde ortak bir algı ideasının bulunmasıdır. Bu da yakın bir zamana kadar algılarımızın ne kadar doğru veya yanlış olduğunu, ya da doğru algı denen bir olgunun gerçekten var olup olmadığını tam olarak anlayamamıza neden oluyordu. Einstein'ın Görelilik Kuramı ile birlikte yüzyıllardır filozofların düşündükleri ve farklı sonuçlara vardıkları algı meselesi, özellikle zaman algısı bakımından büyük bir aydınlanma yaşamış oldu. Aslında bu evin sınırları içerisinde şekillenen zaman algımızın hiç de çitlerin ötesiyle uyuşmadığı artık ortada. Biz bu evin içerisinde bir yıl daha yaşlanırken başka bir mahallede spor arabasıyla sürekli hız yapma peşinde olan bir yabancı için sadece birkaç hafta geçmiş olabilir. Halbuki daha yüz yıl öncesine kadar zaman denen kavramın her yerde ortak bir olgu, değişmez bir sabit olduğunu düşünüyorduk. Zaman algımızın aslında içinde yaşadığımız bu küçük dünya tarafından bize dayatılan bir yanılsamadan ibaret olduğunu fark etmek, belki de evin kapısından dışarıya doğru şöyle bir göz ucuyla bakıyor oluşumuzun göstergesidir. Bana sorarsanız içinde bulunduğumuz ve bizi son yüzyıla kadar tek başına etkilemiş olan bu dünyanın, algılarımızda ve düşüncelerimizde gerekli bir kısıtlamaya mı gidiyor olduğu, yoksa düşüncelerimizi tamamen kendince şekillendirip bize bazı ortak algı ideaları mı dayattığı son yüzyılda biraz olsun çözümlenmeye başlandığı gibi önümüzdeki zamanda daha da iyi anlaşılabilecektir. Yağız Berk KARAKAYA 21502648 TURK 101-51 Esma Akgün 21301725 Turk 101-16 Başak Berna Cordan 5-2 16.12.2014 MUTLULUĞUN BİLİNMEYEN FORMÜLÜ Simyacı’ yı okumak, “herkes daha uykudayken şafak vakti uyanıp, güneşin doğuşunu izlemeye benziyor” (Coelho 169). Herkesin hayattan ve kendisinden bir şeyler bulabileceği bu kitapta Paulo Coelho kişisel menkıbesini gerçekleştirmeye çalışan ve mutluluğu aramaya giden kitabın kahramanı Santiago’yla beraber bir yolculuğa çıkarıyor sizi. Endülüs’ ün dağlarında koyunlarını beraber otlatıyor, Arap çöllerinde deve üzerinde onunla yolculuk yapıyor, Mısır Piramitlerini görmeye gidiyorsunuz ve başlıyorsunuz siz de kendinizi ve mutluluğunuzu aramaya. Satın alınamayan bir şey bu, tadına varılamayan; formülü yok bulmak için ama talibi çok. Bazen kimileri için son model bir arabada gizlidir, bazense sevilen birinden gelen sıcacık bir tebessüm kadar basittir. Aşktır kimileri için onu bulmanın yolu. Çoğu zaman çığlıklar atarak karşılarız onu, kimi zaman içimizde yankılanır sesi. Sahi nedir bu cümlenin öznesi? Mutluluk. Evrensel bir tanımı yoktur mutluluğun… Kalıplara sığmaz o, açık adresini vermek, herkesin bulmasını istemek zor. Bazen arkadaşlık caddesinin dostluk sokağında bulursun onu. Öyle anlar yaşarsın ki ara sokaklara saparsın, ararsın ama bulamazsın. Bazen de ana caddede gün gibi ortadadır ama sen farkında değilsindir, göremezsin. Yıllarca koşturursun mutluluğun peşinden. Hep bir köşede kıstırabilme ümidiyle yaşarsın. Bir yolculuktur mutluluğu bulmak için yapılan ve belki de ulaşılamayan istasyonlardan oluşan. Karış karış dolaşırsın onun Akgün 2 yamaçlarında, bulduğunu fark edene kadar belki de. Gerekli her şeyi bir bir yaparsın aklınca. Ama hep bir şeyi atlarsın ta ki o dönemece gelinceye kadar ve bir de bakarsın ki yıllardır peşinden koştuğun, yakalamaya çalıştığın mutluluk. Harap ve bitap halde çıkıverir karşına. Çünkü o da seni kovalamaktan yorulmuştur aslında. Ama senin aklının ucundan bile geçmemiştir sana o kadar yakın olabileceği çünkü insanoğlu mutluluğu çok uzaklarda arar. Bu yüzden hayallerini bile süslememiştir; kalbinin en uç köşesinde senin tarafından keşfedilmeyi bekleyeceği. Yıllardan beri hasretini çektiğin, uzaklardan geleceği günü beklediğin bu enfes duygu içinde gizliymiş sahi. Senin dünyaya bakışın, olayları nasıl yorumladığınmış önemli olan. En müteessir olaylar bile güzel görmeyi bilirsen mutluluk meyvesini verebilirmiş. Senin bir simyacı gayretiyle aradığın ab-ı hayat iksiri sana çok yakınmış işte, şah damarından bile. Mutluluk tohumunun filizlenmesi için gerekli ab-ı hayat güzel bakmak, güzel görmek ve nihayetinde güzel düşünmekmiş ve aslında fark etmekmiş yanı başında olduğunu. Anı yaşamakmış. “Geçmişin dersleri ve geleceğin düşleriyle birlikte yaşamaya çalıştığımız” (Coelho 96) için mutsuzuz belki de oysa sadece şimdi de yaşamalıyız çünkü hayat sadece yaşadığımız andan ibarettir ve sadece onu hissetmeliyiz. Belki de Santiago gibi gördüğümüz rüyanın peşinden giderek bulabiliriz mutluluğu. Eğer amacınız, gerçekleştirmek istediğiniz bir düşünüz varsa hayat anlam kazanır. Onu gerçekleştirmeye çalışırken yaşadıkların, gördüklerin ve ceplerine doldurduklarındır mutluluk. Ne de olsa “mutluluğun gizi dünyanın bütün harikalarını görmektir ama kaşıktaki iki damla yağı unutmadan” (44). Çünkü insan hayallerinin peşinden giderse mutluluğu yüreğinin derinliklerinde hissedebilir. Her şeyin insanın kendi içinde olduğunu, kendi yüreğinden gelen sesi dinlemesi gerektiğini o zaman anlayabilir. Fakat zordur, mutluluk düşleri bile görmemiş insanlar için mutluluğun tadını gerçekten hissetmek. Peki, aynı güneş doğup batarken, insanlar aynı gökyüzüne bakarken, aynı güne uyanırken neden bazıları mutluluğu yakalamışken bazıları mutsuzluğa mahkûm edilmiştir. Galiba siz dünyaya nasıl bakarsanız o da öyle anlam kazandığı için. İnsanlar Akgün 3 dünyadan, yaşamaktan korkuyorlar ve sadece bu yüzden dünya gerçekten korkutucu oluyor ve insan mutluluğu yakalayamıyor. Hâlbuki hayat mutlu olmak isteyen insana karşı cömerttir. Bu yüzden mutlu olmanın yolu; geçmişin hatalarından, geleceğin kaygılarından uzaklaşıp anı hissetmek ve bakarak değil görerek yaşamaktır. KAYNAKÇA Coelho, Paulo. Simyacı. İstanbul: Can Yayınları, 1999. İstanbul İnsan Olsaydı Kemikleri Sızlardı Neredesin eski İstanbul? Dar sokakların, iğne atsan yere düşmeyecek kalabalıklarla, hafta sonu dışarı çıktığında çarptığın her omuzda ayrıca sinirlenen insanlarla, trafikte sıkışıp kalanların "bir sussa da kafamızı dinlesek" dediği kornalarla, üstümüze üstümüze geliyormuş, her an bir sinek gibi ezilebileceğini hissettiren başımızın üzerinde yükselen dev gökdelenlerle birlikteyiz. Bu halini istemiyoruz. Martıların, denizin sesiyle uyanmak istiyoruz. Camdan bakınca bir gülüşle merhaba diyebilen komşular, işten çıkıp eve dönerken sitem etmeden gelmek, güzel bir yarın dileyebileceğimiz yeni bir İstanbul istiyoruz. Artık İstanbul herkese turistik bir eğlence merkezi gibi gelir oldu son günlerde. Benim için İstanbul kalplerde yaşatılması gereken, anlatılmaz yaşanır bir tarih gibi. O kadar çok savaşlara, fermanlara, aşklara şahit olmuş ki bu şehir, her köşesinden ayrı bir macera, ayrı bir roman çıkar adeta. İşte bizim özlediğimiz İstanbul'u hiç sıkmadan, çok sade bir dille anlatan bir eser İstanbul Mahallelerinde Bir Gezinti. Yazar Hagop Baronyan tarafından 19. Yüzyıl İstanbul'u bize anlatılmakla kalmıyor, adeta okuyucuya İstanbul'da yaşıyormuş izlenimi veriyor. Her bir sayfa çevirişimde sanki özgür bir kuş olup, kanatlarıma giren rüzgarın beni İstanbul'u gezdirmesini bekliyorum. Yazarın tek tek incelediği sayısız mahallelerden geçerek ayak basılmamış bir nokta bırakmıyorum İstanbul'da. Şehrin bin bir türlü güzelliğini keşfediyorum her satırda ve onu güzel yapan eski insanları. Alışkanlıklarını... Yaşam biçimlerini... Onların sabah kalktıktan, gece yorganın altına girene kadar yaşadıkları her şeyi en ince ayrıntısına kadar inceliyorum. Ben İstanbul'un betimlemelerine her zaman hayran kalmışımdır. Başarılı bir kitap onu okuduğumda, şehri anlatan cümleleri, bir film şeridi gibi gözümün önünden geçirebilendir bana göre. Bu kitabı okurken sanki gözlerimi kapatmış ve İstanbul'da bir gün geçiriyordum. Ama bir kuş olarak, özgürce gezdim İstanbul'u. İlk önce Galata Kulesi'ne uçtum. O kadar yüksekti ki İstanbul'u her daim dimdik, gözünü ayırmadan izleyen bir nöbetçi gibiydi ilk izlenimim konduğumda üstüne. Kışın dağ gibi dayanıklılığı, bir de kar yağdı mı edindiği duru beyazlık içinizin buzlarını eritmeye yetecek bir manzara. Yazın da bir o kadar renkli, görkemli ve çekici bir eser. Sonra karşıya geçmeye başladım uçarak yavaştan. Bir yandan boğaza vuran sert dalgaların çıkardığı şiddetli coşku, bir yanda da martıların birbirine sevgilerini anlattıkları cıvıltılar içinde buldum kendimi. Sadece altımda kalan manzaraya bakarak mest oldum ve aşık oldum bir kez daha İstanbul'a. Camileri, Haydarpaşa Garı, Ayasofya, Kadıköy, Kız Kulesi ve daha niceleri... Bir yapbozun parçaları bu kadar uyum sağlayamazdı birbirine. Kendimi sorgulamadan edemediğim ve şehrin daha keşfedilmemiş bin bir çeşit güzelliğinin yanında önem verilen başka ilgi çekici ayrıntı da birçok insan ve yaşanmışlıklarıydı. Değişmeden bugünlere kadar gelen davranışları ve maalesef insanların kalıcı olan bu kötü alışkanlıklarından büyük bir dayak yemiş ve şu anda bile bıçak sırtında İstanbul. Ne yazık ki bin bir çeşit güzelliği barındıran bu şehir, maddi bir araç olmaktan öteye geçemiyor çoğu insan için. Onların umursamazlıkları, gözlerinin önündeki paha biçilemez şehre zarar üstüne zarar veriyor. "Ah benim güzel İstanbul'um ne hallere geldi?" diyen yaşlı ağızları duyuyorum her gün. Ama güçsüz ellerinden hiçbir şey gelmiyor tek başlarına verilecek öğütlerden başka. Koskoca bir "14 Milyon" şu an İstanbul. Sen ya da ben, kim olursa olsun bir an önce avuçlarımızın içinden kayıp giden bu güzelliğin bir ucundan tutup şöyle bir kendine getirmeli İstanbul'u. Atahan BAYIR 21501853 Baskılanma Acıları Goethe’nin yirmi beş yaşındayken yazdığı ve yayınlandıktan sonra Almanya’da intihar vakalarının artmasına sebep olan Genç Werther’in Acıları lise yıllarımdan beri beni derinden etkileyen ve her okuyuşumda farklı bir yanını keşfettiğim bir roman. Kitaplığıma her baktığımda ve adını gördüğümde elime almadan duramadığım bu roman, her okuyuşumda kendimle alakalı yeni şeyler keşfetmeme sebep oluyor. Hayatımı, hayata bakış açımı, toplum kurallarını ve ahlakî yapıyı her seferinde yeniden düşünmeye sevk ediyor beni Werther. Werther, Walheim’a taşındıktan ve nişanlı olan Lotte’ye âşık olduktan sonra toplum baskısından uzak bir yerde yaşayabilecek olsalardı Werther hayatının sonuna kadar ızdırap çeker miydi? Lotte başkalarının ne diyeceğinden korkmasaydı, ailesinden çekinmeseydi, toplum baskısından uzakta yaşayabilmiş olsaydı Albert ile olan nişanını bozup Werther ile birlikte olarak hem Werther’in çektiği acılara hem de kendisininkilere son vermiş olmaz mıydı? Verilen sözlerin ve ahlaki değerlerin insanların hayatında son derece büyük bir önemi olduğu Walheim’da tanışmış olmaları niçin ikisinin de hayatlarının sonuna kadar mutsuz olmasını gerektiriyordu? Birbirine aşk ile bağlı iki insanın bir araya gelememesinin sebebi olan toplum baskısı Genç Werther’in katili olduğu gibi kaç kişinin daha katili oldu? Hayatımızı yaşarken başka insanların nasıl yaşayacağımızı, ne yapmamız gerektiğini ve ne yapmamamız gerektiğini söylemelerine niçin izin veriyoruz? Hayatlarımızı niçin birtakım ölçülere uydurmaya, kalıplara sokmaya çalışıyoruz? Neden gerçekten ne istediğimize karar verip onu yapmıyoruz? En istediğimiz şeyi yapmadan önce bile ‘’Acaba ne derler?’’ diye düşünmelerimiz neden? Sürekli birtakım baskılara maruz kalmalarımız, hayatlarımızı yaşarken başkalarını düşünmelerimiz neden? Yahut başkalarının hayatlarına son derece rahat bir şekilde müdahale etmeye çalışmalarımız niye? Niçin sadece kendi hayatımıza odaklanıp kendi hayatımızı dilediğimiz şekilde yaşamak yerine başkalarının hayatlarına da burnumuzu sokmayı âdet edinmişiz? Herkes sadece kendi hayatıyla ilgilenebilse, başkasının kendi hayatını nasıl yaşadığı, neler yaptığı hiç umurunda olmasa daha mutlu olmaz mıydık? Hayatın zaten zor olduğu bir dünyada niçin birbirimizin hayatlarını daha fazla zorlaştırıyoruz ki? İçimizden geldiği gibi yaşayabilmek, içimizden geleni dilediğimizce söyleyebilmek niçin bu denli zor? Niçin Lotte, Albert’e asıl âşık olduğu kişinin Werther olduğunu söyleyemedi? Niçin hayatını paylaşmak istediği kişinin Werther olduğunu göğsünü gere gere herkese söyleyemedi? Werther’i genç yaşta ölmekten, Albert ile kendisini de mutsuz bir evlilikten niçin kurtarmadı? Genç yaşında, henüz aşkın ne olduğunu deneyimlememişken Albert ile evlenmek üzere bir söz vermiş olması geri kalan hayatını mutsuz geçirmesini mi gerekli kılardı? Asıl hislerini, isteklerini hiçbir baskıdan korkmadan söyleyebilmiş olsaydı mutlu olmayı en azından denemiş olmaz mıydı? Sırf bir söz vermiş olduğumuz için hayatımızın sonuna kadar mutsuz olmayı hak ediyor muyuz sahiden? Değişen koşullar, değişen düşünceler, değişen duygular olamaz mı? Verilmiş bir söz bu denli ciddiye alınması gereken bir şey mi? Ölümün var olduğu bir dünyada ölümden daha ciddi bir şey olabilir mi? Ölene kadar sahip olduğumuz zamanı iyi değerlendirmeye odaklanmak, başka kimseyi düşünmeden mutlu olmaya çalışmak verilmiş bir sözden daha mı değersiz? Sırf birinden veya birilerinden çekindiğiniz ya da birileri tarafından baskılandığınız için hayatınızın sonuna kadar mutsuz olacağınızı, belki de kendi canınızı alacağınızı düşünün. Elinizde bu durumu değiştirecek güç varken değiştirmediğinizi yahut dış etkenler yüzünden değiştiremediğinizi ve bu sebeple hayatınızın sonuna kadar mutsuz bir yaşama mahkûm olduğunuzu düşünün. Romeo ve Juliet gibi. Lotte ve Werther gibi. Henriette ile Felix gibi. Sırf ailesi istediği için asıl istediği mesleği yapamayıp, hayatının sonuna kadar hiç istemediği bir mesleği icra etmek zorunda olan insanlar gibi. Ne deneceğinden korktuğu için saçını istediği renge boyayamayanlar, istediği şeyleri giyemeyenler, istediği yerlere gidemeyenler, istediği kişiyle birlikte olamayanlar… Hem edebiyatta hem de gündelik yaşamlarımızda bunun örnekleriyle öyle sık karşılaşırız ki! Elimizden gelen hiçbir şey olmadığını düşünür, hiçbir şey yapmayız. Oysa durum böyle değil. Eğer kendimize kendi hayatımızı yaşama fırsatı tanırsak, kimsenin hayatımıza karışmasına izin vermezsek değiştirmeye kendi hayatımızdan başlamış oluruz. Eğer başkalarının hayatlarına müdahale etmekten de kaçınırsak, bir süre sonra herkesin sadece kendi hayatıyla ilgilendiği, herkesin tek amacının mutluluğa erişmek olduğu bir toplum oluşturmuş oluruz. Ne Romeo ölür aşkından ne de Juliet, ne Werther kıyar kendi canına ne de Lotte mutsuz bir evlilik içinde boğulur, ne Henriette ölür sevdasından ne de Felix hayatının sonuna kadar mutsuz kalır. Eda Su Akkum KAYNAKÇA • Goethe, J.W. (2007). Genç Werther’in Acıları. İstanbul: Can Yayınları. • Shakespeare, W. (2011). Romeo ve Juliet. İstanbul: NTV. • Balzac, H. (2007). Vadideki Zambak. İstanbul: Can Yayınları. Kalabalıklar İçinde Yapayalnız Olmak Uzun kısa, kadın erkek, yeşil gözlü kara gözlü, çalışkan tembel, güçlü zayıf derken hayatımızı kolaylaştırdığını düşündüğümüz tüm kavramlar bir süre sonra yüreğimize saplanan oklar olarak bize geri dönebilir mi? Dönebilir de dönmeyebilir de. Size nasıl döndüğünü ve bunun aslında ne kadar tehlikeli olabileceğini anlatmaya çalışacağım. Aslında günbegün ve her gün bunu yaşıyoruz. Galatasaraylı ya da Fenerbahçeli olduğumuzda, 1A ya da 1B sınıfında okuduğumuzda, A partisine ya da B partisine oy verdiğimizde oklarımızı hazırlamış oluyoruz. Okların ucuna vitamin ya da zehir sürebiliriz? Peki çoğu insan ne yapıyor? Vitamin sürdüm diyor ama zehir sürüyor. Galatasaraylı olduğumuzda Fenerbahçelilerden, 1A’da okuduğumuzda 1B’deki öğrencilerden, A partisine oy verdiğimizde de B partisine oy verenlerden nefret etmeye kadar vardırıyorsak işi, vitamin değil zehir sürüyoruz demektir. Bunların çoğunu da bize öğretiyorlar. Öğrenmeme tercihimiz var mi? Yapayalnız kalma olasılığını göze alabiliyorsak var; ancak biliyoruz ki çoğu insan yapayalnız kalmayı göze alamaz. Başkalarıyla olursak (Galatasaraylılarla, 1A sınıfındakilerle vb) bizi koruyacaklarını, daha güçlü olacağımızı düşünürüz. Oklarımıza vitamin değil, zehir sürmemizin daha uygun olduğunu düşünmeye başlarız. Vitamin sürersek yapayalnız kalacağımızı düşünüp korkarız. Sonra, kalabalıklar içinde yapayalnız kalırız. Ah bu kavramlar bizi nerelere götürür! Nerelere götürdüğünü ‘Guguk Kuşu’nda izleyebilirsiniz. Kim normal kim anormal? Allah aşkına, siz normal misiniz? Normal olmak şahane bir şey midir? Üç kişi size normal diyorsa, hayatınızı istediğiniz gibi yaşayabilirsiniz. O üç kişi, Dur bakalım sen normal misin, biz bir değerlendirelim’ dediklerinde, artık neyin normal neyin anormal olduğu ve hatta neyin insancıl neyin insanlık dışı olduğu birbirine karışabilir. Akıl almaz gerçek, çoğunluğa göre farklı olmak dışlanmaktır. Herkes, çoğunluk gibi olmalıdır! Çoğunluk gibi yürüyün, çoğunluk gibi gülün. Haksızlıklara karşı dik duramıyorsan normalsin, ‘Bana dokunmayan yılan bin yıl yaşasın’ diyorsan normalsin! Diğerleri ‘deli’. İnsana, insanca davranma ile insanlık dışı davranma arasındaki sınırda, bir kez ikinci tipte davranmayı tercih edersen, bu çok korkutucudur; çünkü artık hep böyle davranabilirsin. Guguk Kuşu bunu gösterir; görmeye ve duymaya hazırsanız. Guguk Kuşu , “Susma, sustukça sıra sana gelecek!” iddiasının gerçekliğini de göstermektedir. Aslında, otorite -­‐bir kişi de bir grup da olabilir-­‐ sana ‘gördüğün doğru değil, duyduğun doğru değil, tek doğru benim söylediğimdir’ dediğinde korkudan gördüğünü de duyduğunu da unutmaya hazır kıvama geliverirsin. Yalnız kalmak istemezsin. Bedeli ağır olur; kalabalıklar içinde yapayalnız oluverirsin. Çok rahat uyuyacağını düşünürsün. Uykundan uyandırılmayı beklersin. Kalabalık içindeki arkadaşlarının ‘Hayır, gördüğüme inanıyorum, duyduğuma inanıyorum’ demelerini beklersin. Daha çok beklersin, çünkü senin onlardan beklediğini onlar da senden bekliyor! Nadiren de olsa biri çıkar ve tüm gördüklerini, duyduklarını söyler. O kişi bir delidir. Delidir, çünkü kendisinin hiç bir çıkarı yoktur, delidir çünkü başkasına iyilik yapmaya çalışıyordur, delidir çünkü bütün hayallerini bir anda yok etseler bile susmaz. Susmazsam sıra bana gelir korkusundan da değildir. Susmaz, çünkü sıra bana geldi ama başkasına gelmesin demek için de susmaz aslında. İnsana, insanca davranmanın dışında nasıl davranılır bunu bilmediğinden susmaz, kendisine deli denilmesine de içerlemez. Deliliğin de insanlık hallerinden biri olduğunu kabul eder. Her insanlık halini şefkatle, sevgiyle kabul eder. Doğası böyledir. Senden sonrakilerin insanca yaşamasını istersen, yaşamın yok edilir, sana deli derler, seni sonunda insanca delirtirler. Hatta bir kişi bile bunu yapabilir. Hatta sana hizmet vereceği düşünülen kişi, bir hemşire bile bunu yapabilir. Tıpkı McMurphy’ye yapılanlar gibi. Tıpkı McMurphy ve arkadaşlarına, o dünyalar güzeli delilere yapılanlar gibi. Yalnız kalmaktan korkuyorsanız, ‘Nasıl bir acımasızlıktır zaten acı çeken bir insanı incitmek?’ demeyin. Yalnız kalmaktan korkuyorsanız, ‘Ben insanım’ demeyin kendi kalabalıklarınıza; Galatasaraylılara, 1A sınıfındakilere ve oy verdiğiniz A partililere. İnandırıcı değilsiniz, siz hiçbiriniz. Kalabalıklar içinde yapayalnızsınız. Efe Ulaş Akay Seyitoğlu 8 Aralık 2014 İnsan, Belki Bir Yanlış Hep zihnimin derinliklerini damla damla doldurarak işgal etmiş konulardan birisidir insanın varlığı ve onun doğası. Onun varoluşunda, doğasından kaynaklanan bir tür yanlışlık sezmişimdir hep. Diğer canlılarla kıyaslandığında sanki olmaması gereken bir varlıkmış gibi gelir bana. Her tür kendi görevini yerine getirerek zincirdeki ufak bir halkayı oluşturuyorken, bu zinciri düğümlemek yahut kırmak için elinden gelen çabayı gösterir insan. O değişkendir, o değişir, o kötüdür, o iyidir, o tek bir şey değildir. O her doğan çocukla beraber bir kişi daha büyüyen sınırsız yapıda bir garipliktir. Her bir insan bambaşka şeyler yapar, biri diğerini aynen taklit etmez. Bundan iki yüz yıl önce, insan dışındaki diğer hayvanlar günümüzde ne şekilde yaşayıp gidiyorlarsa hemen hemen aynı şekilde yaşamlarını sürdürüyorlardı. Fakat hiç şüphe yok ki insan, iki yüz yıl önceki insan değil. Her beş on yılda bir kendini öldürüp yeniden ve tamamen farklı bir şekilde doğuyor çünkü. İki yüz yıl önceki insanın yaptıklarıyla bugünkünün yaptıklarını karşılaştırırsak, benzerlikten çok farklılık görürüz. Kendi buldukları teknolojiyle kendilerini patlatmamışlardı henüz. Henüz bir kuş gibi göklerde seyahat etmemişlerdi. İşte insanın bu her saniye başkalaşım geçiren ve diğer bütün canlılardan ayrılan tarafı beni hep işkillendirmiştir. Onda var olan farklılığın tam olarak ne olduğunu, sebebini ve kaynağını düşündürtmüştür. Belki de ruh dediğimiz bilinmez güç sadece onda vardır. Bir benlik katıyordur bu ruh insana ve özgünlüğünü, değişkenliğini, alçaklığını, yüceliğini ve diğer hiçbir canlıda bir arada sayamayacağımız her türlü özelliğini var ediyordur. Yukarıda da bahsettiğim gibi, sürekli keşfeden, icat eden ve başkalaşan özgün canlılardır insanlar. Fakat aynı zamanda alçak veya yüce de olabilirler. Hiç, bir hayvan türünün bazı üyelerinin alçak, bazılarının yüce, bazılarının vefakar, bazılarının nankör olduğunu gördünüz mü? Açıkçası ben görmedim. Aslan deyince her aslanın yüce ve asil olduğunu düşünürüz. Yılan deyince sinsilik gelir aklımıza. Fakat insan deyince benim aklıma ne çok iyi birisi geliyor, ne de kötülüklerle dolu birisi. Fakat kötüsü akla sığmayacak kadar şeytani olabilirken, az bulunsa da iyisi kendisi haricinde herkes için yaşayabilecek kadar yardımsever olabiliyor. En büyük zevki acı çekmek olan mazoşistinden, başkalarının acı çekmesinden zevk alan sadistine kadar; ateşe tapan mecusiden, ölüleri yiyen yamyam aghorisine kadar hepsine aynı isimle hitap ediyoruz: "insan". Bazı insanlar hastalıklı birer ruha sahip olurlar. Vahşetten zevk alırlar, acı çektirirler, güç elde etmek için her türlü kötülüğü yaparlar. Bu onların suçu mudur, doğuştan gelen özellikleri midir tartışılır fakat bir o kadar da zararı olmayan ve iyi olmak adına uğraşan insan varken insanların karakteri her zaman şeytanidir diyemeyiz. Tıpkı bu örnekte olduğu gibi, hiçbir zaman insanları genelleyemediğimizi fark etmiş olmalısınız. Her zaman o genellemeye uymayan birileri çıkacaktır ve onlara insan dediğimiz sürece yaptığımız genellemelerde istisna kaideyi bozmalıdır. Yedi milyar insanın yedi milyarı da birbirinden farklı özelliklere sahip ve sizi bilmem ama diğer bütün canlılarla kıyasladığımızda bu bana hiç de normal gelmiyor! Bizler hatalıyız. Diğer hayvanlar gibi değiliz, bitkiler gibi hiç değiliz. Canlı kavramının istisnası mıyız yoksa tamamen bambaşka bir varlık mıyız belli değil. Bu zincirin bir parçası olmayı hak etmeyecek kadar ne idiği belirsiz ucubeleriz. Birbirimize benzemekten ziyade birbirimizden farklıyız. Alçak ve yüzsüzüz. İyi kalpli ve utangacız. Sinsi ve vefasızız. Aptal ve sakarız. Zeki ve ciddiyiz. Çalışkan ya da tembeliz. Tek bir şey olmamız gerekirken her doğumla yeni bir ruhun daha katıldığı devasa bir kümeyiz. Bizler, kendine kendi adını söyleyen tek canlı varlığız, insanız. Yağız Berk KARAKAYA 21502647 TURK 101-51 YAREN ÖZGENÇ BİR DOSTLUĞUN BAŞLANGICI İnsanoğlu yaşamı boyunca her türlü iletişimi kurmaya çalışmış ve bunu az çok başarmıştır. İnsanlar insanlarla, kuşlarla, atlarla, köpeklerle anlaşmaya, beraber yaşamaya alışmaya çalışmıştır. İletişim kurmak sadece konuşma amaçlı değil, duygusal anlamda birilerine bağlanmak, kendini yalnız hissetmemektir. Bence insanlığın en büyük düşmanı, çoğu kötü şeyin sebebi yalnızlıktır. İnsanlar ilk olarak kendi türüyle iletişime geçtikten ve bu iletişim geliştirdikten sonra hayvanları evcilleştirmeye başlamışlar ve ilk olarak köpeği evcilleştirmişlerdir. Köpekler onlara avcılık, koruma ve duygusal destek konularında yardımcı olmuşlardır. Efendi ve Köpeği de bunun bir örneği aslında. Yazar kendi hayatını ve köpeğiyle olan bağının giderek nasıl güçlendiğini anlatmış. Kitabı okuduktan sonra benim aklıma bazı sorular geldi. Mesela köpeklerle nasıl duygusal bağlar oluşturabiliyoruz, köpekler bizi anlayabiliyor mu, nasıl bu kadar sahiplerine sadık oluyorlar? Bu soruların cevapların cevaplarını sahiplendiğim köpeğimi düşünerek vermeye çalıştım kendimce. Romanı okurken aklıma can dostlarımız hakkında çok fazla düşünmediğimiz, onları hak ettikleri kadar iyi tanımadığımız geldi. Onlar ile ilgili aklıma gelen ilk ilginç şey zamanla bize sadık olmayı öğrendikleri oldu. İnsanların birbirlerine karşı gösteremediği saygıyı, sevgiyi onlar insanlara sadık olarak göstermeye çalışıyor. İnsanlardan ne kadar farklı seviyede masum, zeki ve sevgiye muhtaç canlılar olduklarını anlayabildim bu sayede. Sosyal medyada, haberlerde, gazetelerde hepimiz muhtemelen denk gelmişizdir köpekler ve sahipleri hakkında göz dolduran ya da kalplerimizi ısıtan hikayelere. Sahibi vefat edince mezarının başından ayrılmayan veya sahibi dışarda her zaman oldukları yerde arayıp bulamayan, ölümlerini kabullenemeyen köpekler… Onların o halleri aklıma kendi köpeğimi getirir hep. Kendimi onun yerine koyup, bu senaryolara empoze etmeye çalışırım. Bu gibi olaylarda yine de aynısını yapar mıydım, sahibimi kendi önceliklerimin önüne koyar mıydım diye düşünürüm. Cevabım tabi ki hayır olur. İnsan olarak kendimizi ne şekle sokarsak sokalım asla onlar gibi düşünemeyeceğimiz, onlar gibi hareket edemeyeceğimiz sonucuna vardım. Ve eğer bunları yapamıyorsak köpekler hakkındaki sorularımızı sadece gözlem yaparak yorumlayabileceğimizi, kesin yargılara varamayacağımızı düşünüyorum. Hayatta kalmamız, yaşamamız için gereken temel ihtiyaçları şu an ilkokul çocuklarından tutun en yaşlımıza kadar hepimiz ezbere sayabiliriz. Barınak, yiyecek, giyecek bunların en başında gelir çoğu söylemde. Gariptir ki hiçbirimiz sevgiyi katmayız bu ihtiyaçların içine. Halbuki sevgidir bizim hayattaki çoğu zorluğun üstesinden gelmemizi sağlayan, sevgidir bizi ayakta tutan, güç veren, yol gösteren. Daha doğmadan önce ailemiz bizi sevmeye bizimle anne karnındayken bile iletişim kurmaya başlar. Ölünceye dek de sevgiyle her şeyi başarabileceğimizi hissederiz. İnsanlar birbiriyle iletişim kurar ve sonrasında sevgiyle duygusal bağlar kurulur. İnsanın insanla iletişimi basittir fakat bu çoğu insan için köpeklerle olan iletişim için geçerli değildir. Ben buna katılmıyorum. İletişim kurmayı denemektir bence esas olan, sonrasında sevgi kendiliğinden aradaki bağı oluşturur. Çoğu insanın bu iletişimi kurmayı denememesinden köpekleri de sevemediğini düşünüyorum. Doğa, bize zaten gerekli olan sevme yeteneğini yüreğimize bahşetmişken insanların onları sevmemesini de bir türlü hazmedemiyorum açıkçası. Köpekler zar zor yemek bulabilirken, yatacak yerleri olmadığında, itilip kakıldıklarında, hor görüldüklerinde bile sevgiyle yaşadıkları tüm kötülükleri unutup mutlu olabilirler. Esas olanın sevgi olduğunu, köpeklerin sevgi gördükleri andan itibaren bağlılıklarının, sadık olmalarının da başladığını düşünüyorum. Kendi köpeğimle olan ilişkimden örnek verecek olursam, onu yağmurlu bir günde sokaktan alıp veterinere götürdüğüm an o bağlılık başladı diyebilirim. Önceden terk edilmenin nasıl bir his olduğunu bildiğinden o günden sonra yanımızdan bir an olsun ayrılmak istemedi. Onu dışarı çıkardığımda bile hep peşimden geldi, sadıktı. Ama bence kafasını kurcalayan bir şey vardı. Önceki sahibine de sadıktı, ona da güvenirdi ama o onu terk etmişti, aynı şey yaşanabilirdi. Bana güvenmeliydi. İşte burada devreye zaman ve yine sevgi girdi. İki senedir beraberiz ve beraber aşamadığımız hiçbir engel yok. Köpeklerin bize güvenmesi, sadık olması sevgi ve zamanla gerçekleşen bir durum bence. Bu zaman dilimi içinde kurulan bağlar da duygusal anlamda insan hayatında çok etkili. İnsanın şeytanı olan yalnızlığı yenmesi böylece de mümkün olabilir. Köpekler bu duygusal bağlarla insanlarla anlaşır, konuşur. Sadece bazen şunu düşündüğümüz olur. Acaba köpek dostumuzla her şeyi paylaştığımızı düşünsek bile yine de onun kendi içinde gerçekten neler düşündüğünü tam olarak bilebilir miyiz? Bunu sorgulamak bizim bu iletişimde geri kalmamıza, ilişkinin gerek duyduğu sevgiyi tam olarak veremememize neden olur. Fakat şu açıdan bakarsak daha mantıklı olabilir. İnsanlar bile kimin kendi içinde neler düşündüğünü bilemez. Biz köpeklerle olan iletişimimizi en iyi şekilde devam ettirirsek hem onun ihtiyaç duyduğu hem bizim ihtiyaç duyduğumuz sevgiyi, güveni birbirimize sağlamış oluruz. Buna gönülden inanıyorum. KAYNAKÇA Mann, Thomas. Efendi İle Köpeği. İstanbul: Can Yayınları, 2015. Baskı. Berkay Kacar 21100631 Ali Turan Görgü Tiyatro Dünyasının En Özel Durağı Çocukluğumdan beri ailemin de etkisiyle birlikte sinema,konser ve tiyatro gibi kültürel etkinliklere fazlasıyla gitme şansı buldum.Bu tarz etkinliklerden her zaman keyif aldım .Her sene mümkün oldukça ve fazla ara vermeden, ailemle veya arkadaşlarımla birlikte seçtiğimiz bu tarz etkinliklere katılmaya çalıştım.Bu kültürel etkinlikler arasında en çok keyif aldığım aktivite ise tiyatroya gitmekti.Çocukluğumda hayalim bir tiyatro oyuncusu olmaktı.Tiyatronun büyülü dünyasında bambaşka rollerle her oyunda farklı bir karaktere hayat verme fırsatı , beni fazlasıyla etkilemişti.Bu yüzden olacak ki her zaman tiyatroya gitme fikri bile beni heyecanlandırırdı.Yastık Adam oyunu ise bugüne kadar gittiğim bütün tiyatro oyunları arasında beni en çok etkileyen oyundu.Oyuncuların bu kadar gerçekçi oynadığı , seyircilerin bu denli oyunun içine çekildiği ve hikaye içinde hikaye olarak dahice tasarlanmış bir oyun izlememiştim. Günlerden çarşamba olmasına rağmen Akün Sahnesi’ndeki kalabalık beni biraz şaşırtmıştı.Açıkçası hafta içi bir günde bu kadar büyük bir kalabalık beklemiyordum.Birkaç dakika sonra salona girdiğimizde ise salondaki ve dışarıdaki kalabalıkla beraber oyunun tıklım tıklım dolu bir salona oynanacağını anladım.Salona girdiğimde dikkatimi çeken bir diğer şey ise salon hoparlörlerinden gelen müziklerdi.Daha oyun başlamamasına rağmen bu müzik beni daha da heyecanlandırmıştı.Zaten oyuna sadece reşit olan kişilerin girebilmesi ve yaş sınırı olması Berkay Kacar 21100631 Ali Turan Görgü da beni şaşırtmıştı.Çünkü daha önce yaş sınırı olan bir oyuna hiç gitmemiştim.Bununla beraber dekorda sade tutulmuş ve kırmızı renkli ışıklarla değişik bir hava yakalanmaya çalışılmıştı.Oyunda anlatılan hikayeler , hikayelerle cinayetler arasındaki bağlantının polisler tarafından anlatılması ve sorgular inanılmaz gerçekçi ve sürükleyiciydi.Katuryan’ın zeka geriliği olan kardeşini oynayan, ve sonrasında isminin Buğra Göktepe olduğunu öğrendiğim oyuncu ise muazzamdı.Rolünün hakkını verdi.Oyunu izlerken acaba oyuncu olsaydım ben de bu kadar iyi bir performans sergileyebilir miydim diye düşünmekten kendimi alıkoyamadım.Ben bu düşüncelere dalmışken , cinayetler konusunda Katuryan’ı sorgulayan polis amiri bir anda elindeki kalemi fırlattı ve izleyicilerden dikkati dağılmış olan herkes ufak bir şaşkınlık yaşadı.Oyunda katilin kim olduğu , cinayetlerin failinin ortaya çıkması bir gizem olarak ortaya çıkmıyordu.Asıl soru işaretleri Katuryan’ın sorgusu sırasında cevaplarını buldu.Sorguyu yapan polisleri canlandıran kişilerin zaman zaman seslerini epey yükseltmeleri sahnenin heyecan seviyesini hep en üst seviyede tutarken , Katuryan karakterine hayat veren aktörün bu sıkıştırmalar karşısında önce rahat daha sonra ise git gide soğukkanlılığını yitiren tutumu görülmeye değerdi. Katuryan’ın şiddet dolu hayal dünyası ve geçmişinde yaptığı şeyler ise beni oldukça hayrete düşürdü.Katuryan’ın kardeşini öldürmesi bir nevi daha büyük acılar yaşamaması için ona kıyması ise şüphesiz benimle beraber herkesi hayrete düşürdü.Bu sahne oyunun en etkileyici bölümlerinden biriydi.Beni en çok etkileyen bölüm ise oyuna adını da veren “ Yastık Adam ” hikayesinin anlatıldığı bölümdü.Benim hayatımda dinlediğim en kısa fakat en etkileyici Berkay Kacar 21100631 Ali Turan Görgü hikayelerden birini dinleyeceğimi , tiyatroya gitmeden önce tahmin etmiyordum.Bu hikayenin anlatıldığı bölüm oyunun benim açımdan en keyifli dakikalarıydı.Oyunun üzücü kısmı da kendisini aslında tam da bu noktada gösterdi.Çünkü oyunda çocukların ileride acı çekmemesi için onları küçükken öldüren Yastık Adam bu iki kardeşe asla uğramamıştı .Bu da iki kardeşin hayatlarının gidişatını tamamen etkilemişti .Sonuçta Katuryan’ın orada sorgu odasında sorgulanmasının tek sebebi aslında Yastık Adam ’ın hiç gelmeyişiydi. Günümüzde çoğu insan tiyatroya gitmek yerine sinemaya gitmeyi tercih ediyor.Herkesin yapmaktan hoşlandığı şeyler farklı olabilir ve buna saygı gösterilmesi gerekiyor.Fakat tiyatro gibi izleyicilerin ve tiyatro oyuncularının aynı yerde aynı anda bulunduğu , iç içe geçtiği ve aynı havayı teneffüs ettiği bir ortamı başka bir yerde yaşamak çok zor.Bunun için herkesi senede en az dört beş defa tiyatroya gitmesi gerektiğini düşünüyorum.Çünkü hem tiyatro oyuncularının emeğine verilen destek hem de izleyicinin oyunu izlerken aldığı haz bence çok önemli.Ben de fırsat buldukça tiyatroya gitmeye çalışan biri olarak umuyorum ki izlediğim her oyundan en az Yastık Adam kadar keyif alırım. Özge Norman DIŞ DÜNYAYA DAİR GÖZLEMLERİMİZ ve KURGU ÜRÜNÜ HAYATLAR Yolculukları kitap okumaya benzetiyorum ben. Kitaplar gibi yolculuklar da ufkumuzu geliştirir çünkü dış dünyayı gözlemlerken yepyeni düşünceler biçimlenir kafamızda. Çok sayıda yaşam kesiti geçer önümüzden bir film şeridi gibi adeta. Anlık belki de saniyelik olarak geçen bu sürede, daha önce tanık olmadığımız kişileri ve yaşamları gözlemleriz. Her gözlemimizden yeni tahminler çıkarabilir, dahası bunlar arasında ilişkiler kurabiliriz. İçimizdeki karşı konulmaz merak duygusu ve anlamlandırma içgüdüsü bu safhada açığa çıkar. Yolculukların bağımlılık etkisi yaratmasının bir nedeni de merak duygumuzu harekete geçirmesi “Dünya meğer ne kadar da büyükmüş, aynı anda ne kadar çok şey yaşanıyor!” dedirtebilmesidir insana. Kimi zaman dahil olmak isteriz gözlemlediğimiz yaşamlara, kimi zaman onları usulca uzaktan seyretmek. Uzaktan bile olsa dokunabiliriz o yaşamlara; hayal gücümüz gitmek istediğimiz yerleşim yerlerine, dahil olmak istediğimiz hayatlara ve insan ilişkilerine bizi ulaştırabilecek bir güce sahip. Evet, bunları sadece oturduğumuz yolcu koltuğundan yapabiliyoruz. Yazarların da yolculukları sırasında bazı yapıtlarını kalem aldıklarını duymuşuz veya okumuşuzdur. Yolculuk denilen bu yaratıcı süreçte gözlemleme fırsatı buldukları küçük bir detaydan ilham alabiliyor, buna göre bir karakter veya olay yaratabiliyorlar. Fakat kimsenin farkına varmadığı şey, her gün on binlerce insanın aynı yaratıcı süreç içerisinden geçmesi. Bu durumda herkes bir yazar gibi hareket ediyor, herkes karakter çözümlemesi yapabiliyor. Paula Hawkins’in kaleme aldığı Trendeki Kız adlı yapıtın başkahramanı Rachel da içinde bulunduğu trenden gördüğü bir çift ile arasında görünmez bir bağ kuruyor ve onlara belli başlı kişilik özellikleri addediyor. Zihninde kurguladığı her şeyin kaynağı sadece anlık bir görüntüden ibaret olmasına rağmen, hiçbir fiziksel iletişimi olmadığı kişilerin hayatlarına bir şekilde dahil olma imkanı buluyor. Günlük hayatta biz de merak duygumuzu geliştirerek ve hayal gücümüzün sınırlarını zorlayarak hiç ummadığımız evrenlerin kapısını aralayabilir ve insan zihnine bu şekilde içsel bir yolculuk yapabiliriz. Koskocaman dünyadaki yerimizi konumlandırmaya çalışırken kendimizi durağan biri veya etkisiz eleman gibi görebiliyoruz bazen. Halbuki bir yaşamlar zinciri bu içinde bulunduğumuz. Yolda gördüğümüz bir kişi bile hayatımızda bir şekilde yer edinebilir ya da karşılaştığımız yaşam manzaraları hiç tahmin etmediğimiz biçimde yön verebilir hayatımızın gidişatına. Bir yolcu olarak biz, pasif kalmayıp düşüncelerimizi hayata geçirirsek de aynı etkiyi yaratabiliriz hiç tanımadığımız insanların hayatında. Aynı zamanda kendi geçmişimizi ve hayallerimizi dış dünyada vücut bulmuş bir halde görebiliriz. Bu durum bizim aslında dışarıdaki insanlardan çok da farklı olmadığımızı gösteriyor. Hepimizin bir ortak noktası var. Sokakta gördüğümüz tanışıklığımızın olmadığı yabancı kişilerle bir şekilde bağlantı kurabileceğimiz ortak özellikler bulabiliyoruz hayal gücümüzün de