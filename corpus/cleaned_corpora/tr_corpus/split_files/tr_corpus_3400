bu tarz dışsal etkilerin önemli bir yeri olduğunu düşünüyorum. Hani derler ya halk arasında “Bir şeyi kırk kere söylersen olur.” diye. Doğruluk payı var bunun. Bir insana bu kadar çok aynı yönde telkin vermemiz bir süre sonra o kişinin telkin edildiği gibi olmasına, kişinin kendini o yönde şartlandırmasına neden olduğu söylenebilir. Değişim süreci ve tarih içerisinde, bazı toplumlar o devrin hakim yapısını kurar diye düşünüyorum. Mimarisiyle, sanatıyla ve edebiyatıyla ortaya rüşdünü ispat eden eserler koyar. Bunlar insana tesir eden, etkileyen ve göze hitap eden şeylerdir. Ortaya konulan bu eserler adeta siyah veya bordo pasaport sahibi olmak gibidir. Değer görürsünüz, pek engel olmaz önünüzde. Bu değer verilme ve övülme durumu, bu medeniyetin kendini her şeyin zirvesi ve merkezi olarak görmesine yol açar. Kendinden başlayıp çevreye yayılan medeniyet kokusu. Dünya’ya o medeniyetin gözüyle bakılır. Avrupa merkezcilik diye bir kavram var bir süredir. Bugün dünyada felsefe, tarih ve diğer bilimler Batı merkezli ve Avrupa’da başlayıp Avrupa’da biten yolculuklardan oluşuyor. Fakat günümüzde güç dengeleri biraz değiştiği için farklı şeyler de çıkabiliyor ortaya. Mesela yakın zamanda yabancı bir haber sitesinde gördüm. Haberde; bu zamana kadarki en doğru haritanın haberdeki harita olduğunu söylüyordu. Dünyanın merkezine yakın bir konumda Japonya vardı bu sefer. İnanmak gelmedi içimden çünkü daha önce de bu konuları araştırırken eski yüzyıllardaki haritalarda farklı merkezler görmüştüm. Şimdi söyleyeceklerinizi duyar gibiyim “ Ama o dönemde bilim gelişmemişti. Normal değil mi farklı merkezlerin olması ?” şeklinde soru sormaya hazırlanıyor olabilirsiniz ama siz sormadan ben cevaplayayım. Efendim şimdi bakınız, bugün madem bilim, tarihin gördüğü en ileri seviyede, uzaya çıkıp gelen ve hatta İzmir’den yazlık alır gibi “Acaba uzaya mı yerleşsek ?” diye muhabbetlerin yapıldığı bir çağda bile mevcut harita yanlış ise biz bırakalım bu işleri. Bu tamamen nereden baktığınıza ve nereden baktırdığınıza bağlı. Kim bilir belki bir gün Dünya’nın ortası Nasreddin Hoca’nın fıkrasında işaret ettiği yer olur. İmkansız değil. Kısacası, bizim sözlüğümüzde “Cihangirlik” diye bir tabir var. Medeniyetler de kendi arenasında bir numara olmak isterler, başka bir medeniyete yer yoktur çünkü onlar için. KAYNAKÇA Ortaylı, İlber. Avrupa ve Biz. İstanbul: Türkiye İş Bankası Kültür Yayınları, 2011.Baskı. AHMET ERĞURUM SİZİN HİÇ BALIĞINIZ ÖLDÜ MÜ? Yanlış mı yapıyorum? Yanlış yolda mı ilerliyorum? Olmak istediğim yer burası mı? Boyumdan büyük işlere mi kalkıştım? Tüm bunlar benim neyime? Bu sorular hiç aklınızdan geçti mi bilmem, ama bunlar son zamanlarda aklımı en çok kurcalayan, içimi kemiren, tüm neşemi alıp götüren sorulardan sadece birkaçı. Hepimizin duyduğu "Bir şeyin kıymetini kaybetmeden anlayamayız" sözünü yaşayarak öğrendim, adeta iliklerimde hissettim son birkaç gündür... Birdenbire koca bir şehirde, hem de hiç kimsen olmadan belli bir sisteme ayak uydurmaya çalışmak... Aileni, evini, çevreni, memleketini, kurulu düzenini bırakıp gitmek… Kimse için kolay olmasa gerek. Tabi ki bunu tek yaşayan ben değilim, hatta binlerce kişiden sadece biriyim. Pireyi deve mi yapıyorum? Ama derdin piresi devesi olmaz ki! Ne demişler, herkesin derdi kendine ağır; gerisinin dili lal, kulağı sağır... Tüm bu düşünceler zihnimde birbiri ardına sıralanırken Mary ve Max çıktı karşıma, hem de hiç beklemediğim bir şekilde, birdenbire! "Yetişkinler için animasyon" yazıyordu, zaten benim de biraz gerçek dünyanın dışına çıkmaya ihtiyacım vardı. Max, kırk dört yaşında, birçok farklı meslek yapmış, salyangozları, kedisi, papağanı ve öldükçe tekrar tekrar satın alıp her birine Henry ismini verdiği balığı ile birlikte yaşayan, obezite sorunu olan bir adam. Mary ise yüzündeki doğum lekesi yüzünden arkadaşları tarafından dışlanmış, sürekli dalga geçilen, anne ve babası da problemli olan yapayalnız dokuz yaşında bir kız çocuğu... Yolları nasıl mı kesişiyor? Mary iki yalnız karakterin de hayatını değiştirecek olan o adımı atıyor ve telefon rehberinden rastgele bir numaraya mektup yolluyor, bu şanslı kişi de Max çıkıyor. Ne hoş, böyle bir teşebbüste bulunup bir de üzerine yanıt almak ve hatta yıllar sürecek bir dostluğun kapılarını aralamak... Yıllar önce evimizde Mary'ninkine benzeyen, kalınca bir telefon rehberi vardı, incelerdim isimleri, insanları... Görür görmez anımsadım evimizdeki o renkli kapaklı, saman sayfalı rehberi... Gel gör ki Mary’nin sahip olduğu cesarete hiç sahip olamadım. Max'te de kendimden parçalar buldum desem yalan olmaz sanırım. Çok hassas, değişikliğe pek açık olmayan ve hatta fazla tepki veren bir yapısı var. Bu yüzden de hayatı çok tekdüze. Küçük bir ilçeden gelen biri olarak ben de kendi küçük dünyamda yaşıyordum tıpkı Max gibi. Belki de abartılmayacak kadar sıradan olaylar olan "üniversite kazanmak, yurtta kalmak" benim için dev problemler, her biri koca birer adaptasyon süreci. Ayrıca Max’in, balığı her öldüğünde yenisini alması beni çocukluğuma götürdü; balığım yalnız kalmasın diye ona hep bir arkadaş alırdım ama arkadaşları hep onu terk ederlerdi. En sonunda arkadaş almayı bıraktığımızda balığım o kadar yalnızlaşmıştı ki, adeta bunalıma girdi. Durgunlaştı, yüzmeyi bile bıraktı neredeyse. Ve sonra benim balığım da arkadaşlarına kavuştu, tıpkı Max'in balığı Henry gibi. Filmi izlediğimde, değindiğim üzere, ufak çapta bir ruhsal çöküş içindeydim ama bir animasyonun beni bu kadar etkileyeceği, beni alıp yepyeni dünyalara götüreceği, bambaşka düşünmeye iteceği hiç aklıma gelmezdi. Kendi derdimi unutup duygudan duyguya koştum; gülerken içim sızladı, gözyaşı dökerkense sevinç hissettim. Film bittiğinde, içimdeki sıkıntının camdan süzülen damlacıklar gibi akıp gittiğini hissettim, yüzümde beliren tebessüm ise görülmeye değerdi. Kendimi sevmeliyim, diye düşündüm; atacağım ilk adım bu. Çocuksuluğumu ise hiç kaybetmemeliyim, çünkü beni ben yapan içimdeki çocuk! Sen sana yetersin, kimseye ihtiyacın yok. Dünya böyle bir yer ve sen yaşamak zorundasın. Onun kurallarıyla, bazen de kuralları yıkarak. Kimseye çok değer vermeden, kimseye kin de gütmeden, ve en önemlisi kimseden bir şey beklemeden. Bu senin hayatın, bu anı bir kere yaşayacaksın. Nasıl yaşayacağını sen seç! “Seni affediyorum çünkü mükemmel değilsin, benim gibi” Ayşenur Altunay Görsel 1 Kaynağı: justgoodvibe.com (Filmden alınmış görüntüdür.) Görsel 2 Kaynağı: wesharepics.info (Filmden alınmış görüntüdür.) Görsel 3 Kaynağı: angelayokemay.blogspot.com.tr (Filmden alınmış görüntüdür.) Muhammed İkbal KAZAR Eşitlikten Yoksun Adalet Yaşadığınız ülkede hiçbir hukuk sisteminin bulunmadığını hayal edin bir süreliğine. Kaldırımda yürürken güpegündüz bir vakitte çantanızı çekiştirilmesinden aracınızın önünün kesilip sizden para talep edilmesine kadar çeşit çeşit suçun size karşı işlendiğinin gözünüzün önünden geçtiğine eminim. Belirli bir devlet otoritesinden yoksun bölgelerde hukuk sisteminin ve cezalandırıcı gücün olmayışının toplumları nasıl kaotik bir ortama sürüklediğini gözlemlemek günümüzde oldukça kolay. Bu karışıklığın doğal bir sonucu olarak ortaya çıkan güvensizlik duygusu kendini ve etrafındaki yakınlarını koruma isteğiyle birleşince insanların birbirine şiddet uygulamasına, kısaca kendi adalet terazilerini kendilerinin kurmalarına dahi sebep olabiliyor. Hiçbirimiz yukarıdaki gibi parçalanmış ve huzursuz bir toplumun parçası olmak istemeyiz. Bu nedenle aramızda modern hukuk sisteminin gerekliliğinden tereddüt eden birisi olduğunu hiç sanmıyorum. Her nasılsa, hüküm giyen kişi kendimiz veya yakınımız olmadığı sürece hikâyeye bir de karşı taraftan yaklaşma zahmetinde bulunmuyoruz. Gazete okuma alışkanlığı olanlar bilir, üçüncü sayfayı geçerken kuyumcu soygunlarından vahşetten sahneler içeren cinayetlere kadar çeşit çeşit suç temalı haberlere gözü takılır insanın ister istemez. Gözü takılır takılmasına ama hapis yatacak olan suçlu şeytanın yakınları ve varsa çocukları, ailesi aklımızın ucundan bile geçmez. Bir kere şeytan damgasını yemiştir çünkü yakınlarının dahi masum olmaya hakkı yoktur. Oysaki üçüncü sayfada isminin baş harfleri ile ilan edilen suçluluğu henüz ispat edilmemiş hatta kendine henüz savunma hakkı dahi verilmemiş o “şeytanın” belki de işlenen suç ile uzaktan yakından alakası yoktur. Bir genç düşünün. On çocuklu bir ailenin yedinci çocuğu olarak fakir, adı sanı bilinmez bir mahallenin gecekondusunda dünyaya gözlerini açmış. Fakirlik diz boyu. Eğitim deseniz, öyle bir yere hangi öğretmen gidip oranın eziyetini çekmek ister? Devlet yine de zorunlu hizmet adı altında gönderir öğretmenini oralara. Fakat bu sefer de bir hafta ders işler gibi yapıp diğer hafta sözde sağlık raporuyla memleketinde kalır öğretmen. Bu nedenle gencin okul hayatı da boş derslerden ibaret kalır. Yıllar sonra bu genç, zengin birisi ile beraber polisin şüpheli listesinde bulunursa işin sonunda mahkemede hüküm giyen kim olur sizce? Zengin ailenin hakimin vereceği karara doğrudan bir etkisinin olmadığını, yani hukuka aykırı bir harekette bulunulmadığını farz etsek de sadece ön yargının bile bir insanın geri kalan ömrünü hapiste geçirmesine sebep olabildiğini görmek tüyler ürpertici bir gerçek. Aynı zamanda varlıklı insanların oldukça tecrübeli ve bir o kadar da yüksek ücret talep eden avukatların yardımı ile mahkemelerde söz oyunları ve kanunlardaki teferruatların yardımı ile belki de suçlu olmasına rağmen ceza almaktan kurtulması da modern hukuk sistemindeki eşitsizliğin bir başka boyutu. Bryan Stevenson da Just Mercy adlı kitabında yukarıda âcizane bir şekilde dile ​ ​getirdiğim halkın haklarının savunucusu olan modern hukuk sisteminin toplumun belirli kesimlerine karşı adaletsizlikler doğurmasının Amerika’nın güney eyaletlerinde siyahilere karşı vücut bulmuş halini ele alıyor. Seksenli yılların başında henüz siyahilerin, federal anayasaya aykırı olmasına rağmen, on iki kişiden oluşan mahkeme jürisine seçilmediği tarihlerde birçok suçsuz siyahi mahkumu hapis cezasından ve hatta elektrikli sandalyeden kurtarmış bir avukat olarak gerçek adaletin nasıl olması gerektiğini şu sözleri ile ifade ediyor: “Karakterimizin gerçek ölçüsü fakir, suçlanmış, hapse atılmış veya idam cezasına çarptırılmışlara nasıl davrandığımızdır.” (Just Mercy: sayfa 39) ​ ​ ​​Kaynaklar Bryan Stevenson, Just Mercy: A Story of Justice and Redemption, Spiegel and Grau, 2015 Ülkü Akkuzu KANDIRILMAK İSTİYORSUNUZ Başlığı görünce "Ne demek kandırılmak istiyoruz? O ne demekmiş?" gibi sorular sormuş olabilirsiniz. Bu sorularınızın yanıtını yazımın ilerleyen satırlarında vereceğim size ama hemen kandırılmak konusuna girmeyeceğim. Öncelikle bugün nasılsınız? Gününüz nasıl geçti? Umarım iyi geçmiştir. Benim günüm iyi geçti, şimdi de oturdum bu yazıyı yazıyorum. Yazımı yazarken şimdiye kadar size dört tane soru işareti içeren cümle yazdım, yani soru cümlesi. Hayatımızda yemek içmek kadar doğal olan şeyi yaptım, soru sordum. Ancak yazdığım sorular dört taneyle sınırlı kalmayacak, şimdi yenileri geliyor. Acaba niçin her insan sorular soruyor ve ölene dek sormaya devam ediyor? Cevabı basit, çünkü merak ediyor. İlgisini çeken şeylerin neden olduğunu, nasıl olduğunu, kimin yaptığını ve daha bir çok şeyi bilmek istiyor. Bir çocuk bir yiyeceğin tadını merak ediyor ve tatmak istiyor mesela, ya da bir genç kız arkadaşının montunu çok beğeniyor ve montu nereden aldığını öğrenmek istiyor. Peki bir soru daha, insanlar neden merak ediyor? Bunun nedeni de gayet açık, çünkü bir insanın bilmediği şeyler ona çekici geliyor ve öğrenip tatmin olana dek merak etmeye devam ediyor. Peki insanlar soru sormak haricinde merak duygusuyla başka neler yapıyor? bu konuyla ilgili ilk aklıma gelen şeylerden biri dizi ve film izlemek. Örneğin bir dizi izliyorsunuz, dizinin sonu pek beklemediğiniz ve "Acaba bir sonraki bölümde neler olacak?" diye sorduğunuz şekilde oluyor. Siz de haliyle bir sonraki bölümü bekliyor ve merakınızı gidermek istiyorsunuz. Bu sayede diziyi sürekli izliyorsunuz. Aynı şekilde filmlerde de, eğer izlediğiniz bir film gizemliyse ve izlerken size sürekli "Şimdi ne olacak acaba?" diye sorduruyorsa filmi sıkılmadan izleyebiliyorsunuz. Bu tür filmlere bir örnek verecek olursam, kesinlikle "Prestij" filmini veririm. Filmin esas kahramanları sihirbazlar. Peki hemen sorayım, neden insanlar sihirbazlık gösterisi izlemeye gider? Kesinlikle cevap verdiğinizi yüksek sesle duyuyorum, cevabınız merak. Çünkü insanlar gerçek hayatta olamayacak şeyleri merak ediyor ve yanıltmaca da olsa olabildiğini görmek istiyor. Sihirbazlar da bu merak ihtiyacını gideriyor. Olamayacak birşeyi olmuş gibi gösteriyor ve bu sayede beğeninizi kazanıyor. Konumuz olan Prestij filminde de, iki başarılı sihirbaz birbirleriyle rekabet içindeler ve birbirlerini geçebilmek için sürekli farklı sihirbazlık gösterileri yapıyorlar. Birbirlerinin gösterilerini izliyor ve nasıl yaptıklarını merak ediyorlar, birbirlerini geçebilmek için gösterilerin nasıl yapıldığını öğrenmeye çalışıyorlar. Bu sihirbazlardan birinin baş yardımcısı eski sihirbaz, filmde beni çok etkileyen bir konuşma yapıyor. Diyor ki, "Şu anda sırrı arıyorsunuz, ama bulamazsınız. Çünkü dikkatli bakmıyorsunuz. Siz sırrı çözmek değil, kandırılmak istiyorsunuz." Eski sihirbazın da dediği gibi, bir gösteriyi merakla izliyoruz, "Nasıl yaptı?" diyerek şaşırıyoruz ancak bunları yaparken aslında kandırıldığımızı biliyoruz. İzlediğimiz sihirbazın el çabukluğuyla bize göstermeden numaralar yaptığını ve sadece bize göstermek istediği kısmı gösterdiğini biliyoruz. Kısaca, merakımızı yüksek seviyede tutup bu merakı yaşamak için, kandırılmayı seçiyoruz. Hem zaten sırrı çözebilseydik, merakımızı kaybederdik ve gösterinin bizim için hiç bir çekiciliği kalmazdı. Tahmin edebileceğiniz gibi filmin sonunda bizi kandıran sihirbazlardan biri diğerini yeniyor. Kim daha fazla merak uyandırabildiyse, şaşırtabildiyse o kazanıyor. Yani bu film, bize merakın en uç noktalarından kesitler sunuyor. Hem oyuncuların hem seyircilerin merakını içeren bu film, merakın önemini çağrıştıyor. Hayatta bizi öğrenmeye teşvik eden ve filmde de bu denli önemli olan merak, sürekli artarak sizinle olsun. Hayat merakla birlikte bazen soruların cevabını bulup sırları çözdüğümüzde, bazen de çözemeyip kandırıldığımızda güzel. KAYNAKÇA Nolan, Christopher. Prestij. 2006. Warner Bros Pictures. Film. TÜKETECEK HİÇBİR ŞEY KALMADIĞINDA Dikkat : Yazı filmle ilgili bilgi içermektedir, izlemediyseniz bunu göze alarak okuyun . Dünyamız sanayi devrimini görene kadar her şey güzeldi aslında. Sanayi devrimi gerçekleşti gerçekleşeli dünyamızdaki bütün kaynakları müthiş bir hızla tüketiyoruz. İnsan bundan önce bile; hatta tarihte var olduğundan beri kendi amacı için her şeyi sömürdü; kendi türünü bile. Yok olan türler; sadece derisi için öldürülen hayvanlar, inşaat yapmak için kesilen ağaçlar derken büyük bir yok oluş yaşattık. İşte bu yüzden bencil kelimesi en çok insanları anlatmak için kullanılır. Yıldızlararası`ndaki yokoluş da bunun sonucu. Bencil insan bütün kaynakları tüketecek, tüketilecek tek şey kendisi kalıncaya kadar. Biz insanlar belki bir şekilde kurtulacağız ancak dünyamız pek dayanmayacak gibi. Kurtuluş ise atmosferin ötesinde; ki bu da astronotların elinde. Bilirsiniz, astronotluk ise çocuklar arasında bayağı popüler bir hayal. Altmışlı yıllardan itiraben, yani astronotluk bir meslek olduğundan beri “ Ne olacaksın? ” cevabına verilen en popüler cevaplardan biri de astronot olmaktır. Benim cevabım astronot olur muydu bilemiyorum; ama “ Uzaya çıkar mısın? ” diye sorsalar koşa koşa giderim. Bir de üstüne filmdeki “ Dünyayı kurtaracak astronot ” olma fikri insanı delirtecek kadar mükemmel geldi bana. Uzay gibi büyüklüğünü bile düşünemediğim bir yere gitmek fikri çok güzel, bir de bunun yanında çok çok uzak bir yerden Dünya`yı görmek fikri beni benden alıyor. Astronotluk kariyerim filmle pek de alakalı değil açıkçası; film daha çok biz insanların ne acayip varlıklar olduğunu hatırlatıyor bana. Dediğim gibi, film insanların elinde neredeyse hiç yiyecek kalmayan bir dönemi anlatıyor. Gidişat da zaten o yönde; bulunduğunuz yerin yemekhanesine gidin mesela, göreceğiniz manzara aşağı yukarı şu şekilde: bitmeyeceği belli olan kilolarca yemek, boşa giden tabaklar ve onları yemeyen insanlar . Günümüzde bile açlığın kol gezdiği ülkeler varken, bu kadar israf sadece yanlış. Tüketimin bu kadar övüldüğü, kapitalizmin reklamları ve övgüsü nedeniyle her şeyi son hızla tüketip başka tüketim ürünleri arayan bir toplum düzeni içerisinde yaşarken böyle olması normal gerçi. Aynı tarlaları talan edip yeni tarlalar arayan çekirgeler gibi. Elimizdekileri tüketene kadar kullanmayı geçtim, yeni bir şey çıkmasını dört gözle bekler olduk. “ Tüketim toplumu ” klişe olsa da hâlâ çok doğru bir laf. İnsanlar yılda bir aynı markanın yeni model ürününü alıyor, artık tüketim gereklilik temelli değil; statü temelli. Sırf telefon alabilmek için böbreğini satan adamı duymuşsunuzdur. İşte geldiğimiz nokta bu: kendi organlarımızı tüketecek noktadayız. O kişinin böbreğinin kendine faydası o telefondan fazla olurdu, bu kesin; fakat o kadar tüketme odaklı bir haldeyiz ki böbreğini telefona değişen insanlar var. Bu gidişat doğru bir gidişat değil; Nolan da bunun farkında ve olabilecek kaçışın nedenine oturttuğu olay da tüketim. Tıp geliştikçe insan nüfusu artmaya devam edecek; fakat kaynak kısıtlı. Günümüzde bile açlık, kuraklık ve fakirlik varken gelecekte artan nüfusla neler olur siz düşünün. Genel davranış ise düşünmemek şeklinde. Kimsenin tasarruf etme çabası yok , bize dayatılan tüketim kavramına boyun eğmiş durumdayız . Bilmemiz gereken ise bu şekilde gitmemiz halinde hiç hoş şeyler olmayacağı. Nolan`ın filmde tasvir ettiği gelecek korkutucu olduğu kadar olası da. Film ise mükemmel, korkutucu olan ise ayrılmamız gereken o gün geldiğinde filmdekinin aksine gereken teknolojiyi hâlâ elde edememiş olabiliriz. Orhun Çağlayan Damla AnıkİHMAL EDİLMİŞ DUYGU: UMUTHayatımızın nasıl ilerlediğini hiç düşündünüz mü? Ya da hedeflerimize nasıl ulaşabildiğimizi? Bu sorulara ilk önce ben cevap vermek istiyorum: Umut ederek. Umut, hayatımızın her döneminde bize eşlik eden bir duygudur. Bazılarımız bu duyguyu hayatının merkezine koyarken, bazılarımız ise onu ihmal eder. Peki umut olmadan yaşam olur mu? Biz insanlara doğduktan sonra aşılanan diğer bir özellik ise umut etmektir. Düşünsenize siz doğmadan önce, kısacası daha sizin haberiniz olmadan insanlar sizin hakkınızdaki bir şeylere umut ediyor. Mesela cinsiyetiniz… Hatta yeri geliyor “aslan gibi bir çocuk olur inşallah ya da nur topu gibi bir çocuk olur inşallah” tarzında söylemler duyuyor aileleriniz. Aslında bunlar bile bir umut örneğidir. Nur topu gibi ya da aslan gibi olsun derken umut ederek söyleriz. Sağlıklı olmasını dilerken umut ederiz. Düşündüğümüzde hayatımızın genelde umut ile ilerlediğini görürüz. Mesela bir hedefiniz var ve ona ulaşmak istiyorsunuz. Bu ulaşma isteğiniz bile bir umut göstergesidir. Çünkü ancak umut ettiğiniz zaman güzel şeyler olacağına inanırsınız. İşte tam o zaman da umut devreye girer. Çünkü umut insanlara bir şeyleri güzel gösterir. Umut edince bir şeylerin daha çok güzelleşeceğine inanırız. Ama bu bahsettiğim insanlar, umudu hayatının merkezi yapan insanlardır. Bir de umudu ihmal etmiş insanlar vardır. Bunlarda bardağın boş tarafını görmekle kalmayıp, dolu olan tarafın da berbat bir şeyle dolu olduğuna inanırlar. Çünkü bu insanlara göre umut etmek boş bir şeydir. Umut etmek insanı sadece boş hayallere sürükler. Ama insan hayalleri olmadan nasıl yaşar? Aslında hep bir hayalimiz yok mudur? Küçükken büyümeyi hayal ederiz, büyüyünce zengin olmayı hayal ederiz, evlenmeyi hayal ederiz, çocuk sahibi olmayı hayal ederiz, araba hayal ederiz… Bu liste böyle uzar gider. Çünkü umut duygusunu ihmal etmiş insanlar bile sürekli bir şeylerin hayalini kurar. Eviniz yoksa sıcacık bir ev hayal edersiniz, kirada oturuyorsanız ev almayı hayal edersiniz, ucuz bir arabanız varsa pahalı arabayı, hatta otobüsle seyahat ediyorsanız uçakla seyahat edeceğiniz günleri hayal edersiniz. Bu hayallerin içinde her zaman onlara sahip olacağınız umudunu da beslersiniz. Çünkü her hayal yeni bir umut demektir. Onun için aslında umut ihmal edilebilecek bir duygu değildir. Çünkü hayatımızın her evresinde, (ergenlik, gençlik, yaşlılık) hayatımızın içindedir. Mesela aşkı hissettiğinizde bu duyguyu ihmal edebiliyor musunuz? Ya da en basit örneğiyle aç kalmanın da bir his olduğunu varsayarsak eğer, aç olduğunuzu hissettiğinizde yok sayabiliyor musunuz? Umut da böyle bir şeydir. Onu ihmal etseniz bile yok sayamazsınız. Aslında olmasını istediğimiz her şeyde bir umut vardır. Bunun sizin hayaliniz olmasına bile gerek yok. Hatta hayatınızda her zaman bardağın dolu tarafını görmenize de… Çünkü kimse her zaman iyimser olun diyemez, dememelidir. Çoğu zaman karşımıza zorluklar çıkabilir, umudumuzun azaldığını hissedebiliriz ama hiç bir zaman bardağın boş tarafından ziyade, dolu tarafının da berbat bir şey ile dolu olduğunu düşünmemeliyiz. Çünkü bu sadece bize ya da umudumuza zarar vermez. Bu durum çevremizdeki insanlara da zarar verir. Onların umutlarına da… Umut etmenin hayatımızın koparılamaz bir parçası olduğunu kabul etmeliyiz. Eğer bunu kabul edersek onu ihmal etme oranımızda azalacaktır. Çünkü bir şeyi ne kadar görmezden gelirsen, bir yerden sonra o şey gerçekten görünmez olur. Ya da bir şeyi ne kadar ihmal edersen, bir yerden sonra o şeyin orada olduğunu bile unutursun. Umut insana insan olduğunu hissettiren bir duygudur. Umut hayatımızın bir parçasıdır ve eğer hayallerimizi ağaç gibi düşünürsek, umut bu ağacın gövdesidir. Yolculuk Defaatle kurulmuş cümlelerden sakınmaya çalışırım her zaman ama buna rağmen klişe bir cümleyle başlayacağım yazıma. Açıkça söylemeliyim ki çok monoton hayatlar yaşıyoruz. Biliyorum sıkıldınız artık sürekli ‘’modern hayat eleştirileri’’ duymaktan. Öyleyse son bir kez daha şans verin bu satirik satırlara. Hatta can kulağıyla dinleyin söyleyeceklerimi çünkü bu seferki 1922’den günümüze seslenen bir romandan: ‘’İçimdeki bu kıpırtısızlıkla hayatım giderek tekdüzeleşti, uğraşlarımın ve olayların çeşitliliğine rağmen günler öne çıkan bir şey olmadan peş peşe diziliyor, bir ağacın yaprakları gibi yeşeriyor ve sararıp gidiyorlardı.’’ (Zweig ,10). Stefan Zweig’ın Olağanüstü Bir Gece isimli eserine, internetten yaptığım bir alışverişte ücretsiz kargo hizmetinden yararlanmak için 2 TL’lik bir alışveriş yapmam gerektiğini görüp uygun bir kitap ararken rast geldim. Baktığım kitaplar arasındaki en uygun fiyatlısıydı. Ucuzuydu demekten imtina ediyorum çünkü bir çırpıda okuduğum ve her bir sayfasında apayrı duygular yaşadığım bir hayli zengin bir kitaptı. Kitabın tanıtım bülteninde, başkahraman Baron Friedrich Michael von R. için ‘’rahat ve tasasız varoluşunu sürdürürken giderek duyarsızlaşan bir adam’’ deniliyor. Bu derin anlamlar içeren cümle, aslına bakarsanız, biz modern hayatın kurbanlarını anlatıyor. Çünkü biz sadece her gün aynı şeyleri yapmakla kalmıyoruz, aynı şeyleri hissedip aynı tepkileri veriyoruz. Modern dünya tarafından bir o yana bir bu yana sürükleniyor ve sıradan hayatlarımıza mahkûm ediliyoruz. Düşünsenize en son ne zaman çığlık çığlığa sevindiniz ya da hıçkıra hıçkıra ağladınız? Sakın niyetimi yanlış anlamayın, gayem sizi mutsuz etmek katiyen değil. Sadece şuna dikkat çekmek istiyorum, bizi insan yapan çoğunlukla duygularımızken biz belli sınırlar içerisinden yaşıyoruz. Zannedersem, korkuyoruz konfor alanımızın dışına çıkmaktan. Yani tekdüze yaşantılarımızın sınırları içinde kalmak işimize geliyor bir bakıma ama ne kadar tepki verirsek ve ne kadar çok yaşarsak duygularımızı o kadar insan kalabiliriz. Demem o ki sizi güldüren bir şey mi oldu basıverin kahkahayı, düşünmeyin ‘’el ne der’’ diye. Duygularımızı özgürce yaşamak, kocaman bir adımdır hayatın monotonluğunu yıkmak için. Bazense ufacık bir olayla başlar uyanışımız ve böylece yepyeni bir hayata doğru başlar yolculuğumuz. Kimi zaman bir çocuğun yüzündeki gülümsemedir bu ufacık olay, kimi zaman ise yalnız bir kadının kederini paylaşmaktır. Baron Friedrich Michael von R.’nin uyanışının başlangıç noktasından bahsedip okuma hevesinizi kaçırmak istemem ama emin olun onunki de hiçbirimize yabancı bir olay değil. Hatta bakarsanız duygularımızı olabildiğince darmadağın edip hepimiz için bir yolculuğa vesile olması çok mümkün bir olay. Umarım siz de bu kısa romanı okuyup anlarsınız ne demek istediğimi. Bu kadar yolculuktan bahsetmişken kendi yolculuğumdan da bahsetmemek olmaz elbette. Benim yolculuğum üreterek başladı. Dört duvar arasına sıkışıp kaldığım hayatımda bir şeyler üretme isteğini oldum olası duymuşumdur. Bu isteğimi bir şeyler karalayarak gidermeye başlamışken artık hayatımın her alanında daha üretken olmaya çalışıyorum. Her gün beş yeni kelime ekliyorum dağarcığıma. Gerçek bir dost olarak nitelenen kitaplarla eskisine nazaran daha içli dışlıyım. Yeni aldığım kahve makinemin başına geçtiğim her an mutluluk duyuyorum. Kısacası hayatıma yepyeni şeyler kazandırmaya çalışıyorum. Diyebilirsiniz üretmek bunun neresinde? Belki de haklısınız elle tutulur bir şeyler üretmişliğim yok. Size şöyle cevap verebilirim: Somut bir şeyler üretmişliğim şimdilik yok ama büyük bir kararlılıkla ve fazlasıyla istek duyarak devam ediyorum yolculuğuma. Amacım bir yerlere varmak değil, aksine bu yolculuğu elimden geldiğince devam ettirmek. Hepinize de kendi yolculuğunuza başlamanız için ve kendi rotanızı çizmeniz için azim diliyorum. Kaynakça Zweig, Stefan. Olağanüstü Bir Gece. İstanbul: Türkiye İş Bankası Yayınlar, 2017. Baskı. Gamze Gani SOĞUK ÇIĞLIKLAR Büyük konuşmasın kimse. “Asla olmaz” lafı dolanmasın dillerde. Ne umduk ne yaşadık şu acımasız dünyada. Aşkla evlendiğimiz adamlardan dayak yedik, hiç beklemediğimiz bir zamanda dostumuzdan en ağır darbeyi aldık, ıssız bir sokakta taciz edildik. Karanlık caddelerde yürüyemez hale gelinceye kadar susturulduk, köşeye atıldık. Korku ne zaman tüm bedenimizi ele geçirdi, işte o zaman biz, biz olmaktan çıktık. Kadın olmanın zorluklarını en ağır şekilde öğrendik. Direnmeye kalkışsak da hep ezildik. Çünkü eşitlik denen o anlamsız kavramın varlığından eser yoktu artık. Ne kadar biliyorsak o kadar susturulduk. Her bir satırında acının izlerini taşıyan “Kelepçe” romanı, kadınlığın en üzücü ve keder dolu yanlarını bize en çarpıcı gerçeklerle gösteriyor. Mimoza, Gonca, Sultan, Yeter ve niceleri bir başkaldırının örnekleri aslında. Kalplerinin taş kesildiği o son noktada, dayanamayıp karşı geldikleri bedenleri simgeliyorlar. Her bedenin altında yatan binlerce yaşanmışlık ve hüzün var. Şiddet gördüğü kocalarına, cinsel istismar edildikleri şahıslara eğilen boyunlar, şimdi daha dik ve onurlu. Dışarıda onlar gibi olan ve aynı durumlara maruz kalan pek çok kadının gür sesi onlar. Boyun eğdikleri yaşamları yerine parmaklıklar arkasında olmayı tercih eden yürekler onlar. Çünkü yaptıkları seçimlere mecbur edildiler. Dışarıdaki hayatları zaten karanlık bir odadan farksızken, şimdi en azından özgürce kendilerini anlatabilecekleri, susturulmadan kendilerini ifade edebilecekleri bir yerdeler. Sevdiği adamın katili olmak istemiyordu Sultan, çocuğunu dört tarafı duvarlarla çevrili bir yerde dünyaya getirmek istemiyordu Mine, karşı geldiği kayınvalidesini kaynar suyla haşlamak istemiyordu Yeter. Ama kendi hayatlarına edilen bu acımasız baskı ve zulüme dur demek zorundaydılar. Eğer onlar da dışarıdaki pek çok kadın gibi sessiz kalsalardı, çığlıklarını yastıklarla sustursalardı, işte o zaman mutsuz olmaya mahkûm olurlardı. Rutubet kokan odalarının dışında var olan dünyalardan habersiz, çocukluğunu korku dolu hayat hikâyelerini dinleyerek geçiren, belki de baba nedir hiç bilmeyen birçok minik beden… Çocuk olmanın, uçurtma uçurmanın veya kumdan kale yapmanın verdiği neşeyi tadamamışlardı. Anneleriyle paylaştıkları daracık yataklarda uyuduklarında düşlerinde yarattıkları dünyalarında yaşamışlardı hep. Zamansız gelen hüznün peşine takılıp minik yaşlarında büyük bir insan gibi düşünmeyi ve acıyı öğrenmişlerdi. Belki ömürleri boyunca babasız büyüyecek olan masum bedenler, minik yaşta hayatın en acılı ve gaddar yüzüyle tanışmışlardı. Sokaklarda top peşinde koşturan, bebekleriyle oynayan diğer çocuklardan farklı olarak bir sıfır geride başlamışlardı hayata. Koca puntolarla yazılan üçüncü sayfa haberleri, çizilen boy boy resimlerin yer aldığı afişler... Her geçen gün aydınlığa kavuşmak isterken daha da derine batıyoruz. Toplumsal algıların hayatımıza müdahale etmeye başlamasıyla yıkılan özgürlüklerimiz zamanla mecburiyete dönüşmeye başlıyor. Cahilleşmeye yüz tutmuş beyinler, her geçen gün kadınlara şiddete ve cinsel istismarı normalleştirmeye yönelik sözlerle çıkıyor karşımıza. Kadına şiddetin ve cinsel istismarın sona ermediği bir toplumda eşitlikten ve özgürlükten söz edilemediği gibi gelişmeden de söz edilemez. Çünkü, kadına saygı duymayan bir toplum, bahanesi ne olursa olsun geri kalmaya mahkûmdur. Hakkı yok kimsenin bir anneye el kaldırmaya, hakkı yok kimsenin üç yaşındaki bir bebeği zindanlara hapsetmeye ve yine hakkı yok kimsenin kadını hor görmeye. Bizlere sevmeyi, sevilmeyi öğreten anneler, bugün evlatları tarafından darp edilirken, bizler her şeyden habersiz yolunda giden hayatlarımızla meşgulüz. Görmezden geldiğimiz, sessiz kaldığımız her saniye, bizi de yavaş yavaş içine çekecek bu zihniyetin. Zamanında “dur” diyemediklerimiz karşımıza dikildiğinde her şey için çok geç olacak. Tan, C.(2016). Kelepçe. Doğan Kitapçılık. Ömer Musa BattalÖlümlülükÖleceğim kıymetli okuyucu.Şu sürdürdüğüm hayatın belki de en reddedilemez gerçeği ölüm olsa gerek. Yaşıyor olmam,ölecek olacağım sonucunu da beraberinde getiriyor. Yaşıyorum, yani öleceğim. Ölecek olmam da,şu an hala hayatta olduğumun bir göstergesi değil midir? Öleceğim, yani yaşıyorum. Ölüm,yaşamakta olduğum hayatı nihayete erdirecek. Bunun olacağına kesinlikle eminim. Elimdeki bütünkanıtlar bu yönde. Mezarlık, bir zamanlar yaşamışların son durağı. Benim de duracağım yer olsaolsa burası olmalı. Son nefesimi vermemle birlikte, tahta bir kutuya girmeyi bekleyeceğim. Herzaman bahsedilen o son yolculuk, benim için de bu tahta kutu ile gerçekleşecek. Sevdikleriminomuzlarında yükselip, yine onlar tarafından gömüleceğim. Yer üzerinde geçirdiğim son zamanlarımda böylece sona erecek. Mezarlık ahalisine dahil olmuş olacağım.Necip Fazıl Kısakürek’in “Çile” adındaki şiir kitabında yer alan “Tabut” adlı şiir beniderinden etkiledi. Yazar, bu şiirinde bir tabut hakkındaki düşüncelerini ve hislerini dile getirmiş.Tabut, aslında çok basit bir nesne. İçine bir insan sığacak büyüklükte, kapaklı bir tahta kutu. Böyledüşünülürse aslında pek de etkileyici bir şey değil. Ancak bir tabut, insan hayatında edindiği yeryüzünden etkileyicidir ve anladığım kadarıyla yazarı da bu sebeple etkilemiş. Tabut, yaşarkenkarşılaştığımda bir sevdiğimin bu dünyadan göçmüş olduğunun en acı göstergesi olabiliyor. İçinekonulan kişi tanımadığım biri olsa dahi, onun da sevenlerinden ayrılmak zorunda kaldığını anlamakzor olmuyor. Bu yüzden içindekini tanısam da tanımasam da, bir tabut gördüğümde içimi bir hüzünkaplıyor. Ancak belki de en önemlisi, bir tabut gördüğüm zaman, günün birinde bir başka tabutuniçini de benim dolduracak olduğum gerçeğiyle yüzleşmek zorunda kalıyorum. O tabutta gidene miüzüleyim, kendi başıma geleceklere mi diye düşünmekten kendimi alamıyorum.Yazar, “Cılız vücuduma tam görünse de, / İçim, bu dar yere sığılmaz diyor.” diyerek ifadeediyor kendisini. Ben de yazarla aynı görüşü paylaşıyorum. Bu durum, bence bu dünyadakiyaşamım boyunca edindiğim hayallerimden kaynaklanıyor. Bu dünyada her şeyin daha büyüğünüve daha iyisini edinebilmek için çalışıp duruyorum. Gelecekte hep daha zengin olmak, daha yüksekmakamlara ulaşmak, daha büyük evlerde oturmak gibi hayallere sahibim. Yaşamanın cazibesineöyle bir kapılıyorum ki, bir gün ölecek olduğum gerçeği hatırıma gelmiyor. Hâlbuki bir tabutgördüğüm zaman, ölüm gerçeğiyle yüz yüze geliyorum. O zaman, bütün hayallerime rağmen, sondurağımın neresi olduğunu ister istemez hatırlıyorum. Kurduğum hayaller nerede, bu dar tahtadanoda nerede? Ben kocaman evlere sığamayacağımı düşünürken, aslında işte bu ufak tahta kutuyapekala sığacak olduğum gerçeği, bende garip duyguların oluşmasına sebep oluyor. Aklım alıyor budurumu belki, fakat içim almıyor.Bütün bu yazdıklarım iç karartıcı bulunabilir. Lakin yazar son dörtlüğünde ölenlerin yenidendoğacağını, tabutun aslında bir tahta kundak olduğunu söylüyor. Bir müslüman olarak ölümdensonra dirilişe ben de inanıyorum. Neyse ki, ölümden sonra dirilişe inanmak, beni karamsarlıktankurtarıyor. Tabut, benim son durağım olmayacak. Yaşadığım süre içerisinde yaptıkalarımdan hesabaçekilecek, sonrasında ise Allah’ın benim için takdir ettiği ebedi hayata erişeceğim. Elbette bu durumtamamen güvende olduğum anlamına gelmiyor. Allah’ın benim hakkımda nasıl bir hükümvereceğini bilmemin imkanı yok. Ancak her insan yapabildikleriyle değerlendirileceğine göre,yaşarken elimden gelen gayreti gösterdikten sonra gerisini Allah’ın takdirine bırakmam icap eder.Tabutuma girmemin ardından bu dünyada yaptıklarım boşa gitmeyecek. Aksine, bu dünyada her neyaptıysam, ben tabuta girdikten sonra gerçekten bir anlam ifade edecek.Öleceğim kıymetli okuyucu, ama Allah’ın izniyle bu sonum olmayacak.Kaynak:Kısakürek, N. F. (1997). Çile. İstanbul: Büyük Doğu.Orkun Ok ZAMANIN PENÇESİNDE Zamanın yaşamımızın peşinde koşturduğu bir kovalamaca oyununun ortasındayız. Ağzından sarkmış aç bir dille peşimizde koşan bir pumayı andıran bu soyut canavar, yani zaman, yaşamımızı kovalamakla kalmıyor; her ufak tökezlememizde haşin pençe darbeleriyle benliğimizde yaralar açıyor. Kanlı pençelerinden damlayan duygu taneciklerini ise iştahla mideye indiriyor. Peki neden bu kovalamaca? Nedir bu soyut mahlukun peşimizi bırakmamasının sebebi? Açlık mı, bilimsel bir gerçek mi veya "küreselleşen" denilen ama aslında zaten basık bir küre olan dünyayı yöneten kodamanların bize oynadığı bir oyun mu? Hangisi olursa olsun, bir gerçek bizi karşılıyor: Biz de kaçıyoruz bu soyutluktan. Peşimizi bıraksın, zaman artık dursun da bir nefes alalım diyoruz. Duygularımızı iştahla yiyen zamandan kurtulmak için yine duygulara sığınıyoruz, isyan ediyoruz. Haykırıyoruz, şaşırıyoruz sonrasında bu beklenmedik çığlığın. Bizlerin bu içler acısı hâlini belki de en saf şekilde resmedebilen bir kitap var elimde, çığlığımın sayfalardan âdeta yansıdığını ve bana geri döndüğünü düşündürüyor Sarhoş Kapı. Sayfaların içindeki minik sözcük askerleri, bir orduyla beraber zamana savaş açtığımı düşünmeme yol açıyor, kendime güvenmeme yardımcı oluyor. Dünyadan veya sakinlerinden cevabını beklediğimiz soruları haykırıyor; en arınmış, çocuksu duygularla süslüyor ve bir ayna gerçekliğiyle bana kendini gösteriyor. Yıllar önce yazılmış büyük eserlerden parçalar yansıtıyor aynadan karşıma. George Orwell'in 1984 kitabında resmettiği karanlık, renksiz dünyadan parçalar taşıyan bir dünyanın mensubu konumundayız her birimiz. Halen soru sorma ve sorgulama hürriyetine bir parça da olsa sahip olduğumuzu göz önünde bulundurursak, elimizdeki bu fırsatı değerlendirmeyi bilmeli ve en basitinden en karmaşığına bütün sorularımıza yanıt armaya çalışmalıyız. Özelli'nin iki satırlık öyküsünde "Artık yeter! Barış İstiyorum!" diye haykıran gencin "Sahi, neydi barış?" (49) sorusu gibi bir basit soruyu bile sorma hakkımızın elimizden alınacağının oldukça muhtemel olduğunu unutmadan, elimizden geldiğince cevaplarımızı aramaya devam etmeliyiz. Bizi rahatsız eden gerçeklerle bütünleşerek, rahatsızlığımızdan arınmak için didinmeliyiz. İnsanlığın kendi kazdığı kuyuya düştüğünü izledikçe dolduğumuz hüznü içimizde sıkıştırmak yerine sesle, yazıyla dışarı püskürtmeliyiz. Üzerimizde çalan tehlike çanlarının tokmaklarını kesmek yerine, bu tehlikeyi daha büyük kitlelere duyurmayı kendimize görev edinmeli, yılmadan çalışarak gerçekliğe adım atmalıyız. Orwell ve Huxley'nin kitaplarında yer alan, devasa kitleleri arkasında toplamayı başarabilen sert ve emin adımlarla kendi gerçekliğini yaratan büyük iktidarların gizlediği ve baskı altında tuttuğu bilim ve sanat gibi iki uç noktayı batırıldıkları deniz dibinden çıkarabilmek için soru sormaya devam etmemiz gerekiyor. Günümüz güçlü iktidarlarının da bu şekilde, var olan gerçekliklerin üstünü örtmek suretiyle soru sormayan kitlelerle başlayarak zamanla soru soran kitleleri de sürü psikolojisine dâhil etmesi ve bunu kullanarak sahte bir dünyayı halkların gözü önüne dökmesi başlıca bir sorun olarak kendini gösteriyor. Özelli'nin Sarhoş Kapı'da dikkat çektiği siyasi iktidarların bizlerin iç benliğimize saldırması da iktidarların uyguladığı büyük çapta çalışmaların bireysel olarak bizler üzerine yansıması aslında. İşte bu iktidarlar da zamanı kendi gerçeklikleriymiş gibi göstererek bizim peşimize salmış durumda. Huxley'nin Shakespeare'den esinlenerek Cesur Yeni Dünya'sına koyduğu "Hey cesur yeni dünya!"(125) repliği aslında, soru sormayı ve gerçeği aramayan insanların zaman içinde bu arayışa girmesiyle içine düştükleri duygusal yoğunluğu simgeliyor bence. Aynı Özelli gibi bizim rahatsız olabileceğimiz gerçekliği önümüze koyan basit, dört kelimelik, kısacık bir replik daha karşımıza çıkıyor böylelikle. İktidarlar tarafından bizi kontrol edebilmek amacıyla kullanılan bu aç, saldırgan silah -yani zaman- peşimizi ben bu yazıyı yazarken bırakmadı, ben bu ödevi yüklerken de bırakmayacak; ancak elimizden gelebilecek tek şey onun hızını yavaşlatabilecek bir yöntem düşünmek. Bu yöntemi bulmak için kullanacağımız ordu da soru askerlerinden, haykırma silahlarından oluşacak ve eğer yeterince çabalarsak bize galibiyeti tattıracak. KAYNAKÇA Özelli, Fergun. Sarhoş Kapı. İstanbul: Can Yayınları, 2015. Huxley, Aldous. Cesur Yeni Dünya. İthaki Yayınları, 1932. Orwell, George. 1984. Can Yayınları, 1949. Özgür ŞAHİN BAŞARI PEŞİNDE KOŞARKEN Mutluluğun sırrının başarıdan geçtiğinin öğretildiği bir dünyada yaşıyoruz. Başarısız insanlara küçümseyici bakışlar atılan, bu insanların depresyona girdiği ve girmesi gerektiği bir dünya. Üniversite sınavını kazanmayan veya iş bulamayan birinin umutsuzluğa kapılıp işin ucunu intihara götürebildiği bir dünya. Peki bu düzen ne kadar doğru? Bu tiyatrodan gözlemlediğim kadarıyla pek doğru değil özellikle bu tiyatronun başkarakterinin de tıpkı bazı “başarısız” insanlar gibi intihar etmek istediğini düşünürsek. Kapitalist bir dünyada yaşadığımız artık kimsenin bilmediği bir şey değil. Bu düzende bir insanın değeri ne kadar çok şey üretebildiğiyle ölçülüyor. Haliyle o sırada üretilmesi gereksiz olan bir şeyi üreten biri toplumun işine yaramıyor ve bu toplum onlar üzerinde bir baskı oluşturuyor ve bu insanlar toplum tarafından dışlanıyor. Şu ana kadar anlattıklarım belli bir mantık çerçevesine oturuyor ama eksikleri de var. Örneğin niye toplumun başarılı olarak nitelendirdiği insanların toplumdan dışlanıyormuş gibi hissetmeleri ve mutlu olamamaları gibi. Bu tiyatronun kahramanını ele alırsak kahraman gayet başarılı bir gazeteci. Hayatında çok önemli sıkıntıları yok. Dürüst bir insan değil hatta en ufak bir yanlışlık çıkınca taraf değiştirebilen “dönek” birisi ve başarısını buna borçlu olduğunu bile söyleyebiliriz. Yine de önemli olan başarılı olması değil mi? Görünüşe göre değil özellikle tiyatronun tümü boyunca kahramanın ölümünü beklediğimizi düşünecek olursak. Peki bu kadar mutlu olması gereken(!) bir insanın mutlu olmaması bu sistemde bir yanlışlık olduğunu kanıtlamıyor mu? Bence bu adamın intiharının sebebi artık yaşam hedefini kaybetmiş olması. Bu adam başarılı olmak için elinden geleni ardına koymayacak bir adam çünkü bu şekilde yetiştirilmiş. “Başarı” sözcüğüne bu kadar odaklanmış bir insanın bu hedefe ulaştığında artık uğruna yaşayacak neyi kalır ki? Özellikle de karakterini başka hiç bir yönde geliştirmemiş biriysen. Bu da beni başarının hayat yolculuğundaki hedeflerden biri olmaktan öteye geçmemesi gerektiğini sonucuna vardırıyor. Öyle ama yaşadığımız dünya her şeyin başarı kavramıyla süslenmesini isterken asıl hedefimizi nasıl bulacağız? Bu konuda günümüzden bir örnek vermek istiyorum. Şu anda üniversitelerde en çok talepte olan bölümler mühendislik, tıp ve hukuk bölümleri fakat bunun sebebi bir sürü insanın bu alanlarda yetenekli olması değil bu alanlarda yükselmenin ve “başarılı” olmanın kolay olması. Gerçekten bu alanlarda bir yeteneği olmayan, bu alanlara sadece iyi para getirdiği için giden hatta en kötüsü aile baskısıyla giden bu insanlar da çoğunlukla bu alanlarda başarılı olamıyor. Örneğin, benim şu anda olduğum bölüme ailem ve çevremdeki insanlar çok itiraz etmişti çünkü iş bulması zor bir bölümdü. Ben mühendislik yapmak istemediğimi biliyordum ama kimseye dinletemiyordum çünkü mühendis olursam otomatik olarak “başarılı” olacaktım! “Başarı” şehveti insanların yargı yeteneğini bulutluyor ve bu şehvete kapılanlar en sonunda ne başarıyı ne de kendi istediklerini bulabiliyorlar. Diğer yandan başarı kelimesini hayatının amacı yapmamış ve gerçekten yeteneğine göre mesleğini seçen insanlar ise ironik olarak daha başarılı oluyor. Bu insanlar toplum tarafından pek farkedilmiyor, edilseler bile onların istisna olduğu söyleniyor. Böylece de insanların kendini kandırması devam ediyor. Kendilerini geliştirdikleri alanda kalmak istemediklerini anlayınca artık çok geç oluyor. Ya çok fazla nitelik istemeyen (ama belki bu sefer gerçekten mutlu olabilecekleri) başka bir alana yöneliyorlar ya da sonları bu tiyatronun kahramanı gibi hazin oluyor. Belki de artık başkalarının ne dediğini dinlemeyip kendi içimize bakmanın zamanı gelmiştir, ne dersiniz? Kaynakça: Nihayet Bitti. Peter Turrini. Yön. Murat Çidamlı. Oy. Göktuğ Tolga Demiralp. Stüdyo Sahne. Ankara. 18 Ekim 2016. Gösteri Şahane Olmak İçin Doğmuşuz Düşünün, bir sabah uyandınız. Gece geç yatmıştınız, yapmanız gereken yığınla iş vardı, kafanız karışıktı, üst komşular çok gürültü yapıyordu ve çok soğuk olmasına rağmen kaloriferler yanmıyordu. Kalktığınızda gözlerinizi bile açamıyordunuz, saçlarınız birbirine girmişti, alarmın sesinden zaten nefret ediyordunuz ve o gün yetişmeniz gereken önemli bir toplantınız/dersiniz olduğunu yeni hatırlamıştınız. Aynaya bakıp görüntünüzden ötürü şaşkına düştünüz ve istemsizce ağzınızdan şu cümle dökülüverdi: “Bu ne hal ya?” Daha güzel özetleyemezdiniz, çünkü insan kendine dönüp bu soruyu sormadıkça bütün dünya sorsa da fark etmiyor. İşte Serdar Sönmemiş, hayata bakış açımı sorgulamamı sağlayan Şahaneyim kitabına bu karanlık ve telaşlı sabah tablosuyla başlıyor. Filmimizi o sabaha geri sarın, her şey ters gidiyordu, mutsuzdunuz ve muhtemelen güne böyle başladığınız için kalanında da böyle olacaktınız. Hatta belki ne kadar kötü bir gün geçirdiğinizi sevdiklerinize de anlatıp onların da enerjilerini düşürecektiniz veya daha kötüsü, olur olmadık yerde ve zamanda parlayıp yaşadıklarınızın acısını onlardan çıkaracaktınız. Bunlar hepimize çok tanıdık değil mi? İnsanız sonuçta, duygularımız var ve çoğu zaman onları kontrol etmekte zorlanıyoruz. Neyse ki kalbimizin yanında bir başka organımız daha var, beynimiz. Neden mi? Çünkü duyguları yaratan düşüncelerimizdir. O sabah kalkıp aynaya baktığınızda saçlarınızın ne kadar kötü olduğunu düşündünüz ve derhal hayal kırıklığı ve utanç duyguları ürettiniz. Eğer bu duygularınıza kulak asmayıp saçlarınızın her zamankinden çok daha farklı ve ilginç göründüğünü düşünseydiniz memnun olacaktınız. Sönmemiş’in de dediği gibi: “Duygular oluşur ama tepkiler kontrol edilebilir.” Yani aslında güç gerçekten bizde, çünkü dünyayı değiştiremesek de dünyamızı değiştirebiliyoruz. O hepimizin kovaladığı, Tanrıların insanlar bulamasın diye sakladıkları mutluluk var ya, onun sırrı da burada işte. Mutluluk sürekli neşeli ve memnun olmak, hep gülmek değildir. Tam tersine her duyguyu kucaklamak ancak onlara teslim olmamak demektir. Zekamız burada da devreye giriyor, Wayne W. Dyer’ın Hatalı Alanlarınız kitabında da belirttiği gibi: “Sorunları insan olmanın bir parçası olarak algılayan ve mutluluğu sorunlarla ters orantılı görmeyenler bilinen en zeki insanlardır.” Yani her takılıp düştüğümüzde moralimizi bozmak yerine dönüp takıldığımız engeli ortadan kaldırmaya çalışıyorsak bu bizim zeki olduğumuzu gösteriyor. Bunun da ötesinde, neden en ufak bir sorunda moralimizi bozuyoruz ki, mükemmellik beklediğimizden mi? Bana kalırsa mükemmeliyetçilik insan gelişiminin önündeki en büyük engeldir, çünkü orada hatalara yer yoktur. Her şey kusursuz olmalı ve istenildiği gibi gitmelidir; ancak böyle bir şey tabii ki mümkün değil. İnsan bazı şeyler için elinden geleni yapıp geri kalanının kendi kontrolünde olmadığını kabullenmeli. Sonuçta niyet iyiyse her şeyin şahane olacağı kesin. Ne güzel bir kelime: Şahane. Mükemmel olmayabilirim ancak şahaneyim. Kendi kontrolümde olmayan şeylerin olabilecek en iyi şekilde geliştiğini biliyorum ve hayata güveniyorum. Duygularımı seviyorum ancak beni yerden yere vurmalarına izin vermiyorum, bir duyguda takılıp kalmıyorum. Etrafımdaki insanlar elbette değerli, fakat en değerli benim. En büyük amacım yaşadığım andan keyif almak; şimdiyle öylesine meşgulüm ki ne geçmişi düşünüp hayıflanmaya zamanım var, ne de geleceği düşünüp kaygılanmaya. Hatalar yapıyorum ve onlardan öğreniyorum, ne mutlu bana ki kendimi geliştiriyorum. Kimseyi, hiçbir şeyi yargılamıyorum çünkü ben onlardan üstün değilim. Bunun yerine hayatımı olduğu gibi kabulleniyorum ve çok seviyorum. Şahane insan çok da uzaklarda aranmamalı, az önce çizdiğim bir bebeğin portresiydi. Düşünün bir, bebekler kadar şahane çok az insan vardır. Öyle doğal ve kaygısızca yaşıyorlar ki hayatı! Onlar için her şey basit, sevdikleri herkes birer “kardeş”, sevmediklerine ise anında ağlayarak koyuyorlar tepkilerini, biriktirip arkasından konuşmuyorlar. Gülerlerken, oynarlarken dünya umurlarında olmuyor. En güzeli de her şeyi yapabileceklerine inanıyorlar, çok güveniyorlar kendilerine ve şahaneler. İyi haber ise hepimiz eskiden bebektik, yani şahane olmak özümüzde var. Az biraz çabayla eskiden olduğumuz gibi olabilir; hayatı mutlu, dolu dolu yaşamaya başlayabiliriz. Sönmemiş’in deyişiyle, “Duygu olarak ‘şahaneliği’ her koşulda, her düşünce kalıbında seçebilirsiniz çünkü ‘şahane olmak’ bir zihin durumudur, daha da önemlisi bir seçimdir.” Aynaya bakıp “Şahaneyim ya!” diyebildiğimiz nice güzel günlere… Aybala Deniz ŞEYTANIN DERSİ Merhaba sevgili takipçiler! Yaklaşık bir buçuk ay süren bir aranın sonrasında tekrar beraberiz. Bir yerlere kaybolmadınız umarım, zira bu dönem daha iyi yazılarla karşınızda olmaya çalışacağım. Hiç yabancı dizileri takip ediyor musunuz sevgili okurlar? Prison Break, Lost, House ​veya The X Files gibi klasikleşmiş diziler veya son zamanlarda popüler olmaya başlayan, ​ ​Marvel veya DC tarafından üretilen aksiyon dizilerini? Bu yazının başlığını taşıyan Lucifer, ​ ​ ​ ​​ ​ ​DC yayınevinin çıkarttığı aynı adı taşıyan çizgi romandan ilham alıyor. Dizinin konusu ​Lucifer’ın (bildiğimiz Şeytan, bundan sonra dizi ismiye şeytanın ismini karıştırmamak için ​artık ona öbür meleklerin de ona taktığı Lucy ismiyle sesleneceğim) cehennemdeki ​ ​işlerinden sıkılması ve Los Angeles’a tatil yapmaya gelmesi. Lucy, bu tatil sırasında bir ​ ​cinayet dedektifiyle tanışır ve birlikte cinayet dedektifliği yapmaya başlarlar. Peki ben şu an Lucifer’i neden konuşuyorum? Daha sadece iki (bu yazı ​ ​editörümüzün kontrolünden geçtiği zaman üç veya dört) bölümü yayınlanmış, yeni bir dizi hakkında yazılabilecek “Bomba gibi bir dizi geliyor, izleyin” dışında bir yorum yazmak imkansız gibi gözükebilir. Ama daha ilk bölümden bu dizi açıkçası bana uzun bir romanın katamayacağı bazı bakış açıları kattı. Merak etmeyin, burada hikayenin herhangi bir bilgisini paylaşmayacağım ama şu detayı bilmeniz yazımı ve bana kattığı değeri anlamak açısından büyük önem taşıyor: Lucy’nin özel güçlerinden biri de normal insanların en derin, en karanlık ​ ​isteklerini dışa vurmalarını sağlaması. Bu güç Şeytan’ın diğer güçlerine kıyasla gayet önemsiz bir güç gibi gözükebilir ama bu dizide Lucy’nin cephaneliğinde en etkili silahlardan ​ ​biri haline geliyor. Özellikle dedektiflik işinde Lucy’nin bu kudreti sık sık kullandığını ​ ​göreceğiz, çünkü bu gücü halkın üzerinde kullandığımız zaman insanların asıl kişilikleri ortaya çıkıyor. Toplumdan gizledikleri sırlar, gizli fanteziler, birlikte yaşadıkları yalanlar tıpkı porselen bir maskenin yere düşmesi gibi paramparça oluyor. Bizde de bu güç olsa güzel olmaz mı? Keşke insanların maskeleri patır patır yere düşürebilsek. Aslında bu kudret neredeyse her insanda var ama birçoğumuz bunun pek farkında değiliz. Dizinin bana kazandırdığı en büyük değer de bu oldu; aslında hepimiz kendi içlerimizde sırlar, fanteziler barındırıyoruz ve topluma ayak uydurmaya, kurallara uymaya ve sistemin dediklerini yapmaya çalışıyoruz. Bunun gerçekte içimizde yatan o sözde şeytanla hiçbir alakası yok; sonuçta her seçimi kendi hür irademiz ile yapıyoruz ve diğer varlıkları (melekler ve şeytanlar) en çok kıskandıran şeylerden biri de bu. Bence bu hür iradeyi, bu hediyeyi olabildiğince doğru şekilde kullanmak boynumuzun borcudur diye düşünüyorum. Zira, biraz dedektifçilik oynayarak insanların asıl kişilerini keşfetmeye çalışmak ve bu analizin sonuçlarına göre kartlarımızı oynamak, kararlarımızı vermek ve bu kararların arkasında durmak hepimizin yapabileceği bir şey. Dizideki gibi insanların ağızlarından aradığımız sözler pat diye dökülmeyebilir belki, ama karşımızdaki insanın vücut hareketlerini, bulunduğu duruşu, sesindeki titremeleri, gözlerinin hareketlerini veya giydiği kıyafetleri (daha liste uzar gider) doğru analiz edebilirsek, istediğimiz cevapları rahatça alabiliriz diye düşünüyorum. Tabi bu cevaplarla ne yapacağınız size kalmış, ister benim genelde yaptığım gibi bu cevapları size sorun çıkaranların suratlarına gerisingeri vurursunuz veya kendinize saklayıp gelecekte daha önemli bir şey için kullanırsınız. Bu yazıyı okuduktan sonra diziye merak saldıysanız dizi hakkındaki bilgileri alttaki bağlantıda bulabilirsiniz, zira IMDB’de büyük bir sıçrayış yapıp bu ayın en popüler üçüncü dizisi seçildi. Neyse, diziyi bir kenara bırakıyorum ve son olarak sizlere soruyorum: Kötü bir kişiden veya olaydan ders alıp bu dersi iyiye kullanmanın neresi yanlış? Sağlıcakla kalın Ege Darçın Dizi için bağlantı: http://www.imdb.com/title/tt4052886/?ref_=nv_sr_1 ​​Rüveyda Ceylan NASILSINIZ? Etrafınıza dikkatlice baktığınızda neler görüyorsunuz? Okullarına giderken göz kapaklarıyla anlaşmazlığa düşen çocuklar, kilolarından muzdarip yürüyüş yapan kadınlar, fiziksel ve ruhsal değişimlerine ayak uydurmakta zorlanan ergenler, güne erkenden başlayan babaanne ve dedeler, ilerlemeyen trafikte ömründen ömür gittiğini iddia eden kişiler, keşke o trafikte sıkışıp kalsak ama gidecek bir işimiz olsa diyen gençler ve niceleri çok da detaylı bir inceleme yapmanıza gerek bırakmadan gözlerinize ilişirler. Bu kadar farklı insan manzarasının buluştuğu bir nokta var ki "anlaşılamamak, fark edilmemek". Her birine yaklaştığınızda aynı ahı işitirsiniz. "Kimse bizi anlamıyor!", "Sorunlarımızı kimse dikkate almıyor!" şüphesiz duyacağınız ilk kalıp cümlelerdir. Stefan Zweig tarafından kaleme alınmış "Bir Çöküşün Öyküsü" adlı romanın ana karakteri olan Madame de Prie de farklı sebeplerle de olsa aynı sorundan şikayetçi. İhtişamlı bir hayata alıştıktan sonra büyük bir düşüş yaşayan karakter, yeni ve renksiz hayatına ayak uyduramayıp insanlar tarafından fark edilmek ve eski popülerliğine kavuşmak adına ölümü göze alıyor. Günümüzde birbirimize bu denli ihtiyaç duyarken, birbirimize sırtımızı dönmemiz ne de büyük bir tezat. Toplumdan bir grubu hatta bir insanı sildiğimizde hayatlarımızı sürdürmekte zorlanacağımızı bilsek de birbirimizin sorunlarına kulak vermemekte ısrarcıyız. Hangimiz hemen yanı başımızdaki komşumuzun derdini biliyor? Koca koca dertleri küçük bedenleriyle taşımaya çalışan çocuklarının göz yaşlarından kaç anne baba haberdar? Bu ve benzeri soruları kendimize sormadığımız için yahut sorduğumuz zaman da dürüstçe cevaplamadığımız için depresyon bir hastalık olarak yer etti dünyamızda, intihar oranları korkunç oranda arttı, kalplerindeki sevgiye rağmen birbirlerine yabancılaşmayı "şiddetli geçimsizlik" diye isimlendirdi eşler, yaklaşık yirmi yıl önce hiç bilinmeyen ergenlik sendromları günümüzde ebeveynler ve gençler arasında uçurumlar oluşturur oldu. İletişim çağında olduğumuzu söyleyen uzmanlar, bayram ziyaretine gittiğimiz dedelerimizin tecrübelerinden akıl almak yerine akıllı telefonlarımıza hapsoluşumuza iletişim deseler de, iletişim araçlarının gelişmesiyle, biz insanların iletişim becerileri tozlu bir rafa kaldırılmış defter rolünü aldı. Sosyal medyada yüzlerce arkadaşımızın oluşunu öyle önemser olduk ki, hasta yatağımızda yalnız yatarken fotoğrafımızın altına sıcak bir çorba emojisi koyulmasına aldandık. Facebook hatırlatmalarıyla akıllarına geldiklerimizin doğum günü kutlamaları öyle inandırıcı geldi ki, gerçek dostluk sandık. Ne zaman ki ellerimizden telefonu bırakıp bir anlık gerçek hayata dönüyoruz ve etrafımızda ne bir kase çorba, ne de sıcak bir gülümseme olmadığını fark ediyoruz mutsuzluk sürecimiz başlamış oluyor. Peki hâlâ bir ümit var mı kurtuluşumuz için? Aslında gözümüzde büyüttüğümüz, çözülmez gördüğümüz tüm sorunlar ufacık bir "Nasılsın?" sorusuyla çözülebilir. Okulunuza girdiğinizde sizin için temizlik yapan görevliye nasıl olduğunu sormayı deneyin. O gün pek de neşeli görünmeyen arkadaşınızın nesi olduğunu öğrenmeye çalışın. Bugün sebepsizce gülümseyin sokakta yürürken, mutsuzluğa alışmış insanların alaycı bakışlarına aldırmadan. Uzaktan bir grup çocuğun oyunlarını iştahla izleyen o minik eli tutup arkadaş olmayı öğretin mesela. İçten içe ailesini suçlayan gencin yanına gidip sorunlarına kulak vermeyi deneyin, aile kurumunun öneminden bahsedin ona. Göreceksiniz ki hiç zor değil. Bir bir çözülen düğüm gibi, iletişim problemlerimiz ve onların sebep olduğu diğer sorunlar tek tek çözülecek, yeniden iyileşecek hastalıklar, haberlerde görmeye alıştığımız iç karartıcı gelişmeleri unutur olacağız, gazetelerden üçüncü sayfaları el birliğiyle sileceğiz. Bu büyük başarıları birbirimizin sorunlarına kulak verip, akıllarımızı çözüm bulmakla meşgul ederek elde edeceğiz. Gecenin en karanlık anında bile olsak, güneşin doğuşuna en yakın anda olduğumuzu hatırlatalım birbirimize. Peki o zaman, bugün nasılsınız ? KAYNAKÇA Zweig, S. 2017. Bir Çöküşün Öyküsü. R. Minareci, İstanbul: Türkiye İş Bankası Kültür Yayınları Kaan Gönç Bir Duygudan Öte Tüm duygularımız arasında en güçlüsü sorulduğunda ilk vereceğimiz cevap büyük ihtimalle “sevgi” olur. Güçlüden kastım diğer duygular arasındaki baskınlığı ve insan üzerinde bıraktığı etki. Aslında duygular arasındaki baskınlığın herkeste aynı olduğuna inanmıyorum. Bence herkes kendi içinde duygularını istemli veye istemsiz olarak farklı sıralar. Peki, sevgi duygusuna bu kadar aşırı değer biçilmesinin sebebi ne? Öncelikle sevgi isimli çok genel olan bu kavramı biraz indirgemek lâzım. Hayvan sevgisi, insan sevgisi, memleket sevgisi, hatta küçük bir eşyaya duyduğumuz sevgi bile bu konunun içine girer. O yüzden ben bu kavramın en karmaşık alt kümesi olan insan sevgisi üzerinde durmak istiyorum. Neden mi en karmaşık olanı? Bir hayvana veya bir eşyaya duyduğumuz sevgiye karşılık beklemeyiz fakat işin içine insan girince tek taraflı sevgi bazen yeterli olmuyor. İnsanın hissedebileceği en güzel duygu olarak görülen sevgi bir anda insanın gözüne uyku sokmayan bir acıya dönüşebiliyor. Belki de sevginin bu kadar güçlü görülmesinin sebeplerinden birisi budur. Bu duygunun tam olarak hissedilmesi için bir başkasından karşılık görmek gerekiyor. Yani bir nevi duygularımızın kontrolünü başka bir kişiye devretmiş oluyoruz. Bunu aynı bir iş ortaklığı gibi de düşünebiliriz. Normal olarak iş ortağımı güvenilir olması, işinde becerikli olması gibi belli özelliklere sahip olup olmamasına göre seçerim. Aynı bir insanı kişilik özelliklerine göre sevmek gibi. Sonrasında ortak olunduğunda o kişiye işimi emanet etmiş olurum. Ortaklığın nasıl devam edeceğinden asla emin olamadan elbette. Her ne kadar karşıdaki kişinin bize karşı ne hissettiğinden asla emin olamayacak olsak bile iki insanın birbirini karşılıklı severek bu duyguyu tamamladıklarını varsayalım. Yine de sıkıntı bitmiyor. Bu sefer de sevginin bağlayıcı gücü ortaya çıkıyor. Sevdiğimiz insanın duyguları ve düşüncüleri bizim için daha da önemli olmaya başlıyor ve ne kadar sevdiğimizle doğru orantılı bir şekilde artıyor. Bu da doğal olarak bir tehlike arz ediyor çünkü yine bir şekilde başkasına bağlanmış oluyoruz. Sevgi duygusu bu şekillerde baskınlığını hissettirebiliyor. Sevgiyi gözümüzde bu kadar büyütmemizin bir diğer sebebi de bana göre çevremizin bu duyguyu gözümüze aşırı derecede sokması. Ne zaman bir dizi veye film açsam, herhangi bir sohbet ortamında bulunsam insanların birbirini sevmesiyle ilgili bir konu geçiyor. Sanki hissedenden başkası bu hissi anlayabilecekmiş gibi hep sevgiden bahsediliyor. Benim düşüncem, her yerde bu duygunun lafı kulağımıza gelince klasik bir popüler kültür objesi hâline geliyor ve böylece istemsizce bilinç altımıza bu duygunun önemi abartılı bir şekilde yerleşiyor. Bunun sonucunda da gerçek bir sevgi yaşadığımızı zannederken çoğu zaman göstermelik sevgi yaşıyoruz. Peki, bizi böyle güçlü bir duyguya iten nedir? Yalnızca ihtiyaçtan olduğunu düşünmüyorum. Bu konuda sevgiyi sadece aşk gibi ele almaya gerek yok. Arkadaşlık sevgisi, aile sevgisi vb. de bu konuya dahil. Sadece, yaşamımızı sürdürebilmemiz için başka insanlara ihtiyacımızın olması bizi diğer insanları sevmeye zorluyor olamaz herhalde. Mesela, anne ve babamızı sırf küçülüğümüzden beri bize bakıyorlar, bizim ihtiyaçlarımızı gideriyorlar diye sevmemiz kulağa çok saçma geliyor. Hatta karşı bir tez üretmek gerekirse anne ve babalar çocuklarını her şeyden çok severler. Hâlbuki bir insanın hayatta kalmak için çocuk yapmaya ihtiyacı yoktur. Örneğin, Kayıp Balık Nemo filminde baba balığın Nemo’yu bulmak için her türlü yolu katedip her türlü zorluğu aşmıştır. Film böylece gerçek sevgiyi bize tattırmış oluyor. Bu sadece kurgu değil tabii ki. Bana sorsanız baba olunca çocuğum için kendimi feda edeceğimi söylerim. Veya bir anne olsam daha görmeden karnımdaki çocuğu çok sevdiğimi söylerdim. O hâlde sevgi bir içgüdü mü oluyor? İlk var olmaya başladığımız zamanlarda sevgi kavramı şu an olduğu kadar önemli değildi. İnsanların modernleşmesiyle beraber daha göze çarpmaya başladı. Bu duruma bakarak da ben sevginin sonradan öğrenilmiş bir kavram olduğunu varsayarım. Böyle diyince de bir duygunun sonradan öğrenilmesi kulağa saçma geliyor. Sonuçta duyguları doğduğumuzdan beri hissederiz. Fakat geçmişle günümüzü kıyasladığımızda tek mantıklı gelen sevmeyi zamanla öğrenmemiz. Üzerine ayrıca çevrenin de empoze etmesi sevgiyi iyice farklı boyutlara taşıyor. Sevgiyi nasıl hissedersek hissedelim bizim gözümüzde hep bir gereksinimmiş gibi önemini korumaya devam edecektir. Kaynakça Andrew Stanton – Kayıp Balık Nemo Resim - http://rzimturkiye.com/wp-content/uploads/2016/02/sevgi.jpg Aykut Doğrul 21201333 Turk 102 Eser Güler Çocukça Yaşayabilmek “Ama gözler gerçeği göremez ki. Yüreğiyle aramalı insan.” Fransız yazar Antoine de Saint-Exuperry tarafından, New York’ta bir otel odasında, 1943 yılında yazılmıştır. İlginçtir ki, ilk yazıldığında 1000 sayfa olan bu kitap, yazar tarafından kısaltılarak 96 sayfaya düşürülmüştür. Kitapta hikayeyle beraber yazarın çizimleri de bizlere eşlik etmektedir. Kitap, edebiyat çevreleri tarafından sadece bir çocuk kitabı değil, her yaştan insana hitab eden bir kitap olarak kabul görmektedir. Ayrıca, Le Monde tarafından yüzyılın en iyi 100 kitabı arasında gösterilmiştir. Fransızlar bu kitaptan o kadar etkilenmiştir ki, Küçük Prens ve Exuperry’nin resmi, dönemin 50 franklık banknotları üzerine basılmıştır. Benim için de bir çocuk kitabından ötedir. Çünkü kitap, bir çocuğun penceresinden yetişkin dünyasına bakabilmemizi sağlamakta ve böylece bizlere tertemiz ve masum bir bakış açısı sunuyor. Çoğu yetişkin sıradan bir hayat yapısını öylesine benimsemiştir ki, çoğu zaman düşünmeden ve sorgulamadan yaşarlar. Gerçeklerden ve kendileriyle yüzleşmekten korkarlar, belki de. Toplumun davranış biçimine uyum sağlayarak, toplumdaki birbirinin benzeri insanlardan biri olarak yaşamlarını sürdürürler. Çevrelerindeki insanları takip ederler. Onların izlediklerini izlerler, okuduklarını okurlar ve onların düşündüğü gibi düşünürler. Bu tarz sorgulamaya kapalı bir hayat bizleri çevremizdekilerin bir kopyasına dönüştürür. Kimileri kapitalist sistemin dayatmaları sonucu, tek tip; sadece çalışan ve tüketen insanlara dönüştüğümüzü söylese de, aslında insanların da bu sistemden çok rahatsız olduğunu söyleyemeyiz. Kendi içimizde yapacağımız hesaplaşmalardan ve gerçeklerin ağırlığından kaçmak daha kolaydır. Çünkü, düşünmek ve sorgulamak zor bir iştir. Bu işlemler sonucunda, çevrenizden uzaklaşabilirsiniz ya da insanoğlu yeni kararlar almayı ve değişimi sevmez de diyebiliriz. Basit bir şekilde bize öğretilen bir hayat tarzı yaşamak çoğu yetişkin tarafından daha rahat ve örnekleri olduğu için daha sorunsuz olarak görülür. Böylece yaşadığımız dünyayı ve çevremizde olup bitenleri algılamaktan ve yorumlamaktan aciz bireyler haline geliriz. Bir nevi algılarımız tıkanmıştır. “Büyükler hiçbir şeyi kendi kendilerine anlayamazlar. Onlara durmadan her şeyi anlatmak da çocuklar için yorucudur.” Fakat, çocukken yani toplumun dayatmalarıyla doldurulmamış boş bir sayfa iken sorgulamak kolaydır. Ayrıca, para kazanma derdi de yoktur. Böylece düşünmeye fazlaca zamanımız vardır. Gördüğümüz her şey, bizler için yeni bir bilmece ve öğrendiğimiz her şeyde yeni ufuklar demektir. Algı dünyamız sonuna kadar açıktır, böylece merakla ve inatla her şeyi sorgularız. Küçük şeylerden büyük mutluluklar yaratmayı başarırız. Örneğin, ufak bir çocuğa çikolata gibi yetişkinlerin dünyasında gayet basit ve değersiz bir şeyi verdiğinizde gözlerindeki ışıldamaya iyi odaklanın. Çünkü onlar anı yaşamayı yetişkinlerden daha iyi başarırlar ve yetişkinler için önemsiz olan bir çikolata dahi onları mutlu etmeye yeter. Ayrıca , çocukların ve yetişkinlerin zamanı algılayışı da farklıdır. Yaşlı insanlarla konuştuğunuzda yılların ne kadar hızlı geçip gittiğini anlayamadıklarından, senelerin göz açıp kapayıncaya kadar nasıl geçtiğinden dem vururlar. Oysaki, hatırlarsanız çocukken zaman ne kadar da yavaş geçerdi, günler bitmek bilmezdi. Bu farklılığın sebebi, çocukken dünya bizim için keşfedilmesi gerek sayısız gizemle dolu bir yerdir. Bu yüzden her yeni bir gizem bulduğumuzda ya da yeni bir şey öğrendiğimizde aklımıza kazınır ve bu zaman algımızı uzatır. Fakat büyüdükçe dünya bizim için sıradanlaşmaya başlar, merak duygumuzu yitiririz ve hayatın keşmekeşine gömülüp yaşamımızı sürdürürüz. Bitmek bilmeyen dertlerimizi çözmekle uğraşırız. İşte bu yüzden zaman bizim için inanılmaz hızlı bir şekilde geçip tükenir. Arada günlük dertlerinden sıyrılıp, algı kapılarını sonuna kadar açarak dünyayı gözlemlemeli insan, merak etmeli ve sorgulamalı. Hayatın akıntısına kapılıp, sürüklenirken mola vermeyi unutmayınız. 21404095 Rabia Anıl ATABEY BİR YENİ BİLDİRİMİNİZ VAR Başlığı gördüğün an aklından neler geçti? Sence neler paylaşılır? Aslında paylaşacak o kadar çok şey var ki… Kalan son paranla aldığın tostun ucundan arkadaşına verebilirsin, en sevdiğin eşyanı paylaşabilirsin. Evlendiğin zaman evini, odanı, yatağını paylaşırsın hatta hamileyken karnını bile paylaşırsın. Peki sizden cevaplarınızı biraz daha özelleştirmenizi istesem? Yani günümüz hakkında düşünün. Artık paylaşmak kelimesi sık sık hangi cümlelerde geçiyor? Evet, sosyal medya paylaşımları. Günün hangi saati olduğu fark etmeden, telefonu eline alıp sayıları her geçen gün artan sosyal medya uygulamalarından birine girdiğinde ana sayfana dökülen binlerce fotoğraf, yazı ve mesaj görüyorsun. Herkes mutlu, gülümsüyor, tabaklarında senin hayatında hiç görmediğin yemekler ya da elbiseye hayranlıkla baktığın bir fotoğraf… Peki ,neden bu kadar paylaşım? Neyi ispat etmeye çalışıyoruz? Neden her yediğimizi, içtiğimizi, giydiğimizi, gittiğimiz yeri, beraber olduğumuz insanı ve daha birçok şeyi paylaşıyoruz? Çok mu değerli onları okuyan, gören insanlar? Paylaşıyoruz çünkü kendimize güvenmiyoruz. Evet, öz güven eksikliğimiz var. Ben buyum, benim göstermeye ihtiyacım yok, ben o pahalı mekanlara gidip binlerce yabancı yemek içeren menülerden sipariş vermiyorum, ne giydiğim kimseyi ilgilendirmiyor, kimle beraber olduğum kimin umrunda? Demeyi isterdik. İsterdik ama uzun zamandır demiyoruz. Bir fotoğraf atmak için hiç üşenmeden kalkıp makyaj yapıyoruz, güzel elbiselerimizden birini seçip giyiyoruz. Neden peki? Fotoğraf çekmek için. Çünkü onu sosyal medyada paylaşacağız altına dışarı çıkıyoruz temalı bir yazı eşliğinde. Daha sonrasında makyajını silip pijamalarını giyiyorsun. Amaç fotoğraf paylaşmaktı. Herkes tarafından bilinen, pahalı ve alışılmamış yemekleri olan mekanlara gidip, daha yemekten bir lokma almadan fotoğraf atıyoruz ve altına lezzetiyle ilgili yorumlar yapıyoruz. Amaç fotoğraf paylaşmaktı, isterse tadı damak zevkine hiç uymasın. Cebimizde yeterli paramız yok ama mağazaya girip beğendiğimiz kıyafetleri topluyoruz. Sırada ne var? Elbette kabine girip fotoğraf çekmek çünkü tek amacımız buydu… Yine altına dipnot olarak o elbiseyi aldığımızı belirten yazılar yazıyoruz. Hayatımızı karakter sınırlaması olan sitelerde geçirirken bomboş bir gün için bir şeyler uyduruyoruz. Aslında öyle bir olay olmadı ama olsun zaten amaç gerçekleri yazmak değil sadece yazmak. Bir mekanın önünden bile geçsek yer bildirimi atıyoruz ki herkes bilsin nerede olduğumuzu, ne kadar gezdiğimizi. Ayrıca bunları paylaşmak için günün en uygun saatini bekliyoruz. En uygun saat mi? Evet, yani herkesin sık sık sosyal medyaya girdiği öğle saatleri. İlk beğeni, beşinci beğeni, yirmi beşinci beğeni… Bu sayı arttıkça yüzüne bir gülümseme yayılıyor, içini öz güven kaplıyor, doğru yoldayım mesajları yayılıyor beynine. Evet, yüzümüzü sırf bir fotoğraf için boyadık, bir kaşık alıp bıraktığımız yemek için dünyanın parasını ödedik, alamayacağımız kıyafetler için saatlerce kabinde oyalanıp doğru pozu yakalamaya çalıştık, gerçekte olmayan olaylar hakkında kafa yorup yazılar yazdık. Bütün bu gerçekliği unutturan şey ‘’Şu kadar kişi sizin fotoğrafınızı/yazınızı beğendi’’ bildirimi. Sanırım en kötü kısmı ise şimdi başlıyor ve biz inanıyoruz. Sanki hepsi o fotoğraflardaki gibi, sanki o yemek midemizde, elbise üstümüzde. Sanki bu fotoğraflara bakan, yazıları okuyan ve yer bildirimleri inceleyen insanlar çok değerli, senin ne yaptığını bilmeyi hak ediyorlar. Hayır, hiçbir şey düşündüğümüz gibi değil. Biz telefonun kapat düğmesine basıp ekranı kararttığımız an hepsi hayatımızdan çıkıyor. Ne beğenen insanlar, ne yorum atan arkadaşlar… Tek başınasın. Kimse senin üstüne dokunarak seni beğenmeyecek, kimse sana onlarca sahte kelimeden oluşan sevgi cümleleri kurmayacak. Bu gerçekle yüzleşmek ne kadar üzse de bizi sanal dünyadan kopartıp uzaklaştıracak. 1 Kaan Aktürk 21401120 Turk 101-71 Rukiye Aslıhan Aksoy Sheridan 22.09.2015 DESTESİZ MUTLULUK www.resistanceandrenewal.com Günümüzdeki televizyon programlarına ve filmlere baktığımızda çoğunun lüks yaşamı konu aldığını görebiliriz. Bu televizyon programlarının ve filmlerin izlenme oranlarına baktığımızda ise ne kadar popüler olduklarını fark edebiliriz. Bu popülaritenin esas sebebi yapımcıların, izleyicilerin yaşamak istedikleri ama aslında ulaşabilme olasılıkları düşük olan ütopik hayatlar sunmasıdır. Kadınların düşkün olduğu topuklu ayakkabıların, birbirinden gösterişli çantaların ve fiyatları ağızları uçuklatacak düzeyde olan mücevherlerin gösterildiği, erkeklerin ise vazgeçilmesi olan arabaların, saatlerin ve takım elbiselerin bol bulunduğu bu ütopik hayatlarda insanlar kendilerinden bir parça buluyor ve ardından varlıklı yaşama arzusu onları ele geçirmeye başlıyor. Bu arzu insanların azla yetinememelerine ve her zaman daha 2 çoğunu istemelerine sebep olurken zaman geçtikçe bu insanlar yaşama sevinçlerini kaybedip hayatta aslında neyin önemli olduğu sorusunun yanıtını veremeyecek bir duruma gelirler. 21. yüzyılın para üstüne kurulu olduğunu göz önünde bulundurursak aslında bu lüks yaşam hırsından doğan ütopik yaşamların gereğinden fazla olmasını yadırgamamak gerekiyor. İtibar ile maddi durumun paralel olarak ilerlemesi ve görünürde gerçek ama temeli yapmacıklığa dayanan aşkın ve dostluğun parayla satın alınabilmesi imkânsız gibi görünse de çevremizde bu örneklere çok sık rastlayabiliriz. Bu kadar çok hayale değinmişken bir mucize olduğunu ve bahsettiğim küçük olasılığın gerçekleştiğini düşünelim. Bir gün talih kuşu size kondu ve piyango talihlisi olduğunuzu öğreniyorsunuz. Artık istediklerinizi elde edebilmenizi sağlayacak bir güce sahipsiniz. İlk günden, isteksiz olarak gittiğiniz işinizden gururlu bir şekilde istifa ettiniz. Reyonlarda sadece bakmakla yetindiğiniz kıyafetleri, saatleri ve arabaları çekinmeden aldınız. Para sizi o kadar kör etti ki aza kanaat getirememeye başladınız. Mutluluğu parada bulduğunuzu zannettiniz ama aldığınız ürünler aslında sizi tatmin etmemektedir. Paraya olan doyumsuzluğunuz sizi daha çok para kazanma isteğine yöneltti ve paranızın çoğuyla bir şirket açtınız. Ticari alanda olan yetersizliğiniz ve hırsınız size yanlış kararlar vermenize sebep oldu. Daha çok kazanmak için aldığınız krediler ve imzaladığınız senetlerle boğulmaya başladınız. İçine dalıp çıkamadığınız borçlardan dolayı servetinizi kaybettiniz. Eski işinize geri dönemiyorsunuz ve üstelik mutlu olmadığınızı düşündüğünüz ama aslında stressiz ve huzurlu olan önceki yaşamınıza özlem duyuyorsunuz. Mutluluğun parayla bağlantılı olmadığını öğreniyor ve sonunda aklınızın ucundan bile geçmeyen parasızlık kelimesiyle karşılaşıyorsunuz. Parasızlık kelimesini hayal etmek bile birçoğumuza ürkütücü gelse de aslında bu kelimeyle dünyada yaşayan milyonlarca insan yüzleşmektedir. Çoğumuzun her zaman yere düşürdüğü fakat almaya bile üşendiği meteliklerle günlerce geçinmeye çalışan bu insanlar hayatlarını sürdürebilmek için birçok fedakârlık yapmak zorundadır. Gelecekte yoksulluk sorununun 3 biteceği iddia edilse de yoksulluğun günümüzdeki yerine bakarak bu iddianın asılsız olabileceğini söyleyebiliriz. Çünkü zenginlerin ve fakirlerin arasındaki uçurum gün geçtikçe artmaktadır. Peki, insanoğlu neden bu yoksulluk sorununa el atmıyor? Cevabı basit: Kimse meteliksiz yaşam nedir ve neleri gerektirir bilmemekte. Yastıksız ve battaniyesiz uyumanın, bir ürünü alırken birçok kere düşünüp sonunda almamanın ve bu ayı çıkartabilir miyiz sorusunun insana verdiği gerilimin nelere mal olduğunun farkında değillerdir. Düşünmemiz gereken üst kesimlere bakıp hayatlarımızın ne kadar tekdüze olduğu değil astımıza bakıp aslında ne kadar şanslı olduğumuzdur. George Orwell yoksulu ancak yoksul anlar düşüncesinin gerçekliğini düşünüp her gün geçerken gördüğümüz ama karşılaştığımızda yolumuzu çevirdiğimiz evsizlerin arasına bürünür ve çoğumuzun teşebbüs edemeyeceğinin aksine Orwell alt katmanda yaşamanın ne demek olduğunu öğrenmeye ve meteliksiz yaşamda gizlenen mutluluğu bulmaya çalışır. Orwell Paris ve Londra’da Beş Parasız kitabına yaşadığı tecrübeleri aktararak yoksulluğu derinlemesine işleyip para her şey midir sorusunun yanıtını okuyucularla dolaylı olarak paylaşır. Günümüzde paranın inkâr edilemez bir önemi olması insanların bunu bahane edip paranın cazibesine kapılması gerektiğini göstermeyip aksine hayata bağlayacak ve yaşama sebebi olacak başka uğraşıların aranması gerektiğini göstermektedir. Mutluluk için sahip olduğumuz varlıkların daha fazlası olsaydı neler olurdu sorusunu sormak yerine elimizdekilere sahip olmasaydık ne yapardık sorusunu sormamız gerekiyor. Eğer mutluluğun formülü deste saymaktan geçseydi izlediğimiz televizyon programlarında ve filmlerde özendiğimiz zengin insanların günlerini içki ve kumarla geçirdikleri sahnelere rastlayamazdık. Biraz da Dünyalı Olabilmek Turuncu gezegenin, tupturuncu toz bulutları arasında, tek başına, yaşama olan tutkusunu keşfeden Mark’ın ve onu yaşatma pahasına varını yoğunu ortaya koyan arkadaşlarının, insanların, insanlığın hikayesi Marslı. Uzayın, uluslararası sular hükmünde sayıldığı, karşıt iki devletin bile birlik olduğu bir hikaye. Peki, tüm bunları, astronomik boyutta sorunlar olmadan da başarabilir miyiz? Bir fincan kahve alıp, günün manşetlerini okumaya koyulduğum bir sabah yine. Her zamanki gibi kim, kime ne dedi ile ilgili bir sürü -di’li geçmiş zaman haberi. Uğraşacak başka hiçbir dert yokmuş gibi, fiyakalı ceketlerin içinde altı yaşında çocuklar misali birbirleriyle didişen beyefendiler. Onlar için bu tartıştıkları şeyler çok büyük sorunlar elbette. Ve elbette, tamamen kendi yarattıkları sorunlarını, hiçbir çözüm bulamayacakları yöntemlerle çözmeye çalışmaktalar. Orada biraz durun artık demek istiyorum. Dur! Bir dakikalığına şu kirli politikalardan, gizli anlaşmalardan, kulislerden uzaklaş artık. Mesele çok büyük, hem de çok. Beni ben, seni sen ve bizi biz yapan değerlerimizi düşün. Öncelikle “Biz kimiz?” diye sormalısın kendine belki de. Bu soruyu da doğru cevaplayabileceğinden emin değilim çünkü. Biz, üstünde konakladığımız bu dünyanın sakinleriyiz. Her birimizin kendince dünyaları var belki ama yeri gelince hepsi birleşip bir bütün olabilmeli. Mesela bir çocuk, doğduğu toprakların kağıt üstünde çizilmiş sınırlarından kaçarken boğulursa şayet, bu tüm dünyanın sorunu olmalı, bizim sorunumuz olmalı. Devamı da gelmemeli bu sorunun, sorunların. Nasıl Mars’ta açlıktan ölmesi kesin bir astronot için aşılabiliyorsa imkansızlıklar ve harcanabiliyorsa tüm kaynaklar tek bir can için yapabileceğimiz çokça şey var o zaman kurtarabilmek için insanlığı. Dahası halk sokağa dökülmüş Çinli-Amerikalı fark etmeksizin umut gözyaşlarıyla bekleyebiliyorsa güzel haberleri, yapabileceğimiz çokça şey var demektir durdurabilmek için o kanlı, gereksiz savaşları. Merak etme bu gururuna zarar verecek bir şey değil. Zaten "Gururu yanlış öğrendin. Başını eğmemekten çok, vicdanını bükmemektir gurur. Kazanmak değil, kaybetmemek için oynanan oyunlar vardır hayatta; yazık, sen onları hiç bilemedin." (Yıldırım, 2015). Biraz da Mark’ın yaşama tutunuşuna gidelim. İlk uyandığı anda, vücuduna saplanan teli çıkarma azmi, belki de temel yaşama güdüsünden kaynaklıydı. Sonradan yaptıklarıysa güçlü kişiliğini yansıtıyordu. Beni bulup almaları için en az dört senelik bir zaman dilimi gerektiğini söyleyecek olsalar, orada vasiyetnamemi verirdim diye düşündüm ilk başta. Düşünsene, sınırlı yemeğimle bir süre dayanmaya çalışacak, botanik bilgimle Mars’ta patates üretmekle uğraşacak, tam dört sene kimseyle konuşamayacaktım. Üstelik hepsini, doğduğum gezegenin yarısı kadar ama nüfusu da yedi milyarda biri kadar olan, tupturuncu bir gezegende yalnız başıma yapacaktım. Ama pes etmek o kadar kolay değil sanırım dedim. İnsan bu, imkanı varsa eğer, umudu da vardır her zaman. Zaten ben, şu milyarlarca insanın içinde de kendini yapayalnız hisseden ben, yalnızlığı çok da önemseyecek lükse sahip olmamalıyım herhalde. Elimden geleni yaptığımı görene kadar da pes etmemeliyim, edemem de. Bu, Dünya’da yaşarken de geçerli bir kural değil mi zaten? Neyse, sonuç olarak Marslı arkadaşı, binbir türlü zahmet sonrası kurtarabiliyoruz. İşte bunu gördükten sonra yapmamız gereken çoğu şeyi de görmeliyiz kanaatimce. Ama ne yazık ki, “Kimselerin vakti yok/ Durup ince şeyleri anlamaya” (Akın, 1971). Dahası kimselerin gururu, vicdanı bile yok, yaşadığımız şu dünyada gerçekten neler neler döndüğüne bakmaya. Biraz da