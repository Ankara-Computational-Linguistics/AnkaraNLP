için verdiğim çabaya bir kez daha hayranlık duydum, başkalarının yaşamsız yaşamlarını düşünürken. İnsanın hayatına sıkı sıkı böylece tutunmasını sağlıyormuş meğer böylesine basit gelen bir duygu. Kaybedecek hayalleri oldukça insan benliğinden ayrılmaktan bu denli korkuyormuş, ondan kendini geliştirip, üstüne ekledikçe ekliyormuş hayallerinin. İnsan sadece hayal ettikçe insan kalıp, yaşıyormuş. Kaynakça: Lee, Junghye. (2018). Sony World Photography Awards. South Korea. Yavuz Selim Yıldız Sallapati Hikâyeler Sait Faik okumak zordur biraz. Günümüz Türkiye’sinde insanların anlaması kolay değil çünkü Sait Faik’in kullandığı birçok kelime şu an tedavülde değil. Aslında bu zorluğu daha önceden tecrübe etmiştim, okul kitaplarında kısım kısım hikâyeleri bulunuyordu. O zamanlar kaya gibi aşılması zordu Sait Faik ancak şimdi Son Kuşlar’ı okuduğumda gördüm ki eskisi kadar sarp değildi benim için. Sanki yıllar aşındırmıştı o aşılmaz gözüken Sait Faik’in dilini. Esasen yıllarla ne ilgisi var canım, düpedüz kelime iktisabımla alakalıydı bu izafi kolaylaşma. İnsanların vücutça büyüyüp de kıyafetlerin küçülmesinden dem vurmalarına benzedi son cümle. Abasıyanık’ın hikâyelerinde geçen kelimeler… Yeni, duymadığınız, gün yüzü görmemiş kelimeler duymaya hazır olun. Kırk çeşit balık adı geçer. Balıkla aram yoktur, kim kimin küçüğü, hangisi ne zaman çıkar bilmem. Sait Faik bilir. Hem de büyük bir işmiş gibi sunar karşınıza. Size de hiç itiraz hakkı bırakmaz, kuzu gibi kabul edersiniz. Bu arada kitapta bir kelimeye rast geldim: asri. Çağdaş, modern gibi bir anlama geliyor. Bir Çerkes köyünde gördüğü kızlar için kullanıyordu bu sıfatı. Evet, Çerkes kızlar her zaman Türk kızlarına göre rahat davranışlıdır, kendi kültürlerine göre böyle yetiştirilirler. Her neyse bu kelime kafamda bir ampul gibi yandı. Sanki bir sırrı çözmüş gibiydim. Babaannem bir gün telefonumda Liv Tyler’ın bir fotoğrafını görmüş, kız arkadaşım zannetmişti. “…yalnız biraz <asiri>” dediğini hatırlıyorum. Sentakstan anladığım kadarıyla açık giyimli biri için kullanılan bir kelimeydi. Son Kuşlar’ı okurken, asri kelimesine tesadüf ettiğimde aralarında bir bağ olabileceğini düşündüm. Coğrafya bilginize de güveninizi sarsabilir Sait Faik okumak. Adalar ve etrafında geçen pek çok hikâyesi bulunmakta. İş Bankası Yayınları bir harita eklemiş bunun için. Çok güzel bir düşünce. Orta Dünya haritasından sonra bir edebiyat kitabında gördüğüm ikinci harita galiba. Sait Faik’in, dediğim gibi, birkaç hikâyesini okumuştum: Son Kuşlar, Haritada Bir Nokta… Tesadüfe bakın ki bu iki hikâye de Son Kuşlar kitabında derlenmişti. Okuduğum zamanlarda üsluba, dile pek ehemmiyet vermezdim. Bugün okuduğumda ise gerçekten zevk verdiğini hissediyorum. Bu hikâyeleri aman ha bir çırpıda okuyuvermeyin. Bence hikâye kitapları böyle okunmaz, hele Sait Faik hiç. Kitabı açın, rastgele, ismini beğendiğiniz, ilginç gelen, tanıdık gelen bir hikâyeyi okuyun, kapatın. Canınız sıkıldığında, üzüldüğünüzde sevindiğinizde, yapacak hiçbir şey yokken, ne zaman isterseniz kütüphanenizden alıp okuyun bu hikâyeleri. Zweig’ın yaptığı gibi. O da Savaş ve Barış kitabını aklına geldikçe eline alır, pasaj pasaj okurmuş. Sait Faik’in yazış tarzı çok hoşuma gitmişti. Tamamıyla serbest, serazat bir yazış tarzı var. Kendi yazış tarzımı ona yaklaştırmaya çalışıyorum. Hiçbir kalıba sığmaz, tanıma gelmez bir yazı. Öylesine, istediği gibi, asla kural kabul etmeyen… Aklına geleni yazıyor, küfürleri, argoyu yazıyor, Rumcayı yazıyor… İsterse kırlangıç yuvasına bir kadın sokuyor, isterse bir martıyı meslek sahibi yapıyor, “Ben bu martıyı tanırdım, o da beni tanırdı.” gibi cümleler kurabiliyor. İnsanların kendisiyle dalga geçtiklerini bile kaydediyor ancak bunu hiç umursamıyor. Şunu mutlaka eklemeliyim, Sait Faik’te garip bir boş vermişlik var. Hayatını biraz okudum. Babasının kurduğu işi dahi işletmekte pek gönüllü değil. Çalışmak istemiyor. Bu bir bohemlik mi, rahatlık mı, kedersizlik mi bilmiyorum. Burgazada’da ölümü beklediğini söylüyor. Bu bir teslimiyet mi yoksa derinden derine ölüm korkusunu içinde barındıran bir ifade mi bilmiyorum. Ölüm korkusunu, kendinin müsterih bir şekilde ölümü beklediğini yazarak bu korkudan mı kurtulmaya çalışıyor acaba? Bilmiyorum, önemli de değil. Sait Faik böyle şeylerle uğraşmazdı herhalde. O daha farklı şeylerle ilgilenirdi. Öyleyse ben de bunun gibi ayrıntıları umursamadığımı söylüyorum. Artık ben de biraz Sait Faik gibi umursuz olmak istiyorum. İpek Gök Müzik Dolu Bir Hayat 25 Mart 2017 Cumartesi günü saat 20.00’de, Ataşehir Ülker Sports Arena'da dünyaca ünlü Katalan tenor Jose Carreras, son dünya turnesi kapsamında İstanbul'da sahneye çıktı. Annem, anneannem ve teyzemin gitmeyi çok istediği bu konserde onlara eşlik ettim ve hayatımın en güzel günlerinden birini geçirdim diyebilirim. Konser süresince ve konserin bitiminde böyle bir tarihi müzik şölenine tanıklık ettiğim için çok mutluydum. Salona girerken seyircilerin en genci olabileceğimi düşündüm. Yaş grubu elli ve doksan arasındaydı, herkes evlatları ve torunları eşliğinde gelmişti. Bana göre bütün seyirciler çok şıktı, saygın, elit bir orta yaş ve üstü dinleyici gurubu hemen hemen tüm stadı doldurmuştu. Sonradan ise salonda o gece altı bin müzikseverin orada olduğunu öğrendim. Bu yaş grubundaki dinleyicilerin, aynı anneannem gibi, giyinişleri ve duruşlarıyla sanata ve kültüre verdikleri önemi hissettim. Konserin bitiminde ise herkesin yüzündeki mutlu ve huzurlu ifade, müziğin olağanüstü mucizesi gibi geldi bana. Müziğin insanları birleştiren ve mutlu eden uluslararası tek dil olduğunu düşündüm. Jose Carreras, tüm yaşamını ilkokul yaşlarında başladığı müzikle geçirmişti ve şimdi yetmiş bir yaşında düzenlediği dünya turneleri ile müziğe veda ediyordu. Dünyanın en ünlü tenorlarından biriydi ve üç tenor konserlerinin fikir babasıydı. Şan otoritelerine göre üç tenorun en güzel seslisiydi. Luciano Pavarotti, Placido Domingo ve Jose Carreras'ın 1994’te Los Angeles'ta verdikleri konser, dünya çapında en çok izlenen konserlerden biriydi. Dünya çapında operanın kendi kabuğundan çıkması ve büyük kitlelere ulaşması Jose Carreras'ın başlattığı üç tenor konserleri sayesinde olmuştu. Jose Carreras'ın veda konserinin diğer solisti dünyanın ünlü opera başkentlerinde sahneye çıkan Türk soprano Simge Büyükedes idi. Duru ve güçlü sesi ile ünlü operalardan pek çok arya seslendirdi ve çok alkış aldı. Sanatçılara İstanbul Senfoni Orkestrası eşlik etti ve orkestrayı İtalyan şef Roberto Molinelli yönetti. İki solist dönüşümlü olarak sahne aldılar. Jose Carreras sahnede olduğu sürece arka fonda "A Life in Music" yazısı vardı ve bu yazı Jose Carreras’ın tüm yaşamının müzikle geçtiğini ifade ediyordu. Yaşamı boyunca dünyanın çeşitli kentlerinde verdiği konserlerden fotoğraflar ile yaşamına ait fotoğraflar da slayt halinde arkadaki ekranda geçiyordu. Müzikle ve başarılı konserlerle geçen bir ömre sahip olan Jose Carreras, sahnedeki asil duruşuyla hem seyircinin saygısını kazanmıştı hem de her bir parçayı kusursuz seslendirmeye çalışmasındaki özenle seyirciye ne kadar saygı duyduğunu da göstermişti. Seslendirdiği aryaların duygusu sesinden bize geçiyor ve dünyanın birçok yerinde değişik zamanlarda yaşamış gibi hissederek duygudan duyguya geçiş yapıyorduk. Neşe, hüzün, mutluluk, öfke, yakarış, heyecan, beklenti ve aşk gibi pek çok duygu notalardan süzülüp solistlerin seslerinden ruhumuza ulaşıyordu, adeta büyülenmiş gibiydik. Jose Carreras’ın oktavlardan en zor iniş çıkışları bu kadar yumuşak bir sesle başarması, alkış seslerinden anladığıma göre, yalnız benim değil, tüm seyircilerin hayranlığını kazanmıştı çünkü her iki solist de dakikalarca alkışlanmıştı. Benim en çok dikkatimi çeken şey ise Jose Carreras’ın sahnede sempatik olmaya veya seyirciyle diyalog kurmaya çalışmamasıydı. Seyirciye son derece saygılıydı ama genelde yabancı solistlerden duymaya alıştığımız "Merhaba İstanbul!" ya da "İyi akşamlar!" gibi cümlelere sahnesinde pek yer vermedi. Sanırım bu duruşuyla bir opera sanatçısının asaletinin altını çiziyordu ve bence bu duruş ayrı bir alkışı hak ediyordu. İki saat süren konserin sonunda alkışı kesmeyen seyirciye, Simge Büyükedes ile birlikte beş bis sunan Jose Carreras, altı bin seyircinin onun için saygı duruşunda bulunmasını sağlamıştı. Alkışlamaktan yorulmuştuk ama konser bittiğinde hepimiz çok mutluyduk ve dinlediğimiz parçaların etkisinden çıkamamıştık! Şule AKTAY FEDAKARLIK Fedakarlığın sözlük anlamları olarak “Her türlü zahmetlere göğüs gererek, davası uğruna sebat eden” ve “özverili” gibi anlamları olsa da, hayatın içinde yaşarken gerek aile yaşantımızda gerekse de sosyal hayatımızda bir çok kez fedakarlığı yaşayarak tecrübe ederiz. Binlerce örnek verilebilecek fedakarlık için ben kendi penceremden baktığımda ilk gördüğüm bir annenin çocuklarını hayata hazırlarken ortaya koyduğu fedakarlık, bir diğeri ise arkadaşlıklarımızı sürdürmek, güzel dostluklar inşa etmek ihtiyaç duyulduğunda ya da ihtiyaç duyduğumda samimi insanların etrafımızda olması için gösterdiğimiz fedakarlıktır. Anne için dokuz ay karnında taşımasıyla başlayan fedakarlık, onun çocuğunun yaşına, mesleğine, unvanına bakmaksızın hayatı boyunca hiç eksilmeden sürdürdüğü, görülmeyen, dünyanın en güçlü manevi bağıdır. Bu nedenle en küçük hastalığında canından can kopan, gece gündüz uyku, yeme, içme gibi beşeri ihtiyaçlarını hatırlamadan evladı için çırpınan anne; fedakarlığın yer yüzünde gösterilebilecek en büyük örneğinin hep öznesi olmuştur ve olacaktır. Sağlıkta olduğu gibi çocuklarının geleceği için duyduğu endişe nedeniyle onları hayata hazırlamak için en temel ihtiyaçlarının iyi bir eğitim almaları gerektiğini bilir ve bunun için yoktan var etmek anlamında bazen matematiğin açıklamakta zorlandığı denklemlerde her şeyini ortaya koyarak, evlatları için en iyi eğitim olanağını sağlamayı hedef, amaç ve misyon edinir. Okula gidilen ilk gün belki okulda ağlar ve beni görmek ister diye endişeler içinde günün ilk saatlerinden akşam saatlerine kadar okul önlerinde bekleyen annelerin bu davranışı fedakarlık dışında başka bir isimle adlandırılamaz. Hafta sonu beraber gidilen alış verişte kendi ihtiyaçlarının tamamını erteleyip çocuklarının bir eksiği kalmasın okulda, ya da arkadaşları arasında mahcup olmasın diye tüm kaynaklarını onların ihtiyaçlarına kullanan annenin davranışıdır fedakarlık. Hayata ilk başladığımız günlerde ilk arkadaşlarımız kardeşlerimizdir. Daha bebeklik çocukluk yaşlarında başlar özveri ve fedakârlık örnekleri. Büyük abiler ablalar kardeşlerini koruyup kollarlar. Kendilerine alınan, tüm araç gereç, gıda gibi ürünleri bölerek kardeşlerine vererek öğrenirler ve gösterirler fedakarlığı. Yaşımız büyüdükçe bu paylaşım alanı giderek genişler ve kardeşlerimizle olan paylaşımımızın üzerine dış dünyayla olan ilişkilerimizde eklenir. Hayatın farklı alanlarındaki insanlar ile münasebetlerimiz başlar ve giderek artar. Okulda, iş yerinde bir çok insan beraber oluruz. Güven, dostluk, arkadaşlık gibi kavramların altını doldurmak için başlarız arayışa. Bir çok deneme yanılmalarımız olur. Ama her zamanen iyiyi isterken en güvenilir dostu, arkadaşı isterken hep fedakarlık yapmamız gerekir. Gece yarası sizi arayan arkadaşınız için gittiğiniz eczane aldığınız ilaç ve onu ziyaretiniz fedakarlıktır ve dostluğa dönüşecek bu birlikteliğin çimentosudur. Bir arkadaşınızın ihtiyacını o sizden talep etmeden bilmek ön görmek ve gidermektir fedakarlık. En kıymeti dostluklar en temeli sağlam arkadaşlıklar hep böylesi özverili ilişkilerden doğmuştur. Ben yarın kaldığım yurtta odamı değiştiriyorum diyen bir arkadaşa yardıma ihtiyaç var mı demeden bir anda odasının önünde görünmek, yetişmeyen bir ödevde en kıymetli zamanını arkadaşına ayırmak, acelesi olduğu telaşesinden belli olan arkadaşa sırasını vermektir fedakarlık. Yukarıda bir çok örnekle ortaya konulduğu üzere fedakarlık hayatın hemen hemen her alanında hep önümüze gelen kendimizden vermemiz gereken, paramızdan, zamanımızdan, uykumuzdan ödün verdiğimiz en güçlü duygudur. Beklentisiz olmalıdır. Fedakarlığım olmazsa olmazıdır beklentisiz olması. Yoksa o mahsuplaşmak üzere kurulmuş bir tür ticaretin önüne geçmez. Hiç biz zaman akıldan çıkarılmaması gereken şudur ki yapılan fedakarlık belki bugün belki beklenen gün karşılık bulmayacak ya da teşekkürle taçlandırılmayacaktır ama hiç ummadığımız en çok ihtiyacımı olduğu günde muhakkak bize fazlasıyla dönecektir. Bize düşen fedakarlığı gösterip beklentiye girmemektir. Şevval Şimşir 21602252 Nostalji Yunancada eve dönüş anlamına gelen nostos ve keder anlamına gelen algos kelimelerinin bileşiminden oluşan nostalji, yabancı topraklarda yaşayan tüccarlarda görülen aşırı boyuttaki sıla özlemi hastalığını tanımlamak için 17. yüzyılda İsviçreli bir bilim adamı tarafından oluşturuldu. Ne var ki günümüzde nostalji hastalık gibi kötü çağrışımlar yapan bir konsept olmaktan çok uzak. Kimi zaman mutluluk kimi zaman da kederle içimizi dolduran bu kavram, Woody Allen tarafından yönetilen Midnight in Paris isimli filmde de konu ediliyor. Film, 2010’da yaşayan ana karakter Gil’in yaşamak istediği Paris’in1920’li yıllarına yaptığı zaman yolculuğunu konu alıyor. Gil için zaman yolculuğu yaptığı bu dönem tarihin en güzel zaman dilimlerinden biri gibi gelse de, o devirde yaşayan kimsenin 1920’leri güzel bulmadığını, hatta kimilerinin Rönesans’a kadar geçmişe gitmek istediğini görmesi Gil’de bir tezahür anı yaratıyor. Kafasında yarattığı fantezinin gerçek olmadığını gören karakter, filmin sonunda geçmişe ait olmadığını ve 2010’a dönüp hayatının zorluklarıyla yüzleşmesi gerektiğini anlıyor. Bu durumu, her jenerasyonda geçmişin daha iyi olduğunu düşünme eğilimine sahip olduğuna bakarak görebiliriz. Buna örnek olarak 1980 kuşağı 70’lerin ne kadar muhteşem olduğunu dinleyerek büyüdü, 90 kuşağı ise 80’lerin ihtişamını dinleyerek. Her ne kadar her nesil farklı dönemleri dinlese de, anlatılan anıların ortak noktası nostaljiyle dolu olması hep. Nostalji şimdiki zamanın sorunlarından kaçmak için inşa ettiğimiz, kendimizi belki de evimizde olduğumuzu en çok hissettiğimiz barınağımız olarak tarif edilebilir. Bir şarkının nakaratı ya da bir filmin karesi bu duyguyu yaşamamıza yeter de artar bile. Kendimizi "1nostaljinin güvenli kollarında bulduğumuz kalbimizi hoş bir sızıyla dolduran bu zaman yolculuğunda, zihnimiz sadece mutlu ve güzel anılarımızdan oluşan bir seçki sunuverir. Problemlerin, olumsuzlukların unutulduğu, belki de hatırlanmak istenmediği, yarattığımız bu farklı gerçeklik bu yüzden bir ev gibi güvenli gelir bize geçmiş bize. Bu yüzden, şu an yaşamakta olduğumuz zaman diliminden geçmişe baktığımızda özlemle dolar içimiz. Bu özlemi en çok çocukluk dönemine karşı hisseder birçok insan. Çocukluk dönemi, muhtemelen hayatın yükümlülüklerinden bunalmış birçok yetişkin için zihnin en popüler uğrak yerlerinden biridir. Çünkü çocukken her şeyin daha güzel, basit ve sorunsuz olduğunu düşündüğü gerçekliği oynatır zihninde. Oysaki çocukluğumuzda, hayal gücümüzün büyüklüğünden olsa gerek, yatağımızın altında yarattığımız canavarların korkusundan uykuya dalmakta güçlük çektiğimiz geceler de var. Bunun yanında, biz bilincinde olmadan düşünebilmek için yeterli kelime haznemizin bile olmadığı dünyayı anlamak gibi zor ve karmaşık bir görev yüklenmiştir üstümüze. Ancak bu saydığım yanları hatırlamak geçmişi yad etmek isteyen kimsenin işine gelmeyecektir. Eğer geçmişi en çok andığımız zamanların mutsuz, hayatımızdan memnun olmadığımız dönemler olduğunu kabul edersek bunun sebebi anlaşılacaktır. Bu yönleriyle narin ve yumuşak görünen nostalji, tarihe uyarlandığında karanlık yüzünü görebiliriz. Ihtişamla anlatılan bir tarih yorumu, insanlarda kamçıladığı nostaljiyle siyasetçilerin elinde güçlü bir propaganda aracına dönüşebiliyor. Mitlerle ve fantezilerle dolu olan bu alternatif tarih anlayışı, birçok sorunlu ideolojinin kuruluşuna da zemin hazırlamıştır. Güncel bir örnekle bu durumu somutlaştıracak olursak, 2016 Amerikan seçimlerinde kullanılan “Make America Great Again” sloganında Amerika’nın görkemli günlerine atıfta bulunarak birçok seçmenin bu nostalji çağrışımlı retorikten etkilendiğini söylemek gayet mümkün. Ne var ki, kastedilen görkemli yıllara baktığımızda kadınlar, farklı ırklar ve birçok "2azınlık grubu toplumda gözle görülür bir ayrımcılığa maruz kalmıştır. Bu nedenle tarihin hiçbir döneminin tam olarak “altın” olmadığını, her dönemin kendi içinde birçok yetersizliği olduğunu unutmamamız, bu popülist söylemler karşısında duygularımızın kullanılmasını engellemeye yardımcı olabilir. “Hey gidi günler” diyerek yad ettiğimiz geçmişle içimizi ısıtmak her ne kadar kulağa hoş ve zararsız gelse de bunu şimdiki zamandan kaçmak için yapıp yapmadığımızı sormak, yüzleşmekten kaçındığımız sorunların çözümlerine yardımcı olabilir. Aynı zamanda, nostaljinin tarihi gerçekler konusunda gözümüzü karartmasına izin vermemek daha rasyonel kararlar almamızı sağlayabilir. "3Ali Yümsel O Kadar Zor Mu Seçmek? Her gün, çoğunlukla da farkında olmadan birçok kez yaptığımız bir şey vardır: seçim. Her sabah kalktığımızda okula veya işe gidip gitmemeyi seçeriz, sonrasında duş alıp almayacağımızı, kahvaltı yapıp yapmayacağımızı… Bu liste böyle uzayıp gider. Seçim yaptığımızı fark edersek seçim yapmamız daha da zorlaşır. Bütün seçenekleri değerlendirmeye başlayıp en iyisini seçmeye çalışırız. Belki de beynimiz bu kararsızlığımızla başa çıkabilmek amacıyla bir koruma mekanizması olarak engelliyordur seçim yaptığımızı fark etmemizi. Belki de imkânsızla başa çıkabilmemiz için gerekli olan şey budur. Neden bu kadar zordur seçim yapmak? Önündeki seçeneklerden birini seçmek ne kadar zor olabilir? Mr. Nobody filminde bu durum şu şekilde açıklanıyor: “Eğer patates püresi ile sosu karıştırırsan daha sonra ayıramazsın, sonsuza dek. Baba’nın sigarasından çıkan duman bir daha asla içine dönmez. Geri dönemeyiz. Seçmek, bu yüzden zordur.” Herhangi bir seçim yaptıktan sonra kararımızı değiştiremeyiz. “Keşke” kelimesinin bu kadar sık kullanılmasının sebebi de budur. Diğer seçeneği seçseydik neler olacağını asla bilemeyiz seçim yaptıktan sonra. Seçimimizi farklı yapsaydık hayatımızın memnun olmadığımız yerleri düzelecekti belki ama muhtemelen başka yerleri bozulacaktı. Bütün o seçeneklerin birbirine karşı iyi ve kötü tarafları vardır ve seçmeden önce bunları asla tam olarak bilemeyiz. Filmde başkarakter Nemo’nun seçim yapmaktan kaçınmasının sebebi de budur. “Seçmediğin sürece her şey mümkündür.” Örneğin bir sahnede Nemo’yu bir şeker standının önünde şeker seçmeye çalışırken görüyoruz. Cebinde sadece bir şekere yetecek kadar para var ve en son hiçbirini seçmeyerek bütün seçenekleri mümkün kılıyor. Hâlâ istediği zaman istediği şekeri alabilir ancak o zaman geleceğini sınırlamış olur. Eğer seçim yapılmadıysa bütün olası gelecekler varlığını sürdürür. Bu gelecekleri yok eden her gün onlarca kez yaptığımız seçimlerdir. Madem seçim yapmak bu kadar zor, hangisini seçeceğimize nasıl karar vereceğiz? Çoğu durumda seçim yapmak basittir. Çünkü bilinçaltımız bizim yerimize otomatikman yapar bu seçimi. Ancak yaptığımız seçim geleceğimizi etkileyecek gibi görünüyorsa bu seçimi yapmak zorlaşır. Beynimizde seçenekleri değerlendirmeye başlarız. Olay içinden çıkılmaz bir hal almaya başladığında ise pes edip rastgele birini seçer, bazen de kendimize daha doğru gözükeni seçeriz. Peki, her zaman yaptığımız seçim doğru mudur? Hep doğru yolu mu seçeriz? Bana sorarsanız evet. Çünkü sonunda ne olursa olsun o senin seçimindir. Sonucu ne kadar kötü olursa olsun senin seçtiğin yol en doğru yoldur. Çünkü artık seçim yapılmıştır. O noktadan sonra doğru olanı mı seçtim diye düşünmek yerine bundan sonra en iyi ne yapabilirim diye düşünmek gerekir. Artık gelecekteki seçimlere bakmak gerekir. Çünkü yaptığınız ve yapacağınız seçimler sizin kim olduğunuzu belirler. Kendi hayatımdan örnek vermek gerekirse, benim hayatımda karşılaşıp da en çok zorlandığım seçim üniversite tercihiydi. 11. sınıftan beridir hep aklımda birkaç üniversite ancak tek bir bölüm vardı: Bilgisayar Mühendisliği. Yine de sınav sonuçları açıklandıktan sonra seçim yapmak oldukça zor oldu. En sonunda burada, Bilkent Üniversitesinde karar kıldım ve yaptığım bu seçimin gelecekte beni öne çıkaracağına inanıyorum. Son olarak bir şey eklemek gerekirse; seçim yapmak ne kadar zorlayıcı olsa da seçimlerden korkmamak, onlardan kaçınmamak gerekir. Evet, yaptığımız seçimler geleceğimizi belirler ama bu aynı zamanda şu anlama da gelir. Seçim yapmazsak geleceğimiz olmaz. İleride, geçmişe dönüp baktığınızda tek göreceğiniz geçmişte yaşadığınız güzel anılar olacaktır. Sizi o güzel anılara yöneltecek seçimleri yapmaktan kaçınarak zamanınızı harcamayın. Çünkü zaman geçtikçe elinizdeki seçim yapma fırsatlarını teker teker kaybedersiniz. Yaren Yıldız GÖNÜL GÖZÜ Her insan etrafına bakar, inceler ama bu işlemi gerçekleştiren sadece gözümüz müdür? Yoksa algılarımız ve hislerimiz midir bizi yönlendiren? Aynı nesneye, insana, filme bakıp nasıl bambaşka şeyler düşünebilir, hissedebilir insanoğlu? Demek ki yalnızca gözümüz değil görme işlemini gerçekleştiren, kalbimizle yaklaşıyoruz insanlara, olaylara, aklınıza gelebilecek her şeye. En acımasız, hissiz, umursamaz bir insanın bile gönül gözünün olduğu kanaatindeyim, ama mesele bunu fark edebilmekte, hissedebilmekte… Öğretmenlerim her zaman bakmakla görmek arasındaki farktan söz ederledi özellikle ortaokuldayken sık sık duymaya başlamıştım. Sonra sonra anlamaya başladım, hâlbuki fark çok açıktı, gönül gözümüzdü görmemizi, anlamamızı, hissetmemizi sağlayan. Keşke herkes kalpten yaklaşabilse çevresindekilere, olaylara… Keşke “gerçekten” görebilse herkes, görme işleminin gözle değil de kalple yapıldığının farkına varabilseler. Ama hiçbir şey için geç kalınmış değil, ben de geç fark edenlerdenim, belki de Bab-ı Esrar bana yoldaş olmasaydı öğrenemeyecektim kalbimle hareket etmem gerektiğini. Ahmet Ümit’in kaleme aldığı Bab-ı Esrar şüphesiz hayatımın dönüm noktasıdır. Neden mi? Çünkü, benliğimi keşfetmemi sağladı, iç güzelliğin önemini sıkmadan, bunaltmadan anlattı. Kuzenimin önerisiyle aldığım bu kitap artık benim için yalnızca bir kitap olmaktan çıktı ve yürürken bile okuduğum tek kitap olarak hafızama kazındı. Beni asıl etkileyen ise kitapta geçen, paylaşmadan edemeyeceğim Mevlâna’nın sözü oldu : “İki âlem vardır: İlki varlık âlemi, ikincisi manâ âlemi. Varlık âlemi gündüz gibidir, olanı biteni açıkça görürsün, kendini kolayca ele verir. Manâ âlemi ise gece gibidir, onu bulmak için, mutlaka gönül ışığını yakman gerekir.” Bu söz aslında bambaşka bir kapı açıyor, hangimiz gönül ışığımızı yakarak sokağa çıktık? Ne kadar zaman oldu birinin kalbine gerçekten dokunmayalı? Sadece varlık âleminde yaşar olduk, görünen üzerinden yaptık konuşmalarımızı, sadece var olan üzerine kurduk ilişkilerimizi. Kimbilir çevremizdekiler içlerinde neler yaşıyorlar, ne fırtınalar kopuyor da bizim haberimiz yok? Kavgaların, cinayetlerin, ölümlerin çoğaldığı, bombaların ardı ardına patlattığı bu dönemde bize en çok lâzım olan şey gönül ışığımız. Bir insan herkese yalan söyleyebilir ama kalbine hiçbir zaman söz geçiremez. Çevremizdekilere sadece bakarak değil de kalbimizle yaklaşırsak hepimiz birbirimizi hissebilir ve rahatlıkla anlayabiliriz diye düşünüyorum. Uzun süre önce başladım gönül ışığımı yakmaya ve fark ettim ki insanlar kapalı bir kutu. Örneğin, geçen ay bir arkadaşımla kahve içiyorduk ve gündelik sohbetlerimizden birini yapıyorduk ama ötesi gelmiyordu, hiçbir zaman tam anlamıyla duygularını açamıyordu, bir şeyler saklıyordu sanki, hissedebiliyordum. Soramadım tabii ki nedenini ama o an anladım ki insanlara bakışım artık değişmişti, artık insanların gözlerinin içini görebiliyor, onları hissetmeye çalışıyordum. Sonra ise farkına vardım ki aslında hepimiz sadece karşı karşıya ya da yan yana oturup günü kurtarıyoruz, konuşmak için konuşuyoruz, kimseye göstermediğimiz bir yanımız var. Hâlbuki göstersek ne olur? Zayıf yanlarımız da bir parçamız değil mi? Neden sürekli gizliyoruz? Belki de zorlukları birlikte aşacağız, anlatarak, paylaşarak. Herkesin yaşadığı zorluklar, büyük sıkıntıları var, kimse benim hayatım dört dörtlük diyemez, diyorsa bilin ki o insan kendini tanıyamamış, gönül ışığını bir türlü açamamış, sadece varlık âleminde yaşamını sürdürüyor. Bu insanın çevresindekilerle, arkadaşlarıyla hatta ailesiyle sağlıklı bir iletişim kurması imkansız. Gözlemlerime göre bu tür insanların kendi dünyaları var ve içerisine kimseyi almamakta kararlılar. Gözlemlerim diyorum çünkü kalbiyle hareket eden bir birey olarak insanlara farklı bir açıdan bakmak benim için gündelik yaşamımın bir parçası oldu ve arkadaşlarımın, hatta yakın dostlarımın bile kimseye göstermediği yanlarının olduğunu ve hatta bunu bolca gülerek kapatmaya çalıştıklarını gözlemledim. Umuyorum ki bir gün onların da gönül ışıklarını yakmalarına yardımcı olabilirim ama iyi ya da kötü paylaşım yapmadan manâ âleminin önemi anlamak çok zor. O hâlde umuyorum ki paylaşımımızın arttığı yerde insanlığın gönül gözü de açılır ve kendimize daha güçlü sarıldığımız bir dünyada yaşayabilme imkânımız olabilir. KAYNAKÇA: Ümit, Ahmet. Bab-ı Esrar (2008). Doğan Kitapçılık. Tuğçe Aladı İÇİNDEKİ RENGİ KEŞFET Herkes biraz yalnızdır aslında, bundan dolayı insanlar tuhaf canlılardır bana göre; kalabalık bir toplumun içinde yaşasalar bile hepsi yalnızlığın mahkumudur. Gün içinde maskeler takılır, gülücükler saçılır, her şey normalmiş gibi hayatın akışına kapılırız. Fakat gün biter, herkes odasına çekilir bir bir, maskeler indirilir çünkü kimse yoktur çevrenizde artık, rol yapmanıza gerek yoktur. Başınızı koyarsınız yastığa, geçen günleri, haftaları düşünürsünüz. Hayat hızlıdır ama hep aynıdır, yani hep bilirsiniz yalnız olduğunuzu. Kalbinize bir hüzün düşer, zaman zaman boğar sizi. Bazı geceler uyutmaz, kara kara düşündürür. Yalnızlık bir süreçtir, kötü deneyimlere dayanır ve insanlara karşı güvensizliğin bir sonucudur aslında. Dahası yalnızlığın ağırlığı, durmadan artmaya devam eder. Yalnızlığınızın ağırlığı arttıkça düşüncelere boğulursunuz, sorgulanacak çok şey vardır artık. Yaşamınızı, hayatınızda olup biteni, ilişkilerinizi sorgulatır size. Her şey daha karmaşıklaşır. Daha sonrasında motivasyonunuzu düşürür, hiçbir şey yapmak gelmez içinizden, kolunuzu bile kıpırdatmak istemezsiniz belki. Boşluğa düşersiniz. Çabalamaktan vazgeçersiniz belli bir noktada, her şey daha anlamsız geldiğinden. Küçükken kurduğunuz onca büyük hayal, saçmalaşmaya başlar, anlamsızlaşır. Büyüdükçe küçülürsünüz aslında. Ne hayalleriniz kalır ne büyük hevesleriniz ne de çabalamak için enerjiniz. Yani yaşamaktan tükenirsiniz. Yalnızlık sizi gitgide dibe çeker, pekâlâ kimsenin haberi bile olmaz. Sizi mutlu eden, içten gülümseten pek bir şey kalmadığından, yaşayan ölü gibi devam edersiniz sevimsiz hayatınıza. Ne kadar yorgun hissetseniz de, gülücükler saçan maskenizi takmaya devam edersiniz; çünkü, sevdiklerinizi üzmek istemezsiniz. Dolayısıyla içinizde olup bitenden, kimsenin haberi olmaz. Çevreniz kalabalık olabileceğinden hiç dikkat çekmez yalnızlığınız, o sizin kendinizle yaşadığınız gizli sırrınızdır belki de. Ailenize, arkadaşlarınıza yalan söylersiniz bir nevi. Çünkü iyiyi oynarsınız, mutluyu oynarsınız onlara. Ne kadar içinizi açabilecek, kol kanat gerebilecek birini düşleseniz de bu vasat dünyada size zarar vermek için zaman kollayan fesat insanlardan başkaları olmadığını bilirsiniz. Güvenemezsiniz, bu yüzden içinizde kopan korkunç çığlıkları sizden başkasının bilmesini istemezsiniz. Güvensizlikten, insan ilişkileriniz ciddiyetsizleşir; hayatınızdaki her bireyi aracı olarak görürsünüz. Onlarla vakit geçirirsiniz ama hiçbir şey paylaşmazsınız, sizi tanımazlar asla. En iyi yol budur aslında, insanlarla aranıza duvar örmek. Sınırlar güvende hissettirir sizi. Kimseden yeni bir darbe almazsınız böylece. Sevilmemeye olan korkunuz yok olur, alışırsınız yalnızlığın soğukluğuna. Kimse için bir şey yapmaz, kimseden de bir şey beklemezsiniz. Yalnızlıktan kurtulamazsınız kolay kolay, zamanla yalnızlık bir alışkanlık haline gelir. Başta hissettiğiniz sevgi açlığından eser kalmaz. Çocukluktan gelen her şey kaybolur. İnsanların peşinden koşmazsınız, sevilmek için. İnsanların sizi sevip sevmediğini bilirsiniz. Artık kabullenmişsinizdir bunu, yalnız olmak kaderinizmiş gibi. Kalbinizde her daim o anlamsız sızıyı hissedersiniz. Bakışlarınız değişir. Gülüşünüz değişir. Davranışlarınız değişir, büyürsünüz. Büyümek iyidir esasında, bambaşka birisi olursunuz. Dünyayı tanırsınız, daha da güçlü durursunuz yeni sorunların karşısında. Sizi kimse yıkamaz artık ama kendi kendinizi yıkabilirsiniz kolayca. Çünkü hayatınızda var olan tek problem sizsinizdir. Kendinizden, varlığınızdan başka bir gerçek yoktur sizin için. Kendinizle kavga edersiniz, kendinizle konuşursunuz. Tek dinlediğiniz kendinizdir, diğer insanlar ne söylemiş bir kulağınızdan girer diğerinden çıkar. Hayatınızın ne yöne gideceği size bağladır. Bundan sonrası çıkmazdır. Ya her şeye rağmen dik durur, hayatınızı değiştirmek için çabalarsınız ya da sıkıcı, yalnız hayatınıza devam edersiniz. En kötüsü de vazgeçmek istersiniz hayattan. Kafanızın bir köşesinde her şeye son verme düşüncesi kalır. Zaten pek de memnun değilsinizdir olup bitenden ve olduğunuz kişiden. Kötü düşünceler, karamsarlık kendinize olan nefretinizi körükler. İşin aslı kendinizi sevmediğinizden, başkalarının da sizi sevmediğini düşünürsünüz. Fakat olup biten sadece kurgudan ibarettir. Sizi siz yapan kendinizle ilgili ne düşündüğünüzdür. Karamsarlık, güvensizlik sizi yalnızlığın pençesine atar sadece. Yalnızlıkta eninde sonunda sizi tamamen tüketir. Bütün bu olup bitene rağmen, insan dik durmalı ve gülümsemelidir. Çünkü inanmalıyız yarının güzel olacağına, gelecek için umudumuzu korumalıyız. Lili’nin çektiği ızdıraba rağmen, güçlü kalıp, hayatına devam etmesi gibi. Daha gidecek çok yolumuz, tartışılacak onlarca konumuz, okunulacak tonlarca kitabımız, gezilecek bambaşka şehirler var. Her gün, dünkünden daha başkayız, daha çok öğreniyoruz, daha çok deneyimliyoruz hayatı. Önemli olan, hayatta ne kadar düşsekte ve tutunacak kimse olmasa bile, her defasında yeniden ayağa kalkabilmek. Ne kadar yorulsakta asla pes etmemek. Gülmeyi, kahkaha atmayı unutmamak. U-Turn (Lili) şarkısında söylendiği gibi, “sakın renksiz bir hayalete dönüşme çünkü hayatın en güzel resmi senin içinde” (Aaron,2006). Bunu, ne kadar değerli olduğumuzu bilmek önemli olandır. Her birey değerlidir ve herkes, içinde farklı renkler barındırır. Bu güzel ve renkli dünyada neden yalnız ve renksiz kalalım? Biz de bu hayatın eşsiz renklerinden biriyiz. Referans (2006, September 7). Retrieved from https://www.youtube.com/watch?v=wJRh0PlWB6g LIORET Philippe, Benim İçin Üzülme (Je vais bien, ne t'en fais pas), Fin Août, France 2006. ÖLÜM KORKUSU Doğanın belli bir düzeni vardır ve dünya üzerinde yaşam var olduğundan beri bu düzen devam etmektedir. Canlıların dünya üzerindeki geçirdikleri zaman kısıtlıdır. İnsan eliyle yapılmamış hiçbir şey kalıcı değildir. Dünyada vaktini dolduran canlılar ölür ve yerlerini yenileri doldurur. Dolayısıyla ölüm tüm canlılar için kaçınılmazdır. Ölüm, insanlara birçok duyguyu öğretmiştir. Öldükten sonrası büyük bir bilinmezlik olduğu için merak, bazı insanlara tanrıya kavuşulacağına inanıldığı için huzur ve mutluluk, bazı insanlara ise korku getirmiştir. Bazıları bilinmezlikten, bazıları sevdiklerini arkalarında bırakmaktan, bazıları ise ölüm anındaki acıdan korkar. Bense ölüm anındaki acıdan korkanlardanım. Cahit Sıtkı Tarancı Cumhuriyet Dönemi usta şairlerinden biridir ve bana göre anlatmak istediği duyguyu en iyi şekilde okuyucuya yansıtır. Otuz Beş Yaş adlı kitapta toparlanan şiirlerini okuduktan sonra ister istemez anlatmak istediği ölüm korkusunu ben de yaşadım. Şiirleri okurken nasıl ve ne zaman öleceğimi düşünmekten kendimi alıkoyamadım. Daha fazla okudukça daha fazla düşünüp kafamda farklı senaryolar kurmaya başladım ve bu beni gittikçe daha çok ürkütmeye başladı ancak garip bir şekilde kitabı elimden bırakamadım. O korku bende kitabı daha çok okuma isteği uyandırdı. Ölüme çare yoktur ancak bir dönem insanlar bir çözüm üretmeye çalışmışlardır. Daha önce ölümsüz olmanın yollarını aranmış hatta iksirler üretildiği iddia edilmiştir ancak bu iksirler bir efsaneden ileri gidememiştir. Bu yüzden ölüme karşı bir kabulleniş vardır. Cahit Sıtkı şiirlerinde de bu duyguyu okuyucuya aktarmayı başarmıştır. Hayatı kolaylaştırmak için çok büyük gelişmelere imza atan insanoğlu ölümde çaresiz kalmıştır. Ölümden korkuyor bir gün bizi bulacağını da biliyoruz ancak elimizden henüz hiçbir şey gelmiyor. Bu yüzden çaresizlik duygusu da bu korkuyla gelen duygulardan biridir. Elimizden sadece korku içinde o acı dolu anı beklemek geliyor. Çağlar boyu insanoğlu ölüm üzerine düşünmüş ve onu tanımaya çalışmıştır. Ölüme ilişkin sorgulama, yaşamın anlamlandırılmasında önemli bir rol oynamaktadır. Ölümün düşünülmesi ve araştırılması insan duyguları üzerinde oldukça etkili olabilmektedir. Ölüm düşüncesi kimi için bir stres kaynağı iken, kimi için stresten kurtulma yolu, kimine göre bir yok oluş iken, kimine göre de ölümsüz bir hayatın başlangıcıdır. Bu bakış açısı sonucunda kimi insan, ölüm karşısında çok kaygılanırken, kimi sevinç duyabilmektedir. Cahit Sıtkı için ise ölüm bir stres kaynağı, bir yok oluştur. Bu korkusu onu o kadar ele geçirmiştir ki şiirlerinin neredeyse hepsinde bu korkunun izleri görülmektedir. Kitabı okurken aynı zamanda geçmiş günlere duyulan özlemi de yaşattırdı bana Cahit Sıtkı. Belki altmış yaşında bir insana manasız gelebilir ancak henüz on sekiz yaşında olmama rağmen kendimi bazen “Ne günlerdi onlar!” derken buluyorum ancak o günlerin değerini daha yeni yeni anlayabiliyorum. Yıllar geçtikçe sorumluluklar ve etraftaki insanların beklentileri artıyor. Oysaki küçükken benim en büyük sorunum kopan oyuncağımın kafasını tekrar takabilmekti. Uzun lafın kısası hayat zorlaşıyor ve eski günlere olan özlem de artıyor. Yalnızlık birçok insanın en büyük korkusudur. Hayvanların bile birbirine ihtiyaç duyduğu bir dünyada insanların uzun süre yalnız kalması kendileri üzerinde pek olumlu bir sonuç yaratmaz. Cahit Sıtkı’nın ölümden bu derece korkmasının asıl nedeni de yalnız olması bence. Şiirlerinde yalnızlığın kendisine getirdiği sıkıntı açıkça hissediliyor. Bu da ne olursa olsun beni yalnız bırakmayan ailemin ve tabii ki arkadaşlarımın değerini yeniden anlamamı sağladı çünkü en büyük korkularımdan biri de yalnız kalmaktır. Kimse ne olursa olsun yalnız kalmaya mahkûm edilmemeli. FATMA GİZEM AKÇAY 21301017 ZAMAN VE DÜŞÜNCE Hiç düşündünüz mü? Eğer zamanda yolculuk yapabilme şansınız olsaydı hangi zaman dilimini tercih ederdiniz? Kiminle tanışmayı, kimi canlı canlı görebilmeyi isterdiniz? Ne zaman aklımdan bu tarz sorular geçse bir burukluk kaplar yüreğimi. Oysa bunu gerçekleştirebilsek ne güzel olurdu. Yanılıyor muyum? İşte tam da bu sebepten dolayı ne zaman aklıma zamanın içinde yolculuk yapma fikri düşse, içinde bulunmak istediğim zamana ya da o döneme ait bilgileri barındıran kitapları okumayı tercih ederim. Bu tarz yapıtları okurken de sürekli düşünür ve sorgularım. Eğer bahsedilen zamanda ve yerde bulunsaydım, ben de bu olayları yaşasaydım ne yapardım? Hayatım nasıl şekillenirdi? Şu anki yaşamımla arasında ne gibi farklılıklar olurdu? Tam da bu soruları sorduğum için okuduğum yapıtları daha da özenli seçmeye gayret ederim. Belki de bu huyumu bildiği için çok sevdiğim bir arkadaşım bana Can Dündar’ın Abim Deniz adlı eserini hediye etti. Elbette sevdiklerimizden gelen hediyeler hepimizi mutlu eder. Kitapta bahsedilen döneme duyduğum sempati ve neredeyseçocukluğumdan beri benimle beraber olan okuma aşkım bir araya gelince bu hediye benim için daha da anlamlı olmuştu. Şunu da belirtmeden geçmek istemiyorum. Yazarımız dönem araştırmacılığı konusunda yine mükemmel bir iş ortaya çıkarmış. Sanki kendisini bu konuda kanıtlamaya ihtiyacı varmış gibi.. Ölümlerinin üzerinden kırk dört yıl geçen kahramanlarımız Deniz Gezmiş, Yusuf Aslan ve Hüseyin İnan hakkında günümüze kadar pek çok kitap yazıldı, onlar pek çok belgesele de konu oldular. Şunu da belirtmek isterim ki Abim Deniz bu konu hakkında okuduğum ilk kitap olmamasına rağmen okurken bana bambaşka bir haz verdi. Her zaman sorduğum soruları bu kitapta daha da derinden düşünüp sorgulayabilme fırsatını yakaladım. Hiç düşündünüz mü; Onlar da bizler gibi birer üniversite öğrencisiydi. 20’li yaşlarının başında hayalleri umutları olan gencecik insanlardı. Düşünme yetisi bulunan her özgür insan gibi inandıkları değerleri savunmak istediler. Tam da bu durumda şunu sormaktan kendimi alamıyorum. Her ne olursa olsun karşınızdaki insanın düşüncesine sempati duymayıp onaylamasanız bile o insan saygı görmeyi hiç mi hak etmez? Bizim için doğru ya da yanlış her ne olursa olsun, öncelikle insanlara ve onların fikirlerine saygı gösterebilmeyi unuttuk. Oysa böyle mi olmalıydı? O dönemde aynı ya da farklı düşünce yapısına sahip olan kaç gencecik fidan, hayat yolculuğunun başındaki insan yaşama veda etti. Ne için? Sadece fikirlerini söyleyip uğruna savaş verdikleri için. Sadece savundukları değerler güçlü insanların çıkarlarına uymadığı için sayısız genç insanın yaşama hakları ellerinden alındı. Sayısız insanın yüreği evlat, kardeş acısıyla yandı kavruldu. Kaç tane genç insan anne baba olamadan hayatına veda etti hiç düşündünüz mü? Daha nicesi sevdiğinin elini tutamadan, aileleriyle vedalaşamadan kendilerini ölümün kucağında buldular. Sırf güçlü olanların çıkarları tehlikeye girdiği için, sırf karşısındakiler fikirlerini onaylamadığı için. Ne kadar da yeterli bir ölüm sebebi değil mi? 1 FATMA GİZEM AKÇAY 21301017 Oysaki hemen hemen o dönemde yaşayan kime sorsalar, düşünce yapısı gözetmeksizin hepsi vatanını ülkesini sevdiği için bu tarz eylemlere girdiğini söyler. Nedense ülke ve vatan sevgisi hep farklı anlatıldı, farklı gösterildi. Farklı düşünce grupları arasında rekabet konusu oldu. Oysa böyle mi olmalıydı? Kırk dört ya da kırk beş yıllık zaman diliminde insan olarak hatta ülke olarak ne kadar yol aldık dersiniz? Üzülerek söylüyorum ki hala ülke olarak farklı düşünce yapılarına saygımız yok. Eğer savunulan düşünce güç sahibi olanın çıkarlarına hizmet etmiyorsa, o düşünceyi savunan kişi ya bir cinayete kurban gidiyor ya da mantık dışı bir sebep yüzünden kendini hapishanede buluyor. Oysa ülke olarak düşünen, sorgulayan ve üreten insanların değerini bilebilsek ne kadar güzel olurdu öyle değil mi? Ama en önemlisi ülke ve vatan sevgisini kendi çıkarlarımıza alet etmeden onurla ve gururla yaşayabilmeyi başarmak zorundayız. Biz bunu tam olarak başarabildik mi dersiniz? İşte tam da bu sebepten dolayı Deniz, Yusuf ve Hüseyin ölümlerinden sonra geçen zamana rağmen hala bizlerin akıllarında ve tarihteki önemlerini koruyabilmeyi başarabilmişlerdir. Aramızda olmamalarına rağmen; bizlere düşünmenin, sorgulamanın ve inandığımızdeğerlere sahip çıkmanın önemini hala öğretebiliyorlar. Çocuklarını erken yaşta kaybetmiş aileleri için ne büyük bir gurur öyle değil mi? Umuyorum ki hiç değilse bu gurur onların acılarını az da olsa hafifletebilmeyi başarabilmiştir. 2 TEK TİP GÖSTERİŞ Her gün kaç milyon lira tüketim çılgınlığından nasibini alarak elden ele dolaşıyor? İnanın bana tahmin etmek bile çok zor. İnsanları daha fazla tüketmeye yönlendirmeye adanmış bir sektör var ortada. Üstelik bu sektör, kadınlar ve erkeklerin ilgi ve zevklerinin farklı olduğunun farkında olarak bu iki cinsiyete karşı birbirinden farklı taktikler uygulayacak kadar da akıllı. Kadınları para harcamaya iten en önemli çaba modaya uyma çabası kuşkusuz. Kadınlar için oluşturulmuş son moda ve standartlaştırılmış bir güzellik algısı var ve dünyanın dört bir yanındaki kadınlar bu güzelliğe sahip olmak için vakitlerini ve paralarını harcıyor. Peki, kadınların bu güzel olma yarışı ne zaman bir gösteriş yarışına, “bir meydan okuma; dişiliğe aykırı görülebilecek bir cüretkârlığa”(Dyhouse,2015) dönüştü? Carol Dyhouse’un Gösteriş: Kadınlar, Tarih, Feminizm kitabında bahsettiği üzere yirminci yüzyıl itibariyle “gösteriş” kavramı tekrar eski şaşalı günlerine geri döndü ve kadınların moda anlayışı gösterişli olma çabası yönünde şekillendi. Üstelik Dyhouse kitabında bu gösterişli olma çabasının sınıf ve cinsiyet normlarına bir başkaldırı olduğuna da dikkat çekiyor ve bence gösterişin en anlamlı çabası bu olsa gerek. Kadınların gösteriş arzusu her ne kadar çoğu zaman erkekler tarafından kendilerini etkileme çabasının bir sonucu olarak görülse de, üzülerek belirtmeliyim ki birçoğumuz erkekleri etkilemek için giyinmiyoruz. Kadınların birçoğu diğer kadınların kendilerini kıskanması ya da kendilerine özenmesi için giyiniyor artık. Bu durum moda sektörünün de işine geliyor olsa gerek. Kadınların sürekli daha modern ve modaya uygun giyinme arzusu moda sektörünü ekonomik ve sosyal yönden sürekli üretken olmaya teşvik ediyor bana soracak olursanız. Öte yandan, gösterişin yakın bir akrabası olarak nitelendirilebilecek “lüks” kavramı da insanlara sahip olunması gereken bir şey olarak sunuluyor. Kadınlara çoğu zaman bir kıyafete, makyaj malzemesine ya da herhangi bir bakım ürününe daha fazla para verdikleri zaman daha iyi hissedecekleri dayatılıyor. Buradan da anlayacağımız üzere gösterişli olmak kadınlar için “akıl dağıtıcı ve avutucu bir unsur” (Dyhouse,2015) olarak tanıtılıyor. Ben bu görüşe katılmıyorum. Bana soracak olursanız lüks olma çabası insanı yoruyor, “gösteriş” kadınlara hükmetmeye başlıyor. Basit ve zarif bir görünüşün her zaman daha çabasız ve daha şık olacağı görüşündeyim. Ancak her ne kadar lüks ve gösterişli olma çabasına karşı bir duruş sergilesem de vintage kültürünün cazibesine kapılmaktan alıkoyamıyorum kendimi mesela. 20’lerden kalma kocaman çerçeveli güneş gözlükleri, iri taneli inci kolyelerin zamansız güzelliğine hayran oluyorum. Eğer sen de yeni ürünlerin gösteriş anlayışının eskilerin gösteriş anlayışının yanından bile geçemeyeceğine inanıyorsan okuyucu, çabuk tüketilen ve modası geçen ürünlerin sahteliğine kanmayanlardansın demektir. Gösterişin kadınların simgesel bir duruş ve kimlik kazanmalarına sağladığı katkıların yadsınamadığının farkındayım sevgili okuyucu. Yaygın gösteriş anlayışında katılmadığım nokta ise gösterişin sadece popüler kültürün belirlediği şekilde algılanması. Ben herkesin gösteriş algısının kendine özgü olabileceğini düşünüyorum ve bu algının herkeste farklı bir gösteriş yansıması oluşturmasının daha mantıklı olduğuna inanıyorum. Kimimizin gösterişli bulduğu bir özellik kimimiz için sıradan kalabiliyor en nihayetinde. Kadınların teknolojinin gelişimi ve popüler kültür ile birlikte bir anda tüm dünyaya yayılan tek tip bir gösteriş trendinin peşinden koşmamasının daha doğru olacağına inanıyorum. Tüketim toplumunun oluşturduğu yapay gösteriş anlayışının ve daha fazla para kazanmak amacı ile bazı sektörler tarafından insanların zihnine yerleştirilen lüks olma çabasının doğru olmadığına seni de bir nebze olsun inandırabilmiş, inandıramamışsam da seni bu konu hakkında biraz düşünmeye sevk edebilmişimdir umarım sevgili okuyucu. Her kadının yaşayış biçimi, dünya görüşü, algıları, zevkleri ve istekleri birbirinden farklı ise neden tek tip bir gösteriş ve lüks algısına sahip olmaya zorlayalım ki onları? Ece Kocadağıstan 21602497 Kaynakça Dyhouse, C. (2015). GÖSTERİŞ KADINLAR, TARİH, FEMİNİZM (1st ed.). İstanbul: Can Sanat Yayınları. EZGİ KABADAYI AŞKIN MEKTUP HALİ Hayatınızda bir kez olsun biriyle mektuplaştınız mı? Bu kişi sevgiliniz, askerde olan ağabeyiniz ya da kilometrelerce uzakta olan babanız da olabilir… Açık konuşmak gerekirse, ben bu zamana kadar sadece Türkçe derslerinde yazmışımdır mektup, o da ödev olduğu için… Çünkü artık mektupların yerini telefon görüşmeleri, saniyelik gönderilen mesajlar aldı. Ne ben ne de bir başkası mektup yazmaya muhtaç artık. Orhan Veli de kendi zamanında mektup türünü bir hayli kullanmış. Hatta aşkına olan mektupları Yalnız Seni Arıyorum adlı kitapta toplanmış. Orhan Veli’nin satırlarında Nahit Hanım’a olan aşkını an be an okuyucuya hissettiren bir kitap bu. Belki bu dönemlerdeki ilişkilerden farkı; yaşanılan aşkın ateşini karşı tarafa bire bir hissettirebilmektir mektup aracılığıyla… Orhan Veli aşkını öyle bir kaleme almış ki, mektupların her bir satırı herkes gibi beni de derinden etkiledi. Hani demiş ya mektubunda ‘’ Ben senin hayranın, esirinim. Her şeyinin hayranı, her şeyinin esiri. Yüzünün, saçlarının, vücudunun, kokunun, sıcaklığının, her şeyinin…’’ (Kanık, 2014, s.109) Bu sözleri bu dönemde kim sarf edebilir sevdiğine? Bu kadar kendinden emin, aşkına bağlı biri çıkabilir, söyleyebilir mi? Çünkü Orhan Veli öylesine aşık bir adammış ki, görüşememelerine rağmen hep sadık kalmış sevdiği kadına. Sabırla beklemiş Nahit Hanım’ın cevabını… Nahit Hanım’dan başkasını istemediğini her defasında vurgulamış ona yazdığı mektuplarda, öylesine saf ve derin bir duyguyla. Tam da bu yüzden Nahit Hanım’a olan aşkını kıskandırır boyutta Orhan Veli’nin aşkı. Hiç bıkmadan, usanmadan, mektuplarına cevap gelir mi bilmeden sadece beklemeyi ve yazmayı bilmiş. Terk etmeyi aklına hiç getirmemiş. Sevdiği kadına bağlamış tamamen kendini. Benim cevabımı soracak olursanız, bu dönemde çoğu erkek ne sevdiğine ne de sevgisine sahip çıkar. Böyle söylememin sebebi ise etrafımdaki insanlar, onların ilişkileri… Yani bizleriz. Çünkü hiçbirimizin ilişkisi ya da ilişkilerine olan bağlılığı Orhan Veli gibi değil… O kadar basitleştirip o kadar değersiz bir hale getirdik ki aşk dediğimiz duyguyu… Hani tek bir tıkla siliveriyoruz ya tüm geçmişimizi, anılarımızı… Bir mesajla aşk başlatıp, ilişki bitiren insanlar haline gelişmişiz resmen. Bu mektupla da yaşadığımız, özel sandığımız duyguların Orhan Veli ile Nahit Hanım’ın yaşadığı, hissettiği duyguların kıyısından bile geçemediğini görüyoruz. Bu sebepten dolayı Orhan Veli’nin mektuplarındaki satırlara sığmayan aşk yok dedirttiriyor, üzüyor ve biraz da imrendiriyor. Mektup deyince de aklıma bu yüzden ilk aşk gelir. Yaşanmış gerçek aşklar, buruk özlemler… Hem de birinci elden yazılmışlar. En özel ve derin hisleri barındıran satırlar gelir. Onu nasıl sevdiğini, özlediğini ya da her gece rüyalarda gördüğünü yazmak gelir özenle satır satır… Okunduğunda ise o kağıtlara dökülen gözyaşları… İşte o an sevdiğin mektuplara bürünmüş gibi hissedip onlara sarılmak, mektupları özel kılan, onları sadece bir kağıt olmaktan çıkardığı andır. Öyle herkesin görüp okuyabileceği kadar ortada olmayan, kişiye özel yazılan yazılardır. Bir nevi mektup aşıkların dili gibi... Özenle seçilmiş kelimelerle yazılan, her satırında yoğun aşkı, özlemi hissettiren… Kısacası insanın kendini ve karşısındakini değerli kılmasına sebepmiş bu mektup. Günümüzde ise mektup yaygın olmadığı için aşk da pek kalmamıştır kim bilir... Belki de insanlar en doğru mektuplarda anlatıyorlardır kendilerini, telefon aracılığıyla saniyesinde gönderilen mesajlarda değil. Böylelikle duygular el yazısıyla anlam bulup canlanıyordur, olamaz mı? Çünkü sevgisinden vazgeçmeyen bir adamı -Orhan Veli’yi- kim okusa ‘’Vay be!’’ diyor. İnsanların kalbine dokunuyor, aşkına hayran bırakıyor. Aşkın ne demek olduğunu sevdiği kadına yazdığı mektuplarda gösteriyor bizzat. Aşkın ne demek olduğunu günümüz insanlarına tekrardan hatırlatmak istercesine… KAYNAKÇA Kanık, Orhan Veli. Yalnız seni arıyorum. İstanbul: Yapı Kredi, 2014. GENÇ ŞAİRİN SON KİTABI (ŞİMDİLİK) Fotoğraf: Ahmet Telli’nin yetmişinci doğum günü kutlaması, Yüksel Caddesi. “Yanık kokuyor şehir, şehir kan kokuyor.” Sanatçı gücünü halktan alır. Halkın acılarına, sevincine, öfkesine ortak olabilen bir sanatçı gerçek sanatçı, gerçek aydın olabilir yalnızca. Halka tepeden bakan, aşağılayan, ezen sözde aydınlar, halktan, kitlelerden kopuk sözde sanatçılar ise yok olup gitmeye mahkumdurlar. Bugün hâlâ aydın, sanatçı kişiliğine sıkı sıkıya bağlı az sayıda aydından, az sayıda sanatçıdan biri de Ahmet Telli. İşini kaybetmek, tutsak düşmek pahasına halkı için yazdı. 12 Eylül zindanlarını gördü. O gerçek bir sanatçı, aydın, şair ve öğretmen. Şimdilik son kitabı olan “Bakışın Senin”de de bu özelliklerini inatla sürdürüyor. Yine halkın yanında, yine halkın bir parçası. Konularını yine halkın acılarından, sevinçlerinden alıyor. Kimi zaman imalarla, kimi zaman da doğrudan son yılların üzerinden geçiyor. Yaşlanmaktan bahsetmiş Ahmet Telli “Unutmalar Üzerine” şiirinde. “Mahir’in Kesintisiz’i Deniz’in son sözleri Hani derler ya “mıh gibi” aklımdadır; / Ama dün okuduğum kitabın adı neydi,/ Hatırlayamıyor bu yorgun hafıza!..” (s. 14). Nedir ki yaşlı olmak? Nasıl anlarız yaşlı olduğumuzu? Doğum yılınızı bulunduğunuz yıldan çıkarın. Eğer sonuç altmış beşten büyükse... Hayır. İlgisi yok. Mahir’in Kesintisiz’ini, Deniz’in son sözlerini unutmaktır yaşlanmak. Halkın acılarını unutmak, onlara sırtını çevirmektir yaşlanmak. Dün okuduğu kitabın adını hatırlasın ya da hatırlamasın. Ahmet Telli hâlâ ilk şiirini yazdığı günkü kadar genç. Cizre’yi unutmamış genç şair. Bodrumları unutmamış. Bodrum artık bir tatil yeri değil. Yanık insan cesetleriyle, insan kemikleriyle özdeşleşti bizim için bodrum kelimesi. Derin dondurucu demiş şiirinde Ahmet Telli. Derin dondurucu denince çocukların aklına bakkaldaki dondurma dolabı gelirdi. Artık on üç yaşındaki sınıf arkadaşları Cemile geliyor akıllarına. Genç şair, cesedi derin dondurucuda saklanan Cemile’yi de unutmamış. “Derin dondurucuda saklanmak zorunda bırakılan” demek daha doğru olur belki. “Gülüşünden vurulan” Hacı Lokman Birlik’i de unutmamış şair. Hani o panzerin arkasında yerlerde sürüklenen ölü beden vardı ya. Hani görünce insan olan herkesin içi sızlamıştı. Berkin Elvan’ı da anmış Telli. Hani akıllarımızda “ekmek” kelimesinin anlamını değiştiren çocuk var ya. Ama o iki satır çok şey anlatıyor insana. Vurulması, hayata tutunma mücadelesi, on altı kiloluk ufacık bedeni, ölümü, cenazesi, ardından yıllardır süren hukuk mücadelesi... Tüm bunlar var bu iki satırda. Gerçi sadece ona değil, herkese bir iki satır ayrılmış. Çünkü şiir denen şey bu. Uzun yılların, sayısız gazete haberinin, milyonlarca damla gözyaşının iki satırla anlatılması demek şiir. Ankara Garı’nın önünden geçerken gözlerimiz dolar hep. Orada dostlarımızı trene bindirdiğimiz, arkalarından mendil salladığımız için değil. Orada dostlarımız katledildiği için. İnsanlarımız öldüğü için. Oradan geçerken burnumuza kan ve yanık insan eti kokusu gelir. “Ne Tanrı Duyuyor çığlığı ne Devlet” (s. 88) diyor şair. Suruç diyor, Yılmaz Güney diyor şair. Jose Gragoria Reyes diyor, Hugo Chavez diyor. Venezuela halkının da duygularını paylaşıyor. Suphi Nejat Ağırnaslı diyor korkmadan. Güneş Saygılı diyor. Çoğunlukla halkın acılarını yazmış aslında. Acılarla geçen birkaç yılın ardından yüzsüzce çiçekleri, böcekleri yazan sahte sanatçılardan değil çünkü o. En ağırından, en acısından, hatta en tehlikelisinden son yılların acılarını hatırlattı bize genç şair. İşte bunu başarabilmek için genç olmak gerekir. Hep genç kalmanın yolunu gösteriyor bize Ahmet Telli. Yaşlandıkça gençleşiyor, gençleştikçe dinamikleşiyor. Şairin bu kitabı yazmasının üstünden iki yıl geçmiş. Ama o hâlâ inatla zulmün karşısında. Biliyorum yeni şiirlerinde yine zorla unutturulmaya çalışılanları unutmayacak. Yetmiş yaşındaki genç şair, yirmi yaşındaki yaşlılara hatırlatacak savaşta can veren bebekleri, katledilen insanları, KHK zulmünü ve bununla özdeşleşen cesur direnişçileri. Sahi, nasıl unutabilir ki Ahmet Telli, haksız yere işinden atılan öğretmenleri? Kendisi de bir öğretmen değil mi? Onu da işinden, öğrencilerinden koparmaya çalışmadı mı zulüm? Evet çalıştı. Ama başaramadı. Ahmet Telli şiir şiir eğitti bizi, satır satır anlattı ülkenin yakın tarihini. İnsan hakları dersini kitaptan değil, hayattan işledi Ahmet Öğretmen. Bu kitapta adı geçen kahramanlar bu dersi tam notla geçti. Bu acıları yaratanlar, yaşatanlar ise bu dersi asla veremeyecek. Kaynakça Telli, Ahmet. Bakışın Senin. İstanbul: Everest Yayınları, 2016. Berdan Akyürek 21600904 ZEYNEP ÇILGA DURAN TURK102-10 SERBEST/SİNEMA SEÇİMLER İnsanlar doğmayı ya da ölmeyi seçemezler. Fakat ölümle yaşam arasında yaşadıkları her şey birer seçimdir. Uyumak, gezmek, çalışmak, tartışmak ve hatta sevmek bile bir seçimdir. Kimilerine göre sevmek duyguların sizi ele geçirmesiyle oluşan bir durumdur. Bana göre birini sevmek de bir seçimdir. O kişinin kişiliğine ya da size olan ilgisine bağlı olarak siz de bir şeyler hissetmeye başlarsınız. Hatta şöyle diyebilirim ki ilk görüşte aşk diye bir şey de yoktur, gerçek sevgi birini tanıdıkça büyür. Hayatınızın aşkı defalarca yanınızdan geçip gitmiş olabilir, aynı yerlere gitmiş aynı şehirlerde gezmiş olabilirsiniz hatta bir süre yan yana durmuş ama birbirinizi fark etmemiş olabilirsiniz. Hayatımızdaki fırsatlar da böyledir. Eğer kişi yeterince kendini geliştirmediyse önündeki fırsatları göremez, kariyerinde de hedefine ulaşamaz ve standart bir hayat sürer. Mr.Nobody adlı filmden esinlenerek yazdığım bu yazımda da hayatta yaptığımız küçük seçimlerin tüm hayatımızı nasıl etkilediğini ve bunun bize nasıl yansıdığını anlatmak istiyorum. Bir adam; üç kadın ve üç farklı yaşam, bunlar filmde Nemo karakterinin dönüm noktalarının oluşturduğu hayatlardır. Küçük seçimler insanı bambaşka dünyalara götürür ve Nemo da annesi ile babası arasında seçim yaptığında ya sarışın kadınla ya esmer kadınla ya da kumral kadınla evlenecektir. Yapılan sadece küçük bir seçimle ya hayatının hatasını yapıp zorlu bir hayat yaşayacak ya da hayatında her şey yolunda gidip sevdiği kadınla ömür boyu mutlu olacaktır. Filmden ayrılacak olursak, gerçek hayatta da bu çok tanıdık gelmedi mi size? Bazı zamanlar olmuştur aldığınız karardan sonra çok pişmanlık duymuşsunuzdur. Bunu eminim herkes yaşamıştır çünkü herkes yaptığı hatalarla büyür. Yapılan hatadan sonra işler yoluna girer zamanla ama aslında fark etmediğimiz şey eğer o hatayı yapmasaydık ve doğru kararı verebilseydik o zaman hayatımız nasıl olurdu? Daha mı mutlu olurduk ya da o hatayı ilerde tekrar yapar mıydık? Yaşamın en gizemli kısmı bence burasıdır. Yaptığımız seçimlerin bedelini öderiz elbette ama seçmediğimiz diğer tarafta olsaydık bizi neler bekliyordu diye merak ederiz. Aslında doğru ya da yanlış bir seçim de yoktur. Seçimlerimiz de bizim hayatımızın bir parçası olduğundandır belki fazla sorgulamamamız. Ama yine de bir gerçek var ki buna “kelebek etkisi” derler, bir yerde bir kelebeğin kanat çırpışı başka bir yerde fırtınalara sebep olabilir. Sizin yaptığınız seçimler dolaylı yoldan başkalarının seçimlerini de 1 etkileyebilir. Bir iş başvurusunda bulunduğunuzda seçilen siz olursanız sizden sonraki gelen insanların hayatlarını değiştirmiş oluyorsunuz, onlar için hayatın başka kapılarını açıyorsunuz. Başka bir açıdan bakarsak hayatta kendi kararlarımızı almaya yeni yeni başladığımız dönemlerde öncelikle hayaller kurarız sonra ileride ne olmak istediğimizi seçeriz. Bazen uçuk kaçık şeyler olsa da aslında erken yaşta istenilen meslekler o kişinin severek yapacağı bir iş olabilir ama zamanın koşullarına ve ekonomik durumlara göre sıradan bir meslek seçimine dönüşebilir. Eğer herkes çocukken hayal ettiği mesleklere sahip olabilseydi işinde çok daha başarılı ve mutlu bireyler olurlardı. Bu benim fikrim tabi belki yine fikirler değişir ve yine başarılı olurlar. Benim söylemek istediğim insanların içinde bulunduğu hayat koşulları seçimleri doğrudan etkileyen faktörlerdendir. Fark yaratanlar, bulunduğu durumdan dünyaya açılabilecek cesareti olanlardır. Mesela Atatürk, Osmanlı Devleti’nin tükenmiş durumunu görüp kurtuluş mücadelesi vermek yerine sıradan bir komutan olup ülke tamamen işgal edilince mesleği bırakıp bir köşeye çekilebilirdi. O çok büyük bir seçim yaptı, sonunda öldürülebilirdi ama inandığı şeyi seçti ve şimdi tüm dünyanın bildiği bir lider ve başarısını hayranlıkla izliyor. Bir diğer örnek Picasso, o da dogmalara bağlı kalmayarak kendi sanat akımını yarattı çünkü ne yapmak istediğini ve neyi sevdiğini çok iyi biliyordu. Hayat mücadelemizde karşımıza birçok zorluk çıkarıyorlar sınavlar, sunumlar, ayrılıklar, aldatılmalar, ölümler… Sonu olmayan bir sınav gibidir yani hayat. Sürekli seçim yapmak zorunda bırakılıyoruz üstüne üstlük bu zorlamanın sonuçlarına yine biz katlanmak durumunda kalıyoruz, sonucu iyi veya kötü. Yaş ilerledikçe deneyim kazanıyoruz, yanlış yapmamak için daha dikkatli davranmaya çalışıyoruz. Dış etkenler tarafından da kötü seçimler yapabiliyoruz bazen. Aslında seçim yapmak zorunda olmak başlı başına bir sorun değil midir? Bir insanın sevdiği iki şey birden olamaz mı? Seçime zorlamak da özgürlüğü kısıtlamıyor mu? Bence kesinlikle kısıtlıyor. Ama topluma ve çağa ayak uydurma adına doğru seçimler yapmak durumdayız. Bana kalsa doğada yaşamayı tercih ederdim. Hatta aklı başında olan herkesin de istediği huzur değil midir? Aklınızı karıştırdığıma göre sizi bu güzel düşüncelerle baş başa bırakabilirim. İyi seçimler. 2 Seni Döverim Ama Dayak Yerim Diye Korkuyorum Bazen tanıdık gelmiyor bana bağıra çağıra savunduklarımız. Bir kelimeyi sürekli tekrar ettiğinizde anlamını yitirmeye başlar ya, sanki ses tellerimin zangır zangır titremesi asıl olanın önüne geçiyormuş, imgesinin biricikliğini başka bir metaya aktarıyormuş gibi geliyor. Filmlerdeki siyasi bir gösterinin içinden ya da kaos anlarını yansıtmak amacıyla seyirciye sunulan görüngülerden anlar aklınıza getirin şimdi. Her şey yavaşlıyor, sesler ağırlaşıyor, içerik uzaklaşıyor ve ‘’orada ‘’ olmanın önemi artıyor. İşte çoğu zaman hissettiğim bu, ‘’bağıra bağıra’’ savunduğumda. Anlatmak istediğim gölgeleniyor. Yabancılaşıyorum mensubu bulunduğum fikre ve mensubiyetime. Bir şey doğru gitmiyor. Bir şey eksik kalıyor veya fazla. İşte Todd May’in ‘’Şiddetsiz Direniş’’ kitabının temel amacı bunu açıklamak olmasa da beni içinde bulunduğum direniş özelindeki keşmekeşten kurtarıyor bir nevi. Bu kitapta, şiddet içerme mecburiyeti bulunmadan da anarşizmin ve direniş olgusunun sürdürebilir olduğu, tarihten pek çok örnekler verilerek yansıtılmaya çalışılmış. Sovyetlerin demir perde boyunduruğuna karşı dik bir duruş sergileyen Estonya hükümetinin amacına şiddetsiz ulaşmasından tutun, Gandhi öğütlerine ve Kant’çı akıl anlayışına dayanan birçok örnek ile desteklenmiş ana düşünce. Ülkemizde kolluk kuvvetlerinin sesini çıkaranı-çıkarmayanı toplayıp, insanları ‘’Bunu ne yapalım amirim? Al bunu al! Vatan hainleri!’’ gibi ilkel şiddetin bir tarzına maruz bırakmaları, şiddetsiz yapılan herhangi bir işin, sonuç çıkaracağı düşüncesini ütopyalara taşısa da karşı koymanın en verimli yolu rakibin bilmediği dilden konuşmaktır mottosunu düşünmemizi sağlıyor Todd May. ‘’Duran adamın’’ dahi gözaltına alındığı, Orta Doğu yozlaşmasının artığı bir zihniyetin egemen olduğu güvenlik teşkilatına karşı, onların bilmediği bir şeyi yapmak için çok da araştırma yapmaya ihtiyaç olmasa gerek. Zira şiddetsizliğin ilkesel ve ahlaksal kavranışından eğitimsizlik sebebiyle uzak kalmış bir topluluğa, yine kültürler arası çatışmaların had safhada yaşandığı bir zihniyete ‘’yabancı’’ gelmek hayli kolay. Ne olursa olsun, uluslararası yapıyı incelediğimizde şiddetin hiçbir zaman baskın olan mekanizmaya bir çizik bile atamayacağını söylüyor Todd May ki ne kadar da haklı. Aksine, etkin güçlerin ve siyasal burjuvazinin, şiddeti meşrulaştırma noktasında en işlerine yarayacak şey nefsi müdafaa kalkanıdır. Çoğu zaman birbirine tam anlamıyla zıt kutupları -postyapısalcılık ve anarşizm gibi- ortak bir paydada birleştirmeye çalışan May, bu sefer de şiddetsizliğin erdemini ve içinde barındırdığı doğa felsefesini içselleştirmeliyiz vurgusu yapıyor. Şiddeti sadece insanın insana zulmüyle, fizikselliğin ön plana çıktığı bir çembere sıkıştırmak doğru da değil aslında. Son yıllarda doğa ile insan arasındaki ilişki, ‘’şakacıktan’’ eziyet eden küçük çocukla evcil hayvanı arasındaki otomatik köle-efendi ilişkisine dönmüş olsa bile aralarından su sızmaması gereken iki varlık bunlar. Tanrının, koca bir puzzle imi olarak yarattığı doğanın içerisindeki boşlukları, önce doldurup sonra yakıp yıkan insanoğlunun da yaptığı şiddetsizlik ilkesine aykırıdır ki buna doğal park(!) yapmak amacıyla yüzlerce ormanı talan eden belediyeleri ve en basiti piknik sonrası alanda bırakılan çöpleri en çarpıcı ve açıklayıcı örnekler olarak sunabiliriz. Biraz karışık ve dolambaçlı bir retoriği olmasına rağmen şiddetsizliği sadece ideolojik olarak değil pratiğini de kavratacak biçimde bir sunum karşımıza çıkıyor bu kitapta. Türkiye gerçekleri bağlamında değerlendirildiğinde, her ne kadar şiddete başvurarak hak iddia etme alışkanlığı- savunulan teze zarar vermesine rağmen- tüm kesimlerce kanıksanmışsa da Pekin’de, Tiananmen Meydanı’nda tankların karşısında öylece durarak aslında en büyük karşı saldırıyı gerçekleştiren ‘’Meçhul Asi’’ bana o kadar da yabancı gelmiyor. Pasif direnişin, yasaların özüne saygı duyarak itaat etmemenin, neoliberallerin kurulu toplumsal dayatmalarının tümüne meydan okumanın en saf ve temiz örneklerinden birini 2013’ün haziran ayında yaşadığımız Gezi Olayları, aslında bizim de direniş enstrümanlarımız arasından şiddeti söküp atabileceğimizi gösterdi. Ne yalan söyleyeyim, hayvan hakları savunucuları arasında bile silahlı kavga çıkabilen bir ülkede böylesine şairane bir karşı koyuşu ben de tahayyül edemiyordum. Ah bir de Todd May’in öğütlediği gibi akılcı bir ekonomik boykot oluşturup, direniş kültürünü kollektifleştirebilseydik eğer, oluşan yapı dahilinde kimse ne fiziksel ne de sözlü saldırganlığın yanına dahi yaklaşamayacaktı. Kimse ‘’bir kadın olarak sus! Ben kadın erkek eşitliğine inanmıyorum. Kadınlar iş aradığı için işsizlik yüksek.’’ diyemeyecekti mesela. Kimse ‘’Başbakanımız ikinci bir peygamber gibidir, o uçurumdan atlasın biz de atlarız.’’ söyleminde bulunmayacaktı. Kimse aşağılayamayacaktı böylesine sekter bir tutumla emeğin ta kendisini, ‘’Hatamız tekel işçilerine merhamet etmek!’’ diyerek. Konu ne olursa olsun, içinde enine boyuna masaya yatırılıp, düzeltilmesi gereken milyonlarca sorunu barındıran bir ülkede yaşayan beni bile, yöntemlerinin uygulanabilirliğiyle mest etmiş olan Todd May acaba Türkiye’de doğup büyüse aynı şeyleri düşünebilir miydi diye merak etmiyor değilim. Hoş 16 yaşında yeni çıkan şarkıcıların bile felsefe kitabı yazabildiği(!) bereketli topraklardan bahsediyoruz, neden olmasın? Öyle bir kin çağında yaşıyoruz ki sesini çıkaranı, düşüneni, sorgulamaya yelteneni şiddetin en zalimiyle tanıştıran otoriteler artık alkışlanır olmuş. Her ne kadar bu şartlar altında dahi araştırmalarına ve teorilerine hayran kaldığım filozofları gerçekçi bulabiliyor olsam da hayatta olanları buraya davet etmek isterdim. Mesela hayatta olsa, intihar üzerine sayısız makalesi bulunan Durkheim’ı Türkiye’ye taşıyıp olacakları gözlemlemek trajikomik olurdu. Adamcağız bir saniye bile düşünmeden kafasına sıkardı muhtemelen o mutlak soruyu duyduğunda; ‘’Amirim ne yapalım bunu?’’. Ufuk ÖZKARDAŞLAR 21502212 Türkçe 101-13 Emel YAVUZYAŞAR Her Güç Bir Gün Biter Sizin için güç nedir? Kimler, neden güçlüdür? Bir insanın gücü kişinin sahip olduğu statü, otorite, mal ya da mülkle mi ölçülür? Peki, bir insanın bu niteliklere sahip olması, onun mutlak gücünü kabullenip buyruğu altına girebilmek için yeterli midir? Ne yazık ki bizim dünyamızda insanların gücü gerçekten de kişinin sahip olduğu maddi şeylerle ölçülüyor. Bir insana sahip olduğu şeyler için saygı duyuluyor, parası için itaat ediliyor. Sırf bu, gelip geçici sebepler nedeniyle “Güçlü” diye tabir ettiğimiz insan, toplumun kendine verdiği bu sıfata fazlasıyla alışıyor. Gücünü, kendisine duyulan saygıyı hiçbir zaman kaybetmeyecekmiş gibi davranmaya, insanlara öyle muamele etmeye başlıyor. Fakat bir gün geliyor ve insan, sahip olduğu maddi şeyleri kaybederken gücünü de kaybediyor. Güçlü olmaya bu kadar alışan bir insan için de en büyük yıkım bu oluyor. Herkes tarafından güçlü olarak kabul edilip saygı duyulan bir insanın çöküşüne tanıklık etmekse bu hayatın insana verdiği en büyük derslerden biri oluyor. Benim de dedem hayatımda görüp görebileceğim en güçlü, en saygı duyulası insanlardan biriydi. Çocukluğumun büyük çoğunluğunu onun yanında geçirdim. Köyümüzün en çok korkulan, çekinilen, itaat edilen insanıydı. Herkes bir iş yapmadan önce ona danışırdı. Kimse önünü iliklemeden onun karşısına geçemezdi. Köyün yarısı ona aitti. Kocaman bahçeleri, yüzlerce hayvanı ve onlarla ilgilenen yine yüzlerce çalışanı vardı. Ondan korkarlardı ama aynı zamanda çok da severlerdi. Kimin bir derdi olsa hemen yardımlarına koşardı. Kocaman sofralar kurar, insanları ağırlardı. İnsanların gönlünü hoş tutmak için çok çabalardı. Kimse bir “Mehmet Çavuş” olamazdı. Yine de evde işler hep dışarıda olduğu gibi yürümüyordu. Dışarının gönlünü hoş tutmak, dışarının ağzına laf düşürmemek için evdeki herkes bir şekilde kısıtlanıyordu. Eve gelenlere hizmet etmek için evin üç kızı ve anneannem sürekli çalışıyordu. Bir şeyi yanlış yaparlarsa anında cezalandırılıyorlardı. Kızların birini sevip aşık olması bir yana bir erkekle göz göze gelmesi, evden dışarıya çıkması bile imkansızdı. Kim bilir kaç kere denk gelmişimdir anneanneme saatlerce bağırıp el kaldırdığına. Anneannemin de sadece “Kurban olayım Mehmet, yapma.” diyerek ağlayışlarına. Sırf bir adam teyzemle evlenmek istedi diye köyün meydanında adamın rezil edilişine. Tüm bunlara rağmen kimsenin ses edemeyişi ise işin en kötü kısmıydı. Zaten tüm bu yükleri sırtında taşımaya gücü yetmeyen anneannem, kanser olup elli yaşlarında hayata gözlerini yumdu. Hasta yatağında bile dedeme hizmet etmeye, buna rağmen ondan hakaretler işitmeye devam etti. Anneannemin ölümüyle birlikte köyde iyice yalnızlaşan dedem, gün geçtikçe sahip olduğu malı mülkü de kaybetti. Yeni bir evlilik yapıp Ankara’ya taşındı. Ankara’ya taşınmasıyla bizim aramızdaki bağlar da biraz koptu. Uzun süre yanında büyüdüğüm adamdan bir haber alamadım. Sonra, bir gün bir telefon çaldı. Telefonda dedemin yeni eşi vardı ve dedemin hasta olduğunu, kendinin ona bakamadığını, gelip dedemi almamız gerektiğini söyledi. Bu haberin üzerinden birkaç gün sonra dedem evimize Emel YAVUZYAŞAR getirildi. Kocaman gövdesinden geriye eser kalmamıştı. Yürüse yerleri titretecek adam, yatağından bile kalkamıyordu. Bir bağırdı mı herkesi susturan adam, konuşma yetisini kaybetmişti. Herkesin saygı duyduğu Mehmet Çavuş’tan geriye sadece hasta yatağında ölümü bekleyen bir adam kalmıştı. Zaten üç ay kadar bir süre sonra o da hayata gözlerini yumdu. Ölümünden sonra hasta yatağının altında bir günlük buldum. Ankara’daki her gününü, her anını o defterin içine yazmış. Onu Ankara’da bir kereliğine ziyaret ettiğim günü öyle güzel anlatmış ki okuyunca ağlamamak elde değil. Benim için dedem, küçük bir köyün en güçlü insanıyken büyük bir şehirde her gün kaybolmanın en anlamlı hikayesidir. Kendini hep güçlü hissedip insanlara gücü hiç bitmeyecekmiş gibi davranırken bir gün hepsinin bittiğinin canlı kanlı örneğidir. Yine de keşke onu hiç böyle görmeseydim, hep onu o güçlü haliyle hatırlasaydım diye düşündüren, hayatımın en büyük pişmanlığıdır. Ben dedemden hayatımın en büyük derslerinden birini aldım. Bir insanın gücü onun sahip olduğu maddiyattan gelir. Eğer sen gücünü yanlış kullanıp etrafındakilere zulmedersen, bir gün elinde hiçbir şeyin kalmaz ve hayat sana da zulmeder. Geriye yalnızca zamanında kalbini kırdığın ama senin şimdi muhtaç olduğun bir avuç insan kalır. Eminim ki hepimizin hayatında böyle dersler, böyle olaylar vardır. Eğer siz de bir insanın gücünün yok oluşuna yakından tanıklık etmek ve kendinizden bir şeyler bulmak istiyorsanız Ekşi Elmalar’ı bir an önce izleyin derim. KAYNAKÇA: Akpınar, Necati (Yapımcı). Erdoğan, Yılmaz (Senarist). Erdoğan, Yılmaz (Yönetmen). (2016). Ekşi Elmalar (Film). Türkiye. Bünyamin Çolak 21301851 TURK102 – Şube 8 4.11.2014 İYİ İNSANLAR İÇİN GERÇEKLER Bir film izlersiniz. Filmde bir erkek bir kıza âşık olur, kızı etkilemek için de yıllarca uğraşır ve sonunda kızı elde eder. Birbirine sırılsıklam âşık olan bu çift bir sebepten dolayı ayrılmak zorunda kalır. Ayrı şehirde okullara giderler, aileleri karşı çıkar vs. sebep olur. Bir süre ayrı kalan çift, acıya artık dayanamaz ve her şeyi yok sayarak bir araya gelir. Aşkları her şeyden üstün gelmiş olur. Gerçekler pek bu yönde ilerlemez. Birini seversiniz ve onun için yıllarca çalışırsınız. Elde etmeniz düşük bir olasılıktır zaten. Sevdiğiniz kişi daha yakışıklı, daha güzel biri ile birlikte olur. Elde etseniz bile filmde olduğu gibi ayrılmanız durumunda bir daha bir araya gelmeyi bırak, bir daha görmeniz bile oldukça düşük bir olasılık. Bir kitap okursunuz. Kitabın kahramanı peygamber gibi biridir. Hiçbir zaman dürüstlüğünden, adilliğinden taviz vermez. Bu sebepten dolayı başı da dertten çıkmaz. Kahramanımız bütün kötülüklerle adil bir şekilde savaşır, kötülerden daha zeki ve daha kurnaz olduğu nedeniyle kazanır. Kitabın sonunda sevdiği ile sonsuza dek mutlu yaşarlar. Hayat bu kadar güzel davranmaz kimseye. Siyah ve beyaz kadar da ayrı değildir iyi ve kötü. Savaşlarınız hiçbir zaman adil bir şekilde olmaz. Yalanlar ile uğraşırsınız, güvendiğiniz kişiler ihanet eder, siz ve sevdikleriniz incinir. Kötü denilen insanların da sizden daha az zeki olması gibi bir kural da yoktur hayatta. Hatta o kişiler zekâları ve kurnazlıkları ile insanları manipüle ederek güçlerini ve yetkilerini kazanmışlardır. Bir müzik dinlersiniz. Sevdiği kişiye ne kadar bağlı olduğunu anlatır müzisyen. Gözünün ondan başkasını görmediğini, onsuz yaşayamayacağını söyler. Kalbinde tek bir kişinin olduğunu, onu korumak için her şeyi yapabileceğini hatta ölebileceğini iddia eder. Gerçeklerin ne yönde işlediğini hepimiz az çok biliyoruz. Zaaflar her insanda bulunan özelliklerdir. Sevdiği insanı aldatır, üzer, kırar… Sevdiğini koruması hakkında sözler de kedinin kükreyeceğini iddia etmesi ile eşdeğer oluyor genellikle. Bir tiyatro oyunu izlersiniz. Mutlu ve mesut hayatına devam eden aile, evlerinin yerine yapılacak gökdelenler nedeni ile evsiz kalma tehlikesi ile karşı karşıya kalırlar. Bütün mahalle aileye yardım etmek için seferber olur. Medya da aileye destek olur. Gökdeleni yaptıranlar önce ısrar ederler inşaatın devam etmesi için, daha sonra ise ailenin bilge babası inşaat firmasının sahibi ile insanlık değerleri, ailenin önemi üzerine bir konuşma yapması üzerine olaylar tatlıya bağlanır ve aile yaşamına mutlu bir şekilde devam eder. Gerçekler ise her hafta gazetelerde görülüyor. Aile sokağa atılır, tehdit edilir. Çevreden ise yardım adına hiçbir adım olmaz. Medya ise bu olaylar konusunda oldukça taraflı yorumlar yaparak ailenin durumunu iyice zora sokar. Aile ise ellerinden her şeyi alınmış bir şekilde sokakta kalır. Sonra bir kitap daha okursunuz. Kitabın başlığı Taht Oyunları olarak yazılmıştır. Gerçekleri bu yazıda yazdığımdan daha acı bir şekilde gösterir. İyi niyetli insanlar daha kurnaz ve çıkarcı kişilerin oyunları sonucu kendilerini hep kötü durumlarda bulur, sevenler kavuşamaz, iyi gitmesi umulan olaylar kimi zaman olabilecek en kötü durumda gider. İyiler ve kötüler de bu kadar ayrı değildir. İyi olarak düşündüğünüz kişiler gerçek hayattaki gibi oldukça kötü şeyler yaptıklarını görür, kötüler ise yaptıklarına bakılınca bir bakımdan haklı olduğunu fark edersiniz. Taht Oyunları bu açıdan pek çok kitabın veremediği mesajı verilebilecek en doğal ve en açık şekilde veriyor: Hayat adil değildir. Kitaplar, filmler, müzikler çoğu zaman aksini iddia etse bile hayatta her şey olması gerektiği gibi olmayabiliyor. Kaan Gönç Ekonominin Gücü Paranın daha bulunmadığı zamanları bir hayal etsenize. Hiç ekonomi diye bir kavram oluşmamış zamanları. İnsanlar sadece ürettikleri ve önceden sahip oldukları varlıklarla ticaret yapabiliyorlardı. Bu yüzden insanlar arasında oluşan anlaşmazlıklar aşırı derece fazlaydı ve her türlü alışveriş kişiden kişiye değişiklik gösteriyordu. Fakat bu durum sıkıntılı süreçler doğurabiliyordu. Mesela bir alıcı satıcının ihtiyacı olan şeye sahip değilse kendi istediğini alamıyordu. Para bulunduktan sonra ise ticaret olayı daha düzenli ve kullanışlı bir hâle dönüştü. Bu da paranın globelleşmesine yol açtı. Fakat her devlet aynı para birimini kullanmıyordu doğal olarak. Bu da parayı dünya çapında standartlaştıran ekonomi kavramının ortaya çıkmasına sebep oldu. Günümüzde para bütün dünyayı kontrol etmekte. Dünyada her türlü gelişim ve yenilik para üzerine oluşuyır. Her şey bu kadar paraya bağlıyken zaten ekonominin en gelişmiş dallardan biri olması da kaçınılmaz. Bahsettiğimiz bu ekonomi kavramının hem artıları hem de eksiklerş var. Öncellikle, dünyayı iyi kötü düzene soktuğuna inanıyorum. Eğer ekonomi kavramı olmasaydı uluslarası ticaret olmayacaktı ve bu da dünyanın globelleşmesine çok büyük zarar verecekti. Yani bir bakıma dünyanın öbür uçlarında ne olup bitiyor haberimiz olmayacaktı. Hatta umurumuzda olmayacaktı. Fakat ülkelerin birbirleri arasında yaptığı alışverişler sayesinde başka ülkelerin zevklerini ve lezzetlerini biz de tadabiliyoruz. Kendi açımdan düşündüğümde bu durum bana çok rahatsız edici geliyor. İçine kapanık olmaktan nefret eden bir kişiliğim var. Bundan dolayı her ne kadar memleketimi çok sevsem de ona çok düşkün olsam da burada tıkılı kalmak ve başka kültürlere açılamamak bana gerçekten çok korkutucu geliyor. Ülkeler arası ticaretler de bunları yaşamam olanak sağlıyor. Bunun dışında önceden bahsettiğim gibi dünyada gerçekleşen bir sürü gelişme para üzerine kurulduğu için ekonomik güç savaşları hayat standarlarının yükselişine çok büyük olanaklar sağlıyor. Örneğin, en büyük paralar teknoloji firmaları arasında dönüyor. En büyük buluşlar da en fazla miktarlarda gelir elde ediyor. Ben de bilgisayar mühendisliği bölümünde okuduğumdan gelecekteki planlarım arasında bir inovasyon yaratıp fazla para kazanmak var. Bunu yapmaktaki asıl amacım dünyaya faydalı olacak bir yenilik sağlamak ama elbette bunun bir parasal getirisi olmasa bunu planlamazdım. İşte ekonomi bu tür konularda inanılmaz bir itici güç oluyor. Başka bir açıdan bakarsak da ekonominin tehlikeli tarafları yok değil. Bunlardan öncüsü paranın hayatımızı tamamıyla kontrol etmesi. İnsanın doğası gereği temel ihtiyaçları var ve günümüzün şartlarında bu ihtiyaçlar sadece parayla karşılanabiliyor. Bu yüzden bir şekilde herkes para kazanmak zorunda. Yani bir bakıma eğer ben yaşamak istiyorsam ekonominin kölesi olmak zorundayım. Bu ekonomik baskı da insanoğlunu baştan aşağıya değiştiriyor. Artık çocuklar küçüklüklerinden itibaren fazla para kazanmaları üzerine eğitiliyor. Ahlâki değerlerlerin de bir önemi kalmamaya başladı. İnsanlar para kazanmak için başka kılıklara bürünmeye başladı. Yani, dünyanın en iyi niyetli insanı bile işin ucunda para olunca bazı bencilce, ahlâki değerlere aykırı hareketler yapmak zorunda kalabiliyor. Örneğin, Philip Roscoe’nun Harcıyorum Öyleyse Varım adlı eserinde bahsettiği üzere de insanı insan yapan tüm etik değerler, duygular bir kenara bırakılırken piyasanın erdemleri tüm ahlâksızlıkların üstünü örtebiliyor. Tanıdığım insanların hep evi ve işi olmak üzere iki hayatı var. Bunlar birbirine karışınca da çok çekilmez bir hayata dönüşüyor. Benim en büyük korkum da ekonominin bir kölesine dönüşmek. Hayattaki tek