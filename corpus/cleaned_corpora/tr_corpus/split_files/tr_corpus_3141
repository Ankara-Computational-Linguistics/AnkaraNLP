toplayıp çıkarttığını fark ettim. Bunu ilk planda yadırgasam da ilerleyen sayfalar beni etrafımda olup bitene daha dikkatli bakmaya ve aynı dert çemberinde hapsolmuş diğer insanlarla konuşmaya teşvik etti. Farklı kültürden insanları tanımaya yönelik arzum en çok bu yıl yaşantıma nüfuz etti. Zaman algımın tam ortasında kendilerine bir yer edinmiş olan farklı milliyetlerden arkadaşlarım yaşantımın birçok dönüm noktasında önemli roller oynadılar. Ailelerimizden ayrı kaldığımız, çevremizin hiç de iç açıcı olmadığını düşündüğümüz ve üniversitenin hızla geçen günlerine ayak uyduramadığımızı hissettiğimiz her an aramızdaki derin okyanuslara gömdük bütün hüzünlerimizi. Hüzünden duvarlar örmek yerine üstünden geçebileceğimiz köprüler inşa ettik birlikte. Böylelikle geride bırakmış olduğumuz yıllar tamamıyla farklı kültürlere sahip insanların nasıl aynı duyguları paylaşabileceğinin somut birer kanıtı haline geldiler. Düşüncelerime göre insan olarak ihtiyaçlarımız, hayallerimiz, hüzünlerimiz ne ülkelere ne şehirlere ne de bireylere indirgenebilir. Bana kalırsa hepimiz bir çember içindeki sayısız noktalardan bir tanesiyiz. Umutsuzca birbirimize tutunup alabildiğince uzun doğrular oluşturuyor, belki çemberin dışına çıkmayı başarabiliriz umuduyla birbirimizden uzaklaştıkça uzaklaşıyoruz.Asrın Yaylacı 2 Bütün bu düşünceler beni kaçınılmaz bir gerçeğe doğru sürükledi: Hüzünler bulaşıcıdır! Hem de öyle bulaşıcıdır ki Afrika’da bir çocuk üzülse onun duyguları rüzgâra kapılır gelir, sizin içinize de bir sıkıntı peyda eder. Öyle eşsiz, namı büyük de değildir üstelik. Her yerdedir. Bankta kestirmekte olan bir dilenci, gökdelenin en tepesindeki ofiste uyuklamakta olan adam kadar olağan ve hayatın içindedir. Yerküremizi çevreleyen atmosferin bir katı, köpürmekte olan okyanusun her bir damlasıdır. Hatta hastalar mikrop değil hüzün bulaşmasın diye hastanenin farklı odacıklarında tutuluyor bile olabilirler! Bu denli büyük bir etki alanı olan hüzün, hayatımızın en nadide parçaları arasındadır. Onu yalnızca bize has bir duygu ve kafamızın üstünde dolaşmayı bırakmayacak gibi gözüken kara bulutların biricik efendisi olarak görmenin hiçbir faydası olmadığı ortada. Bunun yerine onu kucaklamalı ve yalnız olmadığımızın bilincine varmalıyız. Bu sebeple ben hayatımızın her yanına nüfuz eden hüznü kucaklamayı ve bizi bir paydada topladığı için müteşekkir olmayı seçiyorum. Böylelikle birlikte kalamıyor olsak bile en azından hüzünle kalacağız! Ker, J. (2017), Yağmur Damlaları Arasındaki Mesafe, çev. Emrah Saraçoğlu, Alakarga Yayınları Yunus Doğukan Çalışkan Kazananlar Kulübü İnsan, her zaman mücadele içerisindedir hayatta. Sürekli daha güçlü olabilmek, daha çok kazanmak ister. Para kazanmak isteyebilir, arkadaşlarıyla gittiği bir bilardo maçını kazanmak isteyebilir, bir paintball mücadelesini kazanmak isteyebilir, şirketini daha ileri taşımak isteyebilir. İstemek ve başarmak için önce inanmak gerekir. Kazanacak olan insanı veya insanları gözlerindeki inançtan anlamak mümkündür. Hırsları, çalışkanlıkları adeta biz burdayız diye bağırır gözlerinin içinde. Çok çalışır bir şeyler isteyen insanlar. Pazar günü öğlen çekilen bir yemek ziyafeti sonrası uykudan daha değerli, daha tatmin edicidir onlar için çalışmak. Ben de gözlerinde zafer ışığı olan, kazanmak üzerine kurulmuş bir takımın fotoğrafını gördüm. Bir Galatasaray taraftarıyım ve her maçını mutlaka izlerim futbol takımının. Kendi sahasındaki bir maçından sonra sosyal medyada bir fotoğrafa rastladım ve hemen telefonumun kilitli ekranına duvar kağıdı olarak ayarladım. Tutkulu, çalışkan, hırslı ve mücadeleci futbolcuların gol sevinci vardı bu fotoğrafta. Bakışları adeta rakip takımlara korku salar nitelikteki başarıya aç, tabiri caizse askerden yeni gelmiş futbolcular... sanki daha önce hiç zafer kazanmamış gibi profesyonel ve hırslılardı. Her kesime ilham verebilecek ve her kesimi motive edebilecek bir fotoğraftı. Bu takımı izlerken neredeyse herkesin içinden maça çıkıp deliler gibi koşup mücadele etmek geliyordur. Etrafımda böyle insanlar daha fazla olmalı diye düşündüm o an çünkü azim, çalışkanlık, mücadele bulaşıcı olabiliyor. Bu fotoğrafın benim üzerimdeki belki de en büyük etkisidir şu anki gibi harika bir arkadaş grubuna sahip olmam. Fotoğraftaki insanlar gibi başarıya aç, fazlasını isteyen, çalışkan insanlarla ilişkilerimi yoğun tutuyorum. Muhteşem kelimesinin yetersiz kaldığı bir takım ruhu var fotoğrafta. Birbirlerini başarı için, güç için ileriye iten bir oyuncu grubu var. Çalışma ortamlarında, okullarda, şirketlerde belki de en çok ihtiyaç duyulan özelliktir bu: Grubunu ileriye taşımak. O azmi, isteği etrafına yansıtmak ve etrafındaki insanlardan da bu elektriği alabilmek hem hedefleri büyütür hem de hedeflere ulaşma arzusunu arttırır. Kim istemez ki tarih dersi için böyle bir grupla proje ödevi yapmak ya da fizik laboratuvarındaki deneylere böyle bir grupla katılmak? Bu itici güç elimizden gelenin fazlası için teşvik eder bizi. Çıtayı daha yükseklere koyup ona göre çalışmamızı sağlar. Büyük bir güven duygusuyla hareket ederiz etrafımızdakilerle. Güven duygusuna sahip ortamlarda çalışma verimi daha yüksektir. Güven de saygıyı beraberinde getirir ki bu da son derece sağlıklı bir çalışma ortamı anlamına geliyor. Ülkemiz futbolunda son günlerde tartışılan bir konuyu örneklemek istiyorum. Yabancı futbolcu sayısı sınırlanmak isteniyor, Türk futbolcular daha çok olmalı deniyor. Son derece yanlış bir algı bu çünkü eğer böyle kaliteli bir oyuncu grubuyla çalışırsanız maçlara çıkmasanız bile kendinizi geliştirirsiniz. Haketmeden forma giymektense bu harika oyuncu grubuyla çalışmalar yapıp, onları örnek almak çok daha büyük katkılar sağlar Türk futboluna. Futbolcularımız daha iyi oyuncularla sağlıklı bir ortamda rekabet etmek zorunda kalır ve kendilerini geliştirirler daha çok süre almak için. Birbirlerini başarıya iterler böylece. Başarmak, başarmak için onca sıkıntıya katlandıktan sonra başarmış olmak tarifsiz bir haz verir insana fakat bir de mecburiyet getirir. Başarıları unutup yeni hedeflere odaklanmak gerekir. Aksi halde çabuk düşülebilir başarı merdivenlerinden. Bu hatırlatmadan sonra fotoğraftaki oyuncuların böyle olmadığını belirtmem gerekiyor. Nerden biliyorum derseniz “Gözler kalbin aynasıdır.” demiş büyük besteci Selami Şahin. Şimdiden Galatasaray’ın şampiyonluğu hayırlı olsun. Kaynakça www.instagram.com/p/BXyTzurBLWh/?hl=tr&taken-by=fotottarena . 14.07.2017. TUANA YILMAZ ALACAKARANLIKTA YAKAN SIRLAR Bazen hiç beklemediğimiz anlarda beklemediğimiz olaylar yaşarız. Bunların etkisi bir anda yüzümüze çarptığında allak bullak oluruz. Bazen içimizde önceden beri saklı duran şeylerin farkına varmamıza neden olurlar. Tıpkı birini sevdiğimizi fark ettiğimiz anlar gibi. Onları görürüz, onlarla vakit geçiririz. Ama bir gün alacakaranlıkta yalnız kaldığımızda ve kendimizle yüzleşirken aniden karşımıza çıktıklarında bir sorguya düşeriz. Acaba diye sorarız kendimize. İlk başta anlamayız. Kimdi bu, nereden çıktı karşıma diye. Bu hissettiklerim ne? Ertesi gün olur ararız. O hissettiğimiz enfes duygulara sebep olan o dünya harikası kişiyi ararız. Ama bulamayız. Gece olur ve bir umutla, bir heyecanla tekrar bekleriz. Alacakaranlığın içinde, sadece rüzgar ve çiçekler eşliğinde… O kişi tekrar gelir. O heyecanı tekrar yaşarız. Bir kararlılıkla da üzerine simgemizi koyarız. Gün döner ve tekrar aydınlanır. Biz de aydınlanırız. Yeni bir gün, yeni bir kader diye düşünüp çevremizdekilere dikkatle bakarız. Baktığımızda da izimizi bıraktığımız o tutkulu aşığımızı görünce heyecanlanırız. Artık böyle hissetmemize neden olan kişiyi bulmuşuzdur. O kişiyi bulmuşuzdur ama sonrasında çekeceğimiz acılar hiç aklımıza gelmez. Onun yüzünden günlerimiz ellerimizden kayar. Günlerimiz ellerimizden kayarken bize değer verenler de akıp gider ama fark etmeyiz çünkü değer verdiğimizi elimizde tutmaya çalışırken hiçbir şeyi düşünmeyiz. Hayat acımasızdır ama. Elimizden her şeyi alıverir. Bize de sadece bakmak düşer. Artık hiçbir şeye anlam yüklemeden sıradan bir hayat sürdürürüz. Niye hep böyle olur ki. Aslında mutlu olmak hepimizin hakkı. Belki de bencil olduğumuz içindir. Bir şeye kafayı taktığımızda ondan başka bir şeyi gözümüz görmez. Ona ulaşmaya çalışırız. Bu sırada çevremize zarar veririz ve bunu hiçbir zaman fark etmeyiz. Tabii kendimize verdiğimiz zararı unutmamak lazım. Bu yüzden de hırsla hareket etmemek lazım. Anı yaşamak için geleceğimizi, sonbaharda yere düşen bir yaprak gibi atmamak lazım. Bazen de yaptığımız bu büyük hırs bizi esir alır. Sanki biz oyuncuyuzdur, hırsımız da bizi yöneten ve bize ne yapmamız gerektiğini söyleyen bir yönetmen. Bu hırs yüzünden bir avcı edasıyla kendimize sürekli avlar belirleriz. Bu ava yaklaşıp, onu avlamayı ve ödülü kapmaya çalışan bir avcı edasıyla yaklaşırız çevremize. Tıpkı Baron gibi. Bu ava yaklaşırken de hiçbir şeyi umursamayız. “Avlanmanın tutku dolu bütün içgüdüsü, avın izlenmesi, duyulan heyecan, yaşanan gerginlik kişinin ruhunda sürekli titreşir” (Zweig, 2016). O hissettiğimiz tutku ve heyecan bizi öyle derinlemesine ele geçirir ki o ava ulaşma yolunda her şeyin mübah olduğunu düşünürüz. Ona ulaşmak için başkalarını kullanmayı çok iyi biliriz. Onların duygularıyla bir oyuncak gibi oynarız. Tıpkı Baron’un anneye ulaşmak için, küçük ve tatlı Edgar’a davrandığı gibi. Arkadaş canlısı yanaşırız. İstediğimizi elde edene kadar durmayız. Ama istediğimiz yerine geldiğinde bir çöp parçası gibi kenara atar, onu umursamayız. Avımıza ulaşmışızdır çünkü. Anne bizimdir artık. Fakat yavrunun bunu bilmemesi için çabalarken bu bizim yakıcı bir sırrımız olur. Unuttuğumuz bir şey vardır ki yavrular düşündüğümüz kadar saf değillerdir. Bunun sonucunda avcıyken av oluruz. Fakat iş işten geçmiştir. Yakıcı sırrımız ortaya çıkmıştır. İstemeden de olsa artık o yakan sırrın ateşi altında yanmışızdır. Bu yüzden hep kendi kendime düşünmüşümdür. Fazla hırs yapmamalıyım. Fazla dikkatsiz olmamalıyım. Çevreme karşı uyanık olup, hem ona hem kendime zarar vermemeliyim. İstediğim, arzuladığım bir şey için başkalarını harcamamalıyım. Nedeni ise sonunda hep kendim zarar veriyorum. Değer verdiklerim artık yanımda olmuyor. Bana değer verenler beni terk ediyorlar. Avcıyken av olabiliyorum. İçimde sakladığım o büyük sırlar en son beni yakabiliyorlar. Çoğu zamanda alacakaranlıkta sırlarımın altında yanabiliyorum. KAYNAKÇA: Zweig, Stefan, Alacakaranlıkta Bir Öykü Ayrıntı yayınları: 2. Basım, Şubat 2017 'KADIN' GİBİ Bu dünya üzerinde öyle bir tür vardır ki diğer tüm türlere oranla dişilerine kötü, aşağılayıcı ve ayrım yaparak davranır. Yüzyıllar geçmiş olmasına rağmen bu hor görmeye bir son verememiştir. İnsanlık... İnsan, bunca zamana rağmen cinsiyeti bir aparat misali ayraç olarak kullanmaktan vazgeçmemiştir. Aynı kitabın sayfaları olmamıza rağmen o iki sayfa arasına hiç çekinmeden ve son derece hakkı olduğunu düşünerek kadın ve erkeği günlük yaşamın birçok alanında birbirlerinden ayırmıştır. Can sıkıcı kalıplar kullanarak neredeyse mantık çerçevesine teğet bile geçmeyen yanlış düşüncelerle kadın ve erkeği birbirlerinden uzaklaştırmıştır. Ülke ülke incelemek bir kenara dursun genel bir bakışla dünyaya baktığımızda, tarihin kadınlara yönelik haksız tutumları bize sunduğunu görebiliriz. Neredeyse her döneme ait bir örnek bulmak mümkündür. Fakat bu kadar genele bakmanın yorucu bir tarafı olduğunu düşünürsek daha küçük bir kesimi de ele alabiliriz. Mesela Türkiye... Benim güzel ülkem, bizim güzel ülkemiz... Erkek egemenliğinin sonradan kazanıldığı bu güzel milletin geçmişten günümüze evrimi bir hayli gerileyici bir sürece sahiptir. Genel açıdan Türk toplumu olarak ele alamasak bile tarihten şunu biliyoruz ki yönetici kuvvetin yanında bulunan kadınlar da en az erkekler kadar devlet yönetiminde görüşlerini bildirebilecek güçteydi. Eski Türk kadınları erkekler gibi ata binmede, kılıç kullanmada ve savaşabilmekte hürdü. 'Erkek işi' o diyerek bir kenara itilmemişlerdi. İtilemezlerdi çünkü kadın önemliydi, kutsaldı ve bir açıdan yüceydi. Günümüze baktığımızda kadına karşı olan tutumun yarattığı hayal kırıklığının büyüklüğünü anlatmak sanıyorum bir kaç kelimeyle yeterli olmayacaktır. Bugün, gündemdeki haberleri -düzenli olmasa bile- takip eden bir birey birçok kez kadına yönelik şiddete ve zorbalığa denk gelmiştir. Örnek vermek gerekirse; "İki yıl önce Yozgat'ta kocası tarafından av tüfeği ile vurulmasının ardından iki bacağını kaybeden kadın..." "Eskişehir'de erkek vahşeti: Hamile eşini defalarca bıçakladı." "2 kadını yaralayan maganda yakalandı." "Sokakta eşini tekmeleyen kocanın tahliye isteği kabul edilmedi." "İzmir'de polisin dövdüğü 2 kadın yaşanan olayı anlattı." "Eşinin işkencesiyle 11 parmağı kesilen kadın konuştu." Cümle kurmaya gerek bile duymadan, "Özgecan Aslan". Eminim spikerlerin sesi başınızın içinde küçük bir arka fon oluşturmakta zorlanmamıştır. Defalarca kez denk geldik ve ne yazık ki tüm bunları engelleme üzerine kurulmuş olan organizasyonlara rağmen ne azaldı bu manşetler ne de daha az vahşet içerir oldular. Gün geçtikçe daha da artıyor şiddet oranı ve suç sayısı. Tüm bunların yanı sıra öyle bir dünya düzeni içerisine girmişiz ki, erkeklerin kadınlar üzerinde talep ettikleri hak ve kadınları sahip olabilecekleri bir eşyaymışçasına maddeleştirmeleri insanlık tarafından alışagelmiş bir davranış olarak algılanmakta. Acınası bu hâlimize dur diyeceğimize bir de kalıplaşmış olan ve istemli ya da istemsiz daimi bir şekilde kullandığımız bazı sözcük grupları var; "kız gibi davranma", "adam gibi konuş" gibi. İsterdim ki kız gibi davranmayı biri bana açıklasın ve merak ediyorum da sadece adamlar mı konuşabiliyor? Mesela 'çocuk gibi davranma' ya da 'düzgün konuş' terimleri daha doğru olmaz mıydı? Bir davranışı ya da konuşma şeklini bile cinsiyetleştirip ayrımlaştırmak ve hatta bariz bir şekilde aşağılama eklemek ne kadar doğru? Hem de eşlerini sokak ortasında öldürüp, sırf 'kendi doğrularına yanlış gelen davranışlarda bulunduğu için' kadınlara şiddet uygulayabileceğini düşünen 'adamları' baz alarak iyi bir durumdan bahsediyormuşçasına kullanıldığında bu sözcük grupları, bulunduğumuz toplum düzenini biraz daha içler acısı hale getiriyor. Bu adamlar, acımasız toplum düzeni işlerine geldiği için, hiçbir zaman tatmin edici bir ceza almadıkları ve bundan dolayı yaptıklarının doğru olduğuna inandıkları için kadınları koruyan, daha doğrusu korumak isteyen toplulukları da aynı kadınlara yaptıkları gibi aşağılarlar. Tüm çabaları, emekleri ve uğraşları gereksiz bulurlar. Konuşmaya başladıklarında cahilliklerini iliklerinize kadar hissedersiniz. Hissetmemeniz mümkün değildir. "Feministleri hiç sevmiyorum." "Neden?" "Erkek düşmanı tüm o kadınlar. Onlara kalsa erkekler ölsün zaten." Hissettiniz değil mi? Hem de iliklerinize kadar... Feminizm, araştırmaya gereksinim duymayan o insanların yanı sıra 'erkek düşmanlığının' ya da 'erkekler ölsün' gibi bir planın örgüt başı değildir. Feminizm, kadınların haklarını tanıyarak bu hakların korunması amacıyla eşitsizliklerin ortadan kaldırılmasına yönelik muhtelif ideolojiler, toplumsal hareketler ve kitle örgütlerinden oluşan harekettir. Tam tanımı budur. İçerisinde erkek kelimesini bile barındırmaz çünkü amaç erkeklere yönelik bir savaş değil, kadınları kapsayan bir savunmadır ve hatta kadınlara destek olmak amacıyla birçok erkek de bu düşünce hareketinde kendilerine yer bulmuşlardır. Tabi ki de bahsim tüm erkeklere değil. Bundan dolayı da bu destekleyici harekette bulunan şahısları bahsettiğim gruptan ayırıyorum. Fakat bu 'adamlar' bunun nasıl bir duyarlılığa sahip olduğunu anlamazlar, anlamaya çalışmazlar bile. Öyle bir düşünce sistematiğine sahiptirler ki kadınlar erkeğe göre hareket etmeli, yanlış davrandıklarında cezalandırılmalı, boyun eğmeli, eğmiyorsa eğdirilmeli ve kontrol edilmeli. Bu tip insanlar tüm dünyanın erkeğe ait olduğuna inanırlar. Yanlış. Yanlış. Yanlış. İnsan Hakları Bildirgesi, insanların haklarını açıkça belli eden ve dünya üzerindeki her bir bireyi korumaya odaklı hakları içerir ve bu bildirge 1948 yılında yayınlanmıştır. Fakat kadınlar için başlatılan bu savunma amaçlı savaş çok daha eski bir zamana dayanır, 1791. Fransa'da yayınlanmış olan 226 yaşındaki Kadın Hakları Bildirgesi bize kanıtlıyor ki kadınlar en başından beri sahip oldukları haklar için büyük mücadeleler vermiştir ve vermeye devam etmektedir. Hiç dikkatinizi çekti mi Erkek Hakları Bildirgesi diye bir beyannamenin olmayışı? Çünkü erkekler buna ihtiyaç duymamıştır. Mücadele etmeleri gereken bir hür yaşama savaşları olmamıştır. En başından beri olması gerektiği gibi bu dünya her bir bireye aittir ve hakları doğrultusunda yapmaya hür olduğu davranışlarla geniş bir yelpazede bağımsızca yaşayabilmelidir. ŞEVVAL ŞAŞMAZ ÖNCE SÖZ VARDI Osman Çakmakçı’nın Konuşmanın İmkânsızlığı Üzerine Bir Diyalog kitabının isminde, ironi yapıldığı düşünülebilir. Fakat yazarın sadece tek bir duruma, bir özel kavrama “konuşma” adını verdiğini kitabını okuduğunuzda anlayabilirsiniz. Bu yüzden bir diyalog, onun için konuşma kategorisine girmez. Konuşma olarak kabul ettiği tek şey, iki insanın sözlerini değiş tokuş ederek birbirlerini tüm yönleriyle anlamalarıdır. Hiç böyle bir şey üzerine düşünmemiş olmama rağmen, kitabı okuduktan sonra yazarın haklı olduğunu keşfettim. İnsanlara bir şekilde kendimizi anlatıyoruz. İsteklerimizi veya hissettiklerimizi aktarabiliyoruz. Peki kaçımız kendimizi sözlerimizle karşımızdakine anlatabiliriz? Geçmiş yaşantımızı sözlerle dile getirebileceğimizi düşünebiliriz. Ancak anlatırken kullandığımız kelimeler bile, her birimiz için farklı anlamlara gelecektir. Yaşantılarımız kelimelerimizi şekillendiren en önemli faktör olabilir. Herhangi iki insanın geçmişinin asla aynı olamayacağını düşünüyorsanız, siz aynı zamanda herhangi iki insanın aynı kelimeleri kullanamayacağını, yani konuşamayacağını da düşünüyorsunuzdur. Sonuç olarak, konuşmamız için kelimelerimizi aynılaştırmamız, kelimeleri aynılaştırmak için de birbirimizin tecrübelerini bilmemiz gerekir. Sorun da şurada başlar ki, birbirimize tecrübelerimizi anlatabilmek için konuşmaya ihtiyacımız vardır. Yaptığımız şakayı açıklamak zorunda kalmışızdır hepimiz. Ne yorucu iştir ama... Söylediğiniz kelimelerin sizin için anlamı, başkaları için anlamıyla aynı olmadığı zaman havada kalmıştır cümleniz. Şimdi söylediklerinizi tecrübelerinize dayanarak anlatmanız, o kelimelerin anlamları üzerine ortak bir anlaşmaya varmanız gerekir ve o şakayı yapmamış olmayı dilersiniz. İşte konuşmanın imkânsızlığı somut olarak önümüze bu anlarda dizilir. Kimse birbirini tam olarak anlayamayacaktır. Aslında kitap biraz da analitik felsefeye bağlı bir konuyu anlatıyor. Düşüncelerimizin sınırlarının, dilimizin sınırlarıyla aynı olduğunu iddia ediyor Osman Çakmakçı. Buraya kadar bilindik bir sav öne sürüyor. Sonrasında gelenler ise gerçekten sıra dışı kabul edilebilir. Dünyayı insanların kelimelerinin yarattığını iddia ediyor bu sefer de Çakmakçı. Dünyanın bizden bağımsız var olduğunu, bu yüzden bizim de kendimize sözlerimizle bir dünya yarattığımızı söylüyor. İşte kutsal kitaplardaki “Önce söz vardı.” cümlesini de böyle açıklıyor. E haklı da aslında yazar. Anne ve babanın çocuğuna isim koymasına benzetiyorum ben bunu. Yeni doğmuş bebeklerine bir isim verdiklerinde, kendilerine bir dünya yaratıyor o ebeveynler de. Artık o bebeğin onlardan bağımsız olduğunu anlamaları ve ona bir isim vermeleri, kendileriyle onun arasına aşılamayan, varoluşsal bir sınır çiziyor. Yazarın da bahsettiği bu işte. Biz dünyaya isim vererek onu kendimizden uzaklaştırıyoruz. Bir de işin insan doğasını içine alan kısmı var tabii. İnsan konuşmanın imkânsız olduğunu bilse de bilmese de, iletişime ihtiyaç duyar. Gördüklerinin ve bildiklerinin aksine kendisini anlayanları bulabileceğine inanır, konuşmaya çalışır. Sonra sonuçsuz bir aramaya girer, arkadaşlar edinir, ağzından sözcükler çıkartır. Hayatını kendini anlatmaya çalışmakla harcar. Aslında harcamak denebilir mi buna bilmiyorum. Çünkü bunun bir kaçışı yok. Engellenemez bir süreç olduğu için herkes mutlaka bunu yapıyor ve belki de harcanmış bir zaman olarak bakamayız bu sürece. İnsan kendini anlatmaya çalıştığı sürece, başkalarını anlamaya çalıştığı ölçüde konuşmaya yaklaşır. Hiç konuşmayı başaramaz ama mümkün olduğunca yaklaşır. Sözün arkasından sanat gelmelidir o zaman. Önce söz vardı. Sonra sanat oldu. Kendisini anlatmayı başka şekillerde denemelidir insan. O, başkalarının onu ne kadar anlayabileceğini düşünmeden, kendisini anlatmaya başlayınca sanat yapmaya başlar. Diğerleri de artık kendilerine yönelmiş bir anlatma çabasından kurtulduklarında, bağımsız olarak anlatılanı anlayabilirler. Fakat bunun adı da konuşma olmaz bu sefer. Artık insanlar birbirleriyle konuşmadan birbirini anlamaya başlar. Yani yazarın tezi de doğrulanır, konuşmak imkânsızdır. Fakat insanlar birbirlerini tam anlamıyla anlayabilirler. Söz sanatı doğurur, sanat konuşmayı öldürür. Gördüğünüz gibi Konuşmanın İmkânsızlığı Üzerine Bir Diyalog kitabında Osman Çakmakçı bana yukarıda yazdıklarımın hepsini teker teker düşündürdü. Farklı iki insanın algısının ve tecrübesinin asla aynı olamayacağını, dolayısıyla da asla aynı kelimelerle konuşamayacakları konusunda yazara katılmaktan başka çarem yok çünkü gerçekten haklı bence. Aslında bu yazı daha da uzayabilirdi. Kelimelerimizin yaşantılarımız tarafından şekillendiriliyor olabileceğine değindim ancak durumun tam tersi de asıl gerçeklik olabilir. Ne yazık ki analitik felsefe üzerine yukarıdaki bir paragraftan çok da fazlasını yazacak bilgim yok. Yazarın açıklık getirmediği noktalardan biri de kafama takıldı ayrıca. Eğer insanın konuşmanın imkânsızlığını anlayabilecek bir aklı varsa, konuşmamayı rasyonelleştirecek bir aklının da olması gerektiğini düşünüyorum. Sonuç olarak da, bu imkânsızlığa teşekkür etmemiz gerekir çünkü, onun yokluğunda sanatın varlığı da mümkün olamayacaktı. Yazımı sonlandırırken de üzerinde durmak istediğim son şey şudur ki, dilin özenli kullanımı üzerine, kelimelerin sınırlarının algımızdan daha geniş olması üzerine veya en basit şekliyle iletişim üzerine düşünen bir insansanız, lütfen bu kitabı da düşünce dünyanızı genişletmek için kullanın. 1 Ahmet SÖZEN Ders Kodu:Türkçe101-59 Öğretmen Adı:Neşe Çetiner Tarih:09.12.2014 Hayata Dair Simyacı, Paulo COELHO’nun tüm dünyada geniş yankı uyandırmış bir romanıdır.Romanda tüm dünyayı dolaşmak için çobanlık yapan Santiago adlı gencin hikayesi sofistik bir şekilde anlatılmıştır. Eserde aslında amaç çoban Santiago’nun başından geçen olaylarla okuyucuya yaşama dair ipuçları vermektir.Eser kişinin hayalleri, hedefleri doğrultusunda elinden geleni yapması gerektiğini okuyucuya aktarmak istemiştir.Kişinin hayatındaki gerçekleştirmek istediği en büyük hedefinin tanımı romanda ‘kişisel menkibe’ olarak yapılmıştır.Romanı kısa olarak özet geçersek çoban Santiago’nun üst üste gördüğü iki rüya sonucu rüyasını rüya tabircisine yorumlatmasıyla başlar.Tabirci ona bir hazine bulacağını söyler ve bunun için elinden geleni yapmasını öğütler.Daha sonra pazar yerinde bilge bir kralla karşılaşır ve bu kral ona hazine için bazı ipuçları verir ve bu hazinenin Mısır Piramitleri’nin yakınında olduğunu söyler ve ona koyun karşılığında zor zamanlarında danışması için iki tane taş verir.Romanın geri kalan tarafında çoban Santiago’nun Mısır’a ulaşmak isterken karşılaştığı farklı anlam taşıyan olaylar anlatılmıştır.Şimdi ilk olarak kişisel menkibe üzerinde duracağım, daha sonra romanda yer alan bazı olaylardan hayata dair anlamlar çıkarmaya çalışacağım ve son olarak sizlerle, okurken neler hissettiğimi paylaşacağım. Romana baktığımız zaman ‘kişisel menkibenin’ tanımı yaşlı bilge kral tarafından “Senin her zaman gerçekleştirmek istediğin şeydir” olarak yapılmıştır.Baktığımız zaman neredeyse bütün insanların küçük yaşlarda ve gençken bazı hayalleri vardır, yani herkes aslında küçük yaşlarda bir kişisel menkibeye sahiptir.Romanda bir İspanyol çoban olan kahramanımız Santiago’nun kişisel menkıbesi 2 defa üst üste rüyasında gördüğü hazinedir ve bu hazineyi bulma amacından bir çok zorlukla karşılaşmasına rağmen pes etmiyor ve romanda da zaten önemli olanın pes etmemek olduğu vurgulanmıştır.Bu duruma yaşlı bilge kralın sözlerinin yer aldığı şu satırlar güzel bir örnek olabilir:”Her şeyin bir ve tek şey olduğunu asla unutma.Simgelerin dilini unutma.Ve özellikle, Kişisel Menkibe’nin sonuna kadar gitmeyi unutma.”(s47)Ayrıca romanın ilerleyen bölümlerinde Santiago’ya rehberlik eden simyacı ile Santiago arasındaki şu küçük diyalog pes etmemenin ve başarızlıkta yılmamak gerektiğini okuyucuya güzel bir şekilde aktarıyor. “Ama nasıl rüzgara dönüşebilirim bilmiyorum” “Kendi kişisel menkibesini yaşayan kimse neye ihtiyacı varsa hepsini bilir.Bir düşün gerçekleşmesini bir tek şey olanaksız kılar:başarısızlığa uğrama korkusu.”(s155)Bu satırlardan da2 anlayacağımız gibi başarının önündeki tek engel başarısızlığa uğrama korkusudur.Düşünelim neredeyse herkesin çocukluk veya gençlik hayalleri vardır.Kiminin hayali ilerde çok sevdiği mesleği yapmaktır, kiminin hayali tüm dünyayı gezmektir, kiminin hayali çok sevdiği biriyle evlenmektir, ama neredeyse herkes küçük büyük bir hayale sahiptir.Fakat bu insanlardan çok azı hayallerine ulaşmayı başarabilirler.İşte bu insanlar başarısızlıktan korkmayan insanlardır.Başarısızlığı, yenilgiyi aslında zafere atılmış bir adım olarak gören kimselerdir.Yani bu kitaptaki tanıma göre kendi Kişisel Menkibesin’den vazgeçmeyen kişilerdir.Biz şuan başarılı bir çok insanın hayat hikayesine baktığımız zaman onların çoğunda görebiliriz ki ilk demelerinde başarılı olamamışlar, başarılı olana kadar devam etmişlerdir.Bunlardan bazılarını sizlere örnek vermek istiyorum.Henry FORD motor şirketini kurmadan önce beş kez iflas etti, ama pes etmedi ve dünyanın en başarılı otomobil üreticilerinden oldu.Thomas Edison ampülü icat etmeden önce bin kez başarısız oldu ama yılmadı ve ampülü icat etmeyi başardı.Dünyanın en zengin televizyon yıldızlarından biri olan Oprah WİNFREY girdiği ilk televizyon kanalından ekrana uygun olmadığı gerekçesiyle işten atılmıştı.ABD’li dünyaca ünlü yazar Jack LONDON’un ilk öyküsü altı yüz yayınevi tarafından reddedilmişti.Bu örneklerde gördüğünüz gibi birçok başarılı insan ilk denemelerinde başarılı olamamışlardır ama onlar kendi kişisel menkibelerini yani hayallerini bırakmamışlar ve başarıya ulaşmışlardır.Başarısızlığı bir son değil zirvede olan başarıya bir basamak olarak görmüşlerdir.Yani biz başarının aslında pes etmemek olduğunu söyleyebiliriz.Çevremizde aynı zamanda bir çok da hayallerini gerçekleştirememiş insan görebiliriz.Bu insanların hayat öykülerini incelersek göreceğiz ki hayatlarında başarısız oldukları noktalarda kolayca pes etmişlerdir, bir daha denemeye cesaret edememişlerdir.Roman kahramanımız Santiago’da hazinesini bulmak için Mısır’a giderken birçok talihsizlik yaşamış ama hiçbir zaman yolundan geri dönmemiştir ve hazinesine kavuşmuştur.Buradan çıkaracağımız sonuç hayat genellikle korkakların değil bir daha denemeye gücü bulunanların kazandığı bir oyundur. Eseri okurken diğer dikkat edilmesi gereken unsurda romanın içindeki birçok olayın aslında okuyucuya hayata dair ders vermek istemesi.Mesela bunlardan birini sizinle paylaşmak istiyorum.Okuyucunun ders çıkarabileceği bu konuşma çoban Santiago ile bilge yaşlı Şalem kralı Melkisedek arasında geçmiştir.”Hazineleri, seller toprağın altından çıkartır, gene seller toprağa gömer,”dedi yaşlı adam.”Hazinen hakkında daha fazla şey öğrenmek istiyorsan, sürünün onda birini bana vereceksin.”ve çoban Santiago cevapladı:”Hazinenin onda biri yetmez miydi?”Yaşlı adam hayal kırıklığına uğrar gibi oldu.”Henüz sahip olmadığın bir şeyi vaat ederek gidecek olursan, onu ele geçirme arzusunu yitirirsin.”(s41)Burda yaşlı kralın son sözünü dikkat edecek olursak aslında çoğumuzun gündelik hayatta düştüğü bir hata hakkında okuyucuya bu olayla mesaj vermek istemiştir.İnsanın sahip olmadığı şeyleri başkasına sanki onu ele geçirmiş gibi vaat etmesinin insanın hırsına kamçı atacağını söylemiş ve sahip olmadığımız şeyleri vaat etmememiz gerektiğini biz okurlara3 aktarmak istemiştir.Zaten gündelik hayatta öyle değil midir.Bırakın vaad etmeyi yapacağımız önemli işleri önceden birisine söylediğimizdeki hissinizi hatırlamaya çalışın.Kendinizi hiç kötü hissetiğiniz oldu mu?Benim için bu sorunun cevabı kesinlikle evettir.Çünkü yapacağınız önemli bir işi önceden kesin yapacak gibi söylediğiniz zaman o işin büyüsü bozulur ve artık o işi gerçekleştirme arzunuz önceki gibi değildir.Yani çıkaracağımız sonuç insanlar sahip olmadıkları şeyleri başkasına vaat etmemeli hatta sahip olmak için çalıştıklarından başarma arzularının kaybolmaması için fazla bahsetmemelidir.Yine eserin içinde yer alan yaşlı bilge kralın Santiago’ya anlattığı ders çıkarmamız gereken güzel kısa bir öyküyü sizinle paylaşmak istiyorum. ”Bir tüccar Mutluluğun Gizi’ni öğrenmesi için oğlunu insanların en bilgesinin yanına yollamış.Delikanlı bir çölde kırk gün yürüdükten sonra, sonunda bir tepenin üzerinde bulunan güzel bir şatoya varmış.Söz konusu bilge burada yaşıyormuş.Bir ermişle karşılaşmayı bekleyen bizim kahraman, girdiği salonda hummalı bir manzarayla karşılaşmış.Tüccarlar girip çıkıyor, insanlar bir köşede sohbet ediyor, bir orkestra tatlı ezgiler çalıyormuş;dünyanın dört bir yanından gelmiş lezzetli yiyeceklerle dolu bir masa da varmış.Bilge sırayla bu insanlarla konuşuyormuş.Bizim delikanlı kendi sırasının gelmesi için iki saat beklemek zorunda kalmış.Delikanlının ziyaret nedenini açıklmasını dikkatle dinlemiş bilge, ama Mutluluğun Gizi’ni açıklayacak zamanı olmadığını söylemiş ona.Gidip sarayda dolaşmasını, kendisini iki saat sonra görmeye gelmesini salık vermiş.’Ama, sizden bir ricada bulunacağım,’ diye eklemiş bilge, delikanlının eline bir kaşık verip sonra bu kaşığa iki damla sıvıyağ koymuş.’Sarayı dolaşırken bu kaşığı elinizde tutacak ve yağı dökmeyeceksiniz.’Delikanlı sarayın merdivenlerini inip-çıkmaya başlamış, gözünü kaşıktan ayırmıyormuş.İki saat sonra bilgenin huzuruna çıkmış.’Güzel, demiş bilge, peki yemek salonumdaki Acem halılarını gördünüz mü?Bahçıvanbaşının yaratmak için on yıl çalıştığı bahçeyi gördünüz mü?Kütüphanemdeki güzel parşömenleri fark ettiniz mi?’Utanan delikanlı hiçbir şey göremediğini itiraf etmek zorunda kalmış.Çünkü bilgenin kendisine verdiği iki damla yağı dökmemeye çabaladığından, başka bir şeye dikkat edememiş.’Öyleyse git, evrenimin harikalarını tanı,’ demiş ona bilge.’Oturduğu evi tanımadan bir insana güvenemezsin.’İçi rahatlayan delikanlı kaşığı alıp sarayı gezmeye çıkmış.Bu kez, duvarlara asılmış, tavanları süsleyen sanat yapıtlarına dikkat ediyormuş.Bahçeleri, çevredeki dağları, çiçeklerin güzelliğini, bulundukları yerlere yakışan sanat yapıtlarının zarafetini görmüş.Bilgenin yanına dönünce, gördüklerini bütün ayrıntılarıyla anlatmış.’Peki sana emanet ettiğim iki damla yağ nerede?’ diye sormuş bilge.Kaşığa bakan delikanlı, iki damla yağın dökülmüş olduğunu görmüş.’Peki,’ demiş bunun üzerine bilgeler bilgesi, ‘sana verebileceğim tek bir öğüt var:Mutluluğun Gizi dünyanın bütün harikalarını görmektir, ama kaşıktaki iki damla yağı unutmadan.’”(s47-48) Bu çok beğendiğim öyküden değerli anlamlar çıkarabiliriz.Parçada mutluğun gezmekle ve dünyanın harikalarını görmekle elde edileceğini fakat sorumluluklarımızı da unutmamamız gerektiği4 vurgulanmak istenmiştir.Eserin geneline baktığımız zaman bizim hayattan durmadan bir beklentimiz olmasını ve bu hayallerimizden beklentilerimizden ne olursa olsun vazgeçmememizi tavsiye ediyor.Yaşadığımız hiç bir şeyin tesadüf olmadığını yaşadığımız herbir olayın aslında bizim Kişisel Menkibemiz’e giden bir yol olduğunu ve giderken kritik dönemeçlerde kararları bizim verdiğimizi anlatmak istemiştir.Eğer biz gerçekten bir olayın gerçekleşmesini istiyorsak tüm evrenin bu isteklerimizi gerçekleştirmek için iş birliği yapacağını söylüyor yazar bize.Yani insan bir şeyi gerçekten istedi mi o olayın gerçekleşeceğini vurguluyor ve bize hayallerimizden asla vazgeçmemizi öğütlüyor. Eseri okurken insan gerçekten kendini hafiflemiş bir biçimde hissediyor.Eser ütopik simgelerle gerçek olayların karışımından oluştuğu için insan gerçek olaylarda bazen herkesin başına gelebilecek kötü olayları ve bu olayların aslında uzun vadeli düşünüldüğü zaman iyi sonuçlara yol açabileceğini görüyor ve bunları görünce kendinde bir cesaret hissediyor.Mesala ben bu eseri okuduktan sonra başıma gelen talihsiz olaylara fazla üzülmemeye karar verdim çünkü Santiago’nun başından geçen olaylar yazar tarafından o kadar güzel dizayn edilmiş ki insan okudukça yaşamın ne kadar güzel şeyler getirebileceğini, talihsizliklerin aslında başarıya çekilmiş bir köprü olduğunu görüyor.Hiçbir şey için üzülmenin anlamsız olduğunu herkesin hayatında eğer isterse Kişisel Menkibesi’ni gerçekleştireceğini görüyor.Mutluluğun her zaman para ve maddiyat olmadığını asıl mutluluğun evrenin ruhunu anlamak, kendi yaşamının amacını anlamak ve bunu asla unutmamak olduğunu anlıyor.Eserde Tevrat ve İncil’le bağlantısı bulunan isimlerin ve bazı terimlerin kullanılması eseri daha da gizemli yapıyor ve bu gizem romana bir başka ahenk katıyor.Yani sonuç olarak insan romanı okurken kendini huzurlu hissediyor ve hayatın anlamladırılması gerektiğini düşünüyor. Eser bize roman kahramanı Santiago üzerinden, Kişisel Menkibe’nin ne olduğunu, hayatta nasıl davranmamız gerektiğini bizi rahatlatarak anlatıyor.İnsan hayallerinin önemli olduğunu ve başarasızlıklardan yılmayanların başarıya ulaşabileceği mesajını aktarıyor.Yaşadığımız anı en iyi şekilde yaşamamız gerektiğini geçmişten ders almamızı fakat takılmamızı ve geleceğe dair plan yapmamızı fakat yaşadığımız ana odaklanmamızı tavsiye ediyor çünkü eğer yaşadığımız her anın hakkını vererek yaşarsak geleceğin güzel olacağını söylüyor.Mutlu olmamız için evrenin ruhunu anlamamız gerektiğini ve bu evrenin ruhunu nasıl bulabileceğimizi bize öğretiyor.Yaşama dair soruları olanların ve mutluluğu arayanların mutlaka okuması gereken bir eser olduğunu düşünüyorum. HAYALLERE DEĞİL GÖLGELERE AİDİM Her gün üzerinde durup hareket ettiğimiz toprağa ne kadar şükretsek az. Üzerine bastığımız her adım, üzerinde aldığımız her rahat nefes bizi kendimizden daha emin hale getiriyor; gücümüzü bize sunduğu dayanıklı zemine borçluyuz. Bir an düşünün, altınızdaki toprak kaybolmuş. Düşmekten mi korktunuz? Nereye düşeceksiniz ki? Ne yer var ne de yön. İşte o an boşlukta anlamsızca süzülen bir boş yaprak olacağız. Ne geldiğimiz ne de gideceğimiz yönün bir önemi olacak. Geçmişi ya da geleceği olmayan, anlık bir zamana sıkışıp kalmış, değersiz bir yaprak parçası... Altımızdaki toprak parçası fiziksel olarak hiç kaybolmayacak belki lakin ona karşı hissettiğimiz aidiyet duygusunun bir gün sönmeyeceğini kim garanti edebilir? Kişiliğimizi, kültürümüzü, duygu ve düşüncelerimizi, bizi bize hediye eden toprağa yabancılaştığımız her an üzerine güvenle bastığımız zeminin sarsılması demek. Aidiyetsizlik, insanı, köklerini kaybedip yaşam kaynaklarından mahrum kalarak çürüyen, sonrasında ise toprak ile irtibatını tamamen kaybeden ve rüzgâr ile birlikte amaçsızca savrulan bir bitkiden beter eder hayatta. Aidiyetsizliği daha en başından hissedenler ise belki de bu dünyadaki en şanssız insanlardır. Bir yere ait olmanın verdiği huzuru asla tadamamış, kimliğini bir türlü bulamamış bu insanlar aramızda her an dolaşan gölgelere benzerler. Hep karanlık, hep silik… “ Sevgili Alex, ... Ben çok yorgunum. Buraya ait olamamaktan yoruldum. Ama gidemiyorum da... Ben ve benim gibiler bu şehrin hayaletleri. Melez mahluklar. Öfkem kendimeydi, biliyorum. Hiçbir yer yok benim için. Onları kıskanıyorum. Kendinden emin insanları. Herkesin bir evi, bir toprağı var. Ben gökyüzünde uçan kimsesiz bir tohumum. Bütün rahimler ölü benim için. ” (Gülsoy, 290) Yukarıda kim olduğunu, nereye ait olduğunu bir türlü bulamamış bir yabancının, yaşadığından dahi emin olmadığı veremli dostuna yazdığı mektubu okudunuz. Kendisi bir hikâyenin kurgusal odak figürü olabilir fakat hissettiği aidiyetsizlik duygusu bizim duygularımızdan daha az gerçek değil. Kendisini biraz daha ayrıntılı anlatmak isterim, “Fuat” mı yoksa “Franck” mi olduğuna bir türlü karar veremediği için tıpkı kendisine seslendiği gibi F. diyeceğim ona. F. Türk-Müslüman bir babadan ( Beşir Fuat’tan) olma, “Hasta Adam” Osmanlı İmparatorluğu’ndan gayrimüslimlere yapılan katliamdan dolayı yabancı annesi ile Fransa’ya kaçmış bir “melez”. Hem Doğu hem de Batı kültürü ile tanışma ve onları keşfetme imkânına sahip olmuş lakin kendini ne Doğu’ya ne de Batı’ya ait hissediyor. F. ’nin kökeni İstanbul’a dayanıyor. Memleketi “Gölgeler ve Hayallerin Şehri” de F.’e çok benziyor; Doğu ve Batı’nın ikisine de üvey çocuğu, başkentlik yaptığı nice imparatorluktan arta kalan mimarisi ve kültürü ile büyük ve karmakarışık bir mozaiği andırıyor, ne de olsa o “bin kocadan arta kalan bive-i bâkir”. Bu dünyaya ait olamayacak kadar eşsiz ve de kırılgan. Bu sebepten F. aslını İstanbul’da arıyor. F. ve İstanbul kader ortakları, aidiyetsizlik onları içten içe çürütüyor, huzurlarından, sağlıklarından çok şey çalıyor, onları birer enkaza dönüştürüyor. Ruhları ise enkazın altına hapsolmuş, bir çift silik gölgeden ibaret. F.’in öyküsünü okurken kitabın Doğu ve Batı’yı iki farklı dünya olarak resmettiğini ve F.’in aidiyetsizliğinin nedeninin bu olduğunu düşündüm. Daha sonra kendi zamanıma, kendi dünyama bakmaya karar verdim. Benim dünyamda ulaşım ve iletişim hiç olmadığı kadar kolay ve dünya üzerinde olan her şeyden anında haberdarız. Günümüzün “ trendi” ise dünyada var olan her türlü değerin, kültürün, düşüncenin, akımın, ürünün ya da sistemin “popüler” ya da “demode” olarak sınıflandırılıp tüketime açık hale getirilmesi. Biz hiçbir yere ait olmamakla, hiçbir sabit düşüncenin, kültürün ürünü olmamakla övünüyoruz, özgür olduğumuzu iddia ediyoruz. Fakat bizim için her şey “trend” olduğu sürece var; her şey bir anda popüler oluyor, anlamını kaybedene kadar tüketiliyor ve sonrasına çöpmüşçesine bir kenara atılıyor. Hep daha yeniye, daha farklıya, daha iyiye hasretiz; çünkü tatmin olamıyor, eksik hissediyoruz. Bunları dünyanın bir köşesinden çıkarıp popüler hale getiriyor ve büyük bir iştahla tüketiyoruz. En kötüsü de bu tüketim kültürünün bizi kendimize ve dünyaya yabancılaştırdığının farkında değiliz aidiyetsizlik duygusunu özgürlük olarak görüyor daha da yozlaşıyoruz, daha sonra hayatın hiçbir anlamı ya da amacı olmadığından şikâyet ediyoruz. F.’in zamanında da insanlar baskıcı yönetimden bunalmış; sürekli duydukları demokrasinin hayaliyle isyan etmişlerdi. Yönetim düşüp “demokrasi” gelince ise bu istek popülerliğini kaybetmeye başladı. Yeni düzenin getirdiği kaos hem toplumda anlaşmazlığa hem de insanların topraklarına yabancılaşmasına neden oldu. Üzerine düşünmeden trendleri takip etmek, popüler olanı hedeflemek ve demode olanı başka niteliklerine bakmadan terk etmek bizi her zaman aidiyetsizliğe sürüklüyor fakat bu durum özellikle günümüzde daha yaygınlaşmış durumda. Altımızdaki toprağı bile bile biz kazıyoruz. Bu yaklaşımı terk edip bizi gerçekten mutlu eden şeylere odaklanmak ve hayatımızı bunlara göre kurmak bizim ilk hedefimiz olmalı bana göre. Bunu gerçekleştirebildiğimiz her yere ait olabileceğimize inanıyorum. Kaynaklar Gölgeler ve Hayaller Şehrinde, Murat Gülsoy Eren Can Özdemir Maskeden Akan Hayat Kendi yoğun ve karmaşık ömründe yaşadığı hayatın „tadına‟ bakabilme lütfunu elde edebilen her bir insan, öğrenmiştir kendi karakterinin veya yaşadıklarının acıya, kedere, güçsüzlüğe sebep olabileceğini. Ve öğrenmiştir maske takmayı, kendini baskılayıp güçlü - olduğundan farklı şekilde- görünmeyi. Ama nedir bu maske, neden toplumun her kesiminde karşımıza çıkıyor, neden bu kadar önemli? Aslında o kadar önemli bir olgudur ki koskoca Madame de Prie‟nin bu noktalara -kraliyette söz sahibi- gelmesini daha doğrusu oralarda tutunabilmesini sağlamıştır. Çünkü bu kadın öylesine bir hayat sürdü ki maske takmaktan başka bir şansı kalmadı zaten. Düşünsenize; size karşı koskoca bir hiyerarşi ve bu sistemin en üstüne çıkabilmek için birbirinin gözünün yaşına bakmayacak olan insan müsveddeleri… Böylece, güçlünün güçsüzü bir kalemde silip attığı bu dünyada, silinmemek için kendi kalemiyle bir maske çiziverdi. Ve oyununu oynadı. Her insanın kendince makul ve geçerli sebepleri vardır; kendi yüzlerini, dünyalarını gizleyip maskelerinin gölgesine sığınmak için. Kimisi elde ettiği gücü korumak, zayıf görünmemek için, kimisi siyasetçiler gibi hitap ettiği kitleyi avucunda tutabilmek için, kimisi ise acılarını, kayıplarını, toprağa gömdüklerini içlerine gömmek için maskeler takar. Hepsinin ortak özelliği ise kişinin kendi savunma mekanizmasıdır. Benim açımdan ise bunu sadece basitçe „savunma mekanizması‟ olarak adlandırarak işin içinden çıkmak doğru olmaz. Çünkü maskelerimiz duygusal narinliğimizin bir sonucudur. İşte tam da bu sebepten dolayı yukarıda örnek verdiğim çoğu insanın aksine duygusal zayıflığımı gizlemek istediğim için saklanırım maskelerimin arkasına. Çünkü bilirim, toplumdakiler aç bir akbaba gibi benim leşimi, zayıflıklarımı görmek isterler ve görür görmez çullanırlar üstüme. Fakat tüm bu olaylar bir yana dursun, ne yazık ki fark edememiştim acı olan kısmı. Bir yanı kurtarırken diğer yanı harap ettiğimizi… Fark edememiştim, insanlar –ben de dâhil- böyle olunca -herkeste bir maske, bir kalkan- ortalığın birbirine karşı doğru olmayan sözler söyleyip olduğundan farklı davranan, her an tetikte olmaya çalışıp karakterinin tersini yaşamıyla bağdaştırma sancısı yaşayan canlılardan geçilmez olduğunu. Başlarda iyi bile sayılabileceğini düşünüyordum aslında –ne kadar da büyük bir yanılgı-, çünkü insanlar zayıflıklarının üstüne gidiyor,Eren Can Özdemir onları kafasında değerlendirip güçlü yanlarıyla cevap verdiklerini umut ediyordum. Ta ki onların sadece karşı tarafı değil kendilerini de kandırdıklarının ayırdına vardığım güne kadar. Bazı insanlar yalanlarla, taktıkları maskelerle inşa ettikleri benlikleriyle, yalanlarını kendi doğrularına çeviriyorlardı. Ama bilmiyorlardı ki; “Kendi kendini aldatmak, başkalarını kandırmak kadar basit değildir ve insan kendi içindeki adaletten ürkmeye başlar" (Safa). Yaşam akıp giderken önlerinde tüm çıplaklığıyla, işte bu bazıları çıkaramadı maskelerini, çarptı yaşam tüm canlılığıyla ve aktı gitti maskeden bir başkasına dokunabilmek amacıyla. Dokunamadı içlerine. Hâl böyleyken, bu maskeler bizi korumak yerine, zamanla bizi biz yapan değerleri almaya başladı. Herhangi bir olaya karşı takındığımız tavır, verdiğimiz kararlar, gittiğimiz yerler… İşler bazen öyle bir noktaya gelir ve “Maske taşımayı ve rol yapmayı kendine öyle bir belletirsin ki, kendi yalanınla gerçekten sakinleşebilirsin”(Zweig 4). Sakinleşebilirsin fakat o maskenin altında gerekenden fazla kalmaya alışıyoruz ki ruhumuza, kanımıza işliyor; adeta bir at damgalar gibi. Biliyoruz bu işin bir yerinde çürük olduğunu, yapılmaması gerektiğini. Ama o damganın -maskenin- orada olması gerekliliği öyle bir dayatılmış ki; zamanla, yapmama fikri bile gelmiyor aklımıza. Yapıldıktan sonra ise o senin derinden, etinden bir parça oluyor; maskelerimizin bizi sardığı gibi. Biz ise sadece yanıp sönüyoruz, sırtımızı sıvazlayan bu maskelere güvenerek, aldanarak… En önemlisi daha önce de bahsettiğim gibi bu maskeler kişiliğimizi değiştirmeye başladı. Severek yaptığımızı düşündüğümüz bir olayı aslında ya çevreyi düşünerek yaptık, sırf göz boyamak, yaptım demek için ya da kendimiz için bir savunma mekanizması olarak gördüğümüz için. Böylece etrafa ben güçlüyüm, her şeyle başa çıkabilirim imajı çizerken, gece odanızda diz çöktüğünüzü bilemedi diğer insanlar. Ama bilirler, çıkardığımızda bu maskeyi giyotin edasıyla üstümüze inmeyi. Bu yüzden, yapacak hiçbir şey kalmadığında, karakterimizi değiştirme pahasına da olsa büründük bambaşka birine. Taktık bir maske, kuşandık yeni bir karakter ve ayakta durmamıza yardımcı olan bir bastonken maskemiz, artık omurgamız oldu. Kaynakça: *Zweig, Stefan, Bir Çöküşün Öyküsü, Çev. Regaip Minareci, Türkiye İş Bankası Kültür Yayınları, İstanbul, 2017, Baskı *Safa, Peyami, Fatih Harbiye, Ötüken Neşriyat Yayınları, İstanbul, 2016, Baskı Bartu Efe Köse Otorite ve Özgür İrade Askere neden gideriz? Vatana olan borcumuzu ödemek için mi; yoksa askerlik bize otorite tarafından dayatıldığı için mi? İnanmadığımız bir amaç uğruna cepheden cepheye sırf belli bir kitleyi arkasına alabildi diye başa gelip belki 5 belki 10 yıl sonra değişecek bir siyasi duruşu getirenlere boyun eğmeli miyiz? Romanın kahramanı Ferdinand, Almanya’daki baskıcı rejimin savaş dayatmasından kaçıp İsviçre’ye yerleşen bir ressam. Kendini bir dünya vatandaşı olarak tanımlayan bu asker kaçağı, farklı devlet sınırları içinde doğan bir “dünyalı kardeşine” karşı namlu doğrultma fikrinden tiksinmektedir. Savaştan kurtulduğunu sanan bu zavallı adam, bir ilkbahar sabahı postacıya havlayan köpeğinin, tek dostunun, sesine uyanır. Konsolosluktan gelen bu mektupta derhal askere gelmesi söylenmektedir. Eşini ve en büyük tutkusu olan resmi geride bırakıp nefret ettiği savaşın bir parçası olabilecek midir; yoksa sonuçlar ne olursa olsun otoriteye karşı gelip inandıklarının arkasındaki durma cesaretini gösterebilecek midir? Bu ikilemden yola çıkan roman beni “Otoriteye hangi noktaya kadar boyun eğer nereden sonra karşı gelebiliriz?” sorusunu üzerine düşünmeye itti. Otoritenin insanlara yaptırabileceklerin bir sınırı var mıdır? Biraz düşünüp üstüne araştırdıktan sonra gördüm ki bu soruyu kendine soran ilk kişi olmadığımı gördüm. Dr. Stanley Milgram, Adolf Eichmann adlı bir Nazi savaş suçlusunu anlamak için bu deneyi gerçekleşmiştir. Eichmann ve benzerleri otoriteye boyun eğdikleri için mi soykırım yaptılar; yoksa gerçekten soykırımın sonuçlarını benimsedikleri için mi üstlerine düşen görevi gerçekleştirdiler? Bu soru deneyin çıkış noktası olmuştur. Denek, denek tarafından öğrenci sanılan bir aktör ve araştırmacı deneyin katılımcılarıdır. Deney başlamadan önce deneğe düşük voltajda elektroşok verilir ve bu sayede denek, aktörün ne hissedeceğini anlayacaktır. Deneyin ilerleyen aşamasında aktöre bir dizi sorulur ve yanlış bildiği her soruda voltaj artacak şekilde elektroşok verilir ( en azından denek böyle düşünmektedir). Voltajı veren düzeneği de denek kontrol eder ve araştırmacının talimatları ile kendinden istenilen görevi yerine getirmelidir. “Lütfen devam edin.”, “Deney gereği devam etmeniz gerekmektedir.” ve “Devam etmeniz gerçekten çok önemlidir.” şeklindeki ikazlarla deneğin talimatları yerine getirmesi istenir. Bu ikazlara rağmen denek, deneye devam etmek istemediğini belirtirse deney sonlandırılır. Her ne kadar hemen hepsi bundan rahatsızlık duyduğunu belirtse de, deneklerin %65'i, yani 40 denekten 26 tanesi emirlere uyarak 450 voltluk inanılmaz yüksek şiddetteki elektriği öğrenci konumundaki aktöre uygulamıştır (Bakırcı). Milgram deneyi, kişilerin şahsi görüş, düşünce ve vicdanlarına rağmen otoritenin emirlerini yerine getirmeye olan yatkınlıklarını analiz etmek amacıyla yapıldığını düşünüyorum. Görüldüğü üzere otorite kişilerin karar mekanizmasında küçümsenemeyecek kadar büyük bir rol oynamaktadır. Thomas Hobbes’ın savunduğu gibi insanlar özünde kötü müdür?? Sorumluluk sahibi olmadığımıza inandığımız anda her şeyi göze alabilir miyiz? Bunun doğru olduğuna ne inanmak istiyorum ne de insanlığı bir sonuca götürebilecek kadar yeterli bir cevap olabileceğini düşünüyorum. Asıl kafa yormamız gereken soru şu: “İnsanlar otorite karşısında bir varlık gösteremeyecek kadar güçsüz müdür?” Bu yazının başından beri “anlamsızca” tekrarlanan ve neredeyse ne zaman nefes almamız gerektiğini söyleyen bu güç nedir? Devletler belli bir topluluğun birbirleriyle olan ilişkilerini dengeleme ve topluluğu belirli düzene oturtma amacıyla kurulmuştur. Otorite de bunu sağlayan temel güçtür. Otoriter güçler kullanırken tümel bir fayda anlayışı gözetilmelidir. Kitaptaki Alman Hükümeti veya halkının görüşlerini hiçe sayıp savaşa katılmayı zorlayan herhangi bir hükümet insanların temel hak ve özgürlüklerine saygı duymamaktadır. Farklı bir coğrafyada doğup farklı bir devletin ferdi olan birini sırf bu nedenlerden dolayı öldürme fikrine sıcak bakmamak ne suç sayılmalı ne de bir insanın doğup büyüdüğü toprakları terk etmesine neden olmalıdır. Bizi karşı geldiklerimizi yapmaya zorlayan bir yapıya gerçekten ihtiyaç duyuyor muyuz? Neden birer kuş gibi istediğimiz yere doğru kanat çırpamıyoruz? Gerçekten beşeri sınırlara ihtiyaç duyuyor muyuz? Bizi ayaklar altına alan, bize istediğini yaptıran neredeyse “ilahi” bir güç olmak zorunda mı? Otoritenin bize yaptırabildiklerini insanlığın başından şu saniyeye kadar defalarca görmemize rağmen neden onurumuzu ve hür irademizi hiçe sayan bu güce karşı birleşemiyoruz? Kaynakça: Zweig, Stefan. ​Mecburiyet​. Çev. Gülperi Sert. Ankara: İş Bankası Kültür Yayınları, 2017 Bakırcı, Çağrı Mert. “Milgram Deneyi.” Evrim Ağacı, 31 Jan. 2013, evrimagaci.org/photo/tr/milgram-deneyi. VATANSIZ OLMAK Dünyanın varoluşundan bu yana insanoğlu sayısız acıyla sınanmıştır. Sayısız savaş, açlık, sefalet yaşandığını biliyoruz tarihte ve aslında yaşamaya da devam ediyoruz bu felaketleri. Bu saydıklarımın hepsi insanlık tarihinde ve milletlerin şekillenmesinde çok farklı boyutlarda sonuçlar doğurmuştur. Her ne kadar hepsi birbirinden yıkıcı olaylar olsa da, bana göre en korkunç olanı vatansız kalmaktır. Bir insanı olduğu kişi yapan en önemli şey vatandır benim için ve yüzyıllardır birçok millet vatansız bırakıldı, topraklarından atıldı. Peki ne oluyor bu insanlara? Vatansız kaldıklarında nereye gidiyor, nerede yaşıyor bu insanlar? Ama tabii devletler için asla önemli bir konu olmuyor bu, yönetilenler -yani halk- istenileni yapsın yeter, onlar insanların anılarıyla veya acılarıyla ilgilenmiyorlar. Kimileri bu yazdıklarımı okuduğunda çok da anlam ifade etmediğini düşünebilirler vatanın. Benim içinde büyüdüğüm jenerasyonda birçok kişi böyle düşünüyor. Onlar ancak bir gün vatansız kalırlarsa öğrenebilecekler vatanın ne anlam ifade ettiğini ama ben şükrediyorum, vatanın ne demek olduğunun bilincine erken bir yaşta vardım ve sahip olduğum vatanı kaybetmemek için yapabileceğim şeylerin farkındayım. Benim anne tarafım göçmen, Kırım Tatarı. Mutlaka duymuşsunuzdur, Karadeniz’in kuzeyinde yer alan Kırım Yarımadası’nın yerli halkıdır Kırım Tatarları. 1944 Kırım Sürgünü’nde zorla göç ettirilmiş, öldürülmüş ve tecavüze uğramışlar. Kırım Sürgünü’nde olduğu gibi devletlerin çıkar kavgalarında her zaman göz yaşı döken, topraklarından koparılan insanoğludur. İnsanın insana yaptığı bunca işkence çok ironik gelmiyor mu size de? Yönetilenler, yönetenler yüzünden tarih boyunca acı çekmiş. Bu, benim atalarım gibi birçok toplumun ortak acısı. İrem Uzunhasanoğlu “Gitme, Gül Yanakların Solar” adlı kitabında da mübadillerin 1910’larda Yunanistan’da başlayan göç hikayesini anlatıyor. O da benim gibi göçmen torunu. Kitabında “Bir fayton tutmuş kayınpederi, bir faytona sığacak tüm varları yokları, tüm hayatları, tüm hikayeleri. İki atın çektiği bir fayton, işte hepi topu bu.” diyor.(19) Göç ettikleri zaman insanlar alelacele üç beş parça eşyalarını bavullarına kapatıp yola vurmuşlar kendilerini. Peki eşyalarıyla beraber anılarını ve vatanını da bir bavula kapatıp götürebilir mi insan? Doğup büyüdükleri topraklarından kovuldular ve bilmedikleri diyarlara doğru yola çıktılar o çaresiz insanlar. Kalsalar öleceklerdi, giderken de öldüler. Ölmeyenler ise vatansızlıktan kaybettiler içlerindeki bir parçacık canı. Hepsinin kalbinde az da olsa umut vardı. İrem Uzunhasanoğlu kitabında “Kucaklarında kırkı bile çıkmamış bebeler, sırtlarında bir pare umut ve yüreklerinde AŞK… Doğup büyüdükleri vatana duyulan aşk… Yekpâre bir yürek…” demiş.(21) Göç etmek zorunda kalan mağdurları ve onların kalplerinden geçenleri, dillendiremedikleri acılarını o kadar güzel anlatmış ki; kitabı okurken ister istemez kendinizi karakterlerin yerine koyuyor ve acılarını yürekten hissediyorsunuz. Umutları ya yoldayken söndü gitti ya da yeni “vatana” vardıklarında anladılar dönüş diye bir şey olmadığını. Göç ettikten ve yeni topraklara yerleştikten sonra bile, ömürlerinin geri kalanında hep vatanlarını düşündüler eminim. Çünkü hayatları baştan sona değişti ve bu değişim onların seçimine açık değildi. Göçle gelen fakirlik, sefalet… Vatanlarında çok zengin olan kişiler bile yeni topraklarda açlık gördüler, mücevherlerini verdiler bir kuru ekmek karşılığında. Yaşadığımız yüzyılda da bu acının birçok örneğini gördük ama son birkaç yılda ülkemizden de örnek verebiliriz. Türkiye’ye Suriye’deki savaştan kaçarak gelen göçmenleri kast ediyorum. Halkın çoğunluğu acıyor onlara. Neden? Çünkü fakirler, dileniyorlar ve evsizler. Ben onları her gördüğümde vatanlarında nasıl insanlar olduklarını düşünüyorum. Eminim içlerinde Suriye’deyken çok zengin olanları vardır. Eğitim almış ve başarılar elde etmiş olanlar. Peki vatanlarını bıraktıklarında ne hâle geldiler? İşte buradalar, bizimle yaşıyorlar ve biz acıyoruz onlara. Herkes her acıya alışır derler ama bence alışılmayacak tek acı bu. Vatansız kalmak hep eksik hissettirir ve nereye gidersen git vatansızlığın da seninle gelir. Yazar bahsettiğim kitabında yaşanmış bir hikayeyle resmediyor vatansızlığı. Tıpkı babası ölen bir çocuğun parkta babasıyla oynayan, koşan çocukları görüp özendiği gibi; gittiği her ülkede o ülkenin insanları gibi vatanında olmak ister insan. Çünkü vatanında olmak özgürlüktür, vatanında olmak bir insanın sahip olduğu en büyük nimettir. Açlık da görsen, fakirlik de çeksen; hiçbir şeyin olmasa da vatan toprağın vardır elinde. Sen onunsundur, o da senin. Bunu bilmek yaşama tutunmasını sağlar insanın. İşte bu sebepten benim için en vazgeçilmez değerdir vatan. Hatta, bu herkes için en vazgeçilmez değer olmalı. Olmalı ki, başta bahsettiğim o vatanın önemini anlamayan jenerasyonum hiçbir zaman anlamak zorunda kalmasın ne demek istediğimi. Büşra BAYKAL KAYNAKÇA Uzunhasanoğlu, İrem, Gitme, Gül Yanakların Solar, Epsilon Yayınevi, İstanbul, 2015 UÇURUMA ATILAN BİR ADIM http://wallpapersonthe.net/ ​Gelecek… Bu kelime içimi hem bir huzursuzlukla kaplıyor, hem de umut yolunda küçük bir mumun yanmasına sebep oluyor kalbimin derinliklerinde. Kendi içimde çelişiyorum. Bir taraftan, içinde bulunduğum sıcak, güvenli ortamdan çekip alıyor, uçsuz bucaksız bir karanlığa sürüklüyor beni; bilinmezliğe doğru. İleriye baktığımda görebildiğim tek şey yalnızlık…Gözlerimi kapıyorum, hissettiğim, bildiğim tek bir şey var, o da hiçbir şeyin aynı kalmayacağı. Bulunduğum yer, üstüne bastığım şu toprak, etrafımdaki insanlar, hatta belki de düşüncelerim bile değişecek. Asıl beni korkutan da bu zaten, alıştığım hayattan, her gün tanıdık, içimi ısıtan gülümsemelerini gördüğüm insanlardan ayrılmayı düşünemiyorum bile. Zamanın ufak tik tak sesleriyle işleyişini hissediyorum, bu ilerleyişi durdurmak imkansız. Ritmi aynı olsa da, yelkovanın bir sonraki “tik” sesinde bizi nelerin beklediğini tahmin etmek de imkansız. Zamana karşı durabilmek de… Ama nedense içimdeki o saçma umut duygusu var olmaya devam ediyor, hiç bir zaman beni yalnız bırakmıyor, korkularım ve sıkıntılarım içinde. O küçük mumun pırıltısı, bir yolunu bulacaksın, her şey iyi olacak diyor fısıltıyla. Bana cesaret veriyor, ileriye attığım her adımımda yolumun daha aydınlık olmasını sağlıyor. Elimden tutup bana yolu gösteriyor. Bir sonraki adımımın neleri getireceğini bilmemek… Tıpkı uçurum üstündeki ince bir ipte yürümek gibi, verdiğim karar sonucu düşecek veya yeni bir adım daha atabileceğim, hayatım buna bağlı, amacıma bir adım daha yakın olacağım belki de bir dakika sonra. O bir dakikada düşünerek yaptığım hareket, her şeyin kökten değişimine yol açabilir. İyi veya kötü… Ama bunu sadece deneyerek öğrenebilirim. Ay’da 172 Saat adlı kitapta üç ana karakter de ​ ​verdikleri ortak kararın sonucu kendilerini neyin beklediğini bilmeden, hayatlarını tamamen değiştirecek bir yolculuğa adım atıyorlar. Ay’a ayak basıyorlar, geçmişlerini, ailelerini, alışık oldukları yaşamlarını milyonlarca kilometre geride bırakarak. Mutlak sessizliğin içinde tamamen kendi başlarınalar ve dünyaya bir daha dönemeyeceklerinden en ufak bir haberleri bile yok. Birer birer siliniyor varlıkları hayattan, geriye sadece aydaki ayak izleri kalıyor. Tek başına kalan Mia çaresizce ne kadar uğraşsa da geri dönmede başarılı olamıyor, onun yerine Dünya’ya dönen şekil değiştirebilen sıra dışı bir varlık oluyor ve amacı yaşayan tek bir insan bile bırakmamak. Mia bunu tahmin edebilir miydi peki? Tabii ki hayır, o sadece ailesinin de desteğiyle yeni bir yolculuk için yola çıkmıştı, yeni bir hayat uğruna. Bunun dünyanın sonunu getireceğini nasıl tahmin edebilirdi ki? Yaptıklarımızın nelere yol açacağını bilemeyiz ne de olsa. Her geçen gün geçmişten kopmak, geleceğe bakmak daha da zorlaşıyor. Anılar, vazgeçilmez birer parçamız haline geliyor, yaşamak için bir neden oluşturuyor. Onlar olmadan, aynı kişi değiliz. Zaman ilerledikçe değişime uğruyor her şey, ama ilerlemek zorundayız, aynı zamana tıkılıp kalmak yerine, yeni güzel anılar için adım atmaya devam etmeliyiz. Aldığımız kararların ne gibi sonuçlar vereceği bilinmiyor olabilir ama bu, yola devam etmeye engel olmamalı. Olabilecek kötü şeyler için korkmaktan vazgeçmeli ve içimizdeki düşünceleri dışarı bırakmalıyız. Çünkü yapılmamış bir davranıştan, söylenmemiş bir sözden pişman olmaktansa, yapılan için pişman olmak daha iyidir. Gelecekten pişman olmak yerine, geçmişten olmalı. Eğer bunu göze almaktan aciz kalırsak, istediğimiz hiçbir amaca ulaşamayız. O yüzden gelecek kaygısını, düşüncelerin arasından alıp bir kenara atarak, sadece bugünü düşünmeliyiz. Bilmeliyiz ki geleceği düşünmek, ileri adım atmayı engelleyecek, şu anki zamanı boşa harcayacak. Ve şu an yapılanlar da geleceği oluşturacak. Seren Sonlu ÇAĞ IMIZIN BÜ YÜ K PROBLEMI ‘EĞO’ Hastalıkları daha çabuk ve daha kolay tedavi edebilmek… Dünyanın her yerinde yoksulluk ve açlık sorununu ortadan kaldırmak… Dünya üzerindeki bütün suları içilebilir yapmak… Yani dünyayı daha iyi, daha güzel ve daha yaşanabilir bir yer haline getirmek… Kim istemez ki bunu? Kim istemez ki geleceğine daha güzel bir dünya hazırlamak? Peki, bunun için ne yapılabilir? Adı Türkçeye ‘Evrim’ diye çevrilen Transcendence filminde bu amaç doğrultusunda yapılan bir bilimsel çalışma ele alınıyor. Hayatlarını bu amaca adamış bir çift… Bu amaç için bir yapay zeka geliştirmeye çalışıyorlar. İnsanlardan daha zeki makineler üreterek hayatımızı kolaylaştırabileceğimizi ve dünyayı güzelleştirebileceğimizi düşünüyorlar. Aslında çiftin amacı ne kadar güzel ve faydalı gibi gözükse de, yapay zekayı sadece bu amaç için mi yapmaya çalıştıkları sorgulanabilir. Çünkü bazen insanlar, amaçları hayallerinin ötesinde olunca amaçlarından sapıp başka doğrultulara yönelebiliyorlar. Ya da bazen bireysel isteklerini elde etmek için başka amaçların arkasına saklanabiliyorlar. Bu konuyla ilgili filmdeki konferans sahnesini düşünebiliriz. Yapay zekayı yapan Will Caster, yapay zekayı anlatırken şimdiye kadar doğmuş bütün insanların zekasının toplamından çok daha güçlü bir zeka olduğunu söylüyor. Daha sonra, eğer duyguları olan bir makine olursa bir çırpıda biyolojinin sınırlarını aşacağından bahsediyor. Son olarak bu süreci ‘Evrim’ olarak tanımlıyor. Evet, ilk izlediğimde bu sahnenin üzerinde çok durmamıştım. Ama daha sonra film üzerine düşünürken fark ettim ki, aslında tam da burada Bay Caster gerçek amacını vurguluyor: Evrim… İnsanı daha üstün daha gelişmiş bir hale getirmek. Bunu Bay ve Bayan Caster’a yaptıran aslında günümüzün en büyük problemlerinden biri olan, bir türlü yenemediğimiz sorunumuz ego. Hatta konferansta Bay Caster’ın ‘‘Kendinize ait olan bir tanrı mı yaratmak istiyorsunuz?’’ sorusuna cevabı tamamen her şeyi netleştiriyor: ‘‘Başından beri insanoğlunun da hep yaptığı bu değil mi?’’ Evet, kendi gücüyle ve yetenekleriyle yetinemeyen insanoğlu egosunu tatmin etmek için yaşamaya başlıyor ve zamanla kendi bile hayrete düşüyor yaptıkları karşısında. Çünkü mantıklı bir şekilde düşünebilirsek dünya üzerinde her varlığın bir denge üzerinde bulunduğunu anlayabiliriz. Ve biz eğer bu dengeye müdahale edecek olursak tahmin edemeyeceğimiz sonuçlar oluşabilir. Filmin Bay Caster’ın yapay zeka karşıtı bir örgüt tarafından öldürülmesinden sonraki kısmını ele alacak olursak bunu anlayabiliriz. Bayan Caster öldürüldükten sonra da eşiyle birlikte olabilmek için yapay zeka deneyini yapıyor yani Bay Caster’ın zekasını bilgisayara kopyalamaya çalışıyor. Deney başarılı sonuç veriyor ve onunla iletişime geçtiğini düşünüyor. İzlerken hayrete düşüren bu sahne bir o kadar da düşündürüyor doğrusu… Karşısındaki eşi mi yoksa sadece bir makine mi? Nasıl tam emin olabilir ki bundan? Bir insanı bir makineden, bir robottan ayıran şey nedir? İnsanın bilinci mi? Düşündüğümüz zaman evet insan bilinçli bir varlıktır makineler ise bizim yönetimimiz altında bizim verdiğimiz komutlarla çalışır. O halde teknolojinin birçok açıdan bize zarar verdiğini düşünen biz insanoğlu, teknolojinin kendi yönetimimiz altında olduğunu göz ardı ediyoruz. Ve teknolojinin zararlarını engelleyebileceğimizi göremiyoruz. Bundan sonra yaşananlar aslında korkutucu geliyor izleyenlere. Gelecekte yaşanabilecekleri yansıttığı için mi korkutuyor bu sahneler yoksa kendi egomuz mu bizi korkutan bilemiyorum. İnsanın hayal gücünü zorlayan bu bilim kurgu filmi, hem çağımızın büyük problemlerinden egoyu ele alması hem de internetin ve teknolojinin inanılmaz gücünü ele alıyor olmasından dolayı baya düşündürüyor üzerinde. Bu yüzden izlerken kurgusu biraz karmaşık gelebiliyor. Ama film ilerledikçe bütün konuşmalar ve yaşananlar birbirini tamamlıyor. Bu yüzden bu kadar etkileyici olmasının sebebi kesinlikle sadece bir bilimsel deneyi anlatması olamaz. Kendimizle çoğu zaman çelişmemize sebep olan egomuz yüzünden etkiliyor izleyenleri… BÜŞRA BAYIRBAŞI 21301926 Yaşamaya Devam Etmek Her sabah uyandığımızda farkında olmadan yaşamaya devam etme kararı almış oluruz ve gündelik hayatta bu kararın üzerinde hiç düşünmeyiz. Bütün işimiz, gücümüz yaşamak olmasına rağmen yaşamak için bu derecede önemli bir kararı bilinç dışı bir şekilde alırız. İster hayatı Sisifos’unki gibi tanrısal bir ceza, ister bir hediye olarak görelim; farkında olmadan bu kararı verir ve yaşamaya devam ederiz. Bilmiyorum, intihar edenler istemeyerek mi ediyor ya da yaşayanlar isteyerek mi yaşıyor ancak her halükarda hayatın bizi içine soktuğu durumlara tahammül etmekten ibaret bütün yaptığımız. Her ne olumsuzluk ya da o zamanda olumsuzluk olarak gördüğümüz bir şey varsa zamanla onunla nasıl başa çıkmamız gerektiğini öğrenip yeni olumsuzluklarla karşılaşıncaya dek zaman öldürüyoruz. Kısaca; hayat, bir direnişler silsilesinden ibaret. Direnecek bir şeyler olmadığında ya da direnilecek şeyler direnilmez noktalara geldiğinde hayat da bizim için anlamını kaybetmiş oluyor. Korint kralı Sisifos, hilekarlığından ve kendini yüceltmek için kullandığı kurnazlığından dolayı tanrılar tarafından sonsuza dek bir kayayı dağın tepesine çıkardıktan sonra taşın tekrar düşmesini izlemekle cezalandırılmış bir mitolojik karakterdir. Camus’ya göre Sisifos, olup olmayacağı belirsiz bir kurtuluş umuduna bel bağlamak yerine işkencesinin sonu olmayan bir ceza olduğunu kabullenip kendi için hayatın bu cezadan ibaret olduğunu anladığı zaman bilincine kavuşmuş, yaşamaya başlamıştır. Çoğu kişi için yaşamak, mutlu olmaya çalışmak demektir. Peki, mutluluk bunun neresinde? Hayatın anlamsızlığını tanıyıp, yaşamı ölmek için doldurulması gereken bir süre olarak görmenin kime ne faydası olabilir? Bu noktada biraz da mutluluğun ne derece göreli bir kavram olduğu işin içine giriyor. Evet, belki de Sisifos sonsuz bir cezaya çarptırılmıştı ve sürekli aynı şeyleri tekrar ediyordu ama onun için önemli olan tanrılara boyun eğmemek, kaderiyle yüzleşip ümitsizlik ve anlamsızlık içinde kendince bir hayat tanımlamaktı. Ve bu nedenle Sisifos dahi mutlu olarak değerlendirilebilir aslında. Mutluluğu, gerçekleşmesi arzulanıp gerçekleşmiş şeylerin ve arzulananın yerine gerçekleşmiş şeylerin bir oranından ziyade; ne arzulandığından bağımsız olarak gerçekleşmiş olana ne ölçüde uyum sağlanabildiği olarak görmek gerek. Çoğu zaman hayatın karşımıza neler çıkaracağı hakkında pek bir fikrimiz olmadığından böyle bir bakış açısı hem en mantıklısı hem de en yaşamaya elverişli olanıdır. Sahi ne kadar yaşıyoruz? Madem hayatımızda gerçekleşen şeylerde büyük ölçüde bir belirsizlik payı varsa ve bizim tek yaptığımız şey bunlara ayak uydurmaya çalışmaksa, yaşamaktan ne kadar bahsedilebilir? Çünkü her ne kadar nelerle karşılaşacağımızı belirleyemiyorsak bir o kadar da bu olayların karşısında nasıl bir tavır takanacağımızı belirleyebiliyoruz. Tabii, bu noktada da ipler tamamen bizim elimizde olmasa da yaşamaya dair en etkin olduğumuz konu budur ve dolayısıyla direndiğimiz, başkaldırdığımız ölçüde yaşıyoruz. Hayatın yaşamaya değip değmediğini bilmiyorum açıkçası, henüz yaşamadım. Ancak değmenin ötesinde hayatı, değmesini umarak değil, değecek şekilde çaba sarfederek yaşamak gerektiği kanaatindeyim. En nihayetinde bir defa yaşıyoruz sadece ve bunu da hiçbir dayanağı olmayan bir umuda bel bağlayarak gerçekleştirmek pek de akıllıca durmuyor. Mutluluk kaygısı ve ölüm korkusu pek öyle durmasalar da farklı kavramlar değillerdir. Bir gün öleceğinin bilincinde olup mutlu bir hayat geçiremeden ölme kaygısına kapılmak, sahiden mutlu bir hayat geçiremeden ölmeye sebep olur. Bu nedenle her gün güneşin doğmasını beklemek yerine karanlıkla da samimi olmayı öğrenmeliyiz. Üzeyir Saçıkay Kaynakça Camus, Albert. Sisifos Söyleni. İstanbul: Can Yayınları, 2016. Şarkılarda Yaşıyorlar “Bir keskin kalem, bir kırık gözlük, yürekli yiğitlere hatıran olsun” diye haykırdı Selda Bağcan, Uğur Mumcu için. 24 Ocak Pazar günü, evinin önündeki aracına konan bombanın infilak etmesi sonucu yaşamını yitiren gazeteci – yazar Uğur Mumcu için yazılmıştı bu sözler. Bu parçayı her duyduğumda tüylerim diken diken oluyor. Uğur Mumcu herkesin bildiği gibi aslında çok değerli bir gazeteciydi, ama benim son günlerde öğrendiklerimin herkesi şaşırtacağına eminim. (Yani en azından ben şoka girdim.) Aslında çocukluğum itibariyle düşünürsem, evimizde sayıca fazla olarak Uğur Mumcu fotoğrafları vardı. Özellikle babamın çalışma odasında duvarda çerçevelenmiş bir dizi anılar. Ama gerçekleri öğrenmek bugüne nasip oldu. 1972 yılından itibaren dedem (Mehmet Emin Değer) Uğur Mumcu’nun avukatıymış. Bunları dedemin ağzından duymayı, anıları dinlemeyi çok isterdim. Keşke hayatta ve bilinci yerinde olsaydı. Yıl 1990, Uğur Mumcu anne ve babamın nikâh şahidi. Annemler evlendikten birkaç gün sonra Uğur Mumcu bizim eve misafir olarak oturmaya gelmiş eşiyle birlikte. Babamın “Uğur Ağabey” şeklinde hitap ettiği (Uğur Mumcu), bütün gece anlatmış ve herkes ağzı açık şekilde dinlemiş. Bir insanın bilgi birikiminin bu kadar yoğun olması herkesi, özellikle de annemi şaşkına çevirmiş. Babam gazeteci sonuçta biraz da olsa siyasetle ilişkisi var. Ama annem o zamanlar 22 yaşındaymış. Annem o günü, “çoğu kez gözümü kırpmayı unuttum, saatlerce hiç sıkılmadan dinledim” diye anlatmıştı. Annem hâlâ anlatır bana o günü sanki dün gibi yaşarmışçasına ve ekler “şu an hayatta olsa onunla konuşmaktan çok zevk alırdın!” diye. Dediğim gibi Uğur Mumcu arabasına konan bombanın patlaması sonucu hayatını kaybetmişti. Yani bir suikast sonucu hayatını yitirmişti. Size bundan öncesini de anlatmak isterim. Uğur Mumcu ve babam Cumhuriyet Gazetesi’nde beraber çalışıyorlarmış. Bir gün iş çıkışı Uğur Mumcu babamı evine bırakmayı teklif etmiş. Tam arabaya binmeden önce “Evren şu bakkaldan iki paket sigara alır mısın bana?” diye eline parayı tutuşturmuş. Babam hayretler içerisinde, “Ağabey sen sigara içmiyorsun ki ne yapacaksın?” diye sormuş. Mumcu, “akşama misafir gelecek onlara ikram edeceğim” yanıtını vermiş. Babam anlamamış, olayı da kurcalamamış sigaraları almış. Marketten çıktığında Uğur Mumcu araba çalışır halde marketin önünde onu bekliyormuş. Sonrasında babamı eve bırakmış. Yıllar sonra babam bu olayı anlattı bana. Düşündüm ki, sanırım babamı korumak için yapmıştı bunu. Eğer bir bomba, bir suikast yaşanırsa babama bir şey olmasın diye… Şarkılarla hayat devam etti Uğur Mumcu’dan sonra. Bu kez de Deniz Gezmiş çıktı karşımıza. “Denizlerin dalgasıyım, ben halkımın kavgasıyım, yarınların sevdasıyım yenilmedim ki…” Deniz Gezmiş’i Selda Bağcan’ın bu dizelerinden tanıdım. 6 Mayıs 1972 sabahı idam edilen 3 kişiden biriydi Gezmiş. İdam sehpasına başı dik şekilde çıkmıştı 1968 kuşağının yiğit devrimcisi. Suçu neydi? Tam bağımsız bir Türkiye istemek… Evet, evet sadece buydu. Ama işte o zamanların siyasi iklimi… Bunların yanı sıra sırf idam etmek için reşit olmayan bir çocuğun yaşını bile büyüttüler. Kimden bahsettiğimi anlamışsınızdır. Erdal Eren. 12 Eylül’ün o kanlı günlerinde sırf göz korkutmak için 17 yaşındaki bir çocuğun yaşını büyüttüler. Ve Erdal Eren’i 13 Aralık 1980’de astılar. Teoman’ın, “daha on yedi on yedi on yedi…” şarkısını anımsarsınız. Erdal Eren için yazmış onu, kuzenlermiş. Kimileri 90 yıl yaşar, kimileri ise 17 yıl yaşayarak ölümsüzleşir. Bu şarkılar hâlâ günümüzde dinleniyor. Apolitik diye nitelendirdiğiniz gençler şu an bu şarkılarla büyüyor, hem kendi hem de ülkenin geleceğini kurtarmak için izliyor, çalışıyor, didiniyor. Zaten Atatürk de Cumhuriyet’i gençlere emanet etmedi mi? Eylem Ladin Değer AŞK BİR MUCİZEDİR Bir insan hayatı boyunca aşk duygusunu yaşamadan bu dünyadan göçüp gitmez. Çoğu insanın düşündüğünün aksine yaşanan aşk illâ ki bir kadın ve erkek arasında olmak zorunda değildir. Bir annenin kızına ya da oğluna duyduğu aşk, bir yazarın edebiyata karşı duyduğu aşk, bir matematikçinin sayılara duyduğu aşk gibi birçok alanda çeşitlendirebiliriz aşk kavramını. Benim hayatımda da üç çeşit aşk var. Birincisi aileme, ikincisi edebiyata, üçüncüsü de sevdiğim adama olan aşkım. ‘’Yüzyılın Aşkları’’ adlı denemeyi okuduğumda geçmiş yıllara damgasını vuran kadın ve erkek arasında geçen aşina olduğum birçok aşk hikâyesi ile karşılaştım. Aşk kelimesinin tanımı birçok yerde bir başka varlığa karşı duyulan derin sevgi olarak geçse de hislerin tam karşılığını vermiyor bu tanım. Aşkı tanımlayabilmek için ayrı bir dil gerekiyor belki de. Aşk nedensiz sevmektir birini. Hiçbir çıkar gütmeden, birini değiştirmeye çalışmadan, yani olduğu gibi. Zaten karşındaki insanı değiştirmeye çalışıyorsan o insan âşık olduğun kişiden çıkar kendi kafanda yarattığın bir insana dönüşür. Bir insanı kalıba sokmak yapılabilecek en büyük hatalardan biridir. Ayrıca yaşanan her aşkta derin sevginin yanı sıra derin acılar da vardır maalesef. Bana göre yaşanan acılar da tutkulu aşkın bir parçası. Hele ki bu aşk karşılıksız olduğu zaman acının derecesi kelimelerle ifade edilemez bir hâl alır. Âşık olmak sadece derin sevgiden ibaret değildir. İki insanın ilişkisini sürdürebilmesi yani âşık kalabilmesi için kişilerin birbirine karşı daima saygı duyguması gerekir. Aşkta saygı vardır fakat ne akıllılık ne akılsızlık ne mantık ne de mantıksızlık vardır. Aşkta utanma ya da çekinme yoktur. Aşkta ne pahasına olursa olsun hislerini utanmadan çekinmeden ifade edebilmek vardır. Âşık olan insan kendisini daima enerjik hisseder, dinamik kalır. Dinamik olan insan işinde daha başarılı olur, gündelik hayatta daha güler yüzlü olup insanlara neşe saçar. Yani âşık olan insanın insalığa da faydası dokunur. Bazen ikili ilişkilerde sorunlar da çıkar çünkü âşık olan insan aşkını sahiplenir, kıskanır. Bazen bu kıskançlık insanların başına dertler açsa da dozunda olan kıskançlıklar normaldir ve sevginin, bağlılığın bir göstergesi olarak düşünülür. Aşırı kıskançlık hafife alınacak bir duygu durumu değildir. Eğer hiç kıskançlık yoksa da bağların zayıf olduğu besbellidir. Birçok insan tarafından kadınlar aşkı daha çok sever diye düşünülse de erkekler de kadınlar gibi aşkı severler. Her insanın sevmeye, sevilmeye, yoğun duygular yaşamaya ihtiyacı vardır. Erkekler aşk duygusunu çok fazla dile getirmediklerinden olsa gerek aşk denilince genellikle akla kadınlar gelir. Her insanın hayatında başına gelmesi gereken bir güzelliktir aşk. Kitaptaki aşklar öyle yoğun ki kimileri aşkından hastalanıp yataklara düşmüş, kimi yanmış tükenmiş, kimisi de hayatın anlamını bulmuş. Mustafa Kemal Atatürk’ten Latife Hanım’a, Nâzım’la Piraye’den Adnan Menderes ve Ayhan Aydan’a kadar etkileyici birçok aşk hikâyesini okuduğum bu denemeye hayran kaldım. Yaşadıkları döneme dair ipuçları da bulunduran kitapta uygarlık tarhinin aşkı hiçbir zaman yaşamaktan kaçınmadığı apaçık ortada. ‘’Yüzyılın Aşkları’’ adlı denemeyi ilk kelimesinden son kelimesine kadar yoğun duygularla okudum ve bir kez daha anladım ki ben tam anlamıyla aşk kadınıyım. Aileme işime ve sevgilime karşı duyduğum aşkı hiçbir zaman yitirmeyeceğime ve canlı tutacağıma eminim. Bu denemeyi okumayan herkese şiddetle tavsiye ediyorum. Ferhat’ın Şirin için dağları deldiği, Mecnun’un Leyla için çölleri aştığı karalılıkta ve tutkuda aşklar diliyorum herkese. Aşkla kalın. Mert Sipahi Sıradan Bir Gencin Hikâyesi Orhan Pamuk’un “Kırmızı Saçlı Kadın” adlı yeni kitabı Cem isimli bir lise öğrencisinin babasının onu ve annesini terk ettikten sonraki yetişkinliğine kadarki hikâyesini anlatmaktadır. Cem’in başına gelenler ve büyüdükten sonra yaşadıkları gerçekten çok ilginç ve etkileyici. Kitabı okumaktan kendinizi alamayacaksınız. Kitabın hikâyesi kurgu olsa da aslında günümüzde birçok buna benzer ilginç hayat hikâyeleri yaşanmaktadır ama bunlardan kimsenin haberi olmuyor. Olsa da çok azından haberimiz oluyor ve kimse önemsemiyor genellikle. Bu yaşantıların insanları etkilemesi için illa çevresinde olması ya da kendi başına gelmesi gerekiyor ne yazık ki. Öncelikle Cem’in hayallerine ve hayatta başarmak istediklerine olan inancı ve uğraşı beni çok etkiledi. Yazar olmak isteyen Cem kuyuda çalışmadan önce bir kütüphanede çalışıyor ve her bulduğu fırsatta kitap okuyor. Babası ile arasının iyi olmasını istiyor fakat bunu da bir türlü gerçekleştiremiyor. Bunlara rağmen elinden geleni yapıyor. Beni bir diğer etkileyen nokta ise babası, Cem’i ve annesini terk ettikten sonra Cem’in üstüne alması gereken sorumluluklar. Babası olmayınca doğal olarak aileyi geçindirecek parayı Cem’in kazanması gerekiyor. Dolayısıyla Cem bir yandan dershane masraflarını kazanmaya çalışıyor bir yandan da okumaya devam ediyor. Liseli bir öğrencinin bu sorumlulukları almak zorunda kalması insanın içine oturuyor. Etrafıma baktığımda bunları üstlenebilecek Cem yaşlarında kimse görmüyorum. Hatta Cem’den daha büyük insanların bile üstlenebileceğini düşünmüyorum. Hepimiz o kadar çok rahata ve lükse alışmışız ki. Bırakın aile geçindirmeyi kendilerine bile bakabileceklerini sanmıyorum. Herkesin böyle bir lüksü yok ama ne yazık ki. Cem gibi çocukların hiç böyle bir şansı var mı? Eğer sorumlulukları üstlerine almazlarsa yiyecek yemek bile bulamazlar. İnsanlar böyle hayatlardan haberdar olmalarına rağmen onları örnek alamıyorlar. İllâ anlamak için bunları yaşamak mı gerekiyor? Kitapta Cem yaşının küçüklüğüne rağmen bir sürü duyguyu tecrübe ediyor. Çalışmaya devam ederken tiyatrocu olan kızıl saçlı bir kadına âşık oluyor ve o kadından çocuğu olduğunu büyüyüp kendini işini kurana kadar bilmiyor. Dolayısıyla çocuğu babası olamadan büyüyor ve ondan nefret ediyor. Cem’in başına gelen olayın aynısının çocuğunun da başına gelmesi çok ilgimi çekti. Cem’in babasız büyümesi nedeni ile ustasına duyduğu baba sevgisi insanı çok etkiliyor. Cem’in tek istediği şey babasının sevgisini hissetmek ve babasının ileride onunla gurur duymasıydı fakat ne yazık ki babası onları terk ettikten ne önce ne sonra bu sevgiyi hiç hissetmiyor. Bence bir çocuk için hayattaki en önemli şey aile sevgisi. Onlardan gördüğü sevgi hiçbir şeyin yerini tutamaz. Cem bunu hiç yaşamıyor ve dolayısıyla bunu başkalarında arıyor. Ustası ile olan ilişkisinde ona hep babasıymış gibi yaklaşıyor. Bu durum insanın içini burkuyor. Orhan Pamuk’un “Kırmızı Saçlı Kadın” adlı kitabı gerçek hayata ayna tutan bir kitap gerçekten. Cem gibi kendisinin ve ailesinin sorumluluğunu küçük yaşta almak zorunda kalan birçok çocuk var. Bunu görmek için çok uzağa gitmemize gerek yok. Bizim ülkemizde de bir sürü var. Bu yaşantılardan aslında kendimize ders çıkarmamız gerekiyor. Ne kadar şanslı olduğumuzun farkına varmalıyız ve önemsiz problemler ile karşı karşıya kaldığımızda yılmayıp mücadele etmeliyiz. Cem gibi insanlar hayat mücadeleleri