doğduğumuz ilk an doğadan ödünç aldığımız o ilk nefesle mühürleniyor. Ölene kadar bu dünyadan, doğadan ve diğer canlılardan aldığımız her şeyin bedelini ödemek için kendi yolculuğumuzu tamamlamamız gerekiyor. Diğer bir yönden, belki de ölüm denilen şey bedel ödemek zorunda kalacağımız bir son değildir. Belki bu dünyada başımıza gelen bütün kötülüklerden kurtulma şansımızdır. Çünkü daha doğduğu an ölen bebekleri düşündüğüm zaman, bedel ödemek ve ölmek arasında ki bağlantının çok da güçlü olmadığını fark ediyorum. Doğaya sadece bir nefeslik borcu olan minicik bebekle, yıllarca doğayı katletmiş, sömürmüş bir insanın ödeyeceği bedel nasıl aynı olabilir aklım almıyor. Bütün bu düşüncelerimdeki belirsizliğin arasında emin olduğum tek şey ise, insan doğası gereği her ne olursa olsun, sonunun ölümle biteceğini biliyor olmasına rağmen son nefesine kadar yaşamak için savaş veriyor. Belki ölümden sonrasının belirsizliğinden korkuyor belki de yaşarken yapmak istediği şeyleri bırakamıyor. Çünkü insan ne kadar çok şeye sahip olursa olsun her zaman daha fazlasını isteyen bir canlı. Daha 10 yaşındaki bir çocuk ya da 40 yaşındaki bir erkek veya 80 yaşındaki bir kadın olmak önemli değil. Her birinin kendilerine göre istekleri ve arzuları var. Doğduğumuz andan itibaren yaşam odaklı bir hayata alışıyoruz, işte bu yüzden ölüme alışmak bu kadar zor. Her şeye rağmen, bütün bu karmaşık olayların yarattığı dünyada kendi mücadelemizi verirken, doğanın kendisinin ve sahip olduğu gücün farkına varabilmek belki de en büyük erdemlerden bir tanesi. Kaynakça Duman, Faruk. Köpekler İçin Gece Müziği. İstanbul: Can Yayınları, 2014. Baskı. İbrahim Bayrak Zafere Giden Yol Kutsaldır Çoğu insanın hayattaki en büyük amaçlarından birisidir büyük adam olmak ve bir çoğu da en büyük amacının gerçekleşmesi için var gücü ile çalışır ve emeklerinin karşılığını alacağı günü bekler. Ancak herkes öyle kolay kolay büyük adam olamaz. Hedefe ulaşma süreci birçoğu için çok sıkıntılı ve şatafatlı geçer ve sonunda zorlu yolları geçebilenler hedefine ulaşır. Başardıktan sonraki zaferin tadı da paha biçilemez. O yollar pek kolay değildir aslında. Örneğin kimisi mecburiyetten kimisi kendi içindeki duygulara cevap vererek adım atmaya başlar. Bu yollardan bir tanesi de kişinin kendi bağımsızlığını ilan etmesidir. Selçuk Aydemir Mahalleden Arkadaşlar adlı kitabında daha ilkokul çağındayken kendi ailesinden ekonomik olarak bağımsız olur. Neredeyse her çocuk yaz tatillerini okuldan, ders çalışmaktan yani o yaşlardaki tek sorumluluklarından kaçmak olarak görüyor. Kitabın ana kahramanı Selçuk ise neredeyse evi geçindirebilecek kadar para kazandı yaz tatilinde. Çetrefilli yollardan da geçmedi değil tabii ki, pek çok kez parasını mahallenin serserilerine kaptırdı, yeri geldi kendi akrabasından kazık yedi, en yakın arkadaşlarıyla arası bozuldu sırf kazancını sürdürebilmek için. Küçücük bir çocuğun yaşadıklarını kendi iş dünyamızda da görebiliriz aslında. Hatta ‘Akraba ile iş yapılmaz!’ sözünü bence boşuna söylememiş büyüklerimiz. Hepsi bir kez olsun kazık yemişler demek ki tecrübeliler bu konuda. Tecrübe hayatta yenilen kazıkların bileşkesidir ve kişi ne kadar erken tecrübe kazanır ise o kadar hata yapma olasılığını aza indirger. Otuzuna gelmiş bir yetişkinin hâlâ basit hatalar yapıyor olması, bu yetişkin birey için büyük adam sıfatını kullanmamız oldukça güç. Şöyle bir şey de var tabii, çocukluğumuzda yaptığımız hatalardan ders çıkararak daha iyi yerlere gelebiliriz ve bu yaptığımız hataların en güzel tarafı da telafi edilebilirliklerinin yetişkinlik çağına göre daha mümkün olmasıdır. Çocuktur, yapar der büyükler, ancak bir yetişkin için bir hata geri döndürülemez sebeplere yol açabilir. Biyografilerini okuduğumuz, hayatlarından kesitler öğrendiğimiz başarılı girişimciler, iş insanları her zaman hayatlarında bu noktaya kolay varamadıklarını çokça vurgulamışlardır. Tabii ki hiçbir milyonerin biz ‘Biz babadan zenginiz.’ deyecek hali yok, yoksa insanlar neden değer versin onlara… Biraz da insanları girişimciliğe teşvik etme yöntemi olarak kullanılıyor bu tür sıfırdan başlama hikâyeleri. Hikâye basittir; kişinin ailevi, maddi sorunları vardır, okulunu bırakır çalışmaya başlar hatta ülke değiştirir sonra bir bakmışsın ortaya bir milyoner çıkmış… Bu haberler, evince oturup öylece mucize bekleyen insanlar için ilham kaynağıdır bir nevi. O kişi yapabiliyorsa ben de yapabilirim, benim neyim eksik düşünceleri sarar aklı. Siyasiler de çokça konuşmalarında “Ben halktan geldim, ben de acılar çektim zamanında ancak çalıştım ve iyi yerlere geldim.” Cümlelerine yer verirler çünkü halk kendisine en yakın olanı seçer ve besler. Hiçbir his başarmanın ardından gelen ‘Başardım!’ hissi kadar rahatlatıcı ve tatlı değildir bana göre. İnsanın kendisine verdiği sözü yerine getirmesi, bir amaç uğruna hareket etmesi en erdemli davranışlardan biridir ve zafere giden yol kutsaldır. Kişi hedefine koşarken çektiği acıları ve yoluna çıkan engelleri hiçbir zaman unutmayacak ve onlar sayesinde güçlenerek ilerleyecektir. Çocuklar unutmaz. Kolay incinirler ancak yaraları kolay iyileşir. Çocuk yaşlarda denemek, yenilmek ve zafere ulaşmak insan için en büyük avantajlardandır çünkü ilerleyen yaşlarda her şey çok geç olabilir. Her insanın hayatında ‘İşte bu yollardan geçtim ben.’ diyebileceği bir zafer hikâyesi var olması dileğiyle. Kaynakça Aydemir, S. (2015). Mahalleden Arkadaşlar. İstanbul: Sayfa6. Alper BİLGİÇ 21301245 TURK-102 Ali Turan GÖRGÜ 02.07.2015 SONRA YAPARIM(!) Erteleme Sanatı, çoğu insanın her zaman yakındığı ve belki de tembelliğin getirdiği bir huy olan erteleme hakkında insanlara bilgi veren ve eğlendiren bir kitap. Ben de üşengeç bir birey olarak kitabın ismiyle bile etkilendim. Kitabın hemen başındaki Mark Twain’in “Bugünün işini yarına bırakma, mümkünse ertesi güne bırak” sözüyle kitabı okumayı daha fazla erteleyemedim. İnsanoğlunun, arkadan gelen her neslin biraz daha tembel olduğu söyleniyor. Kısmen katılıyorum bu fikre de. Fakat tembelliği ille de fiziksel olarak iş yapma olarak tanımlayanlar için evet, biz gençler çok tembeliz(!). Ben tembelliği bir şey üretememe olarak görüyorum ve inanıyorum ki yeni nesil çok daha az tembel. Evet, biz gençler ertelemeyi de çok seviyoruz. Her sabah rutin işlerimiz için alarmımızı kurduğumuzda “ertele” butonunu pek de çok seviyoruz ya da annemiz bizi uyandırmak için dürttüğünde “Anne 5 dakika daha lütfen” diyoruz çoğumuz. Erteleme Sanatı, biz gençlerin iyi hissetmesini sağlamak adına ve o büyüklerimizin serzenişlerinden kurtulmak adına güzel bir eser. Kitabın isminde “Oyalanma, Savsaklama ve Kaytarma Rehberi” geçiyor; sonuçta ertelemeyi bir sanat olarak gören bir kitap ve sanırım bizler için bulunmaz bir nimet. Bu kitabı okuduktan sonra aslında aklıma direkt olarak Bill Gates’in bir sözü geldi: “Çalışmayı erteleyin, sınavlara son dakikada çalışmak, kişinin zamanı planlı kullanma yetisini geliştirir”. Evet, ertelemek her zaman çok da kötü bir şey değil ve biz gençler erteleyerek de bir şeyler başarabiliyoruz. Erteleme alışkanlığımızın çoğu zaman kötü ve hayatımızı büyük ölçüde etkileyen sonuçlarını görüyoruz. Gerçek şu ki, bu sadece gençlerimiz için de değil, çoğu insanımız için geçerlidir; bizim sorumluluğumuzda olan bir işe veya projeye, teslim etmemiz gereken tarihin belki de birkaç gün öncesine kadar başlamıyoruz. Amiyane tabiriyle, yumurta kapıya dayanıncaya kadar o sorumluluğumuz hakkında düşünmüyoruz bile. Türk milletinin kendine has özelliklerinden biridir bu. Ertelemenin getirdiği ve kısa vadede ortaya çıkan ürünleri uzun vadeli ve düzenli çalışmanın sonucu çıkan ürünlerle kıyasladığımızda sonuç genel olarak daha kötüdür biz erteleyiciler için fakat bu erteleme sürecinin hiç mi faydası yok? Kendimden biliyorum ertelemenin pek çok faydası var. İlk olarak zihnimi uzun bir süre tek bir işle meşgul etmiyorum. “Yapmam gereken bir iş var” uyarısını beynime kısa süreli aralıklarla yollamak diğer işlerimin verimini düşürüyor. Ne yediğiniz yemekten, ne de uykunuzdan bir şey anlıyorsunuz. Güne o stresle ve o işin düşünmenin ağırlığı ve baskısıyla başlamak kötü bir his olsa gerek. Bir işe başlamadan önce ben de planlar yapıyorum, düzenli ve zamana yayılan. Fakat uygulayamıyorum be kardeşim, ben böyleyim! O riski ve heyecanı seviyorum. Bazen bir dersten kalmama, bir işten atılmama sebep olacak olsa bile hep böyle olacağım sanırım. Erteleme alışkanlığımın bana kazandırdığı bir şey de zaman yönetimi. Sizden beklenen zamana ve sizi bekleyen işlere göre bir önem sırası ve planlama yaparak bir şeyler öğreniyorsunuz. Kısa sürede nasıl başarılı olacağınızı biliyorsunuz artık. Elinizde sihirli bir değnek… Artık sonraki projeler için de deneyimli oluyorsunuz ve kısa sürede başarı yakalamanın getirdiği bir özgüvene sahip oluyorsunuz. Bir kere her şeyi düzen olan o arkadaşlarınızdan daha rahatsınız. Erteleyerek BİLGİÇ/2 yapılmış bir iş daima kötü olacak diye bir şey de yok. O arkadaşlarınıza göre vaktiniz dar olsa bile sizin de büyük bir avantajınız var, o da rahatlık. ABDULLAH EMİR ÖZTÜRK BAŞKA HAYATLARDA KAYBOLMAK Bazen düşünüyorum da, hayatlarımızı kim kontrol ediyor diye. Bazı seçimler yapıyoruz, bize kendi seçimimizmiş gibi görünüyor. Peki ya aslında biz bu seçimleri yaparken aslında başka hayatlara özeniyorsak ve istemeden onlar bizi etkiliyorsa? Hayatı anlamak bazen gerçekten zor. Neyin doğru neyin yanlış olduğunu anlamak daha da zor. Hayatımızda olan olayları daha net görebilmek için bazen uzaktan izlememiz gerekir diye düşünüyorum. Bunu, başka hayatları incelemeden, sadece kendi hayatimiza yoğunlaşarak yapmalıyız.”Trendeki Kız” romanı da kendi hayatındaki sorunları çözmek yerine, başka insanların hayatını izleyip onların hayatlarıyla mutlu olmayı seçmiş bir kadını, “Rachel”ı anlatıyor. Hayatta bazen inandırıldığımız gerçekler olabiliyor. Psikolojik olarak sağlıklı bir durumda değilken ve bir de bu sorunlarla tek başımıza mücadele ediyorsak eğer dışarıdan gelebilecek müdahalelere çok açık oluyoruz ve o etkiler bizim kişiliğimizi değiştirebiliyor. Tıpkı Rachel gibi. Çocuğu olmadığı için alkol almaya başlamış ve bu onun için bağımlılık haline gelmiş. Bu durumu kullanan kocası ise kendisinin yaptığı her yanlış şeyi Rachel’ın üzerine atmayı alışkanlık haline getirmiş ve Rachel’ı da buna inandırmayı başarmış. Rachel da kendini o kadar inandırmış ki kişiliğini, kocasının anlattıkları üzerine kurmuş. Ertesi günü alkol yüzünden hatırlamadığı için doğruluk kavramı tamamen kocasının anlattıkları etrafında şekillenmiş. Burada Paula Hawkins alkol bağımlılığının ilişkileri ve bağımlı olan kişiyi ne kadar etkileyebileğini anlatmış Romanda dikkatimi çeken başka bir detaysa. Rachel’ın her gün trene binip, insanların hayatlarını incelemesi ve bunu takıntı haline getirmesi. Bence Rachel kendi sorunlarının başkalarının hayatlarında olmasını istemiyor ve onları bir nevi kendi hayatının bozulmamış hali olarak görüyor çünkü ona başkalarının hayatları dışarıdan mükemmel olarak gözüküyor. Her gün onları izlerken bir nevi onlarla beraber yaşıyor. İlişkilerinin parçası oluyor. Rachel’ı bir kenara bırakırsak, bizler de bazen böyle yapmıyor muyuz? Başkalarının hayatlarını kendi hayatımız gibi görmek istiyoruz çünkü dışarıdan mükemmel gözüküyorlar. Her şey tam istenildiği gibi geliyor insana. Magazin programlarının reytinglerinin bu kadar yüksek olmasının nedenlerinden biri de bu bence. İnsanların hayatından bir kesit gördüğümüzde onların tüm hayatının böyle olduğunu düşünüyoruz ama işin ilginç yanı mükemmel gözüken hiçbir şeyin aslında öyle olmadığını ve bazı şeylerin dışarıdan gözlemlemeyle gözükmeyeceğini bilmek gerek. Tıpkı Rachel’ın her gün izlediği çift gibi. Dışarıdan mükemmel gözüken bu çiftin de aslında öyle olmadığını görüyoruz. Hatta bu çiftin sorunları var ve bunları çözmek için çift psikoloğa danışıyor. Romanı bir kenara bırakırsak. Kendi hayatımı düşünüyorum da ben de her gün bir trene binip başka insanların hayatını incelerken bulıuyorum kendimi. Bu tren “sosyal medya.” Instagram’ı, Facebook’u açıp kim ne resim atmış, nereye gitmiş, insanlar mutlu mu? diye inceliyorum bazen. Onların hayatları benim yaşamak istediklerimi temsil ediyor bir nevi. Zamanla bu inceleme bir takıntı haline geliyor ve bakmadan duramıyorsunuz. Bu davranış biçimi, bence modern dünyanın, teknolojinin gelişmesiyle hayatlarımızı nasıl derinden etkilediğinin somut bir örneği. Paula Hawkins de bu kitapta, Rachel üzerinden modern dünyanın üzerimizde etkilerini göstermeyi amaçlamış ve bunu psikolojik gerilim üzerinden bir hikâye etrafında anlatmayı seçmiş. Son olarak, kendimizi daha iyi tanımak için başkalarının hayatlarına bakmak yerine sosyal medyadan, magazin programlarından uzaklaşarak bir süre yaşamamız gerektiğini düşünüyorum. Böylece hayatlarımızı kendimiz kontrol edebilir ve daha mutlu olabiliriz. Ek olarak, sorunlarla karşılaştığımızda özellikle de bu sorunlarla tek başımıza çarpışmak zorundaysak eğer daha fazla hata yapmadan, alkole ya da sigaraya başlamadan, bu sorunları atlatmaya çalışmak bizim için daha iyi olabilir diye düşünüyorum. Böylece en az etkiyle sıyrılıp daha mutlu bir hayata sahip olabiliriz. Kaynakça Hawkins, Paula.Trendeki Kız. Londra, İngiltere: Riverhead Books, 2015. Sanatçının Yolundan KonuşmakSanatçıları hep üstün varlıklar olarak görmüşümdür. Benim gözümde hepsi işinin ehlidir ve hiçbir zaman onlar gibi olabileceğimi düşünmemişimdir. Hatta onların gözümde bu kadar üstün olmaları cesaretimi kırıyordu. Örneğin, küçükken hep resim yapmaya çalışıp ünlü resimlerdeki gibi olmayınca üzülmüşümdür ve tekrardan resim yapma isteğim kırılmıştır. Sanatçı Gibi Düşün’ün yazarıyla yaptığım sohbetten sonra aslında bu düşüncemin ne kadar yanlış olduğunu anladım. Yaratıcılık olarak benden hiçbir farkları yoktu aslında. Hepsinin bizden farklı yaptığı birkaç ortak şey vardı sadece. “Sanatçılar cesurdur.” dedi yazar. Çok fazla tereddüt ederim bir şeyi yapmadan önce. Tüm olası sonuçları düşünmeden işe kalkışmam. Hatta eğer kötü olasılık fazlaysa o işe kalkışmaktan kaçınırım. Sanatçılarsa bunun tam tersini yapıyormuş. Yola her şeylerini feda etmeye hazır şekilde çıkıyorlarmış. Hatta kimi sanatçı düşüncelerini aktarmak uğruna canını ortaya koyuyormuş. İşte onların bu cesareti yaratıcılıklarının tetikleyicisi oluyormuş. Michelangelo’nun Sistina Şapeli de bu cesaretin meyvelerinden biri. Tavana böyle bir resim çizmek cesaret gerektirir değil mi? Özellikle de bu resmi çizmesi gereken kişinin asıl alanı heykeltıraşlıksa. Hata yapıp başarısız olmak hayatımın bir parçası. Bunun üzerine yazar “Sanatçılar başarısız olmaz.” diyince başarısız olunca ne yapacağım dedim. Biraz daha konuşunca aslında hatanın kaçınılmaz olduğundan da bahsettiğini anladım. Ona göre sanatçılar da hata yapardı ama başarısız olmazlardı. Asıl başarısızlık pes etmekti. Yaptığım hatalar beni başarısızlığa sürüklemiyordu. Her yaptığım hata bana yanlış bir yol gösteriyor ve beni doğru yola bir adım daha yaklaştırıyordu. Ardı ardına başarısızlık deneyimlesem de sıkıntı yok. Böyle bir durumda arkama yaslanıp, kafamı biraz yukarı kaldırıp, beni aydınlatan o küçük ampule bakmalıyım. Böylece daha ne kadar çok hakkım kaldığını görebilirim. Tam sanatın yaratıcılıkla ilgili olduğunu düşünürken yazar gelip bana “Sanatçı çalar.” dedi. Bununla karşılaşınca afalladım tabii ki. O kadar özgün eser ortaya koyan sanatçılara nasıl hırsız diyebilirdik ki. Sonradan bebeklerin konuşmayı nasıl öğrendiği aklıma geldi. Etrafında duyduğu kelimeleri çalıyorlar ve artık kendilerinin yapıyorlardı. Bunu düşününce sanatçının eser ortaya koyma sürecinin bebeğin konuşma sürecine ne kadar çok benzediğini fark ettim. Sanatçı önce birinden çalıyordu sonra onu kendi eseri yapıyordu. Nasıl artık büyük bir çocukla konuşurken arkasında anne babasının sözcüklerini aramıyorsak bir sanat eserine bakarken de artık öykündüğü kişiyi göremiyorduk. Yazar, sonlara geldiğimde “Tüm okullar sanat okulu olmalı.” diyordu. Bu zamana gelene kadar bahsettiği şeylere bakınca bunu demesini çok mantıklı buldum. Çünkü, her ne kadar sürekli sanatçılardan örnek veriyor olsa da aslında tüm herkese sesleniyordu. Herkesin içindeki yaratıcılığı dışarı çıkarması gerekiyordu. İnsanlar yaratıcı bir şekilde eğitilmiyorlardı. 21. yüzyılın şartları düşünüldüğünde internete iki kelime yazıp bulabileceğimiz sayfalarca şeyi ortaokul ve lisede, yaratıcılığımızın ve kapasitemizin en yüksek olduğu zamanlarda, ezberlememiz isteniyordu. Asıl ironik olan ise bunların yaratıcılıkla bulunmuş bilgiler olmasıydı. Küçük yaşlarda sanatçı olmak gibi bir hayalim vardı ancak şu anda bu o kadar da olası gözükmüyor. O zaman bu sohbet bana hiçbir şey katmadı mı? Tam aksine, neden sanatçı gibi düşünmek zorunda olduğumu anladım. Yaratıcılığın sadece sanatla sınırlı olmaması ve hayatın bir parçası olması onu kullanmamı gerekli kılıyordu. Eğer adımı aynı sanatçılar gibi tarih kitaplarına yazacaksam atomu tekrardan parçalayamam ya da ampulu tekrardan icat edemem. Bu saatten sonra yapmam gereken şu ana kadar bulunmamış ve sadece yaratıcılıkla bulunabilecek şeyi bulmak. Bu da ancak sanatçı gibi düşünmek ile birlikte mümkün olabilir. KAYNAKÇAGomprez, Will. Sanatçı Gibi Düşün. Çev., Süreyya Evren. İstanbul:Yapı Kredi Yayınları, 2015. The Sistina Chapel, Vatican City, “https://en.wikipedia.org/wiki/Sistine_Chapel#/media/File:Sistina-interno.jpg”,17 Mayıs 2004 Halil Özgür Demir Süreya’nın Dünyasındaki Biz Son günlerde Cemal Süreya adını sosyal paylaşım sitelerinde çok görür olduk. Adına açılan sayfalar, onun adıyla paylaşılan sözler ve daha birçok şey. Ama bunların neredeyse tamamı sevgiliye olan aşkla alakalı sözler ve paylaşımlar. Durum böyle olunca Sevda Sözleri gibi şairin tüm eserlerini içeren veya bu kitaba benzer şekilde şairi tüm yönleriyle görebileceğimiz eserleri okumadan, şair hakkında yanlış izlenimlere kapılabiliyoruz. Sanki sadece sevgiliye olan aşkını anlatan eserler kaleme almış sanıyoruz. Yani kendimizi Üvercinka’daki Cemal Süreya ile kısıtlıyoruz. Halbuki onu siyasi düşünceleriyle, annesine olan sevgisiyle, ironik eserleriyle anlamaya çalışırsak, şairi ve şiirlerini anlamaya bir adım daha yaklaşmış oluruz. Bana kalırsa Cemal Süreya’yı tamamen anlayabilmek gibi bir durum söz konusu değil çünkü o kelimelerle dans etmeyi, devrik cümlelerindeki bir kelimeyle onlarca şey anlatmayı çok iyi başarmış bir şair. Onu tamamen anlayabilmek için onun gibi aşık olabilmek, onun gibi düşünebilmek, onun yaşadıklarını çok iyi özümsemek ve ironilerini anlayacak kadar zeki olabilmek gerekir yani kısaca Cemal Süreya’yı anlamak için neredeyse bir Cemalcik olmak gerekir. Bence bu hayalden başka bir şey olamaz, bunun üstüne soyadından attığı ‘y’ olabilmek bile imkansızdır. Tüm bunları düşününce şair, şiiri ve okuyucu arasındaki üçgende Cemal Süreya’nın yeri diğer şairlere kıyasla daha özeldir çünkü onu anlamak sıradan şairleri anlayabilmekten daha çok çaba ve okuma gerektirir. Buraya kadar Cemal Süreya’yı anlamaktan bahsettik ve bunların üzerine bir soru soruyorum: Cemal Süreya’nın şiirlerini onun gibi mi anlayıp, yorumlamak gerekir yoksa onun şiirlerinin bizde uyandırdığı hislere kendi yorumumuzu katarak, yeni düşünceler oluşturmak daha mı makbuldür? Benim için asıl olan ikinci sorudur çünkü bir şiirin yüzlerce kişi tarafından okunup yüzlerce farklı yorumla dile getirilmesi daha iyidir. Bunun sebebi de ikinci paragrafta bahsettiğim durumdur. Bir şairin şiirini tamamen anlamak için şaircik olmak gerekir ve bu da imkansızdır. Hele ki Cemal Süreya gibi bir kelime dansçısını bu şekilde anlamak çok daha imkansızdır. Bu imkansız durum için uğraşmaktansa, eserin bizde uyandırdırdıklarına kendi yorumumuzu katarak dile getirmek daha mantıklıdır. Bu yüzdendir ki Cemal Süreya’nın her şiirinde kendimizden bir parça bulabiliyoruz çünkü şiirlerini kendimize göre yorumluyoruz. Cemal Süreya’nın Üvercinka’sında yaşadığımız aşkları, Cellat Havası’nda şimdiki Avrupa devletlerini ve Camdan’ında kendi iç çatışmalarımızı buluyoruz. Aslında biz başkasının sözlerini okuyoruz, bu şiirlerde bahsedilen aşk da, düşünceler de, çatışmalar da Cemal Süreya’nın ama bize düşündürdükleri bizim. İşte burada gerçek şiir tanımını buluyor ve önceki paragraflarda bahsettiklerim bir kez daha savunulmuş oluyor. Bir konudan daha eminim ki: Cemal Süreya şiirlerini yazarken onun hissettikleri veya düşündüklerini onu kopya ederek anlayalım diye yazmamıştır. O sadece aklındakileri yazmıştır ve yeri geldiğinde dünya üzerinde daha önce kullanılmamış yeni kelimeler türetmiştir ‘kahin klin kahin klin’ ‘gülüm-mera gülüm-mera’ gibi. Bizim bu kelimeleri anlamamıza imkan yoktur ama bizde çağrışımlar yapmıştır ve önemli olanda bu çağrışımlardır. Bu kelimeleri onun kullandığı anlamda kullanmamız gerekmez. Tüm bunlardan dolayı şairin şiirlerini yorumlamak ve kendimizce ders çıkarmak, bizim asıl yapmamız gerekendir. Cemal Süreya her yönüyle sıradışı bir yazardır. Kuralsızlığı kural edinmiş bir şair olduğu bile söylenebilir ve bu özgün tarzını edebiyat dünyasına benimsetmiştir. İlk okuyuşta anlamsız gelen ama tekrar tekrar okudukça zihnimizde düşünceler canladıran eserleri ufkumuzu ve yaratıcılığımızı genişletir. Okuduğumuz her şiiri bize, başka dünyalarda kendi dünyamızı sorgulatır ve bizden parçaları barındırır. Ama tüm bunlara ulaşmak için onun şiirlerini o olarak değil, biz olarak okumalıyız çünkü Cemal Süreya’yı anlamak onun gibi düşünüp, onun gibi hissetmek demek değildir. Cemal Süreya’yı anlamak onun eserlerindeki bizi bulabilmektir. Süreya, Cemal. Sevda Sözleri. İstanbul: YKY, Eylül 2014 Durukan Güven 16.12.2014 TURK 101 Ali Turan Görgü Atahan Gedik 21200436 Toplumsal Baskı ve Geleneklerin Karanlığı Sert bir üslup ile kaleme alınmış olan eserde, büyük bir önem tutan olan doğa ve çevre elementleri okura insanın zamanını geçirmesi ve kendini bulabilmesi için bir uğraş aracı olarak işlenmiş. Doğa ve barındırdığı her şey insan figürüne adeta bir hediyeymişçesine insanı dertlerinden kaçıp zihnini sakinleştirmek, belki de temizlemek için verilmiş bir parça olarak yer alıyor eserde. Hasan’ı doğayı kendisine bir barınak olarak seçmesine birçok kez şahit olmak eserin başından sonuna kadar okurun dikkatini çeken sahnelerden olmuş; Hasan’ın fiziksel veya ruhsal problemlerinden kaçmak için kayalıklara gitmesi buna bir örnek olarak gösterilebilir, “…Hasan kaçmış. Kaçıp Anavarza kayalıklarına sığınmış.”(Syf. 17) Doğa insan figürünün sarılacağı somut ve soyut karışımı bir varlık olarak tanımlanmış ve köyde yaşayan insanların içine işlemiş. Köydeki kişilerin çoğunun hayallerinde hayvan öğeleri görmeleri bizi düşündüren soyut elementlerden denebilir. Bu hayallere şahit olan bütün insanlarında bu rüyaları kendi istedikleri gibi çarpıtıp adeta delirmişçesine yorumlamaları ve gerçek olarak kabul etmeleri okuru olayların gidişatına göre karanlık bir atmosfere sokuyor. Hayvanlar ile ilişkilendirilen insana özgü davranışlar ise okura zaman zaman abartı ve peri masalı izlenimi veriyor; kafasını yukarı ve aşağı sallayan bir kertenkelenin bu hareketinin dua ediyor olarak algılanması gibi. Eserdeki kişilerin, özellikle Büyük Ana’nın köydeki gelenek, görenek ve anlaşılması zor olan eski değer ve düşünce şeklinin fazlaca olağandışı olması ara sıra okura huzursuz bir ortam kuruyor, “Bu ana nasıl ölmesin oğlunun kemikleri mezarında tir tir titrer, zangır zangır ederken…”(Syf. 48) Sevmedikleri kişileri öldürmek adına bu değerlerin yanlış kullanılması ve Esme üzerine yoğunlaşması köydeki kişilerin zihinsel durumunu sorgulamamıza yol açmakta. Bu töreler o kadar abartılmış ki Hasan gibi annesine çok bağlı ve onu çok seven biri bile kendi annesini öldürmeyi, yok etmeyi aklından geçirebiliyor bu değerler uğruna. İntikam ve kan temizleme fikirleri oldukça olağan dışı gelse de romanın yazıldığı zamanki inanışlarla ilişkili olduğunu düşünmek okura mümkün geliyor. Bu gelenek, görenek ve eski değerlerin karakterler üzerindeki, özellikle Hasan üzerindeki etkileri ve zorladıkları değişimi görmek mümkün. Köydeki herkesten daha farklı, güzel ve aklı başında olan Esme’nin bu karakteristik özellikleri onun bulunduğu aile içerisinde neden hedef alındığını gösteren özelliklerinden olmuş, “Anası anası gitmeli. Herkes anasına düşman.”(Syf.12) Hortlama tabiri, Hasan’ın bu yalanlar yüzünden küçük düşmesi ve Esme’nin suçlanması bizlere insanların her duyduklarına inandıklarını hatta bu duyduklarını daha da çarpıtıp başkalarına yaydığını kanıtlıyor. Esme’nin bulunduğu ortam içerisinde kimse ile birlikte olmak veya evlenmek istememesi nedeni ile ona yapılan tehditler gelenekler dışında aynı zamanda insanların içine işlemiş dini bütünlükler yüzünden kaynaklanıyor da denebilir. Büyük Ana’nın istediği yerine getirilmez ise insanların başına gelecek şeyleri nasıl bir şekilde anlattığı bu ifadenin bir destekçisi oluyor; Büyük Ana Esme ölmez ise ölünün kemiklerinin mezarında titreyeceğini sanki gerçekten olacakmış gibi ciddi bir şekilde söylemesi bu olayların onun gözünde ne kadar ciddi olduğunu anlatıyor, “Karşıdaki konaktan daha büyükananın ulumaya benzer ağıtları, bedduaları geliyordu.”(Syf. 40) Dil ve üslup bakımından eserde akıcı ve şiirsel bir tonun izleri, fazlaca kullanılmış ve yinelenen abartılı betimlemeler dikkat çekmekte . Eserin en başından sonuna kadar süslü fakat anlaşılması kolay olan betimlemer ve sıfatlar yer alıyor. Bu sıfat ve betimlemelerin eserin akıcılığına katkı yaptığı fakat kısa ve akıcı olmasına rağmen esere ağır ve karanlık bir ton verdiği rahat bir şekilde söylenebilir. Trajik olayların ana nedeni olarakta karakterlerin farklı ve garip inanışlarını göstermek mümkün, “Emmim görmüş, köyün hepsi de görmüş. Görmeyen kalmamış. Ak bir kefene bürünüp de mezarından dışarıya uğramış. İnildeyip duruyormuş.” (Syf.50) Genel olarak okuması rahat ve birçok kez bizi şaşırtan düşünceler içeren bir eser olarak yorumlanabilir Yılan’ı Öldürseler. Farklılıkların Birleştiği Nokta İnsan yaşadığını düşününce hisseder yani en azından benim için. Kişisel gelişim yazılarını okuduktan sonra düşünürüm ve hissettiğim her şeyi yazarım. Bu yazılar beni oluşturur sanki, yazmak beni özgürleştirir. Yukarıdaki resmi kişisel gelişim yazısının başında gördüm ve daha altındaki yazıyı okumadan kalem düşüncelerimin izini bıraktı kağıtta: Hepimiz farklı hayallerin peşinden koşarken hayatı tanımladık kendimizce. Kimimiz “hayat adil değildir.” dedi, kimimiz “hayat bu işte.” dedi ve kendi şarkısını yazdı, birisi “hayatta mucizelere inanmak gerekir.” dedi ve kendi mucizesini kendisi oluşturdu. Bir de parlak fikirlerle bilimde çığır açarak ve kendisine has tarzıyla yazmaktan korkmayarak edebiyatta yeni türlerin ve ölçülerin oluşmasını sağlayarak isimlerini tarihe yazdıranlar oldu. Kısacası herkes kendi hayatlarının efendisi olup kendi farklarını kendileri oluşturdu. Birbirinden farklı binlerce hayat hikayesi; ama hiçbiri birbirinden tamamen farklı değil. Herkes kim olacağını düşlerken, yeni bir işe girerken, çocukluğunda oyun oynarken ve hatta üniversitede, lisede, ortaokulda ya da ilkokulda okurken ortak bir noktada birleşiyor ve sonra bu ortak nokta bizim tamamen birbirimizden farklı kişiliklere dönüşmemizi sağlıyor. Aslında bu ortak nokta için bir soru diyebilirim ve bu soruyu herkesin yakından bildiğini ve insanların hayatlarındaki her dönemde bu soruyla bir şekilde karşılaştıklarına eminim. Bir döneme kadar o soruya senin cevap vermen ve daha sonra ise bu soruyu sorman beklenir. Cevaplar bazen aynı olsa da o cevabı verirken herkesin hayali ve düşünceleri farklıdır. İlerideki bizi oluşturacak olan soru ise: “(Büyüyünce) Ne olacaksın?” Çocukluğumuzdan beri tanıdığımız ve tanımadığımız herkesin bize sorduğu “Büyüyünce ne olacaksın?” sorusu için ilk başlarda bizden ciddi bir cevap beklenmez ve cevaplarımıza genelde insanlar şaşırmış gibi davranıp ardından gülerler. Biz daha neye güldüklerini anlamadan onlara bakarız. Bu soruya verilen ilk cevaplar ilginçtir çünkü beş yaşındaki çocukların hayal güçleri soruyu cevaplar. Prenses, kovboy, şövalye ya da çizgi filmlerde izlenen karakterler cevaplar arasında yer alır. Biz büyüdükçe hayal gücümüz kısıtlanır ve süper bir kahraman olamayacağımızı öğreniriz. Yine de ilginç bir şeylerin parçası olcağımıza ya da dünyayı kurtaracağımıza inanmaya devam ederiz ve cevaplarımız: Başbakan, astronot, şarkıcı, sporcu gibi uzayıp gider. Okula başladığımızda bu soruya yeni cevaplarımız vardı artık. Benim cevabım yazar olmuştu. Okul hayatım devam ettikçe bu sorunun önem kazandığını hissediyordum ve SBS yılı geldiğinde bu soru bir kez daha soruldu. Artık bizden ciddi cevaplar bekleniyordu sonuçta liseye başlayacaktık. Herkese hayallerini ve hedeflerini şimdiden belirlemeye başlamaları gerektiğini söylediler. Tüm öğretmenler de aynı şeyi söylüyordu: “İyi bir üniversiteye gitmek için iyi bir liseye gitmelisiniz.”. Lise döneminde “ne olmak istersin?” sorusunu artık herkes ciddiye alıyordu ve verilen cevaplar klasikti: Doktor, mühendis, avukat... Bu cevaplar artık çocuk olmadığımızın bir göstergesiydi ve hayalimizdeki üniversite için şimdiden çalışmaya başlamalıydık. Bu hızlıca verilebilecek bir karar değil. Üniversitede alacağın eğitim tamamen “ne olacaksın?” sorusuna verdiğin cevaba bağlı. Hayatınızın devamını şekillendireceksiniz yani herkesin sizden sıfır hata beklendiği, kendini her anlamda tanıman gereken zaman. En sonunda üniversiteli biri oluyorsun ve “ne olacaksın?” sorusunun cevabını insanlardan çok sen önemsemeye başlıyorsun. Dahası “ne olacağım?” diye kendine sormaya başlıyorsun. Verdiğin cevapları yeterli bulmuyorsun ve bir daha soruyorsun kendine aynı soruyu. Bu soruya başkalarına sorduğunda aldığın cevaplara göre kendi cevabını belirliyorsun. Sonra bir gün geliyor ve soruyu sormayı bırakıyorsun, insanlar sana sormaya bırakıyor. Sanki o soru hiç var olmamış gibi hayatınız devam ediyor. Ve bir gün o soru yine hayatınızın merkezi oluyor; ama bu sefer merakla başkalarına soran siz oluyorsunuz. Dudaklarınızda, soru size sorulurken hissettiğiniz duyguları hatırladığınıza kanıt olan bir gülümseme ise hiç eksik olmuyor. Bir anda kendime geldim. Yine tüm düşüncelerim kağıtta parlıyordu sanki. Bu yazıdaki yaşadığım kısım çocukluğumu hatırlatıyordu bana ve yaşayacağım kısımlar geleceğe güvenle bakmamı sağlıyordu. Hayallerime hâla sıkı sıkı tutunuyor olmam bu soruya tebessümle yaklaşmamı sağlıyordu. Kaynakça: http://beyingucu.gencgelisim.com/egitimde-hayal-gucu/ Arsal REHBER BEKLENMEYENİ BEKLE Hayatta işler hep beklediğimiz gibi gitmez. Beklenmedik iyi ya da kötü olaylar her an bizi bulabilir. Favori olduğun bir yarışmaya katılıp kazanamayabilir, sınava çok çalışıp da beklediğimiz sonucu alamayabilir ya da en basitinden Suudi bir Kral İçin Hologram yayını yapmayı sağlayabilecek bir cihazı satmaya çalışırken hayatınızın aşkını bulabilirsiniz! Eskiler neye niyet neye kısmet demişler bu konuda. Düşünüyorum da çok yakın bir zamana kadar ben de tam olarak “neye niyet neye kısmet durumunun” içindeydim. Üniversite sınavları bitmiş Bilkent Üniversitesi’nde hukuk öğrenimi göreceğim kesinleşmişti. Bilkent’in hazırlık sınavını geçebileceğimi düşünmüyordum. Zaten geçmek konusunda da çok istekli değildim zira İngilizcemi yeterli seviyede görmüyordum. Yeni gelen öğrenciler olduğumuz için bize oryantasyon programı düzenlenmişti ve oryantasyonun son gününde büyük bir kutlama yapılacaktı. Tesadüfen bu kutlama ile hazırlık atlama sınavımın sonucunun açıklanma saatleri aynıydı. Ben de hazırlık okuyacağımdan son derece emin şekilde notların ilan edildiği siteyi açtığım an başımdan kaynar sular dökülmüşe döndüm. Hakettiğim kurda başlayabilmek için elimden geleni yapmıştım ve bu, hazırlığı atlamama sebep olmuştu. Bu durumdan çok büyük rahatsızlık duyuyordum çünkü bütün yaz kendimi hazırlık okuyacağım fikrine hazırlamıştım. Öte yandan bölüme başlamak istiyordum ve beni korkutan tek şey İngilizcemin dersleri anlamak için yeterli seviyede olmayabileceğiydi. Parti boyunca bölümde de bu işleri halledebileceğimi, sadece biraz çalışmam gerekeceğini ve aslında zaman kazandığımı tekrarladım durdum kendi kendime. Eve geldiğimde bölümde olmanın güzelliğine kendimi tam ikna etmiştim ki ailem hiçbir aileden beklenmeyecek şekilde hazırlık okumam konusunda ısrar etmeye başladı. Sebepleri haklıydı. İngilizcemden emin olmadan bölümde çok zorlanacağımı düşünüyorlardı ve hazırlık okumam için ellerinden geleni yapacaklarını söylüyorlardı. Bir gece için bu kadar çok karar değişikliği fazlaydı ancak haklılıklarını da göz önünde bulundurarak sınavı geçmeme rağmen bir dönem hazırlık sınıfına devam ettim. Hazırlık okumak kimileri için çok can sıkıcı olsa da ben böyle bir şeyi tecrübe edebildiğim için çok şanslı olduğumu düşünüyorum. Her ne kadar bunu yapabileceğime inanmasam da en başta niyetim bölüme geçmekken, hazırlık okumam sayesinde çok güzel arkadaşlar edindim, hobilerime zaman ayırdım ve İngilizcemi geliştirme fırsatı buldum. Dolayısıyla bir dönem hazırlık okumaya karşı bu konu gündeme ilk geldiğinde takındığım sert tutumdan da utandım. Bazen beklenmedik şeylerin olabileceğini tamamen gözardı etmiş ve kendimi boşuna üzmüştüm. Oysa yapılması gereken, hesaba katmadıklarımın yaşanabileceğini kabul etmek ve bunlara mümkün olduğunca çabuk uyum sağlamak, geçmişte yaşanmış değiştirilemeyecek şeylere üzülmek yerine anı yaşamaktır. Bölüme başlayamadığıma üzülsem de bu konudaki tesellim üzülme süremin kısa olması ve hızlıca uyum sağlayabilmem. Ufkumuzu açmak böyle konularda çok büyük öneme sahip bence ve bunun için de deneyimli insanların desteği alınmalı. Beklenmedik anlarda ne yapılacağını o sonucun gerçekleşmesini bekleyen birinden ya da o sonucu yaşamış birinden daha iyi kim anlatabilir -1- ki? Örneğin ben daha önce hazırlık okumamış biri olarak hazırlığın bana neler katabileceğinden habersizdim. Dolayısıyla işe sadece İngilizce öğrenmek gözüyle bakıyordum. Ancak anne babam ve hazırlık okuyan arkadaşlarımın deneyimleri bu aşamada bana çok büyük destek oldu. İşler beklendiği gibi gitmediğinde ister istemez herşeyin plana göre gittiği durumu hayal ederim. Bunu içimi rahatlatmak için yaptığım inancındayım ancak gerçekçi de bir duruş sergilerim bu tip hayallerimde. Örneğin o gün ailem sınavı geçtiğim için beni kutlasaydı ve hazırlık okumamı teklif etmeseydi belki de bugün Bilkent’te tanıdığım kimseyi tanıyamayacaktım, onlarla onca güzel anıya sahip olamayacaktım. Bunların yanısıra üniversite sınavının öğrencilerin psikolojileri üzerine etkisi çok yıkıcı ve böyle ağır bir temponun hemen ardından hukuk öğrenimi görmek ve dinlenmeye fırsat bulamamak da büyük ihtimalle beni zorlayacaktı. Oysa bugün kendimi her anlamda böyle bir öğrenim görmeye hazır hissediyorum. Bundan ötürü beklenmedik durumlarda bazen olayları akışına bırakmak gerektiğini daha net kavradım. Tabii ki bu akış bir boşvermişlik değil, kontrollü ve nereye yöneleceğim konusunda bunu deneyimlemiş insanların desteğini aldığım bir akış. Kimi umulmadık durumlarda veya zamanı geldiğinde bakış açımızı değiştirip beklenmeyenden korkmamak ve ona uygun davranmak mutluluğu bize altın tepside sunabilir. Eggers, Dave. Kral İçin Hologram. Siren Yayınları, 2015. -2- KAYGININ PENÇESİ Yolda yürürken hiç tanımadığınız birini rastgele durdurun ve ona aklını meşgul eden şeyleri sorun. Size öyle bir anlatacaktır ki dünyanın bütün yükünü üzerinde taşıdığını zannedebilirsiniz. Günümüzde hepimizin ortak derdi sürekli bir şeyleri dert etmek haline geldi. Hayatlarımız ne kadar farklı olursa olsun kafaya takacak şeylerimiz her zaman var. Neden derslerimizde başarılı olmadığımızı kafamıza takıyoruz ya da sevgilimizin attığı mesajın sonunda kaç tane kalp simgesi olduğunu. Yeni aldığımız gömleğin yakışıp yakışmadığını takıyoruz veya insanların bizim hakkımızdaki düşüncelerini. Bir süre sonra kendimize aşırı yüklendiğimiz için tüm bu dertleri kaldıramamaya başlıyoruz. Hal böyle olunca da kendimizi devamlı bir kaygı halinde buluyoruz. Sonrası zaten malum: Sakinleştiriciler, terapiler, kişisel gelişimimize yarayacak her şey... Fark etmediğimiz şey ise şu: Kendimizi sürekli bu tip şeylerle meşgul etmek bizi içten içe yiyip bitirmesine rağmen yaşadığımız kaygı doğru seviyede tutulduğunda aslında hayatımıza büyük artılar sağlıyor. Önce her şeyi kafasına takan insanların özelliklerinden bahsedelim. Her zaman olmasa da ara ara ben de kendimi bu kategoriye koyabilirim. En ufak bir terslik bile bu insanları birkaç gece uykusundan etmeye yetebilir. Belki hiçbir art niyet güdülmeden söylenen bir söz, söyleyen kişiye karşı cephe almalarına neden olabilir çünkü o cümleden çok farklı anlamlar çıkarabilirler. Genellikle bu insanlar detaycıdır, mükemmelliğin detaylardan geldiğine inanırlar. Başkasının başına gelse umursamayacağı bir olay için onlar pireyi deve yapabilirler. Bu insanların hiç olumlu özelliği yok mu diye düşünüyor olabilirsiniz. Elbette var. Mesela küçük ayrıntılara önem verme huyları sayesinde yaptıkları işlerin doğruluğuna güvenebilirsiniz çünkü bir hata varsa onu mutlaka bulup düzeltirler. Ya da kafanızdan atamadığınız bir derdiniz olduğunda muhtemelen ne demek istediğinizi iyi anlarlar çünkü onlar da aynı evrelerden geçiyorlardır. Ama sürekli bir şeyleri kafaya takma durumunun olumsuz sonuçlarının sayısı olumlulardan fazla. Belli bir noktadan sonra bu durum kişiye zarar verme noktasına geliyor. Sabah yataktan çıktığınız andan itibaren nereye giderseniz gidin peşinizden gelen bir hisle boğuşmaya başlıyorsunuz. Bu his, aslında hiçbirimize yabancı olmayan fakat herkesin farklı düzeyde mücadele ettiği kaygıdan başkası değil. Hiçbirimize yabancı olmayan bir his diyorum çünkü şu hayatta herkesin ortak paydada buluştuğu durumlardan biri şüphesiz ki kaygı duymak. Kimse çıkıp da “Ben hiçbir şey hakkında kaygılanmam” diyemez çünkü insan olmanın doğası gereği herkes mutlaka bu hisse kapılır. Bazen bir sınavdan önce, bazen bu hayatta en sevdiğiniz kişinin tomografi sonuçlarının çıkmasını beklerken, bazense sadece televizyonda izlemek istediğiniz diziye yetişmeye çalışırken... Nedenleri kişiden kişiye değişse de sonuç aynıdır, kendimizi kaygının pençesinde buluruz. Durum böyle olunca odak noktamız bu duygunun hayatımıza getirdiği olumsuzluklar haline gelir çünkü beynimiz işin olumlu tarafını görmemizi istemez. İnanmak istemeyiz kaygının hayatımıza bir şeyler kattığına. Sadece halimizden yakınmak ve ne kadar zor durumda olduğumuzu başkalarına da göstermek isteriz. Gerçekler ise bundan olabildiğince uzak. Mesela insanoğlu, var oluşunun ilk zamanlarında aç kalma veya hayvanlara yem olma kaygısı duymuştur. Bu sayede attıkları her adıma dikkat ederek ve besin arayarak hayatta kalabilmişlerdir. Bu durumda aslında kaygı denen şey, geçmişten bu yana hayatta kalma mücadelemize en büyük katkısı dokunan duygulardan biri değil midir? Kendimden örnek vermem gerekirse başarılı olduğum sınavlarda bunun bir kısmının kaygı sayesinde olduğuna inanırım. Örneğin, geçen dönem hiç sevmediğim ve çok zorlandığım bir ders aldım. O dersin sınavı hakkında kaygılarım olduğu için çok çalıştım. Aldığım nota bakarak bir kez daha fark ettim ki bu duygunun hayatımdaki yeri aslında oldukça büyük. Yani günümüzde sadece olumsuz açıdan incelenen kaygı, bazen biz fark etmesek de bizi zinde tutan en önemli unsur. Asıl önemli olan, dozunu iyi ayarlayabilmek. Peki ne yapmamız gerek bu seviyeyi ayarlayabilmek için? Yapılması gereken en önemli şeylerden biri, Ustalık Gerektiren Kafaya Takmama Sanatı kitabının yazarı Mark Manson’un da dediği gibi, “kendinize kafaya takmaya değer konular bulmak” (Manson 2017, 20). Bugün aslında kendimizi yiyip bitirdiğimiz çoğu şey ileride aklımıza bile gelmeyecek çünkü. Hani başınıza bir şey geldiğinde veya sevdiğiniz birine bir şey olduğunda dersiniz ya “Aslında ne güzel bir hayatım varmış”, “Keşke o zamanlara geri dönebilsem. O zaman hiçbir şeyi kafaya takmazdım” diye, hah işte şu an tam da o dönmek istediğiniz yerdesiniz. Tek yapmanız gereken bu düşünceyi pişmanlık yaşamadan önce hatırlayabilmek. Bu sayede kafaya taktığınız şeylerin sayısında önemli bir azalma olacak ve kaygı seviyeniz de normale bir adım daha yaklaşacak. Yapılması gereken diğer bir şey ise bazı şeyleri akışına bırakmak. Bu sözün dünyanın en büyük klişelerinden biri olduğunun farkındayım. Fakat bazen gerçekten de yapılması gereken şey hayatın kötü olabildiğini ve bunun bir sorun olmadığını kabul etmek. Mark Manson, “Hayat aslında sonsuz bir sorunlar dizisidir. Bir sorunun çözümü sadece bir sonrakini yaratır.” (Manson 2017, 31) derken tam da bundan bahsediyor işte. Hani bir laf vardır ya, “iyisiyle kötüsüyle” diye. Yapmanız gereken şey bazen sadece bu lafı hatırlamak ve hayatın kötü yönüne de bir şans vermek. İçinizden “Çok kolaydı sanki” diyor olabilirsiniz. Ama siz yine de bir deneyin. İşe yaradığını göreceksiniz. Kendimden biliyorum. Kaynakça: Manson, M. Ustalık Gerektiren Kafaya Takmama Sanatı. Çev., Pınar Savaş. İstanbul: Butik Yayıncılık: 2017. İzel Yalçın HAYALLER GERÇEK OLURSA Bazen öyle anlar yaşarız ki mutluluğu iliklerimize kadar hissettiğimiz, kalbimizin yerinden fırlayacak kadar hızlı attığı, heyecandan tir tir titrediğimiz, her bir saniyenin paha biçilemez olduğu, nasıl tarif etsek hep az kalacak olan anlar... Bu anlar genellikle yıllardır hayalini kurduğumuz, gerçekleşeceği anı dört gözle beklediğimiz, her bir dakikasının planını kafamızda tek tek kurduğumuz anlardır. Ve gerçekleştiğinde yaşayacağımız mutluluk dünyalara bedeldir. Kimileri için iyi bir üniversite kazanmak, kimileri için çok sevdiği bir yazarla tanışmak hayalken benim için en büyük hayal Coldplay konserine gitmekti. Müzik dünyasının kapısını aralamam ortaokul yıllarımda keman çalmaya başlamama dayanıyor. O günden beri dinlemesi ayrı çalması ayrı güzel olan müziğin hayatımda vazgeçilmez bir yeri var. Zamandan ve mekandan soyutlandığım, sevinci hüznü bir yaşadığım bu uçsuz bucaksız dünyanın yıllardır büyüsündeyim adeta. Zorlu geçen bir üniversite sınavına hazırlık senesinden sonra iyi bir tatili hak etmiştim. Ve neredeyse tüm şarkılarını ezbere bildiğim, binlerce kez dinlememe rağmen şarkılarını her yeni dinleyişimde aynı hisleri hissettiğim, konserlerine gitmenin hayalini delicesine kurduğum kısacası hayranı olduğum Coldplay grubunun Berlin’de gerçekleşecek olan konserine gitmek benim için en güzel tatil ve üniversite hediyesiydi. Konserin haberini alıp gitmeye karar verdiğim andan itibaren sonra karşıma bir sürü zorluk çıktı. Bilet almak için dakikalarca gözümü kırpmadan bilgisayar başında beklemek, aileme yurt dışına onlarsız gitmeyi kabul ettirmek, kendime benim gibi Colplay aşığı bir seyahat arkadaşı bulmak karşılaştığım ilk zorluklar arasındaydı. Sadece bunlar değildi zorluklar. Beklemek... En zoru beklemekti. Beklediğim her an hayalimin gerçekleşme ihtimalini düşürüyordu sanki. Dakikalar saate, saatler günlere, günler haftalara dönüşüyordu hiç bitmeyecek haftalar. Zaman ileriye akmak yerine sanki geriye akıyordu. Ama hayalleri gerçekleştirmek kolay olsaydı onlara hala hayal diyebilir miydik? Hayallerin güzelliği zaten zorluğunda değil miydi? Zorluk çektikçe artmıyor muydu sevincimiz,heyecanımız? Vakit yaklaştıkça yeni heyecanlar hissetmeye başladım. İlk defa göreceğim bir şehrin heyecanı bunlardandı. Gezilebilecek tarihi yerler, müzeler, ünlü meydanlar dolu bir şehir. Şehri tanıyıp keşfederken aklımdan bir an olsun konser çıkmasa da aldığım keyif, gördüğüm yerler, öğrendiğim şeyler hayallerimden de öteydi. Belki bir konser için bu kadar heyecanlanmak garip olabilirdi kimileri için fakat canlı canlı Coldplay dinlediğimin hayali bile kalbimin pır pır atmasına sebep olmaya yetiyordu benim için. Hayalin güzelliği de buydu belki de. Kişiye özeldi. Tartışmaya kapalıydı. Sebep göstermenize gerek yoktu. Büyük gün geldiğinde zorluklar kaldığı yerden devam etmeye başladı. Böylesine dünyaca ünlü bir grubun konserine gitmek için tabii ki saatler öncesinde yola koyulmak gerekirdi. Yolunu, dilini bilmediğim bir şehirde elimde harita hayallerimi arıyordum. Binlerce insanın akın akın geldiği konser alanında yerimi aldıktan sonra beklemeye koyuldum. İşin garibi vakit bu sefer tam tersine çok hızlı geçiyordu. Yavaşlasın, her anı hissedeyim, aklıma kazıyayım dedikçe zaman su gibi akıp gidiyordu. Vakit biraz ilerledikten sonra konserin başlayacağına dair belirtiler geldi. Sonra beklenen an...Chris Martin, efsane grubun solisti, sahnedeydi. İnsanlar çıldırmışçasına bağırıyor, çığlık atıyor adeta gökyüzünü inletiyordu ve haksız da sayılmazlardı. Sanki tüm Almanya hatta tüm dünya bizi duyuyor gibi bir hisse kapıldım. Kalbim o kadar hızlı atıyordu ki yerinden fırlayacağını ya da bu heyecanı kaldıramayıp bayılacağımı düşünmekten kendimi alamıyordum. Dünya durmuş, yer gök mutlulukla dolmuştu. Sanki Coldplay bize konser vermiyordu, on binlerce insan birleşmiştik dünyaya konser veriyorduk. Bir saniye bile durmadan aynı heyecanla konsere devam eden grup üyeleri ve onlarla muhteşem bir şekilde senkronize olmuş biz seyirciler... Bu harika uyum gözlerimi yaşartmıştı. Geçirdiğim muhteşem saatler ve hiç unutmayacağım bir seyehat dışında bu konserden öğrenmiş olduğum en önemli şey hayallerimizin yerinin sadece rüyalarımız olmadığı oldu. Onları gerçekleştirmek için çaba sarf etmezsek kurmamızın da bir anlamı yoktu. Hepimiz hayallerimizin önündeki en büyük engelin kendimiz olduğunu farkına vardığımızda hayallerimizin gerçekleşmemesi için hiçbir sebep olmadığını ve bir bir gerçekleşeceklerini göreceğiz. Elif Nur Bilgin - 21601371 MUTSUZ YABANCI Mutsuzluk Zamanlarında Mutluluk, içinde bulunduğu hayat ile yaşamak istediği hayat arasında kocaman bir uçurum olan Gerhard Warlich adlı karakterin izlenimlerinin ve düşüncelerinin yer aldığı, Wilhelm Genazino tarafından kaleme alınan eser. İstekleri ve yetenekleri gibi kişilik özelliklerini tam olarak kavrayamamış, ne istediğini bilmeden hayatına yön vermeye çalışan karakterimizin yaşadığı ruhsal bunalımlar ve kendini herhangi bir ortama ait hissedememe sorunu etrafında şekillenen kitap, insanın en önemli önceliğinin kendisi olması gerekliliğini açık bir şekilde vurguluyor. Kendini tanımayan insanın, karşılaştığı her durumda verdiği kararlar onun için büyük tehlike arz ediyor aslında bakacak olursak. Kendini riske atmış oluyor çünkü. Hayatını olumlu yönde etkileyecek kararlar alabilirse bir problem yok ancak ona büyük mutsuzluklar verecek tercihler yaptığında problemler de artmaya başlıyor. Yanlış tercihlerle, istemediği bir hayatı yaşamaya zorlamak kişinin kendisine olan saygısını ve sevgisini azaltırken, çevresiyle olan ilişkisinde de derin hasarlar bırakıyor. Örneğin,kitaptaki karakterimiz, istemediği bir işte çalışmak zorunda kalıyor. Sürekli kendisine uygun bir iş bulmaya çalışıyor ancak yeteneklerini ve isteklerini tam olarak bilemediği için, kendisine mutluluk verecek olan uygun işi bir türlü bulamıyor. Mevcut işiyle de sürekli problem halinde olmasına sebep oluyor bu durum ve sonunda sahip olduğu işi de kaybediyor. Vurgulamak istediğim nokta, kendini tanımamak hem senin için uygun olanı bulamamana sebep oluyor hem de sahip olduklarınla problemler yaşamana sebep oluyor. Bu sorunları çözme süreci de oldukça sıkıntılı bir süreç. Çünkü sana yanlış gelen ya da huzursuzluk veren durumları düzeltmek istediğinde bile ne yapman gerektiğini ya da ne istediğini bilemediğin için kesin ve isabetli çözümü asla bulamıyorsun. Aslında çözümün sende olduğunun bilincindesin ama kendine o kadar uzaksın ki bir yabancıyla aynı bedende yaşıyormuş gibisin. Durumun kötü tarafı ise, kendinden o kadar uzaklaşmışsın ki kendini tanımak için ne kadar çabalarsan çabala bir sonuca varamıyorsun, bazı şeyler için geç kalmış olduğunu fark ediyorsun. Kendi içinde yaşadığın yalnızlık ve yabancılık hissini, diğer insanların yok etmesini umarak, insanlara yakınlık kurmak istiyorsun ancak olayı kendi içinde çözümleyemediğin için diğer insanların varlığının herhangi bir etki yaratamayacağının idrakı, acı gerçekle yüzleşmene sebep oluyor. İçinde sürekli bir şeylerin eksik olduğu ve bir şeylerin değişmesi gerektiği düşünceleriyle farklı yollar deneyerek çözüme ulaşma çabaların çoğu zaman hüsranla son buluyor. Çünkü nasıl ve ne türlü bir değişiklik yapacağın konusunda her zaman kısılıp kalıyorsun. Bir yerden sonra umutsuzluk kapını çalıyor ve sen ne kadar hayatına girmesini istemesen de içeri alıyorsun. Hayatını kara bir bulut gibi kaplıyor umutsuzluk. Her yeniliğe olan hevesini soldurmaya başlıyor zamanla. Yeni insanlar, yeni ortamlar sana rahatsızlık veren şeyler haline geliyor. Hayatında yeni bir şeyler deneyimlemek için enerjinin ve hevesinin kalmadığını hissediyorsun. Asla gerçekleşmeyeceği düşüncesiyle hayal gücüne verdiğin büyük darbeler, şiddetli bir şekilde yıkıyor hayallerini, bir duvarı yıkar gibi. Hayatında var olmasını istemediğin bütün gerçekleri, umursamazlıkla, kabullenmeye başlıyorsun. Sevmediğin şeylerin hayatında biriktiğini ve seni daha da tükettiğini izliyorsun bir yabancının hayatını izler gibi. İzliyorsun çünkü artık herhangi bir etkin kalmıyor kendi hayatın üzerinde. Kendi ölümüne şahit oluyorsun bir açıdan bakınca. İnsanı insan yapan esas şeyin kişiliği olduğunu, eğer benliğinin farkına varıp onu geliştirmezsen, yok olup gideceğini acı bir şekilde tecrübe etmiş oluyorsun. İşin acı tarafıysa, bunu fark ettiğinde geri dönüşü olmayan, yalnızlık ve acı dolu o yola çoktan girmiş oluyorsun. Yılmaz 1 Sema Yılmaz Turk102-01 Ali Turan Görgü 24.06.16 Tek Kavram Duygusallık mı? Duygusal Anatomi, içerisinde on sekiz öykü bulunan, Ahmet Tulgar tarafından yazılmış ve içerisinde çok fazla kavram barındıran, okurken gerçeklik kavramını sorguladığım bir kitap oldu. Çoğu öykünün sonu kavram olarak bende aynı şeyi çağrıştırdı: “toplumsal eşitlik”. Aslında bu kavram kitabı bitirip, neden diye sormaya başladığım anda aklıma geldi. Hikâyelere biraz dışardan, olaylara kendimi kaptırmadan bakmam gerektiğini fark ettim. Ki bu benim için çok kolay olmadı çünkü öykülerin çoğu değişik içeriklerden oluşuyor ve aklıma hiç gelmeyecek şekilde aynı sonla bitiyordu. (Okuduğum kitapların geneli, okuduğum türün de gerilim olmasına bağlı olarak, farklı sonlarla bitiyor.) Bu yüzden biraz sıkıldım ve biraz şaşırdım. Kitabın başında yazan “Burada değilim. Hikâyelerimdeki olayların geçtiği yerdeyim.” cümlesi, sanırım gerçek hikâyeler ve kendi hikâyeleri veya başkalarının hikâyeleri ama yine de gerçek diye düşünmemi sağladı (Tulgar, 2015 : 11). Ama kitabı bitirip üzerine düşünmeme rağmen hala emin değilim ve soruyorum ‘ hikâyeler gerçek miydi?’. Bu ikilemden kurtulup kitabı tekrar okumak gereklidir belki de. Bu kitapta öyle bir kitaptır belki de, beni tekrar okuman gerek diye düşündürenlerden. Duygusal Anatomi ismi insanda toplumsal bir konu algısı oluşturmuyor. Sanırım bu yüzden kitaptan beklentilerim okumadan önce farklıydı. Toplumsal kavramlar üzerinde fazlaca durduğunu Sınır, Zulüm Haritası, Şenol yüzbaşı adındaki öykülerini okuduğumda kavradım. Sınır adlı öyküsünü okuduktan sonra ilk düşüncem aslında hepimiz sınırdayız, nerede çalıştığımız, hangi düşünceye sahip olduğumuz ya da kimliklerimizin ne olduğu bizi farklı bir noktaya götürmüyor aksine aynı sorunu bir şekilde ucundan kıyısından yaşıyoruz düşüncesi oldu. “ ..oysa hala Atatürk Havalimanı’ndayım, Dış Hatlar Terminali’nde sadece bir deftercik gösterdim bir memura, birkaç adım attım sonra, sadece bu..” yazar bu cümleler ile sınırları geçmemizin kolaylığı ve aynı zamanda ne kadar zor olduğunu anlatmak istermiş gibi, kitabı okurken çoğunlukla hissettiğim çelişki duygusu bu cümlelerde de saklıydı sanki (Tulgar, 2015 : 35). Bahsetmek istediğim diğer hikâye Şenol Yüzbaşı, burada da eşitlik kavramına değinmiş yazar. Rütbeleri farklı da olsa oradaki bütün insanlar aynı yaşam koşullarına sahipler.( Hikâyede asker ile komutanın en az oranda birbirinde uzak durması gerektiğiyle ilgili bir olay anlatılıyordu.) Toplumsal olarak eşitliği burada da bize anlatmayı başarmış yazar. Kitap tümüyle böyle ilerliyor. Cümlelerin arkasına saklanmış kavramlar ve onları anlamaya çalışan okur(yani ben). Ahmet Tulgar’ın cümleleri çok düz ama nerede son bulacağı belirsiz, devam ediyor dediğim yerde hep bir nokta ile karşılaştım. Anlamamı biraz güçleştirdi bu anlatım tarzı. Genel olarak bütün hikâyelerde denk geldiğim diğer kavramda yalnızlık oldu. Karakterlerin çoğu yalnız, toplum içinde, düşünceleri içinde, yaşadıkları olaylarda, ruhsal ve bedensel olarak da yalnızlar. Ahmet Yılmaz 2 Tulgar’ın farklı anlatışı sanırım yalnızlık olgusunu biraz daha içselleştirmemi sağladı. Hikâyeler arasındaki ortak noktalardan biri de bu diyebiliriz. Bir birey olarak yaşanan durum bizi genelleme durumunun dışına çıkarıyor ve bir düşüncenin karşısında kendimizi buluveriyoruz. Hikâyelerde karakterler işte böyle yalnızdı. Kendi düşüncesinden birini bulamamak ve bir şekilde bu düşünce yapısını değiştirmeden, gerektiğince aksi düşüncenin karşısında durabilmek… Bu durumu yazarak anlatmak bile zor geliyor bazen bana, kitapta çoğu karakter bunu başarıyor fakat sonları diğerleri gibi değil, ne yazık ki yenilgiyle sonuçlanıyor. Toplumsal birliğin beraberliğin ve sanki toplumsal birliğin gereğiymiş gibi farklı olanı dışlama düşüncesi, toplumu güçsüzlüğe iten şeylerden biri diye düşündürüyor Ahmet Tulgar bu hikâyeler ile. Son olarak Ahmet Tulgar’ın şu cümlesi bana kısa bir özetmiş gibi geldi “Türkiye’den Türkçeye sığınmış biriyim ben. Burası iyi” (Tulgar, 2015 : 11). Tulgar, Ahmet. Duygusal Anatomi. 1.baskı. İstanbul: Can Sanat Yayınları, 2015. MİLLETÇE ALKIŞLIYORUZ Toplaşın, favori alışkanlığımızı tespit ettim: Havaya “her” demetleri savurmak. Her şeyi bildiğimizi, herkes adına konuşabileceğimizi, her duyguyu gözlemleyebildiğimizi, her durumu harika analiz ettiğimizi ve en önemlisi her şekilde haklı olduğumuzu dilimizden düşürmemek, eksik kaldığı zamanlarda cümlelerimizin arasına sıkıştırılmış detayların yardımıyla gözlere sokmak. Bildiğimizi varsayabilmek uğruna altın günleri mi düzenlemedik, kameraların karşısına geçip tartışma programları mı çekmedik... Sahi, bir başka hobimiz de anlamsız şeylere sarf ettiğimiz dev gayret sanırım. Harika bir ikili oldular, tadından yenmez. Kronolojik sırayla inceleyelim bu alışkanlığı edinme sürecimizi: A B C A: Öncesi zifiri karanlık. Öncesi insanlığın değil, insanın devri. Henüz empati nedir, etkin iletişim nedir bilinmiyor (şimdilerde bu konuda çok iyiyiz ya). Herkes kendi yağında kavruluyor. Ve sonra “A” oluyor, anlamayı denemeye başlıyor insan ötekileri. Altın çağ buna denir işte, o gün birbirimizi anlama kararı almasaydık bugün medeniyetten biraz zor söz ederdik! İşte bu kayda değer bir gelişme, doğrumuza bir çizik atalım. A Güzel. Kısa bir ara veriyoruz burada, bir süre yeni bir çizik yok yani. Sıkılmak çok da uzun sürmüyor, birbirini anlamanın çekici bir yanı yok açıkçası. Kaos eksik -kabul etmeliyiz ki bayılıyoruz dramaya- ve bu iyi hissettirmiyor, yeni bir oyuncak istiyoruz oyalanacak. B: Ulusa sesleniş. İşte bu anlamayı bırakıp bildiğimizi varsaymaya başladığımız nokta. Herkes olduğumuzu sandığımız, yorumlamak ve yargılamak arasındaki farkı kestiremediğimiz bir yola girdik. Önceki yazılarımdan birinde top atmıştım bu duruma aslında. Tsukuru Tazaki’yi Tanrı’yı oynamakla suçlayarak bu konudan daha sonra bahsedeceğime söz vermiştim. Şimdi biraz daha detaylı açıklayayım ne düşündüğümü. Günlük hayatta bile birinci tekil şahsın ağzından tanrısal bakış açısıyla konuşur olduk. “Kafuku’ya göre alkolikler kabaca iki gruba ayrılırdı… Takatsu’nun içme tarzı açıkça ikinci gruba aitti.” (Murakami 35) gibi cümleler kurarak iç sesleri de duyabildiğimizi, gözlerin ardını da görebildiğimizi kabul ettik. Bir yandan yırtınarak kendimizi anlatmaya, aslında sanıldığı gibi düşünmediğimizi, dışarıdan göründüğü kadar taş kalpli olmadığımızı göstermeye çalışırken öte yandan da diğerlerinin nasıl insanlar olduğundan, aslında ne demeye çalıştıklarından bahsetmeyi asla bırakmadık. Anlamak bitti, bilmek geldi. Böylece “B” de yerleşti doğrudaki yerine. A B Şimdi uzun bir reklam arası veriyoruz önümüzdeki durağa kadar. Uzun, çünkü çocuğun elinden yeni oyuncağını alıp uykuya göndermek mümkün değildir. Oyuncağı keşfetmeye çalışan çocuk hatırı sayılır bir süre büyüsüne kapılmış bir şekilde oyalanır oyuncağıyla ve bıkması bir hayli zaman alır. Biz bu kısmı hızlıca ileri saralım. C: Ulusal bir hobi olmaktan çıkıyor bu yeni alışkanlık. Baksanıza, Ayşeler ve Aliler bitti şimdi de ismi Haruki olan bir adam kalkışıyor ve bayılıyor buna. Öylesine bayılıyor ki, kitaplar yazıyor ve –haddimi aşmıyor olmayı diliyorum- tüm dünyaya haykırıyor: “Ben harika bir gözlemciyim!”. Ya da en azından bir noktaya kadar öyle olduğunu düşünüyor. Onu, benimle konuşmayı bırakmış kendi kendine konuşurken yakalıyorum kitabın sonlarına doğru: “Burada ne demeye çalışıyorum acaba, aslında kendim de bilmiyorum. Galiba gerçek olmayan şeyleri yazmaya uğraşıyorum. Ama gerçek olmayan şeyleri yazmak, ayın arka yüzünde buluşmak için birisiyle sözleşmeye benziyor. Etraf zifiri karanlık ve ortada görünür hiçbir işaret yok. Dahası engin mi engin bir yer.” (210). Murakami tüm yazarlar gibi birilerinin adına konuşarak başlıyor, onlar için düşünüyor, onlarmış gibi hissediyor. Daha sonra ne oluyor ki, utanıyor –ya da belki sıkılıyor- ve gerçek olmayan şeyleri yazdığını görüyor. Belki de o adamın kadını gerçekten sevmiş olduğu konusunda yanılıyor olabileceğinin, gözlerindeki ışığın yalnızca bir yansıma olma ihtimalini kaçırabileceğinin farkına varıyor. Darısı başımıza. Böylece doğru tamamlandı. Yaşasın, bugünlere gelişimizin kronolojik hikâyesi ve önemli faktörler isimli eserim. Bilirsiniz geleceği karanlık değil aydınlık temsil eder, dolayısıyla “C”nin ilerisi aydınlık. Fakat o kadar aydınlık ki, göz alıyor, görünmüyor. Kim bilir, belki doğrunun ucu kıvrılıp bir daire oluşturur yine. A B C Düşündüm de, benim bu yaptığımın ne farkı var saatlerdir bilgisayarın başında oturup bir yandan söverek yazdığım alışkanlıklardan? Hepimizin ne yaptığını bildim, hepimiz adına konuştum, bir de sembolize edip bununla gurur duydum. Ne diyebilirim ki… Tebrikler, milletçe alkışlıyoruz. KAYNAKÇA Murakami, Haruki. Kadınsız Erkekler. 2015, Doğan Kitap. YAŞIYORSAN BİR ETİKETİN OLMALI Hayatın önümüze serdiği dikenlerle, yokuşlarla dolu bir yol var. Bazı yollarda daha çok diken var ve o yollarda yürümeye devam etmek oldukça zor. Bazı yollar ise olabildiğince düz ve pürüzsüz. Yollarımızı seçemediğimiz halde nasıl ilerlediğimiz neden bu kadar önemli bazıları için? Dikenler yüzünden kanayan ve yokuş çıkmaktan yorulmuş vücutlara bir de insanların yargılayıcı bakışları eklenince hayat çekilmez hale geliyor bu şansız insanlar için. Temple Grandin de bu şansız insanlardan biri aslında. Fakat o bu şanssızlığın hiçbir zaman vazgeçmek için yeterli bir sebep olmadığının kanıtlarından biri. Grandin’in hayat hikayesine tanık olduktan sonra yolumun onunkine göre çok daha düz olduğunu fark ettim. Hayatımda eksiklik ve sorun olarak gördüğüm şeyleri kendimce büyüttüğümü anladım. Dünyada o kadar çok problem var ki biz kendimizinkileri düşünmekten perspektifimizi genişletemiyoruz. Toplumun bize dayattığı gerçekleri kabullenip hiç sorgulamadan gerçek olarak görüyoruz bunları. Bize perspektifin ne olduğu tarif ediliyor, yanılgılarımızı bile başkasının öğrettiği şekliyle kabul ediyoruz. Temple gibi kendine bir perspektif odası yaratıp kendi algıları ve aklıyla yanılgısını sorgulayabilcek çok az insan var bu dünyada. Bence bütün problemlerin de çıkış noktası burası aslında. Gün geçtikçe üretmenin ne demek olduğunu unutuyor, yaratıcılığımızı bize öğretilenlerle sınırlayıp beklenen şekilde bir üretim gerçekleştirmeye odaklanıyoruz sadece. Her şeyden sadece verimli olmasını bekliyor ve kâr odaklı bir yaşam sürüyoruz. “Eğitimi nasıl daha etkili hale getirebilir, topluma daha çok insan kazandırabiliriz?” gibi sorular sormak yerine “Hangi kısıtlamaları yaparak devlet hazinesini fazlalaştırabiliriz, hangi yatırımı yaparsak vergilerden düşebiliriz, üretime katkısı olamayacak bireyleri nasıl yalnızlaştırabiliriz?” sorularına yanıt arıyoruz şu anda. Temple gibi hayattaki tutkularını bilen ve onlar için savaşmaya hazır insanlar giderek azalıyor. Kendimiz için yetiştirdiğimiz hayvanları bile sadece birer kâr kaynağı olarak görüyor, onların rahatının kârımızdan çalacağını düşünüp bu konuda harekete geçmiyoruz. Farklı olanları doğrudan izole ederek cezalandıran bir topluluk haline gelmemiz çok kötü gerçekten. Değişiklik yaratabilecek insanları, dikenli yollarına rağmen pes etmeyenleri, daha çok teşvik ederek onlara yardımcı olmamız gerekirken bir darbe de biz indirerek onların yollarını tıkıyoruz. Böylece bakış açımızı değiştirebilecek bir insan kalmıyor geriye. Bu özel insanlar bizden çok farklı açılarla görebilen kişiler ve bize öğretebilecek çok şeyleri var. İnsanlara etiketler yapıştırmayı bırakıp, normları olduğu gibi kabullenen konformist bir toplum yapısına bürünmekten vazgeçebilirsek tüm dünyada işlerin değişeceğini düşünüyorum. Bazıları için yazdıklarım fazla ütopik olacak muhtemelen; fakat alışılmamış yeni düşüncelere ulaşılamayacak, ütopik düşünceler olarak bakıldığı için mekanik bir yapı almış olan topluma tekrar insancıl bir yapı kazandırabilecek kaç tane insan susturuldu kim bilir. Üstünde yaşadığımız gezegene bakınca çok fazla insanın ve canlının acı çektiğini gördüm. Bir de suçu kimyasallara, hastalıklara ya da devlete attığımızı. Sonra dönüp tekrar baktığımda açlığı kader bellemiş küçük çocuklardan savaşı dünyanın bir parçası olarak gören yaralı minik bedenlere, vahşice öldürülen hayvanlardan delinen atmosfer yüzünden habitatları yok olan beyaz kürklü yaratıklara, tüm bu olaylarda bir payım olduğunu fark ettim. Yardım etmeye çalıştığım zamanları da düşünmeye çalıştım kendimi rahatlatmak için ama gördüm ki bu yardımlar da insanları dürtüp duran vicdanı susturmak için yapılıyormuş aslında. Gerçekten yardım etmeye çalışanlar da üstlerine bir etiket yapıştırıp defolu, yararsız bireyler olarak görülüyor. Aralarında şanslı olanlar da var tabii. Onlar dünyayı daha iyi hale getiren, onun yaşanabilir ve güvenli bir ev olmasını sağlayanlar işte. Gereksiz soruları sormayı bırakıp sorgulayabilen farklı insanların hayatımıza yeni bir akış getirmesine daha sık izin verebildiğimiz, insanların kendileri olmaktan korkmadığı ve gülümsemesi dünyayı aydınlatan birçok insan görmeye başladığımız günlerin çok uzakta olmaması dileğiyle. İrem Karabulut 21601745 Kaynakça: Temple Grandin. Yön. Mick Jackson.HBO Films, 2010. DVD. Petersburg Sokaklarında Yoksul bir Gurur “Her insanın dostlarına dahi itiraf etmekten çekineceği şeyler vardır. Ancak bazı şeyler de vardır ki insan kendine bile itiraf edemez.” Bu sözleri başlangıç tiradında söylüyor isimsiz baş rolümüz. Yeraltından Notlar uyarlaması beklentilerimin de çok üstünde. Genelde tutucu bir yanım vardır. Eski şarkıların, romanların veya eskiye ait herhangi bir ürünün modern pazarda değiştirilmesinden, uyarlanmasından hiç hoşlanmam. Bu yüzden ne zaman kitabını okuduğum bir filmi izlesem ya da bir hikayenin, romanın tiyatrosuna gitsem orijinal halinden sapmaları bir hata olarak yorumlarım. Ancak bazı uyarlamalar da vardır ki “Yazarı görseydi eminim o da takdir ederdi.” dedirtir. Yeraltından Notlar’ın Erdinç Doğan yönetmenliğinde sahneye aktarılması da Dostoyevski izleseydi o da çok etkilenirdi dedirten cinsten başarılı. Başrolün ismi tıpkı romanda da olduğu gibi bir hiç. Asla öğrenemiyoruz ki bu da aslında anlatılanların gerçekten de yazarın hayatından alıntılar olduğu hissinin kuvvetlendiriyor. Seyircide yaratılmak istenen duygulanımın yapımcıların birinci önceliği olduğunu düşünüyorum. Espriler sanki doğaçlamaymış hissi bırakıyor çünkü seyirci güldükçe bir tane daha geliyor ve bazen gülmemizi umdukları ama salonun derin bir sükunet içinde olduğu yerlerde adeta esprinin devamını bırakmışlar hissine kapılıyorum. En ön sırada olmanın en güzel yanı oyuncuların seyircilerin arasına indiğinde hep ilk sıranın önünde dolaşmaları. Bu sayede ben de başrolü yakından inceleme fırsatı buluyorum. Kostümünün üstündeki boya lekelerini inceliyorum. Ancak ilk sıranın kötü yanları da göz ardı edilebilecek gibi değil. Oyun boyunca boynumu 80 derece yukarıda tutarak izliyorum ve spot ışıkları görüntümü kapatıyor. Dekor ve kostüm kullanımının dönemle uyum içinde olması Yeraltında Notlar’da hoşuma giden bir başka unsur. Nitekim geçtiğimiz dönem Çağdaş Sanatlar Merkezi’nde izlediğim Kanlı Düğün oyununda ismiyle oldukça uyumlu şekilde gözlerimi kanatan demir bacaklı mutfak sandalyeleri yerine ahşap 19. yüzyıl tarzı bir sandalye görmek mutluluk verici. Kostümler de özenle hazırlanmış. Apollon’un üzerinde bol, bilekten sıkıştırılan eski Avrupai tarzdaki gömlek ve baş rolün kunduz kürklü paltosu beni koltuğumdan alıp iki yüz yıl öncesine götürüyor. Tabii henüz geçen yaz okuduğum kitabın sayfaları arasına da dönüyorum. Yazarın kunduz kürkü için ilk alındığında pek güzel görünüp çabuk eskidiğini (1 yıl) yazdığını anımsıyorum. İşte bu oyunu gözümde çok başarılı yapan en temel noktası kitabı okurken yaşadığım hisleri yeniden, farklı bir boyutta yaşatması. Yoksulluğunun getirdiği utancı zekasını yansıtarak kapatmaya çalışması bana yazarın sarsılmaz gururunun günlük hayatta vuku bulması gibi gözükmüştü. Şimdiyse sahnede “Akıllı adamlar bir yere gelemez, bir yerlere gelmiş olanlar aptallardır.” diye haykıran adam da bende aynı fikri uyandırıyor. Koltuğuma sığmadığım bir sahne de var ki uzun zamandır bu kadar içten güldüğümü hatırlamıyorum. Hatta çok yüksek sesle kahkaha atmamama rağmen iki yan koltuktaki kadın kafasını çeviriyor. Dört insanlı, bir masa ve iki şemsiyeden kurulu bu sahnede tasvir edilen şey bir at arabası. Buradaki orijinallik, üretken zeka örneği hakikaten saatlerce ayakta alkışlanmaya layık. Bir de şarkı tutturmuşlar ki hemen ezberlemeye çalışıyorum çünkü biliyorum ki oyun biter bitmez o kahkahalarla izlediğim sahnenin şarkısını unuttuğum için kendime çok kızacağım. Elbette ki unutuyorum ama yıllar sonra dahi aklımdan çıkmayacağına emin olduğum bir nakarat kalıyor bana ki bu da yeterli: “Alçak Ziverkov bekle bizi, ahmak Simonov bekle bizi, solucan Ferfiçkin bekle bizi…” Tüm beğenilerime rağmen ikinci sahnedeki aşırı melankolinin biraz boğduğunu itiraf emeliyim. Bu da sanıyorum yönetmenin, romanın ruhunu yansıtma amacıyla kendi içinde oldukça tutarlı olarak gelişen tekniğinden ötürü. Gerçekten de kitapta büyük hadise sonrası bir “yeraltına dönüş” yaşanıyor ve ortam, diyaloglar, oyuncuların ifadeleri hepsi bir uyum içinde pişmanlığı, hüznü, acıyı, nefreti, tiksintiyi ve gururu yansıtıyor. Ben ise perdeyi hafiften aralayarak sokakta dondurmasını düşürmüş bir çocuğun ağlamasını izliyor gibi seyrediyorum. Uzaktan ve sempatiyle… Uzun zamandır izlediğim Devlet Tiyatroları oyunlarından saat kaç oldu acaba memnuniyetsizliğiyle çıkmalarıma bir son veriyor Yeraltından Notlar. Çamurlu şubat toprağından geçip güneşli bahar günlerinin meltemini yakalamış gibi mutluyum. Yapımında ve sahnelenmesinde emeği geçen herkese içten bir teşekkürü borç bilirim. Zeynep Ceren Şen 21703537 Kolera Mahallesi’nden kokular.../ Doğa Zeynep Germen Kolera Mahallesi... Film karelerinden mahallenin kokusunu alır gibiyim. Buram buram ucuzluk, arsızlık, yolsuzluk, kan ve aşk... Erkeği erkek, kadını kadın gibi... Salih'in tulumundaki motor yağının, Arap Sado'nun ucuz limon kolonyasının, Tina'nın cezbedici parfümünün kokusunu alır gibiyim. İşte Ağır Roman'ın Kolera Mahallesi böyle kokar. Ağır Roman'ın başlangıcında şöyle der; "Güneş buluttan sıyrılırken Gökkuşağının renkleri koleranın damlarında sevişti. Çan sesleri Ezan sesi Hafif esrar kokusuyla karışıp Havayı kapladı." Kolera işte böyle bir mahalledir. Bizim gibilerin aklına bile gelmeyecek olaylar yaşanır orada. Uyuşturucu, cinayet, hırsızlık, kadın ticareti İstanbul'un Kolera'sı denince akla ilk gelenlerdir. Fakat Kolera'nın aşkı gerçek aşktır. Mustafa Altıoklar'ın yönettiği Ağır Roman, 70'li yılların İstanbul'unun varoşlarında geçen bir aşk hikâyesidir. Kolera Mahallesi'nin sayılan sevilen berberinin oğlu Salih bir araba tamircisinde çalışmaktadır. Salih etliye sütlüye karışmayan, mahallenin çarpıklığına adapte olmuş, hafif delice bir karakterdir ve kiracıları fahişe Tina'ya âşıktır. Mahallenin diğer sakinleri gibi Salih de iyi yürekli kabadayı Arap Sado'nun himayesi altındadır. Ancak bir gün Arap Sado, mahalleliyi koruduğu kötü niyetli kabadayılar tarafından öldürülür. İşte bu ölüm, Salih'in hayatını baştan aşağıya değiştirir. Salih mahallenin yeni kollayıcısı görevine soyunur. Giyimini kuşamını değiştirir, saçlarını tarar ve çakısını beline sokar. Artık Salih motor yağı değil, ucuz limon kolonyası kokuyordur. Salih'in hayat gayesindeki bu köklü değişim fahişe Tina'ya olan aşkını daha da körüklemiş ve delikanlılaştırmıştır. Salih, Tina'ya olan aşkını itiraf eder ve aralarında oldukça ağır bir aşk başlar. Ancak bu aşk o kadar ağırdır ki kokusu genzinizi yakar. Tina bu aşk için fahişeliği bırakır ancak zaman geçtikçe maddi sıkıntılar baş göstermeye başlar. Salih bu durumu ne kadar kabullenemese ve kendine yediremese de Tina işine geri döner. Ancak Tina'nın bir dönem işini bırakması tüccarı Nihat'ı da maddi sıkıntılara uğratmış ve ceza olarak Tina'nın yüzünü jiletlemiştir. Buna dayanamayan Salih, Nihat'ı öldürür ve kayıplara karışır. Ancak bir müddet sonra polisin Salih'in babası olan berber Ali'ye işkence etmesiyle birlikte Salih tutuklanır. Tina, Salih'i hapisten kurtarmak için bir anlaşma yapar ve mahallenin polisi bile dize getiren kabadayısı Reis ile birlikte olur. Salih bu antlaşmayı kendine yediremez, çakısını belinden çıkarır ve bileğini keser. Film olay örgüsü dışında görüntü bakımından da oldukça etkileyicidir. Salih'in, Tina'nın gerdanından su içişi bir aşkı izleyiciye öyle derin yansıtır ki aslında kendi steril ve dengelenmiş hayatınızdaki yoğunluğu ve gerçekliği sorgularsınız. Birine bu kadar âşık olunabilir mi? Eğer aşk bu ise, benim yere göğe koyamadığım aşklarım birer çocuksu sanrılardan ibaret mi? Ayrıca filmin her karesinde Kolera Mahallesi'nin ve sakinlerinin hayatlarını yaşıyor gibi olursunuz. Çünkü yönetmen hiçbir ahlak dışı görüntüyü gözler önüne sermekten kaçınmamış ve resmen mahallede yaşanan üçüncü sayfa haberlerini bütün çıplaklığıyla ekrana aktarmıştır. İşte bu yüzden Ağır Roman'ın özenlice çekilmiş sahneleri konusu kadar ağırlaştırır izleyiciyi. Ağır Roman, steril hayatınızdan bir adım öteye geçip şehirlerin öteki tarafında yaşanan hayatları size kısa süreliğine yaşatacaktır. Aslında film hayatın gerçek olan diğer bir yanını oldukça çarpıcı bir şekilde resmeder. Film size belki de hayatınız boyunca, plazma ekranlarınız aracılığıyla da olsa, yaşayamayacağınız gerçekçi deneyimler yaşatacaktır. Ağır Roman iki saatlik kısacık bir sürede size, en ağır aşkı yaşatacak, en ağır cezaları çektirecek, en ağır görevleri yükleyecek ve en ağır kokuları koklatacaktır. 1 Göksu Erkoç İNSANOĞLU VE 'ÖTEKİ' earth-ling noun,science fiction a word used by aliens to refer to an inhabitant of the earth (Oxford dictionary of science fiction). isim Dünya' da yaşayan kimse. Bu dünyaya diğer tüm canlılardan sonra geldik, ve onlarla birlikte evrimleşerek, gelişerek yaşamaya devam ediyoruz. O zaman neden biz sonradan yerleştiğimiz bu diyarın önceki sahiplerine acı çektiriyoruz? İnsan, her şeyin kendisi için yaratıldığına, bu yüzden kendi isteğince yaratılanı hükmedebileceğine inanır. Kendi karnını doyurmak için milyonlarca tavuktan her gün milyonlarca yumurta elde edebilir ya da bir danayı bacaklarından asıp kesebilir. Earthling adlı belgesel yukarıdaki bu sözlük tanımıyla başlar ve insanın tükettiği hayvansal gıdaları nasıl 'insan dışı' bir gözü dönmüşlülükle elde ettiğinin yöntemlerini, hayvanların maruz kaldığı şiddeti ve kötü muameleyi ele alır. Bir kelime olarak earthling, tanımında da gördüğümüz gibi, cinsiyet, ırk ya da tür ayrımcılığı içermez, dünyada yaşayan tüm canlıları kapsar, hiçbirini 'öteki' olarak göstermez. Irkçılık sadece insanın insana karşı sergilediği bir öğreti değildir. Eğer bir canlı, diğer canlıyı biyolojik ve ırksal özelliklerine göre indirgeyip kendi ırkını üstün görüyorsa işte bu ırkçılıktır. Bir örnek vermek gerekirse eğer Adolf Hitler'in insanları gaz odalarında boğması ırkçılıksa, barınaklardaki sahiplendirilemeyen hayvanların gazla boğulması, ilaçla uyutulması da aynı şekilde ırkçılıktır. Günümüzde kadınların metalaştırılması hep konuşulan ve tartışılan bir konu oldu. Kadını metalaştırırlar çünkü estetiktir, erkeğin ilgisini çeker. Herkesin de bildiği gibi: Seks satar. Boğayı da metalaştırırlar. İspanya'da her yıl düzenlenen bu geleneksel boğa şenliklerinin ayrı bir ekonomisi bile vardır. Bu bir alışkanlıktır. Kültürün parçasıdır. Boğanın biyolojik noksanlarıyla alay ederek onu atağa geçirirler ve bu eğlencelidir, aynı zamanda boğadan kaçmak heyecanlıdır da. Horozları dövüştürürler, kedilerin kuyruğuna teneke bağlarlar. Eğer Güney Afrika' da siyahileri zincirlere vurup onları köle ticaretiyle sahiplendirmeyle bugün pet shoplarda yapılan sahiplendirmenin hiçbir farkı yoksa; kadına yapılan cinsiyet ayrımcılığı da hayvanlara yapılan ırkçılığı bariz bir şekilde aynı kefeye koyabiliriz. Sizin için en lezzetli yemek nasıl olmalıdır? Bunu çevremdeki herhangi birine sorduğumda çoğunlukla et içerikli yemeklerin adını duyarım. Hatta bazı arkadaşlarım içinde et olmayan yemekle doyamadıklarını bile söyler. Çünkü et bir alışkanlıktır. Bir kültürdür. Aynı ekmek gibi. Çoğu zaman2 ihtiyacımız olduğu için değil tüketmek için tüketiriz eti. Kimse bir restaurantta yemek yediğinde içinde et bulunmayan bir yemek tüketmek istemez, hatta parasının karşılığını alamıyormuş gibi hisseder. Peki neden Çin' de köpek eti tüketilirken, Anadolu' da dana eti tercih edilir? Ya da Fransızlar salyangoza bayılırken ülkemizde neredeyse sadece ihracatı yapılır? Hıristiyanlar domuz tüketir, Hindular ineği kutsal sayar. Aslında tüm bu yeme alışkanlıkları dinlerin ve coğrafik koşulların farklı toplulukların adetlerine kodlanmasıdır. Eğer insanın yaşadığı çevrede hayvanlar olmasaydı; pekala sadece bitkilerle de hayatını sürdürebilirdi. İzlediğim Food Matters adlı bir belgeselde Amerika'daki obezite ve kalp hastalıkları problemleriyle mücadele etmek için insanları bitki temelli beslenmeye yönlendirip sağlık değerlerini her ay kontrol ettiler. İnsanlar bu süre zarfında sadece sebze, meyve, bakliyat ve kuruyemişle beslenerek değerlerini kolayca daha iyiye taşımayı başardı. Belgeselin devamında ise halkla röportajlar yaparak neden et yediklerini ya da neden süt tükettiklerini sordular. Etin yeterli proteini alabilmek, sütün ise yeterli kalsiyumu almak için tükettiklerini açıklayan insanları bilim adamları yalanlayıp aslında çoğu insanın bildiği hayvansal proteinin damarlarda yağ olarak birikip kolesterole yol açtığını ve sütün de osteoporoza iyi gelmediğini açıkladılar. Yoksa hayvan ve hayvansal gıda tüketmeden sağlıklı olunamayacağı bir mit mi? Hayvanlar insanları besler, giydirir, korur, ulaşımlarını sağlar, ekolojik döngüyü korur. Hayvanlar düşünür, acıyı hisseder, aile kurar, grup halinde gezer, iletişim kurar, yaşadığı dünyayı algılar. İnsandan tek farkı yaşadığı çevreyi ne idare edebilmesi ne de baskı kurabilmesidir. İnsanoğlu hayvanlardan beslenir. Bunu yaparken de gibi onları kafeslere tıkar, bağlar; onlara eziyet eder, şiddet uygular. Bazen belgeselde de gösterildiği gibi yer tasarrufu için kulaklarını ve kuyruklarını keser. Bazen daha hızlı kilo alsınlar diye hareket etmelerine izin vermez. Kürkleri için onları yüzer. Bunların hepsini aslında sorgulamaya tenezzül bile etmediği beslenme alışkanlıkları için yapar. Bu belgesel beni aslında onları yerken bir cinayete ortak olduğumuzu düşünmediğimize, çünkü tüm canlıların insanların onlara hükmetmesi için dünyaya geldiğine inandığını fark ettirdi. Kendini dünya üzerindeki en güçlü, en zeki varlık olarak gören, kendi yemeğini lezzetli karışımlarla pişirebilen insanoğlu, hala aciz bir şekilde onlarla bu dünyayı