çocukların aksine okumak yerine ölümün acı soğuğunu babasını kaybıyla hissettiği o madende çalışmak zorunda olan bir çocuk üzerinden tabulaşmış bir yara, su yüzüne çıkıyor. Hikâyeyi etkileyici kılan nokta ise anlatıcının bir çocuk olmasında ve yaşanan olaylara bir çocuğun o şeffaf, masum gözleriyle bakabilmesinde saklı. Yazarın üzerinde durmaya çalıştığı eşitsizlik olgusu da satır aralarından okuyucuyu etkisi altına almayı sürdürüyor. Maddi kaynaklara erişimdeki eşitsizlikler ve bu eşitsizliklerin insan ruhunda yarattığı tahribat bir çocuğun gözlerinden okuyucunun sorgulayıcı zihnine akıyor. Düşüncelerden ve kültürce belirlenmiş kodlardan başlayan eşitsizlik olgusunun sosyal hayatta aşılması gereken bir mesele oluşu yazarla beni ortak bir paydada buluşturmayı başarıyor. Toplum için edebiyat anlayışıyla yola çıkan yazar incelikli ve akıcı diliyle kaleme aldığı öykülerinde toplumdaki temel sorunlara ve bu sorunların bireyler üzerindeki sarsıcı etkilerine parmak basmak niyetinde. Hikâyelerinde hayatın her alanındaki eşitsizlikleri bir eleştiri süzgecinden geçirirken karmaşık sorumsuzlukların yol açtığı acıları ve sosyal bir çöküşü yarattığı değişik karakterlerin ve içinde gerçeklik payı da bulunduran kurguların arasına serpiştiriyor. Ama en önemlisi günümüzün toplumsal şartları gereği üç maymunu oynamayı içselleştirmiş ve duyarsızlaşmaya başlamış olmayı kabullenemeyen Şahin, halktan kopup geldiğini hissettiren öyküleriyle yozlaşmaya karşı bir baş kaldırış içerisinde okuyucuyu sorgulamaya ve düşünmeye itmeyi başarıyor. KAYNAKLAR Munch, Edvard. Two Woman On The Shore. 1898. Mum boya. Clarence Buckingham Collection. Chicago. Şahin, Semrin. Kadın Olsaydınız Anlar Mıydınız?. İstanbul: Alakarga Sanat Yayınları, 2015. Selin KAYA Bir yerden başka bir yere, A noktasından B noktasına, emeklemekten koşmaya giderken hepsinde bir süreç var. Kimisi fark eder, kimisinin zerre umurunda değildir, kimisi ise bazen yalnızca geçim derdindedir; aynı Mevlut gibi. Süreçlerle hayatımız biter gider. Üniversitede bana kalırsa bu yeterince zordur. Alışmak, kendimi geliştirmek yeterince zorken bir de notlarımı yüksek tutmak zorundayım. Üstüne kimin ne derdi varmış onu düşünmek zorundayım. Bir de çevremdekilere karşı mutlu görünmek zorundayım. “Bir de” diye diye ömrümü çürütüp bir de iş bulmak zorundayım. Aslında zorunda mıyım? Görecelidir. Benim bakış açımdan hepsi keyfidir. Mevlut’a kalırsa, boza satmak yalnızca bir iş değil yaşam biçimidir. Fark ettiğim bir şey varsa o da şu; bireyler birey olmayı bırakıp, tek başlarına toplum olmaya çalıştıkça yapmaları gereken tek ödevi yapamayacakları, insan olamayacaklarıdır. Bir anne veya baba, dolmuş sırasını yönlendiren değnekçi, akordeon çalan o küçük kız, ilkokula yeni başlamış ve dersleri ona çok fazla gelen bir çocuk ve daha nicesi! Hepsi uğraşırlar, çünkü onlar “zorunda” olduklarını düşünürler. Zorunluluk kavramını bir hayat biçimi haline getirmiş, dünyanın derdi omuzlarına çökmüş gibi davranırlar. Fark etmezler; aynadaki, anne babasının gözünde konuşmak, yürümek gibi en zor şeyleri başarmıştır, yazı yazmayı öğrenmiştir, daha ne olsun? En sevdiğim anımdı küçüklüğüme dair bu; annem okumayı öğrenmemi istedi bir gün. Kırmızı kurdele takarak, okuyabildiğim fişlenmeliydi. “Anne bunlar küçük mutluluklar” demişim. Kafa yapım değişmiş, daha doğrusu okul beni değiştirmiş. Artık daha dar bir pencereden bakıyorum. İnsanlık gibi ben de süreci sonuçtan daha çok önemser olmuşum. Zorunda kalmışım, gamsız kalmamışım. Zorunda tutulmaktan midem bulanmamış, buna dair düşünmemişim. İşte buradayım; daha ilk dönemini okuyan bir hukuk fakültesi öğrencisiyim, not ortalamamı hesaplayıp kederleniyorum. Özüm bu mu? Pek emin değilim. Mevlut’un da yaptığı bu aslında, süreci sonuçtan daha çok önemseyip altın bir madalyon olarak taşıdığı vicdanını görmezden gelip; anlamadığı, takip edemediği kavramlar için savaşan bir insan. Toplumda olmaktan çok toplumcu olup, küçüklüğünde gözlerinde ve aynı zamanda kalbinde taşıdığı cevheri çöpe atan bir tuhaflık bulutu. Nefreti, aşkı, korkuyu ilk tattığında bağımlısı olan o saf çocuk. Bir kere görüp çok beğendiği için evinden kaçırdığı eşini niye beğendiğini bilmeyen o adam. Başından çok şey geçse de ayakta durmasıyla gururlanmayıp, boynunun bükülmesini yoğurtları tutan o sırığa bağlayan Mevlut. Kaçan, bakıp görmeyen, görüp bilmeyen, bilse de anlamayan Mevlut. Kendi hayatını kendi için yaşamayan Mevlut. Hayat denen olaylar silsilesinden anladığım şu; anlar, tadı çıkarıldıkça tatlanır, tadı ağzınızda kalır. İşte bu nedenle önce kendimi, sonra da Mevlut’u eleştiriyorum, ne zaman böyle “küçük mutluluklar” ile yetinir olduk? Ne zamandan beri sorgulamayı, düşünmeyi bıraktık? Niye bu kadar küçük şeylere dertlenip hayatımızı dar bir bakış açısıyla mı yaşamaya başladık? Bu kadar nimet varken elimizde, niçin Tanrının emanetine ihanet ettik? İnsanlık olarak niye bu kadar çabuk bittik? En kötü ihtimalle tır şoförü olarak geçireceğim yıllarımı… Kötü mü? En azından kendim olacağım. Kendi hayatımı kendim için yaşarken sevdiklerimle, en büyük hazinemi, huzurumu paylaşıp, her şeye rağmen mutlu olacağım. Mevlut gibi olmayacağım yine de. Sürece kendimi kaptırıp kendimi paralamayacağım. Nefretin hızla yayıldığı bu dünyada, sevgiyi yayanlardan biri olacağım. Yine bunlar küçük mutluluklar olarak kalacak ve kendim olabildikçe mutlu olacağım. İşim boynumu bükmeyecek veya işimden dolayı boynum bükülmeyecek; ben, yalnızca ben olacağım. Sorarlar ya “ büyüyünce ne olacaksın” diye… Ben mutlu olacağım. YAŞAMI KAVRAMA YETİSİ: ÖZGÜRLÜK Pamuk şekerin pembeliği ve lunaparkın o muhteşem çılgın havası başımı döndürürken kendimi salıncağa binmiş buluyorum. Kollarımı iki yana, dünyayı kucaklayacakmış gibi açmış , gözlerimi yummuş uçuyorum ve özgür olduğumu hissediyorum iliklerime , her bir hücreme kadar. Neyin özgürlüğü bu ? Ayaklarımın yerden kesilmesinin mi bilemiyorum. Kime göre, hangi ölçüde, ne zaman özgürüm onu da bilmiyorum ama nefes alabildiğim , koşabildiğim , zıplayabildiğim , şarkı söyleyebildiğim , dondurma yiyebildiğim , konuşabildiğim, gözlerimi aydınlık bir güne açabildiğim kadar özgürüm diye düşünüyorum. Eğer alacakaranlıkta avazım çıktığı kadar bağırarak şarkı söylüyorsam daha doğrusu söyleyebiliyorsam ya da bir parkta insanların bakışlarına aldırmadan dans edebiliyorsam özgürüm ben . Ne kadar çok dans edersem , o kadar çok özgürüm. Ne kadar çok düşer , ne kadar çok ayağa kalkarsam o kadar özgürüm yani dizlerimdeki yara izleri kadar özgürüm. Bir kitap okuduğumda bir fikri benimsediğimde bunlardan istediğim zaman hiç kimseden, hiçbir kuvvetten çekinmeden konuşabiliyor ve tartışabiliyorsam özgürüm ben. Zygmunt Bauman’ın Özgürlük adlı eserini okuduğumda özgürlük ne , özgür müyüm, özgür olmam için ne yapmam lazım diye sordum kendime cevabını sanki kör kuyuların dibinde arıyor gibi. Özgür olmak için kanatlara mı ihtiyacım var? Hayır. Hatta kuşlar bile yeri geldiği zaman özgür değildir kanatları vardır ama kafestedir. Bulutların üzerinde kanat çırpmanın keyfini, kendi avladığı solucanı yuvasına götürmenin gururunu, denizin üzerinden uçarak göç etmenin hazzını hiç tatmamıştır. Bana göreyse özgür olmak bir seçimdir önyargılarından kurtulursun özgür olursun ;beynini delip deşen zehirli sarmaşıklardan kurtulursun özgür olursun ; elindeki ,düşüncendeki ,duygularındaki kelepçeyi boğazın serin sularına atarsın özgür olursun yada at gözlüğünü takar kendi hapishanende mahkum olarak yaşarsın kendi özgürlüğünden mahrum bir tutsak gibi. Fakat özgürlüğün ne olduğunu tam olarak kavramaya çalışmam gerektiğinde , aklıma fiziksel ve düşünce özgürlüğü geliyor. Fiziksel özgürlük deyince fiziksel olarak hiçbir şekilde kısıtlanmadığım halim geliyor aklıma. Küçükken bir yaramazlık yaptığımda veya ceza gerektiren bir davranışta bulunduğumda ailem odamdan 2 saat boyunca çıkmama cezası verirdi. Özgürlüğüm 2 saatliğine veda ederdi bana. Bu fiziksel özgürlüğünün kısıtlanmasıydı çünkü bazı şeylerden ders almam içim kısa süreliğine de olsa özgürlüğümden mahrum kalmam gerekliydi. Maalesef ki geçmişteki bazı insanlar yani köleler benim kadar şanslı değiller. Bir ömür boyu yaşamın, nefes alışın, varoluşun, özgürlüğün sahibinin elinde oluyor. Bir tutsak oluyorsun senin gibi milyonlarca insanda bu sistemin kölesi. Fakat büyüdükten sonra fark ettim ki geçmişte fiziksel özgürlük ne kadar önemliyse günümüzde de düşünce özgürlüğü çok daha önemli hatta hayati derecede önemli . Günümüzde bir çok kez düşünce özgürlüğümüz gasp edilmiştir diğer bir değişle düşünce özgürlüğümüz (ç)alınmıştır . Bu hırsızlığı bazen ailem, bazen arkadaşlarım, bazen yolda yürüyen bir vatandaş , bazen ise medya yapıyor. Mesela dünyada bazı ülkelerde devlet medyayı çok rahat bir şekilde denetliyor ve kendi çıkarları doğrultusunda haberlere yön veriyorlar. Fakat eleştirisel düşünen gazeteciler maalesef ki susturuluyorlar. Bir olayı sadece tek taraflı düşünürsek hata yapmış oluruz, o yüzden eleştirisel bakmak insanlar için olmazsa olmaz , biz insanları koyunlardan ayıran bir yetenektir. Yani bu olay hem gazetecilerin hem de bizim düşünce özgürlüğümüzün çalınışıdır. Çünkü yeni bir filizlenen tohum gibi olan düşünceleri ,yeni bir tasarıyı ,yeni bir fikri , bir toplumun alt yapısını yok ediyorlar. O fikirle büyüyen çocukların geleceğini yok ediyorlar. Kafeste olan kuşun ironisi gibi hayat. Mahkum kuş sınırlarını bilmiştir , asla o sınırları aşma gereği duymamıştır, kendi küçük dünyasında mutludur, daha fazlasına da gerek duymaz. Tıpkı hayallerine duvar örüp, mükemmelliğin küçük bir parçasında yaşamayı tercih eden insanların aciz yaşamı gibi, daha ötesi yoktur veya görmezden gelinmeye mahkumdur. Eğer sıcak iklimlere kanat çırpamazsam , altın kafesimde şakımaya devam edersem özgür olduğumu nasıl hissedebilirim ki? Koşmam, dans etmem , çay içmem, gazete okumam lazım özgürlüğü koklayabilmem için. Adile Aybike Arslan ID:21502698 SABRİ KOÇ İNSANIN EN TEMEL ARZUSU: KEŞFETMEK Hayatınızda hiç insan eliyle oluşturulmuş medeniyet kavramından biraz olsun uzaklaşmak gibi çılgın ve radikal bir değişiklik yapma isteğini arzuladınız mı? Kendinizi en çok rahat hissettiğiniz, çocukluğunuzu geçirdiğiniz, sabah uyandığınızda pencerenizden içeri süzülen o güneş ışığının içinizi ısıttığı ve anne babanızın sizi büyüttüğü ve onca zaman geçirdiğiniz evden ve alışık olduğunuz daha birçok şeyden feragat edip kendinizi doğayı keşfetmeye adamayı hiç düşündünüz mü? Ben kendim bu cesareti henüz gösterememiş biri olarak bunun nasıl gerçekleştirilebileceğine dair bir örnek araştırmak istedim ve Into The Wild filmini izlemeye karar verdim. Sean Penn’in yönettiği Into The Wild filmi hayatını doğayı keşfetmeye adayan bir maceracı olan Cristopher Johnson Mccandless’ı konu alır ve izleyiciye geçmişe dönüş(flashback) tekniğini uygulayarak hiç tahmin edemeyeceği bir kurgu sunar. Maceraya başladıktan sonra ismini Alexander Supertramp olarak değiştiren Cristopher Mccandless’i izlerken fark edeceğiniz ilk şey onun her daim mutlu olduğu ve çevresine pozitif enerji saçtığı olacaktır. Onunla iletişime geçen her kişi hayatını yeniden sorgulama ihtiyacını hissedecek ve neden yaşadığını gözden geçirmeye zorlanacaktır. Hatta liseyi üstün başarı sayılabilecek bir not ortalamasıyla tamamlayıp Harvard hukuk bölümüne girme başarısı dahi gösteren bir kişinin hayatında bu radikal kararı alabilecek cesarete sahip olması insanları böyle bir hayatı yaşamaya bile teşvik edebilir. Medeniyetin merkezinden yola çıkarak yanına sadece çantasını ve birkaç eşyasını alarak arkasına dahi bakmadan atıldığı o macera en sonunda hayatının sonlanmasına sebebiyet verecek sonuçlar ortaya çıkarsa da o hayatını kendi istediği ve mutlu olduğu şekilde yaşama şansını elde etti. Yol boyunca olaylara karşı ortaya koyduğu pozitif bakış açısı ve karşılaştığı insanlara karşı göstermiş olduğu özveri sevilmesini sağladı. Cristopher Mccandless rüzgârın ya da yağmurun sesini milyonlarca dolara, mükemmel bir kariyere ya da lüks arabalara binmeye değişmezdi. Çünkü bunları sistemin kendisinin değerli gösterdiğini ve sisteme inanan insanların da doğal olarak maddi şeylerle mutlu olduğunu biliyordu. Bazen hayat size yeterli gelmez ve farklı şeyler yapmak istersiniz. Medeniyete ait kavramlar sizi bir kutuya hapsetmiştir ve sizi belli bir kalıba sokan toplumsal kurallardan ve alışkanlıklardan tamamen uzaklaşmak istersiniz bir daha hiç dönmemek üzere. Varoluşumuzun asıl anlamının maceraya ve keşfetmeye dayandığını anlamak ve bunu bir yaşam stili olarak kabul etmek veyahut başkalarını mutlu etmek için yaşamaktansa, amacınız sadece doğayı keşfetmek ve günbatımını sakin ve huzurlu bir ortamda hissetmektir. Arkanıza bile bakmadan çıktığınız o yolda nelerle karşılaşacağınızı dahi bilemezsiniz. İçinizdeki keşif ve macera hissi sizi herhangi bir yere götürebilir. İnsanın varoluşundan beri miras edindiği keşfetme arzusu bana göre sıradan ve insan eliyle yapılmış ya da öğretilmiş herhangi bir şeyden çok daha değerli ve vazgeçilemezdir. Bir düşünün, gün batımında bin bir türlü zorluklarla fakat içinizdeki keşfetme arzusu ile birlikte Alaska’nın Saint Elias dağının zirvesine çıkmış aşağı bakıyorsunuz ve aynı zamanda kasvetli ve sert batı rüzgârlarını yüzünüze vururken hissetmektesiniz. Aklınız sadece o an güneş ışınlarının bulutların arasından süzülerek gözünüze nasıl yansıdığını anlamaya çalışıyor ve hiçbir günlük sosyal ve anlamsız sıkıntı sizi bu manzarayı düşünmekten alıkoyamıyor. Aksine kendinizi bu anı yaşayan önemli biri gibi hissediyorsunuz çünkü bunun farkında olan tek özgür kişi sizsiniz. Hayatımızı öyle ya da böyle sürdürüyoruz fakat gerçekten mutlu hissediyor muyuz? Gerçekten biz istediğimiz için mi mutluyuz yoksa sistemin ta kendisi mi bizi bu şekilde mutlu olmaya zorlamakta? İlk insanlardan bu yana giderek sosyalleşen, kendisini toplum denilen paradoksun içerisine hapseden insanoğlu bana göre keşfetme arzusunu giderek kaybediyor ve gerçek mutluluğun ne olduğunu unutuyor. Mutluluk bana göre keşfetmek ve keşfettiklerimizi paylaşmakla sağlanabilir. Aslında mutluluk paylaşıldığında gerçektir. Kaynakça Penn, Sean. Into the Wild. USA: Paramount Vantage, 2007. Şeytana Tapan Melekler Uzun, yorucu bir günün ardından bir kitap aldım elime. Kapağına göz gezdirdim. Huzursuzluk yazıyordu sadece. Zülfü Livaneli tek bir kelime seçmişti bu kitabın adı olarak. Başlıktan gözümü ayırıp arkada çalması için haﬁf bir müzik seçtim. Kitabın kapağını açtım ve ilk sözcükleri okumaya başladım. Ancak bu sefer okuduklarım sadece sözcüklerden ibaret değildi. Sözcükler, kitabı okurken arkada çaldığım dinlendirici müziği acı dolu çığlık seslerine dönüştürmüştü. İnsanların o haykırışlarını duydum, o bitmek bilmeyen acılarını hissettim. Bu hissi her sözcük daha da artırdı. Dayanamayınca kapattım kitabı hemen. Biraz temiz hava aldım. Acının dinmesini, haykırışların susmasını bekledim. Acılar da dindi, ağlamalar da durdu. Müzik eskisi gibi çalmaya başladı. Ancak asıl ağır olanın farkına sonradan vardım. Ben kitabı kapatıp bu acıları bitirebiliyordum. Kitapta anlatılan hikayedekilerin acısı ise hiç bitmiyordu. Yaraları sürekli yeniden kanıyor, bir türlü kapanamıyordu. Onlar haykırışlarını dinlendirici müziklere dönüştüremiyorlardı. Derin bir nefes aldım ve yeniden açtım kitabın kapağını. Bu sefer sözcüklerin acıyı büyütmesine izin verdim. Baş karakterlerden biri olan Meleknaz’ın yaşadıklarını onunla beraber yaşadım. Onu gördüm. Onun varlığını, onun hüznünü hissettim. Gözlerim dola dola, tüylerim diken diken Meleknaz’ın hikayesini okudum, Meleknaz oldum. Meleknaz, Suriyeli milyonlarca göçmenden sadece biri. Ancak yaşadığı toplumda dışlanmasının, hor görülmesinin tek nedeni Suriyeli olması ya da göçmen olması değil. Meleknaz aynı zamanda Ezidi. Bu inancın ne olduğunu kulaktan dolma bilgilerle öğrenenler ise onları şeytana tapanlar olarak nitelendiriyor. Aslında ibadetlerini, yanlış anlaşılmış ancak sonradan affedilmiş bir melek olan Melek Tavus’a yaparlar. Melek Tavus’un hikayesini yanlış yorumlayanlar ona şeytan demiş, ona inananları toplumdan dışlamışlar. Meleknaz ise insanların bu acımasızlığından en büyük şekilde etkilenenlerden biri olmuş, herkesten umudu kesmiş, hayatı acılarıyla kabullenmiş bir kadın. Böyle bir hayatta insan umudunu nasıl koruyabilir ki zaten? Bu kadar karanlığı gördükten sonra birinin yardım elini nasıl tutabilir? Yollarda aç susuz hayata tutunmak için ilerlerken parayla satıldığı adamlardan birinin çocuğunu doğurmanın yaşattıklarından sonra insanın dünyadan ne beklentisi kalır? Dünyanın bir tarafında yediği önünde yemediği arkasında olan insanlar herkesi yargılarken öbür tarafında yargılananlar açlıktan, yokluktan ölüyor. Adaletsizlik, kibir, karanlık her yerde. Hayat şartları belli bir kesime göre daha iyi olan insanların dünyadaki 1karanlığı unutmaları ya da yok saymaları kolay ancak aynı durumda olmayanlar için bu karanlık belki de unutamadıkları tek şey. Örneğin ben kitabı okurken Meleknaz oldum ama kitabın kapağını kapattığımda yine Zeynep’tim ben. Peki kitabın kapağı ancak ölünce kapananları nasıl görmezden gelebilirim? Bu kitaptan sonra nasıl yok sayabilirim onları, nasıl yaşananlar olmamış gibi davranabilirim? Meleknaz olmamışım gibi yaşamam mümkün değil artık. Merhamet duygum hep vardı ama bu da yeterli değilmiş, bunu gördüm. Kitap “Merhamet zulmün merhemi olamaz” derken o kadar haklıydı ki. Zulmü iyileştiren bir merhem yok çünkü açtığı yara merhemin iyileştirebileceği kadar küçük değil. Tek çaresi zulmün kendisini yok etmek, insanlığımızı unutmamak, vicdanımızın varlığını hatırlamak. Bunu başarmak aslında hiç zor değil. Tek bir şeyi değiştirmek dünyadaki zulmü yok edecek. Aynadaki insanı. İşte bu yüzden ben bu kitaptan sonra eski ben olamam. Eğer eski ben olmaya devam edersem yaşananların suçlularından biri de ben olurum. Eskisi gibi oldukça hepimiz bu yaşananların suçlusu olarak kalacağız. Meleknazlar şeytana taptıkları yanılgısı yüzünden, ülkelerindeki yokluktan, dünyanın pisliğinden melek olurken onların yitip gidişini izliyoruz hepimiz. Hepimiz suçluyuz. Huzursuz oldunuz mu? Değişelim o zaman. Zeynep Temiz KAYNAKÇA Livaneli, Zülfü. Huzursuzluk. İstanbul: Doğan Kitap, 2017.2Bir Umut Işığı Çiftliği Tarih boyunca insanoğlu bulunduğu yerden hep bir adım önde olmaya, elinde olanlardan daha iyisine sahip olmaya yani hep ‘ilerleme’ arzusuna sahip olmuştur. Bu amaç doğrultusunda bir araya gelen gruplar ülke kavramının ortaya çıkacağının da ilk habercisi niteliğindedir. Birlik olan gruplar zaman içinde kendi kurallarını belirleyip, yönetim biçimlerini oluşturmaya başlayarak toplu yaşamın çizgilerini çizmişlerdir. Tabii bir lidere ihtiyaçlarının olduğunu anlamaları da çok uzun sürmemiştir. Ne yazık ki sosyal yapıdaki değişimler ve siyasal oluşumlar çok kısa bir sürede büyük karışıklar yaratmış, isyanlar ve savaşlar başlamıştır. Sosyal adaletsizliğe karşı yarattığı farkındalıkla ve politik iğneleyici yazılarıyla tanınan yazar George Orwell’ de ‘Hayvan Çiftliği’ adlı unutulmaz eserinde İkinci Dünya Savaşı sonrasında ve Soğuk Savaş döneminde yaşanan sosyal ve siyasal olayları hayvanlar üzerinden betimleyerek okuyucularına sahip olma arzusunu ve sonu olmayan iktidar hırslarını mizahi iğneleyici bir üslupla anlatmıştır. İlk inceleme de fabl gibi görünen eser hayvanlar üzerine yüklenen anlamlarla aslında çok derin siyasal eleştiriler içeriyor. Eseri okumaya başladıkça hayvanlar üzerinden anlatılmaya çalışılan asıl konunun derinliği sizi hemen yakalıyor. Kısaca kitaptan bahsederek başlamak istiyorum. Hikâyemiz içinde birbirinden farklı karakterlere sahip olan türlü türlü hayvanları barındıran Bay Jones’un egemenliğindeki bir çiftlikte geçer. Tüm hayvanlar çiftlikteki yaşam standartlarından ve kurallardan bir hayli mustariptir. Daha iyi beslenme ve bakım isteyen çiftlik üyelerimiz bu amaçları uğruna bir ayaklanma çıkartarak insanları çiftlikten kovmayı başarırlar ve yönetimi kendi ellerine alırlar. Kendilerine yeni lider olarak da yaşlı domuz Napolyon’u seçerler. Sonunda hayalini kurdukları özgürlüğe kavuşmuşlardır. Fakat bu mutlulukları pek de uzun sürmeyecektir. Domuzlar arasında başlayan iktidar hırsı ve yeni kurallardan şikâyetçi olanların başlattığı isyanlarla çok kısa bir süre sonra kurdukları bu sistem yerle bir olur. Ve insanlar çiftliğin yönetimini geri alır. Sembolik karakterlerin kullanılması bile bu kurmaca olayları okurken gerçek anlamın anlaşılmasının önüne geçmeyi başaramamış. Hayatın ve bir topluluk olarak yaşamanın getirilerinin yanında aslında göründüğü gibi, sıradan bir birey olarak, özgür olmadığımız ve düşüncelerimizin önemsenmediği de büyük bir ustalıkla yansıtılmıştır. Ayrıca eserin 1945’te, o dönemin şartlarında yazılmış olması hiç hissedilmiyor. Karşımıza çıkan her bir karakter aslında çok tanıdık bize. Çünkü hayvanlar üzerine yüklenerek anlatılan bu iktidar hırsı ve güç savaşı hâlâ günümüzde de mevcut ne yazık ki. Okurken tüm bunları düşündürüp, aslında görünenin aksine özgür düşünce, adalet ve eşitlik adı altında kurulan ‘cumhuriyet’ ten ne kadar uzak olduğumuzu da sorgulamamı sağlıyor. George Orwell iyi ki de bu bilinci veriyor okurlarına. İçinde bulunduğum ortamı ve yaşamı analiz etmeye daha onu okurken başlıyorum. Toplumdaki yerimiz ve haklarımız nedir? Bir birey olarak varlığımızın bu ülke için değeri nedir? Bu ve bunlar gibi daha binlercesi… Bu soruların cevaplarını ararken ilk aklıma gelen ise Gezi Park’ı olayları oluyor. Kendi doğruları ve düşünceleri için birlik olan binlerce insanı durdurmaya çalışan iktidarın gözünü karartıp, kendi vatandaşlarına nasıl karşılık verdiğini hepimiz hatırlıyoruzdur. Ne yazık ki gerçeklere göz yummak istemeyen her vatandaş için cevaplar çok açık ve net aslında. Yaklaşık 70 yıl önce ele alınıp eleştirilen bu siyasi olayların hâlâ gündemde olması iktidar hırslarının tarih boyunca, yüzyıllardan beri olduğunun ve hep olacağını da bir nevi kanıtlar nitelikte. Ama ben 20 yaşında genç, okuyan, araştıran siyasi olayları yakından takip eden bir birey olarak bunca çaresizliğin ve umutsuzluğun içinde özgürlük ve adalet ışığının varlığına inanıyorum. Ve biliyorum ki sonumuz George Orwell’in kurguladığı bu çiftlikle aynı olmayacak. Murat Burç SEVGİ Nedir Edebiyat? Edebiyata hep olumlu yaklaşmışımdır, insanların anı yaşayamayıp kaleme döktükleri ne varsa edebiyat olarak adlandırılmalı. Neden anı yaşayamayıp dedim, çünkü insan o an istediği ne varsa yapabilecek durumda ise bunları yazma gereği duyacağını sanmıyorum. Öte yandan edebiyat bize aslında o insanların hayatları boyunca neler yaşadıklarını, neler hissettiklerini, neleri eleştirip neleri desteklediklerini, ne çileler çektiklerini vurgulamakta. Tam da bu nokta da Özdemir İnce’nin Edebiyat Sadece Edebiyat Değildir adlı denemesinde bize edebiyatın sadece insanların hayal ürünlerinden oluşmadığını, aksine somut olaylardan da oluştuğunu göstermekte. Bir edebi eserin bize gösterdikleri yazarların hayatları boyunca yaşadıkları sorunlar ve bunlardan çıkardıkları sonuçlar olarak görülebilir. Yazar bunu güzel bir üslıp ile yazarsa o zaman unutulmaz bir esere dönüşür. Tamamıyla hayal ürünü de olabilirler ama ne kadar hayal ürünü olsa da bir şekilde gerçekte yaşanmış olaylardan kalma kırıntıları fark edebiliriz. Polisiye romanları mesela, okudukça olayların geliştiği ve gittikçe de olayların birbirine bir örümcek ağı misali bağlandığı, incelikle yazılmış bu romanlar benim için birer hazinedirler. Sınavlar yaklaşınca nedense birden kendimi yatağın üstünde, ortamda loş bir ışık, yanımda bir fincan kahve ve elimdeyse bir polisiye romanla buluyorum. Bazen farkına varmadan sabahlara kadar okuduğum olur bazense farkına varır ama yine de devam ederim. O anki ruh halime kalmış ama burada esas vurgulamak istediğim eserin konusundan ziyade üslubundan dolayı insanı alıp uzaklara götürdüğü o an. İşte tam da o anda, insan eğer dertlerinden bir nebze uzaklaşabiliyorsa, yaşadığımız ve üstesinden gelemediğimiz stresten uzaklaşabiliyorsak o eser okumaya değer bir eser olmuş demektir. Mustafa Kemal Atatürk’ün yanından eksik etmediği Reşat Nuri Güntekin’in Çalıkuşu romanı bunun en güzel örneği ki cephede bile rastgele bir sayfa açıp okumuşsa Mustafa Kemal, onu o durumdan uzaklara götürmüşse, yaşadığı stresin panzehri olmuşsa okumaktan başka yapılması gereken bir şey kalmamıştır. Peki, madem her bir edebi eser okunmayı hak ediyorsa, o zaman bu klasik diye adlandırdığımız eserlerin ne farkı var? Neden bu klasiklerin yeri ayrı? Bence klasikleşme, üstünden yıllar geçmesine rağmen sahip olduğu üslup ve düşünce günümüz düşüncelerin temellerini oluşturuyorsa, eğer zamanında kaleme alınmış bir düşünce, bir yorum, bir eleştiri günümüz olaylarına da değinebiliyorsa, eğer bizi durmadan bir sonraki sayfaya bir an önce geçmeyi sağlıyorsa, eğer o yazılan cümlelerin büyüsü bizi uyutmuyor, aksine ayakta tutuyorsa emin olun o eser klasik olmayı sonuna kadar hak ediyor. Böylesine bir eser okunmaya değer ve aynı zamanda okutulmaya değer bir eser olmuş demektir. Ancak tabii bunu yazmak o kadar kolay değil. Nereden bilebiliriz ki eserimiz geleceğin sahip olacağı şartlara uygun olacağına ya da gelecekteki düşünce yapılarına bağlı kalacağına? Buna kimse söz veremez bence, o yüzden gelecek kaygısından ziyade bırakın içinizde ne kaldıysa, içinize attığınız ne kadar hüzün, acı veya keder varsa yazın gitsin. Yaşamak istediğiniz ama bir türlü yaşayamadığınız olay varsa dökün kaleme, en azından sizden sonrakiler sizi okur da aynı hatayı yapmaz. Ben edebiyatı yaşayamadığınız olayların yaşattığı hüzünlerin somut örnekleri olarak görüyorum. Edebiyat herkes için farklı anlamı vardır ama benim için, sonraki nesillere bir nevi nasihat misali bir tür pişmanlık yazıları serisi olarak adlandırıyorum. İster hayal ürünü, ister gerçek yine de eserlerde gerçekte yazarların yaşadıkları acıyı ve kederi görmekteyiz. Zaten bunlar değil mi yazıları daha ilginç ve akıcı kılan? MERVE ESENSOY TOPLUM İÇİNDE YALNIZLIK Hepimizin, hayatının bir döneminde kendi beklentilerini karşılayamadığı, hiçbir yaptığı aktiviteden tatmin olmadığı, mutluluğu ya da mutsuzluğu hissedemediği dönemler olmuştur. Peki bunları nasıl aşarız? Yaşadığımız küçük veya büyük bir olay, belki de bir aydınlanma anı bizi kendimize getirebilir ve duyguları hissetmeye başlarız. Geçen gün okuduğum ‘’Olağanüstü Bir Gece’’ adlı öykü kitabı benim yol göstericim oldu diyebilirim. Zenginlik içinde tatminsizlik yaşayan bu adamın bir gecede değişen hayatının ilginç hikayesi çok dikkatimi çekti. İstediği her şeyi elde edebilecek olmanın doyumsuzluğu belki de mutsuzluğa itmişti bu adamı. ‘’Sıradan’’ insanlardan kendini soyutlayıp sadece seçkin kesimden olan insanlarla görüşen fakat onlarla da tatmin olamayan bu adam, hiçbir duyguyu hissetmemeye başlamıştır ve en sonunda istemeden, farkında olmadan bir suç işler ve vicdan azabı çekmez. İşlediği suçun bıraktığı haz ve kötücül duyguların bir anda alevlenmesiyle kendisinde oluşan bu duyguların farkına varmasıyla kendini daha iyi hissetmeye başlamıştır. Bize ait olan yerde olduğumuzda, -ya da öyle zannettiğimizde- herkesin bize benzer olduğu yerlerde kendimizi onlardanmış gibi hisseder ve mutlu olduğumuzu zannederiz bazen. Fakat oradaki herkesin yalnızca ‘’tek bir tür’’ olduğunun farkına vardığımızda uzaklaşıp kendimizi soyutlamak isteriz. Bu kitapta burjuva sınıfı bu şekilde anlatılmış ve sadece parası olan boş insanlar olarak görülmektedir yazar tarafından, bu yüzden kitaptaki adam yalnızlaşmak, kendini o sınıftan soyutlamak ister. Fakat ‘’sıradan’’ kesimde de aradığını bulamaz ve kendini topluma ait hissedemez. İşlediği suçtan büyük bir haz duyan adamın hissiyatı bir süre sonra yerini vicdan azabına bırakır. Genelde insanın o ezme isteği her şeyin önüne geçer ve kötü bir suç işleme hazzıyla dolar ve sadece ‘’o anlık’’ gücün en üstünde olduğunu zannederken vicdan gelir ve yok eder bütün gücü, adeta siler atar ve artık sadece o suçu düşünmeye başlar ve başka bir şey düşünemez oluruz. Örneğin ben kötü bir şey yaptığımı düşündüğüm zaman, her an, her yerde bunu düşünürüm. Yolda, yemek yerken, televizyon izlerken, uyumadan önce, sabah kalktığım anda… Bazen kendimi hiçbir yere ait hissedemiyorum, sanki kimsenin, hiçbir yerin, hiçbir şeyin bana ihtiyacı yokmuş gibi. Bir yerde dururken sanki o an, orada fazlalıkmışım gibi, orada olmamam gerekiyormuş gibi hissediyorum. Onlardan çok farklıymış gibi, ya da fazla aynı, belki biraz da eksik ya da fazla gibi… Bu dünyaya ait birisi için ‘’var’’ olma düşüncesi bile beni mutlu edebilirdi. Tabii yaşadığımız suçların, insanları maddi ya da manevi zarara soktuğumuz, kötü veya aşağılık hissettirdiğimiz o sırada da kendimizi göklere çıkardığımız anların bir yaptırımı olmalı. Bu yaptırım kitapta önce büyük bir haz ve kötülüğe devam etme hırsı, ondan sonra büyük bir vicdan azabı ve sonrasında kendini derinlere kadar sorgulamanın ve hem kendisinin hem de kaderin etkisiyle o suçu büyük iyiliklere çevirmesiyle son bulan adamın hikayesiyle sona eriyor. Yaptığımız iyilikler, mutlu ettiğimiz anlar kadar varız aslında bu dünyada. Kötü bir şansı iyiye çevirerek, fazla olan malımızı dağıtarak, bir köpeğin başını okşayıp onu severek, bir çocuğu anlamaya çalışarak iyi hissedebiliriz kendimizi. Paramızı savurup boş hayatlar yaşayarak değil. Beni en çok etkileyen ise son iki cümle oldu; ‘’Bir kez kendini bulmuş olan kişinin bu yeryüzünde yitirecek bir şeyi yoktur artık. Ve bir kez kendi içindeki insanı anlamış olan bütün insanları anlar.’’ Kendimizi keşfedebildiğimiz zaman, birçok şeyi de rayına oturtmuş oluruz çünkü kendisini anlayamayan insan ne çevresini anlayabilir ne de hayatı sorgulayabilir. Kendisini sorgulayan ve anlayabilen insan ise başka insanları anlayarak, onları dinleyerek yaşamasını bilirken aynı zamanda kendisinin de nasıl mutlu olacağını bilerek kaliteli bir yaşam sürmeyi başarır. Kaynakça: Stefan Zweig - Olağanüstü Bir Gece İlk baskı yılı:2015 Baskı yılı:2016 Stefan Zweig - Olağanüstü Bir Gece (sayfa:69) Hakan Kaplan 21501065 Yemek Kültürü Yemek kültürü geçmişten başlayarak günümüze kadar gelmiş, içinde çok fazla çeşitlilik olan ve aynı zamanda her insan üzerinde farklı bir etkisi olan kültürdür. Her insanda olduğu gibi benim hayatımda da bu kültür önemli bir yer tutmaktadır. Farklı yemekler yemeyi, yeni lezzetler tatmayı çok severim. Kendimi yemek konusunda dışa dönük bir insan olarak tanımlamam da hiç yanlış bir tanım olmayacaktır. Türk mutfağı, bizim kendi yemek kültürümüzü yansıttığımız alan. O kadar çeşitli ve güzel bir mutfağa sahibiz ki bu çeşitlik bize çok geniş bir yemek kültürü sağlıyor. Her yıl milyonlarca turist ülkemize geliyor ve bu turistlerin hepsi bizim yemeklerimize hayran kalıyorlar. Kimisi lahmacunu beğeniyor, kimisi mantıyı, kimisi de yurt dışında en meşhur olan yemeğimiz kebabı yemekten kendini alıkoyamıyor. Türk yemek kültürü o kadar geniş ki bu bolluk, genişlik bana diğer yemek kültürlerini de öğrenme isteği kattı. Dünya üzerinde 193 ülke var ve bunların nerdeyse hepsinin kendi mutfakları, kültürleri var. Hepsini demek imkânsıza yakın bir şey. İşte o yüzden ben de belli başlı ülkelerin mutfaklarını tadarak başlamaya karar verdim. İtalyan mutfağı ilk tattığım ilk farklı yemek kültürüne sahip olan mutfaktı. Bu mutfak, hem lezzetli hem de sağlıklıdır. Bir sürü de çeşide sahiptir. Bu mutfak ile ortak olan, daha doğrusu zamanla bizim kültürümüze de yansımış olan en ünlü yemek tabii ki de pizzadır. Çok basit olduğundan mıdır bilinmez artık ülkemizdeki her restoranda pizza ve çeşitleri mevcuttur. Parmesan peyniri de İtalyan yemek kültürünün vazgeçilmez yapı taşlarından bir tanesidir. Bu peynir türü pahalıdır ancak tadı ve ağızda bıraktığı etki tamamen fiyatını karşılamaktadır. Çoğu yemeğin de bölünmez bir bütünü haline gelmiştir parmesan peyniri. İtalyan mutfağından bahsederken yine bizim kültürümüze yansımış, öğrenci evlerinin bir numaralı yemeği olan spagettiden bahsetmeden olmaz. Bu yemek her iki kültürde de insanların karınlarını doyuran muhteşem bir yemek olarak geçmektedir. Hem ucuz oluşu, hem yapılışının kolay olması hem de üzerine koyduğunu basit soslar ile lezzetli bir yemeğe dönüşmesi tercih edilmesindeki büyük etkenlerden biridir. Farklı bir mutfaktan bahsedecek olursak Fransız mutfağını ele alabiliriz. Ortaçağa kadar uzanan bir tarihi olan Fransız mutfağı dünya yemek kültürleri arasında bayağı bir popülerdir. Tatlıları, peynirleri ve güzel yemekleri ile çok çeşitli bir kültüre sahiptir Fransız mutfağı. Günümüzde de yavaş yavaş ülkemize de yayılan kruvasan Fransız mutfağının kahvaltılarında yerini alan, vazgeçilmez bir lezzettir. Elbette Fransız mutfağı, yemek kültürü demişken ülkemizde de gayet popüler olan iki tatlıyı anlatmamak olmaz; krem karamel ve macaron. Yumurta, şeker ve muhallebiden yapılan krem karamel birazcık ağır bir tatlıdır. Ancak ağızda bıraktığı tat ve kendini yedikçe yedirtmesi sizde nerdeyse dünyanın en güzel tatlısını yediğiniz hissini uyandıracaktır. Kesin bir şekilde dünyanın en güzel tatlısı diyemiyorum ancak sıralama yapılsa ilk 5 içinde kesinlikle krem karamel yer alır. Macaronlardan bahsedecek olur isek iki kurabiyenin arasına krema koyularak yapılan, renklendirici ile güzel bir renk alması sağlanılan minik güzel tatlılar demem ideal olacaktır. Çünkü macaronlar aynen bu dediğim gibi. Minik güzel tatlılar. Fransız yemek kültürünün bir parçası olan bu minik tatlılar yavaş yavaş bizim toplumumuzda da hayran kitleleri kazanmaya başladı bile. Özellikle genç kızlar ve çocuklar bu tatlının büyük severlerindendir. Yemek kültürü dediğimiz şey aslında her ne kadar geniş olsa da bir o kadar dar. Nasıl mı? İtalyan mutfağındaki makarnalar pizzalar artık bizim de yemek kültürümüzün bir parçası. Fransız mutfağındaki kruvasan, macaron, krem karamel bizim de toplumumuzun vazgeçilmez lezzetleri arasında yer almaya başladı. Yani her ne kadar her ülkenin kendine ait bir yemek kültürü var dersek diyelim bir şeyi kabul etmemiz gerekiyor. Kültürlerimiz artık iç içe geçmiş durumda. Avrupalı bir insan her gün Adana kebap yer iken biz de aynı şekilde spagetti tüketiyoruz. Yemek kültürü küreselleşen dünyada bu akımın etkisini gösterdiği beklide en önemli yer. Farklı lezzetleri tatmak da bu küreselleşme sayesinde artık çok daha kolay. Benim gibi farklı lezzetleri denemekten zevk alan birisi artık yemek kültürlerimizin iç içe olmasından kaynaklı İtalyan mutfağını da, Fransız mutfağını da ve özellikle en lezzetli mutfaklardan bir tanesi Türk mutfağını da rahat bir biçimde tüketebiliyor. Kısacası, yemek kültürü dediğimiz şey artık her ülke için farklı bir şey değil, ortak bir şey. KUSURLU KUSURSUZLUK Sakinlerinin insan suretinde olan yapay zekalardan oluştuğu bir uzak batı şehri hayal edin. Arzularını yerine getirmek için belli bir ücret mukabilinde insanların vakit geçirebildiği bir yer. Yapabileceklerinizin belli bir sınırı yok. İnsan suretindeki robotlara gönlünüzce davranma hakkına sahipsiniz. Gerçek dünyada arzulayıp yapamadığınız birçok eylemi bu yapay batı dünyasında gerçekleştirebilirsiniz. Ahlaki sınırların ve kısıtlamaların günümüz insanı için engel oluşturmadığı bir şehir. Yani adeta kovboy filminde yaşamak gibi bir deneyim. Bir taraftan geçmişe duyulan özlemlerinizi tatmin edebileceğiniz, diğer taraftan da reel dünyada gerçekleştiremediğiniz eylemleri gerçekleştirebileceğiniz bir oyun şehri… Tabii bu mecra zihinlerde ahlaki nazarda bazı soru işaretleri bırakıyor. Mesela insan suretinde ve insan davranışları sergilemeye programlanmış, insandan pek ayırt edilemeyen robotları öldürmek etik midir? Bu olayı eğer sosyal felsefe bakımından sorgularsak öncelikle çağımızın şartlarını ve 1800’lerin Amerika’sını düşünmeliyiz. İnsanların sorunlarını birbirlerini öldürerek çözdüğü ve bunun normal karşılandığı bir toplumdan günümüze kadar pek çok şey değişti. Öncelikle günümüzün modern insanı, sinirlerini daha fazla kontrol altına almayı başarmış ve savaşını daha çok günlük hayatıyla sürdüren bir insan modelidir. Oysa 1800’lerin Amerika’sındaki kovboy diye tabir edilen sosyal sınıf günümüzde çok ilgi çeken bir fenomen olsa da modern insandan çok farklı bir sosyal unsurdur. Yaşayış biçimleri, doğa şartlarıyla mücadele etmeleri, hırsları ve arzuları bakımından çağımızın insanından farklıdırlar. Öldürmek fiili bir kovboy için sıradan, hayatın içinden bir işken, bizim için durum epey farklıdır. Cinayet günümüzün dünyasında daha çok psikolojik rahatsızlıklarla bağdaştırılan, kanunsuz bir eylemdir. Özellikle üst sınıfın tercih ettiği ve arzularını şiddetle giderebildiği hizmet ve bu hizmete olan talep, “beyaz adamın” isteklerinin sıra dışı olduğunu kanıtlar niteliktedir. Dış görünüşleri ve davranışları bakımından insandan farklı olmayan varlıklara insan değilmiş gibi davranmak birtakım sorunlar yaratabilir. En basitinden Westworld’de robotları öldürmekle, gerçek hayatta insanları öldürmek arasında hiçbir fark yoktur. Çünkü Westworld’deki robotlar tamamen insan suretinde tasarlanmış ve tasarımcılar bu gerçekçiliği her yönden yansıtmayı kendilerine misyon edinmiştir. Fakat bir kere cinayet işlemek insan üzerinde ciddi psikolojik hasarlara yol açabilir. Bunu bir eylemin zihnen meşrulaştırılması ya da kabullenilmesi olarak düşünmeliyiz. İnsan daha önce ön yargıyla yaklaştığı bir eylemi bilfiil gerçekleştirdikten sonra fikirleri değişebilen bir yapıya sahiptir. Yani kısaca onunla yaşamayı öğrenir. Örnek olarak, öldürmek bir asker için bir süre sonra çok sıradan bir iş haline gelebiliyor. Aynı şekilde bir Westworld müşterisi için, evine döndükten sonra durumlar kendisi için farklı olacak, bakış açısı değişecektir. Olaylara karşı yapay dünyada verdiği tepkinin agresiflik seviyesi gerçek hayatına yansıyabilir. Bu açıdan Westworld insanlar üzerinde olumsuz bir psikolojik etki bırakabilir. Westworld’deki robotları farklı bir açıdan ele alırsak bu robotlar çok yüksek teknolojik imkanla üretilmiş yapay zekalardır. Aynı zamanda yapay zekalar insan gibi kendini geliştirebilen ve öğrenebilen bir yapıya sahiptirler. Bir nevi onlarda kendi evrimlerini geçirirler ve bu şekilde üretildiğinden daha iyi bir duruma gelebilirler aksi takdirde bir zekadan söz etmemiz mümkün olmaz. Bu demek oluyor ki yapay zekalar cansız bir varlık değil aksine yeni bir yaşam formu ve bir organizmadırlar. Bu gerçeğin ahlak felsefesinin mi yoksa bilim felsefesinin mi alanına girdiği muallakta olsa da, yapay zekalar yaygınlaşmadan önce buna karar vermeliyiz. Felsefenin hakikatleriyle aydınlatılan bir bilim anlayışı insanlığı çok ileri taşır. Aksi takdirde insanoğlu kıyametini kendi eliyle koparabilir. KAYNAKÇA NOLAN Jonathan, ABRAMS J. J. , JOY Lisa. Westworld. Bad Robot Produtions, Kilter Films, Warner Bros. Television, HBO. A.B.D. 2016 SAİT BERK SAATÇİ Bir Gün, Bir Hayat; Hepsi Bir! Bir kadının hayatından alınan yirmi dört saatlik bir kesit, onun tüm yaşamına kıyasla ne verebilir bize? Kadının durumunun vahimliği, o daha doğmadan, rahme düştüğü anda başlar. Heyecanla sorarlar: ‘Cinsiyeti belli oldu mu?’, ‘Evet, bir kızımız olacak’; ‘Öyle mi? Hayırlı olsun canım’ derler. Hâlbuki içlerindeki ses bambaşka bir şey söyler: ‘Neticede dünyayı kurtaracak bir oğlan çocuğu değil’ diye düşünür kimi. Kimi de büyük bir tedirginlikle böylesine kirlenmiş bir dünyada kız çocuğu yetiştirmenin ne kadar zor olacağını, şimdiden, onu koruyup kollamanın, varlığının üzerine cam bir fanus geçirmenin yollarını düşünür. Hele ki taşrada bu cevabın esinledikleri üzerine düşünmek daha bir mide bulandırıcıdır. Şöyle derler gözleriyle: ‘Neyse, bir dahaki sefere artık’. Prangalı zihinlerin içine doğan kız çocuğu, varlığının beyhudeliği ile kutsallığı arasında gidip gelir. Kendi hayat sahnesinin hem başrolü hem de figüranı olarak kadın, topluma şöyle bir bakıp kendisini onun gözünden gördüğünde, her çeşit oluşumun içinde asla yönlendirici bir güce sahip olamayacağına, bu tiyatro sahnesinin ancak bir figüranı olabileceğine inandırır kendisini. Oysaki evinde bu hiç de böyle değildir. Çocuklarına bakmak, onların karnını doyurmak, kocasını memnun etmek ona kendisini ‘işe yarar’ hissettirir. Çünkü böyle alışmışızdır; yuvayı daima dişi kuş yapar. Bu bilgece söyleyişte belki de kaçırdığımız bir nokta var: Dişi kuş yuvayı yapmaktan başka ne yapar? Sözgelimi, avını kendi yakalayıp yavru kuşlarına yedirir mi? Evet, çünkü hayvanlar âlemi bizimki gibi hiyerarşize olmuş değildir. İnsanlar âleminde ya da toplumun biricik kurumu ailede ava çıkma hakkı ekseriyetle erkeğe verilmiştir. Bir başkaldırı süreci yaşamış ya da talihli doğmuş kadınlar bir yana, domestik, yuva yapan kadın evi için çalışırken kendini kutsal bir görevi ifa ediyormuş gibi hisseder. Peki, nedir gerçekte bir yaşamı kutsal kılan? Veya böyle bir kutsallıktan bahsetmek gerçekten gerekli mi? Bir yaşamı kutsal kılan o yaşamın kendisinden başka bir şey değildir. Hayatını başkaları uğruna yaşamak değildir burada mesele, kadının kendisini başkaları üzerinden değerli kılması, hatta daha önemlisi, toplumun ona bahşettiği normlarla kendisini ‘işe yarar’ görmesidir. Bu bakış, kadının ailesi dışında iletişim kurduğu herkese anaç bir davranış kalıbıyla yaklaşmasına, sanki annelikten başka bir kimliğe sahip değilmiş gibi, toplumun içinde yalnızca anne olarak var olmasına sebep olur. Bu kadın için her sevgi bir evlat sevgisidir; her ilişki sağlıklı bir şekilde sürdürülmesi gereken bir görevdir; dünya o kadar küçüktür ki onun için, dört odalı bir evden fazlası değildir. Ama yaşam bundan fazlasını vaat etmiyor mu bize? Zweig’ın da hikayesinde bahsettiği tam olarak bu çelişkidir. Kocasının ölümünden uzun yıllar sonra bir otel kasinosunda genç bir kumarbazın ellerine âşık olan Mrs. C, sevgisine makul bir biçim veremediği gibi onu geleneksel aşk kalıbının içine de sokamaz. Evet, yaşamın bize vaat ettiği normları aşar ama büsbütün ondan sıyrılma imkânı da mümkün değildir Zweig’a göre. Kahramanını yaşamla ölüm arasında bir yerde konumlandırırken, alışılmış olanla sıra dışı olan arasına da kalın bir çizgi çekiyor Zweig bu romanda. Bizim de bu dünya üzerinde kadın olmaya çalışırken düştüğümüz o ikilikleri Mrs. C ile vücuda getiriyor, kadınlığımızın sıkışmış formları üzerine düşünmeye itiyor bizi. Hikâye ilerledikçe, Mrs. C’nin sonsuz güvenle karışık bir duyguyla kasinodaki adama hayranlık duyuşu yerini pişmanlığa bırakıyor. Basit, yalın bir gerçeklik olarak sevginin yaşamda böylesine girift durumlarda kendi kendini yok edebileceğini, Zweig’ın muhteşem üslubuyla yazdığı Bir Kadının Yaşamından 24 Saat’te okuyoruz. Okurun öykü boyunca kendini Mrs. C yerine koyması ise, kolayca tahmin edilebileceği gibi, kendiliğinden gerçekleşiveriyor; çünkü içimizden birinin hikâyesini anlatıyor Zweig, Kadın’ın hikayesini. Bazı düşünceler Zweig’ın öyküsünü bitirdikten sonra okurun zihnine düşecektir: Her ne kadar trajik bir portre görsek de kitapta, yine de çoğulluklarla dolu olan dünyanın, çoğul kadınlıklar ve çoğul erkekliklerle dolu olduğunu düşünürüz söz gelimi. Bugün hemen herkes bir toplumsal sorun olarak erkek meselesinin var olmadığına emindir ama herkes bir kadın meselesinden bahseder. Romanlar, toplumsal tipler, hükümetler, politikacılar, ekonomistler; hepsi de kendilerine özgü tekil kadınlık formları üretirler. Sabit, değişmez, dondurulmuş bir kadındır bu. Onlar kadına ve onun yaşamının nasıl olması gerektiğine dair düşünedursun, kadınlar da bunun sorgulamasını yapmak şöyle dursun, içselleştirilmiş bu kişilik formlarını deneyimlesinler… Belki sonra bir gün Zweig’ın öyküsündeki gibi, bir kadın kaldığı otelde yeni tanıştığı bir adama yıllar önce yaşadığı bir günü anlatır da, o günün pişmanlığını, acısını ve mutluluğunu yâd ederek mutlu olur. Ama yine de, Mrs. C’nin ya da bizim yaşamımızın bir günü de bize tüm yaşamın verdiği umutsuzluktan başka bir şey veremez. Ne eksik ne fazla. Enes Evren Kentlerimizi Nasıl Kazanırız? Eski Türk filmleri televizyonda tekrar tekrar gösterilirken, konusuyla veya oyuncularıyla ilgilenmeyen insanlar bile eski İstanbul mahallelerini, boğaz manzaralarını görmek için bu filmleri izlerler. Bunun nedeni henüz betonlaşmamış, ağaçlar içinde eski İstanbul evlerinin güzelliğini, binalarla dolmamış İstanbul tepelerini özlemle ve hayranlıkla seyretmektir. Türkiye'de yıllardır yaşanan, köylerden büyük kentlere göç olayı büyük bir sorundur. Bunun sonucu olarak da çok sayıda konuta ihtiyaç duyulması kolay ve çok para kazandıran iş olarak inşaatçılığı öne çıkarmıştır. Önceleri küçük müteahhitler eski güzel İstanbul evlerini yıkarak apartmanlar yaparak şehrin mimari dokusunu bozmaya başladılar. Aynı olay Ankara, İzmir gibi illerde de yaşandı. Daha çok para kazanmak isteyen gözü açıklar ise hükümetlere, belediyelere yaklaşarak, ihalelerde kazanmak için her türlü yolu zorladılar. Bu gelişmeler 1950lerden günümüze kadar devam etti. Önceleri tarihi değeri olan binaları yıkıp yerine yenilerini yaparak Türkiye için manevi değeri olan eserleri yok ettiler. Şimdilerde ise daha büyük şirketler kurarak büyük siteler, çok yüksek binalar yaparak daha çok para kazanma yoluna gittiler. Bunu yaparken de daha büyük alanlara ihtiyaç duydular. Orman arazilerini, yeşil alanları çeşitli dalaverelerle ele geçirmeye başladılar. Ülkemizdeki deprem gerçeği kırk, elli yıl önce yapılmış çürük binaların yıkılıp yenilenmesini zorunlu hale getirmiştir. Bu ihtiyaç üzerine kentsel dönüşüm adı altında başlatılan uygulamada sadece binaların yenilenmesi yetmemiş, oralara da çok katlı binalar yapılmıştır. Bu da geleneksel mimari dokuyu değiştirmeye başlamıştır. Artık filmlerde gördüğümüz o eski İstanbul, fotoğraflarda gördüğümüz o eski Ankara kalmamıştır. Kentsel dönüşüm sadece deprem gerçeği yüzünden değil, artık şehrin merkezinde kalan gecekondu arazilerinin değerlenmesi yüzünden de olmuştur. Böylece çirkin görünüşlü gecekondulardan kurtulmak hedefleniyor, ama büyük inşaat şirketleri de çok değerlenmiş olan arsaları da ele geçiriyor. İnsanlarımızın yeni yapılan büyük binalarda yaşama arzusu çok para vererek bu konutları satın almalarına sebep oluyor. Konforlu, rahat bir hayatı tercih ediyorlar. Diğer yandan eski mahalle hayatını, o güzel ve sağlıklı ahşap evleri özlüyorlar. Dönem filmleri ve dizileri bu yüzden çok izleyici topluyor yani ne yardan ne de serden geçebiliyoruz. Bol bol reklamı yapılan bu sitelerde oturmak istiyoruz ama o filmleri, dizileri izlerken de "Keşke o evler, o mahalleler şimdi olsaydı da orada yaşasaydık." diyoruz. İstanbul'da, Ankara'da restore edilen az sayıdaki eski mahalleler, eski yapılar yerli, yabancı birçok turist çekiyor. Hatta buralar film seti olarak kullanılıyor. Keşke eski mahalleleri, eski yapıları koruyabilseydik bazı Avrupa kentlerinde olduğu gibi. Çağımızın ihtiyacı olan yapıları daha boş alanlara yapsaydık ve eski kenti koruyabilseydik, yıkılan gecekonduların çevresindeki ağaçları koruyabilseydik ve yeşil alan olarak bırakabilseydik. Gecekondu bölgeleri kentin en yeşil yerleri oldu. Gecekondular çirkin ama bahçeleri güzeldi diyebiliriz. İnşaat şirketlerinin ve TOKİ'nin yaptığı binalar nedense on kat ve daha üstü. Geniş bahçeler içinde iki,üç katlı apartmanlar veya müstakil evler yapılabilecekken çok fazla kâr etmek için fazla bina, az park yapmayı tercih ediyorlar, böylece halkımız daha kolay ev sahibi olduğu için seviniyor. İnşaatı yapanlar çok kâr ettiği için seviniyor ama neler kaybettiklerini düşünmüyorlar. Ne yazık ki bazı yapıları, ormanları, konutları bizler ve çocuklarımız sadece eski filmlerde, eski fotoğraflarda göreceğiz ve keşke buraları koruyabilseydik diyeceğiz. Yine de çok geç kalmamış olduğumuza inanmak istiyorum, eğer daha bilinçli genç mimarlar önümüzdeki yıllarda doğaya uygun, insan hayatını kolaylaştıracak, insanı doğadan koparmayacak, mimari değeri olan, yıllar geçtikçe değeri artan binalar yaparlarsa gelecek kuşaklara kaybetmek istemeyecekleri yapılar kazandırırlar. Cinnetin Eşiği Son zamanlarda cinayet haberlerini sıkça duyar olduk değil mi? Bu tip haberleri duyduğumuzda eminim çoğumuz, bu berbat suçu işleyenlere karşı öfkeyle doluyoruz. Hissettiğimiz bu öfke onları, bizden çok farklı psikopatlar olarak görmemize neden oluyor. Sanki bu insanlar birilerinin komşusu, birilerinin sevdikleri değilmiş gibi davranıyoruz. Acaba gerçekten bazı insanlar cinayet, hırsızlık, dolandırıcılık gibi suçlara yatkın olarak mı doğuyor, başka bir değişle bazı insanlar doğuştan mı kötü? Ya da tam tersi kötü olmak bir seçim mi? Yoksa hapishaneleri dolduran bu suçlular, başına kötü olaylar gelmiş “normal” insanlardan mı sadece? Hiç kendi sınırlarınız hakkında düşündünüz mü? Yapabileceğiniz en şeytani şey mesela? Böyle bir soru karşısında insan hayal gücünü pek zorlayamıyor açıkçası. Hayatınız boyunca size söylenen yalanlar, tersliklerle dolu bir gün, bürokrasinin saçma kuralları ya da sadece berbat bir trafik… Hangileri insanı cinnetin eşiğine getirmeye yeter? Belki katillerin ve hırsızların sorunu da budur. Belki de onları mantık çerçevesinden saptıran küçük bir uyartı, tüm hayatlarını dört duvar arasında geçirmelerine neden olacak berbat bir olaya neden olmuştur. Bence işte bundan dolayı ne kendimizi ne de çevremizdekileri potansiyel birer suçlu olarak göremiyoruz. Çünkü hiçbir zaman bardağı taşıracak son damlanın ne zaman ve nasıl geleceğini bilemeyeceğiz. Peki ya işlediğimiz suçların sorumlusu kişiliklerimiz olabilir mi? Aslında bu soru, iki felsefi soruyu aklıma getiriyor: “Kişiliğimiz üzerinde ne kadar kontrol sahibiyiz?” ve “Kişiliğimiz davranışlarımız üstünde ne kadar etkili?”. Bu soruların cevabını bulmak için kişiliğin nasıl oluştuğuna bakmalıyız bence. Tabii ki çevre önemli bir etken ancak bu, hırsızlarla dolu bir çevrede yetişen bir çocuğun kesinlikle hırsız olacağı anlamına gelmiyor. Ayrıca birisi sırf sinirli bir mizaca sahip diye trafikte tartıştığı insana saldıracağını da söyleyemeyiz. Bana sorarsanız insan kendi kişiliğini belirleme açısından çok da becerikli sayılmaz. Ancak kontrolümüzde olan bir şey varsa o da kişiliğimizin hareketlerimizi nasıl etkileyeceğidir. Hem aksi olsaydı davranışlarından nasıl sorumlu olabilirdi ki insan? Kimsenin üzerinde iradesinin olmadığı olayların; kimilerinin yüce bir güç, kimilerinin yalnızca şans dediği bir kuvvet tarafından şekillendiği dünyada yaşardık herhâlde. Böyle bir dünyada ceza, hak, hukuk gibi kavramlarda var olamazdı. Çünkü bana kalırsa hiçbir insan sonuçları üzerinde istemli şekilde etkili olmadığı olaylar nedeniyle yargılanamaz. Kim kötü olmak ister ki? Bu soruyu Sonun Başlangıcı filmindeki William Foster adlı karakter çok güzel açıklıyor bence: “Geri dönülmez noktayı geçtim. Bu hangi nokta bilir misin? Bir yolculukta başlangıç noktasına dönmenin bitişe devam etmekten daha uzun süreceği noktadır”(Sonun Başlangıcı filmi). Evet, kimse kötü olmak istemez. Bana kalırsa kötü olmak bir seçim yine de, geri dönüşü olmayan noktaya geldiğini düşünenlerin seçimi… Bireyin, kendini cinnetin eşiğine getiren olaylardan kaçması zor, belki de imkânsız olabilir. Ancak bu kimseye pes etme, hayat ringinde havlu atma hakkını vermez. Ayrıca William az önceki sözlerini, Ay’a giden astronotlardan örnek vererek açıklıyor. Geri dönüşü olmayan noktayı geçen astronotların, uzay mekiğindeki arızaya rağmen yollarına devam etme hikâyesini anlatıyor bizlere. Ama bu hikâye hem umutsuzluğun çaresizliğini hem de umudun aslında ne kadar yakında olduğunu anlatıyor bence. Çünkü astronotlar her ne kadar evlerine geri dönme şansını kaybettiklerini düşünseler de Ay’ın etrafından dolanıp karanlık taraftan çıkmayı, nihayetinde de Dünya’ya dönmeyi başarıyorlar. Çoğumuz farkında değiliz ama umut ışığında ilerlerken pes etmenin getirdiği zifiri karanlıkta kaybolmak aslında çok kolay. Yolunu kaybetmiş olanların hayatları boyunca yaptıklarının yüküyle yaşayacaklarını biliyorum. Ve gerçeğin haberlerde bizlere anlatılanlardan çok daha fazlası olduğunu bir an olsun hatırlayabilirsek inanıyorum ki o zaman bu büyük yükü, belki az da olsa hafifletmiş olacağız. Kaynakça: Schumacher, Joel. Sonun Başlangıcı. 1993. Warner Bros, Regency Enterprises, Canal+, Alcor Films. Film. Yusuf Salcan İnadına Yaşamakİnsanoğlu asırlardır bir arayış içerisindedir. Bunun birden fazla nedeni olmakla birlikte aslında konusu geçen bu arayışın nedenlerinden biri haksızlıklar ve kısıtlamalardır. Durmaksızın gelişmekte olan teknoloji ve insanoğlunun doymak bilmeyen merak duygusu bir çok açıdan mesafeleri azaltmaktadır. İngilizce ve İspanyolca gibi çok sayıda kişi tarafından konuşulmakta olan diller sayesinde dil sınırları aşılmaktadır. Fakat bazı kelimeler küreselleşme kavramı popüler olmadan önce de dünyanın dört yanında bilinmekteydi. Bu kelimelerden belki de en çok duyduğumuz kelime adaletten başkası değildir. insan İster gelişmiş ister gelişmemiş olsun yedi kıtanın binlerce ülkesinden milyonlarca insan adaleti aramaktadır. Siyasal, ırksal veya dini ayrımlar yüzünden milyonlarca insan haksızlığa uğramış ve uğramaktadır. Babam için ﬁlmi 70’li yılların İngilteresinde haksız yere yargılanan Gerry Conlon’ın adalet için verdiği mücadeleyi anlatmaktadır.İngiltere, bir çoklarına göre medeniyetin beşiği olan bir ülke olsa bile siyasi çıkarlar uğruna insan hakları hiçe sayılabilmiştir ve sayılmaktadır. Gerry Conlon 70’li yıllarda İrlanda’dan Londra’ya gelir. Bu dönemde eylemlerini arttırmış olan IRA terör örgütünün hareketlerini azaltmak adına İngiltere hükümeti sert kanunlar çıkarmıştır. 3. dünya ülkelerinde örneklendirebileceğimiz bir günah keçisi yaratma metodu ile okları üzerinden çekme telaşına giren İngiliz hükümeti Gerry ve arkadaşlarını suçları kesinleşmemesine rağmen ağır bir kararla cezaevine göndermiştir. Bu senaryoda Gerry’nin tek suçu yanlış zamanda farklı bir ülkede bulunmasıdır. Özellikle tek adam yönetiminin haki olduğu ülkelerde adaleti ve eşitliği savunun insanlar sudan veya vatana ihanet gibi sebeplerden özgürlüklerinden olmaktadır. Görevleri millete hizmet etmek olan bu insanlar görevlerini kötüye kullanmaktadır. Bu sözde siyasetçilerin tek amacı görev süreleri uzatmak ya da yaptıkları yolsuzlukları bir şekilde örtbas etmektir. İnsanoğlu yüzyıllardır bağımsızlık veya adalet kavramları için savaş alanlarında kan dökmüştür. Fakat idealleri veya ülkeleri için ölen insanları kanları bile en basit hakların yürürlüğe girmesini sağlayamamıştır. Yitmekte olan hayatlara zerre kadar önem vermeyen liderler tarafıdan yönetilmekte olan bu savaşlarda vatandaşlar birer piyondan farksızdır. Gerry Conlon İngiliz hükümeti tarafından seçilen bir günah keçisidir ve bu yüzden hayatının uzun bir bölümünü hapishanede geçirmiştir. Bir insanın kendi doğruları için savaş vermesi ile uğradığı haksızlığa karşı savaş vermesi arasında aslında ince bir çizgi vardır. Ancak ikisi içinde umut olmazsa olamazdır. Bugünlerde insanlar sırf işlerini yaptıkları için sürgün edilmekte ya da hapis yatmaktadır. Düşünceleri siyasi iktidarların çıkarları ile çatışmakta olan bir çok insan hayatlarından endişe duymaktadır ancak inandıkları doğrular ,kendileri gibi ezilmekte olan insanların sesi olabilmek ve adaletin yerine gelemsi için yürümeye devam etmektedirler. İnsanlar aslında kendileri tarafından yaratılmış olan iktidarlardan çekinmektedir. Haklarını altın tepsinin içinde siyasi güçlere sunmaktadır. Asıl olan vatandaşa hizmet ve onların haklarını korumak yerine tam tersi onları emelleri doğrultusunda sömürmektedir iktidarlar. Bazen ise ﬁlmde olduğu üzere Gerry gibi suçsuz insanlara çamur atılarak günahlardan arınılmaya ya da halkın uyanması engellenmeye çalışılmaktadır. Eğer Gerry gibi haksızlığa uğrayan insanlar seslerini çıkarmazsa, seslerini duyurmak adına herhangi bir uğraş içene germezlerse adelet hiç bir zaman yerini bulamaz. Halkın elindeki gücü haksızlıkların karşısında kullanmaları esastır aksi halde bu halklar istikballerini kaybetmek ile karşı karşıya gelirler. Günümüzde insanlar sorunlar kendilerini etkilemediği sürece hareket geçmemektedir ve sorunlar onları ilgilendirmeye başladığında zaten iş işten geçmektedir. Vatandaşların çevrelerine duyarlı olmaları ve olayları farklı bakış açılarından süzmeleri gerekmektedir. Bunun nedeni gücü elinde bulunduran kesimin günü kurtarmak adına yapabileceklerinin bir sınırı olamamasıdır. Gerry Conlon İngiliz vatandaşlarına, mağduriyetin ırk gözetmediğini kanıtlamıştır. Hak, hukuk, ve adalet kavramları savaşılmadan ne kazanılmıştır ne de korunabilmiştir. Lafın kısası Gerry Colon’ın adalet uğruna verdiği mücadele örnek alınması gereken bir davadır. Bizlere durum ne kadar kötü olursa olsun her yokuşun bir inişi olduğunu kanıtlar niteliktedir.Kutay KumbasarFATİH DURMAZ HAYAT OYUNU İnsana bazen her şey anlamsız gelir. Ne için yaşadığını, niye bu dünyaya geldiğini sorgular. Verdiği cevaplar genellikle kendini bile ikna etmez. Başkalarına sorduğunda ise “şüpheli bakışların” üzerinde toplanmasından korkar. İşte böyle zamanlarda “uzak noktalara doğru” dalar gider insan. Uzaklaşmak, kaçmak ister. Kimsenin kendini tanımadığı bir yerlere gitmeyi planlar. Hatta hiç kimsenin kendini görmeyeceği bir dağa çıkmayı düşünür. Sessiz, sakin bir dünya hayal eder. Hayallerde dolaşırken geçmişi de es geçmez. Çocukluğuna doğru yola çıkar, o günleri özlemle yad eder. Böyle anlar yaşadınız mı bilmiyorum ama ben biraz önce tam da böyle bir anı tarif eden bir kitabın son sayfalarını okudum. Cemil Kavukçu’nun kaleme aldığı Uzak Noktalara Doğru adlı hikâye kitabı şehirden uzak kasabaların; sessiz, sakin dağların, “yalnızlık derneğine” üye olmuş insanların kelimelerle görüntülendiği bir eser. Kitapta küçük küçük hikâyeler bir araya getirilmiş. Bazı bölümlerin birbirleri ile bağlantıları bulunurken bazı bölümler de diğer bölümlerle tamamen alakasız olacak bir biçimde yazılmış. Ama yine de tüm hikâyelerde eski günlere duyulan özlem ve belirsizlik içinde bulunma halleri gibi ortak yanlar da göze çarpıyor. Bence yazarın da anlatmak istediği hayatın bu yönleri zaten. Yalnızlığı, ölümü, zamanın fütursuzca akıp geçmesini, hayattaki gariplikleri ve daha birçok şeyi kendisinin hissettiği gibi okuyanlara da hissettirmek. “Ben böyle yapmak istiyorum, bazen böyle hissediyorum, geçmişte şöyle şeyler yaptım; siz de yaptınız mı, siz de bazen böyle hissediyor musunuz ya da bu şekilde yapmak istiyor musunuz?” diye onlara da sormak istiyor gibi. Yazar kitabın “Ormanın İçlerine Doğru” adlı bölümünde tek başına bir ormanın içinde yaşadığı anları anlatıyor. Mesela bu bölümde, o ormanda “yaşamın başka bir yüzünü” yakalamaya çalıştığından bahsediyor. Hayata yani insanlara, onların içinden çıkarak dışardan bir pencere açıyor ve onları seyrediyor. Hızla akan şehir hayatının içinde bulunmanın getirdiği “kendini unutmanın” yerine “kendini hissetmeyi” deniyor. Doğanın sesine kulak vererek bir anlam çıkarmaya çalışıyor. Bunları yaparken bazen de geçmişle bağlantılar kuruyor ya da hayal dünyasında gezinerek çizgi film karakterleri ile tiyatrolar oynuyor. Daha önce de dediğim gibi, aslında bunları anlatırken bize de aynı duygu değişimini yaşatarak ya da bizi de hayat oyununun penceresinden dışarı çıkararak o açılan pencereden bakmamızı istiyor. Hayata kendimizi kaptırıp gidişimize son verip nasıl bir hayat yaşadığımızı düşünmemizi öneriyor. Başka bir bölümde ise yağmurlu bir havada kimsesiz olduğunu düşündüğü bir adamın cenazesinin evinin önünden geçtiğini ve ardından kendisinin de bu cenazeye katıldığını anlatıyor. Bunu neden yaptığını kendisinin bile bilmediğini söylüyor. Şöyle bir düşündüğümüzde bizim de “neden yaptığımızı kendimizin dahi bilmediğimiz” davranışlarımız ya da sarf ettiğimiz sözlerimiz olmuyor mu? Bence yalnızlığı ruhunda hissetmiş, hayatın anlamını sorgulamaya başlamış, belirsizlikler arasında gelip giden her insan bunu yaşamıştır. Sonuç olarak, yazar bir hikâye kitabı yazmaktan çok, biraz da günümüz dünyasının gerekliliklerinden kaynaklanan sıkıcı yaşam koşullarından kaçmayı ve ruhun ve duyguların derinliklerine doğru bir zaman yolculuğu yapmayı “kendine göre” bizlere aktarmış. Ben de bu aktarımdan kendime bazı çıkarımlarda bulundum. Ölümü, yalnızlığı, zamanı düşündüm; çocukluğumu, küçükken yaşadığım köyü bir kere daha hayalimde canlandırdım ve birçok insanın da kitabı okurken bu düşünceleri benim gibi aklına getireceğini zannediyorum. Bunun da bizlere hayata dışardan bir pencere açmamıza yardımcı olacağını ümit ediyorum. Böylece kendimizi bu hayat oyununa kaptırmaktan kurtuluruz herhalde. KÖŞKER 1 OSMAN KADİR KÖŞKER 21302382 ALİ TURAN GÖRGÜ TURK 102-20 17.03.2015 GELEN GİDENİ ARATIR Güzel Sanatlar Fakültesi’ndeki arkadaşlarım sayesinde tanıştım George Orwell’la. Sanat Tarihi dersinde okutulan 1984 adlı kitabı çok methetmişlerdi. Ben de hemen yazarı ve kitabı araştırmaya koyuldum. O sırada, belki 1984 kadar sükse yapmamış fakat konusu ondan daha ilginç olan Hayvan Çiftliği ile karşılaştım. Eve dönünce anneme kitabın kütüphanede -çok sayıda kitap olmasından dolayı evdeki kitaplığı böyle adlandırırım- olup olmadığını sordum. Ne şanstır ki annem de kitabı birkaç gün önce aldığını söyledi ve bana verdi. Kapağında büyük ve çirkin bir domuz olan kitap bende çocuklar için yazılmış bir kitap izlenimi uyandırdı. KÖŞKER 2 Kitap benim üzerimde öyle bir izlenim bırakmış olmasına rağmen, daha kitabın ilk sayfalarını okumaya başladığım andan itibaren anladım ki bu kitap değil çocuklar için yazılmış olmak, çoğu yetişkin insanın bile anlayamayacağı mesajlar içeriyordu. Kitap temel olarak, insanların yönetiminden rahatsız olan hayvanların çiftlikte devrim yapıp yönetime geçmesini anlatıyor. Çiftliği ele geçiren hayvanların, domuzlar tarafından sinsice kandırılması ve çiftliğe yeni bir yönetim sistemi getirilmesi konu alınıyor. Diğer hayvanlardan daha zeki olan domuzların, onların saflıklarından ve cahilliklerinden faydalanması gerçekçi bir yolla anlatılıyor Hayvan Çiftliği’nde. Kitaba başlamadan önce kitabın arka kapağını okumuş ve kitap hakkında yüzeysel bir fikre sahip olmuştum. Arka kapakta yazanlara göre Orwell bu kitapta domuzların çiftliğe getirdiği sistemi sosyalizme benzetmişti. Bunu anlamak için arka kapağı okumaya hiç de gerek yoktu aslında. Yapılan propogandalar, bütün hayvanların eşit olacağı söylemi ve hayvanların çalışma sistemi açıkça sosyalizme işaret ediyordu. Tıpkı Sovyet Sosyalistlerinde olduğu gibi cahil halk vaat edildiği gibi kendi içinde eşit olarak kalmış ancak yönetenler -domuzlar- halka nazaran çok daha lüks bir hayat içinde yaşamıştır. Domuzlar tarafından çıkarılan son yasa bu durumu çok güzel bir şekilde ortaya koyuyor: “Bütün hayvanlar eşittir ama bazı hayvanlar daha eşittir.” (Orwell 147) Çiftliğe bu sistem gelmeden önce domuzlar arasında da bir fikir ayrılığı yaşanmıştı. Bir yanda demokrasiyi temsil eden Snowball öbür yanda ise sosyalizmin sözcüsü Napoleon. Kitapta, hayvanların sevgilisi olan Snowball’un zorbalıkla çiftlikten yollanması ve ardından kötü propogandayla insanların gözünden düşürülmesine şahit olduk. Birkaç hafta içinde hayvanların içindeki sevgi nefrete dönüştürülmüştü. Cahillerin ne kadar kolay yönlendirilebileceğini ve yönetenlerin bunu manipüle etmekte ne kadar acımasız olduğunu görmüş olduk bu süreçte. KÖŞKER 3 Her ne kadar, kitap “reel sosyalizm” in bir eleştrisi olsa da, ne Stalin hakkında ne de 1940 Sosyalist Rusyası hakkında geniş bir bilgi birikimim olmadığından dolayı kitapta verilmek istenen sübliminal mesajları hayalgücümle günümüz koşullarına uyarladım. Ve karşıma çok acı bir tablo çıktı: Hayvan Çiftliği isimli yer benim ülkemdi, komşu ülkeydi, dünya üzerinde cumhuriyetle veya sosyalizmle yönetilen herhangi bir ülkeydi. Bugün sözde demokratik ülkelerde bile sadece devletin ya da medyanın bize izin verdiği kadarını görebiliyoruz. Hayvan Çiftliği daha fazlasını görmemi sağladı. Hayvanların apaçık yalanlara nasıl inandığını görünce kendi kendime şöyle dedim: “Bu bana bir yerden tanıdık geliyor.” Kitabın dili oldukça basit ve akıcıydı. Yüz elli sayfa civarı olan kitabı bitirmek hele bir de kendinizi kaptırınca üç saat kadar zamanınızı alıyor. Kitaba kendinizi kaptırdığınız vakit ise, verilmek istenen mesajı kitap bittikten sonra anlıyorsunuz. Çünkü kitap o kadar ustaca kurgulanmış, karakterler o kadar sağlam bir şekilde hikâyenin bir parçası hâline getirilmiş ki sanki bir topluluk insanın günlük yaşamını okuyormuş gibi bir his oluşuyor insanın içinde. Karakterlerin hayvan olduğunu ve o hayvanların kimleri temsil ettiğini unutuyor, kendimizi öyküye kaptırıyoruz. Kitabı bitirdiğimizde, olay örgüsünü tamamlayıp kitap üzerinde düşünmeye başladığımızda ise acı gerçekle karşı karşıya kalıyoruz: Oradaki her hayvan beni, sizi, yönetenleri, yönetilenleri kısaca bütün insanlığı temsil ediyor. Edebiyatta yergi türünün en önemli örneklerinden biri olarak gösterilen Hayvan Çiftliği sağlam bir şekilde kurgulanmış bir kitap. Siz sonunu getirene kadar elinizden ayrılmıyor. Bitirdiğinizde ise hayatın apaçık, acı gerçeklerini yüzünüze vuruyor. Hayvanların insan gibi yaşamaları bir yandan eğlendirirken diğer yandan onlarca soru işareti bırakıyor insanın kafasında. Kitap günlerce peşinizden ayrılmıyor, kendi hayatınızı sorgulamanızı, eleştirel düşünmenizi sağlıyor. Koyun gibi yaşamayı kendine hobi edinmiş insanlara asla önermiyorum. Hayatı, devlet düzenini, yönetim sistemlerini sorgulayan insanların keyifle okuyacağından, okurken dersler çıkaracağındansa eminim. KÖŞKER 4 KAYNAKÇA Orwell, George. Hayvan Çiftliği. Çev. Celâl Üster. İstanbul: Can Yayınları, 2001 Tolga Çatalpınar Yol Bu ölümlü dünyada sahip olabileceğiniz en yüce şey yoldur. Asırlardır şairler, yazarlar, düşünürler yolda olmanın, yolcu olmanın önemini ve güzelliğini boşuna vurgulamamışlardır. Ferhat ile Şirin, Kerem ile Aslı kavuşamadılarsa da sonsuz aşkı yaşamış, bitmeyen bir yolda yürümüşlerdir. Stephen Hawking kendini, ulaşamayacağını bildiği halde, evrende ulaşmaya çalışmaya layık gördüğü en kutsal şeyi, “Her Şeyin Teorisi”ni bulmaya adadıysa ve bu onu ölümsüz yaptıysa bu bir tesadüf değildir. Yılmaz Ekinci’nin de belirttiği gibi, “Yol ve yolculuktur hayatı anlamlı kılan gerçek şey.” (Ekinci, 37). Yolun sonunda ulaşmayı hedeflediğiniz şeyler sizi sınırsız bir yaşam enerjisiyle doldurur. İşin ironik kısmıysa, hedefe ulaştıktan sonra elde ettiğiniz mutluluk kısa bir süre sonra kaybolur. Sevdiğinize kavuştuğunuzda ona duyduğunuz aşkın azalması ya da hayallerinizi süsleyen evi aldıktan bir süre sonra heyecanınızın azalması bundandır. Bu yüzden, hayatınızı en anlamlı kılan şeyler, yürüdüğünüz uçsuz bucaksız yollardır. Yaşadığınızı gerçekten hissetmek, seyirci modundan çıkıp hayata dahil olmak için ömrünüzün sonuna kadar üzerinde yürüyeceğiniz, hatta bazen koşacağınız yollar edinmelisiniz. Yola çıkmadan önce nereye gideceğinize karar vermeniz gerekiyor. Bunun için, gözlerinizi kapatın ve gelecekteki sizi gerçeklik zincirlerinden yoksun, bembeyaz bir tuvale resmedin. Mesela kendinizi binlerce kişinin karşısında sahneye koyun veya yüz milyonlarca insanın kullanacağı, sizin yaptığınız ürünü tanıtıyor olun ya da şehirden şehre, ülkeden ülkeye dolaşan bir gezgin olun. Bu tuvali, sanki hayatınızı en baştan tasarlıyormuşsunuz gibi renklendirin. Eğer kan, bacaklarınıza daha hızlı akmaya başladıysa, dışarı çıkıp kilometrelerce koşmak istiyorsanız kendi yolunuzu buldunuz, tebrikler. Artık yapmanız gereken, zincirlerinizi, eski hayatınızla beraber evinizde bırakıp yola çıkmak. Yolunuzda kırmızı ışıklara, yokuşlara rastlayacaksınız. Etrafınızdaki herkes size kırmızı ışıklarda durmanız gerektiğini söylemiş olabilir; inanmayın onlara. Yokuşların yorucu olduğunu söyleyenleri dinlemeyin sakın. Unutmayın, bu yolcukta eski benliğinizi, zincirleriyle beraber evde bıraktınız. Artık kendi gerçekliğinizde yaşıyorsunuz. Hızlı koşan çabuk yorulur diyen atalarımıza kulak asmayın çünkü bu yolculukta attığınız her adım sizi daha güçlü, daha dayanıklı yapacak. Bu, öyle bir yolculuk ki durduğunuz an yorulmaya başlayacaksınız. Yolculuğunuzun kararlılığı ve başarısının yanı sıra kalitesi de oldukça önemlidir. Daha kaliteli bir yolculuk ancak, temiz bir hava ve güzel bir manzara ile mümkün olabilir. Yani, nefretten, korkudan arınmış bir zihin ve yolculuğunuzu renklendiren rengarenk insanlar, ufkunuzu genişletecek türlü türlü etkinlikler ile… Nefret ve korku yaşam enerjinizi tüketeceği gibi, sizi yolunuzdan da saptırır. İçinizde yeşeren çiçeğin yanına korku tohumları ekmeyin. Olabildiğince, sizi yeni ufuklara taşıyacak, dopdolu insanlarla tanışın, arkadaş olun. Bir gün doğayı fotoğraflayın, başka bir gün masmavi denizde sörf yapmayı deneyin. Tiyatroya, konserlere gitmeyi ihmal etmeyin. Bu tür etkinlikler size kendi yolunuzda nasıl ilerleyeceğiniz hakkında rehber olacaklar ve yolculuğunuzu daha eğlenceli kılacaklar. Çevrenizi keşfetmeye çalışın. İnsanları, hayvanları, doğayı anlamaya gayret edin. Öğrendiğiniz her yeni bilgi, yolunuzun üstündeki sisi azaltacak ve hayatı daha berrak görmenize yardımcı olacak. Kısacası, yürüdüğünüz bu yolda körü körüne koşmak yerine hayatın her detayını görmeye, anlamaya çalışın. Hayatı, türlü türlü manzaraların içinde yürüdüğünüz bir yol olarak görmelisiniz. Yol sizin dünyadaki iziniz, manzara ise hayatınızın rengidir. Bu yolda koşarken sizi durmaya ikna etmeye çalışan birçok ses duyacaksınız. Hatta bu, bazen kendi sesiniz olacak. Kendinizi bunlardan korumak için bir kulaklık takın ve sadece kalbinizin sesini dinleyin. Yolunuzun üzerindeki egzozu, korkuyu, yok edin ve yolunuzu özgün insanlarla ve değişik etkinliklerle olabildiğince renklendirin. Kaynakça Ekinci, Yılmaz. Yol Şiirleri. İstanbul: Timaş Yayınları, 2017. Baskı. Dilara Ayşegül KÖKTEN SİZ DE BİR HANDAN MISINIZ? Toplumumuzda kadınların hayatlarını erkekler yönetiyor, onların gölgesinde yaşayan kadınların ise söz söylemeye hakları olmuyor. Kadınlar erkekler tarafından eziliyor, söz hakları olmuyor. Bu genellemelere ise Handan’lar son veriyor. Halide Edip’in Handan’ı kimi Handan’lar gibi ölümü seçiyor ancak Ayşe Kulin’in Handan’ı tüm kadınları cesur olmaya teşvik ediyor. Peki bu Handan bilinci tüm kadınlara ulaşabiliyor mu? Her gün haberlerde gördüğümüz kadarıyla kesinlikle ulaşamıyor. Sevdiği adam tarafından terk edilen, şiddete mağruz kalan, acılar çeken kadınlarımızın bilinçlenip birer Handan olması için desteğe ve eğitime ihtiyacımız var. Handan’ın bir anlık intikam duygusuyla aldığı karar, ilk aşkını tamamen kaybetmesine ve çektiği acıların artarak devam etmesine neden oluyor. Hamile kaldığı için ailesinin evlenmeye zorladığı kız çocuklarının sayısı ülkemizde azımsanamayacak kadar fazla miktarda. Ailesi zorlanmasaydı Handan’ın hayatı daha kolay devam edebilirdi belki de. Neden ülkemizde böyle bir gelenek, zorlama ya da her ne şekilde adlandırırsanız o saçmalık devam etmekte? Çoğu özgür ülkede kadınlar bekar anne olabilmekte ve bunu gururla dillendirmektedir. Türkiye’de bunun olmasını önleyen kalıpları artık yıkmamızın vakti ise çoktan geldi. Bekar annelerin desteklenmesi pek çok sorunumuzun da önüne geçebilir. Ülkemizin bekar anne olamama gibi kadınların hayatını fazla zora sokan kalıpları var. Halbuki bu kalıpları yıkabilmek için diğer ülkeleri örnek alarak onları desteklemeliyiz. Sırf çocuk sahibi olabilmek için evlendiğin kadından ayrılmak ve başkalarıyla denemek bir erkek için normal sayılabilse de bir kadın için bu davranışın ülkemizde bir ayıp sayılacağını hepimiz biliyoruz. Bu erkek üstünlüğü nereden geliyor? Kadınlar en baştan beri bu kalıpları neden kabullenip kendilerini ezdirmişler? Kadın erkek eşitsizliği ülkemizin çoğunda görülen bir gerçekliktir ve kadınlar buna izin verdiği için bu hala süregelmektedir. Birçok ülkede olduğu gibi Türkiye’de de kadınlar bu konuda bilinçlendirilebilir. Bu tarz kitapların, filmlerin ve benzeri araçların kullanılarak kadınların akıllarında sorular oluşturarak onları düşünmeye itebiliriz. İki farklı Handan arasındaki ortak şeyin çektikleri acılar, uğradıkları ihanetler ve yanlış seçimleri olması o zamandan bu zamana hiç ders alınmadığının bir göstergesi olabilir mi? Dönem farkının sadece çevredeki insanların yaşam biçimleri olup olayların değişmemesi bu sorunun cevabının evet olduğunu göstermektedir. Bunca geçen sürede bir ders alınmamış olmasının nedeni kadınlarımızın ezilmesi midir kendilerini ezdirmesi midir? Düşündüğümüzde erkeklerin bu özgüvene sahip olmalarının nedeni yetiştiriliş biçimleridir. Onları yetiştiren ise anneleri... Kadınların ezildiği dünyada doğurdukları erkek çocuklarını el üzerinde tutarak onlara bu hakkı tekrar tekrar vermeleri bir sonsuz döngü yaratmıyor mu? Belki de erkek çocuklarını ayırt etmeden kadın erkek eşitliğini kendi çocuklarına öğretebilse, kadın artık bu kadar ezilmez. Kadınların kadınları kollaması aslında kendilerini korumalarına yarayacaktır. Ağaç yaş iken eğildiği gibi küçükken saygılı yetiştirilen çocuklar ilerde saygılı davranacaklardır. Yani aslında kadınların kendilerini bu eşitsizlik durumundan kurtarmaları yine kendi ellerindedir. Handan’ların kadınlara örnek olması değil, her kadının bir Handan olabilmesi gerekmektedir. Kendi ayakları üzerinde sağlam durabilen kadınlar daha eşit bir dünyada yaşamamızın öncüleri olacaklardır. Hepimiz bir Handan olabilirdik ya da yakınlarımızda bir yerlerde bir Handan olabilirdi o yüzden gördüğümüz, hakkında bir şeyler işittiğimiz Handan’lara gözlerimizi, kulaklarımızı kapatmayıp yardımcı olmalıyız. Hem kendi geleceğimiz hem de daha eşit bir dünya için duyarlı olmalıyız. Diğer insanlardan bunu beklemeden önce her birey duyarlı olmalıdır. Böylece bir havuza düşen su damlası gibi geniş çevrelere yayılabiliriz. Umay TÜMER 21301760 TURK 101-31 BEYOĞLU SOKAKLARI’NDA ÖLÜMSÜZLÜĞÜ YAKALAMAK Ahmet Ümit’i her zaman severek okudum bütün kitaplarını sabırsızlıkla bekledim ama Beyoğlu Rapsodisi’ni bitirmek diğerlerine göre sadece bir günümü aldı. Sürükleyiciliği, bir film gösterimi kadar kısa bir zamanda bitirmemi sağladı. Bu roman sayesinde her zamanki gibi yine İstanbul’un sokak aralarında, yıpranmış binalarında para vermeden gezme fırsatım oldu. Kitapla birlikte yedim, içtim, güldüm, eğlendim. Caddelerin, sokakların kokusunu kitapla birlikte aldım. Karakterlerin gördüklerini, yaşadım. Kitabı okurken yanıma aldığım bir haritayla sokakları takip etmeye başladım birer birer. Artık kitabı karakterler oynamıyor ben yaşıyordum. Her ne kadar polisiye bir roman gibi algılansa da ben kitabın arkadaşlık, dostluk, kıskançlık üzerine yazılan bir Beyoğlu Hikâyesi, bir İstanbul Hikâyesi olduğunu düşünüyorum. Sadece polisiye anlamında değil, hayata; İstanbul’a, Beyoğlu’na, Galata’ya, Asmalı Mescit’e dair o kadar çok ayrıntı gizli ki polisiye kısmı sadece ana hikâyenin fonu. Daha önce okuduğum Ahmet Ümit kitaplarından farklı olarak isminde de belirtildiği gibi kitabı okurken İstanbul sokaklarının gizemli bir o kadar da hüzünlü hikâyelerinden bir rapsodi oluşturulduğunu hissettim. Başta, yazarın sanatı cinayet gibi bir konudan esinlenerek yaratmış olması bana sanatın yanlış yorumladığını düşündürdü. Kim bilir ne acılar içerisinde öldü bu insanlar. Nasıl olur da bu şekilde tekrar insanların yaralarını, katillerin kirli yüzlerini gösterir diye kızdım içten içe. Karakterler ölümsüzlüklerini bu yolla bulacak diye mi izin verdi Ahmet Ümit diye düşündüm ister istemez. Bu uğurda kendini tehlikeye atan Kenan, bütün bu düşünceler hiç aklımda yokken ölümsüzlük arzusu verdi bana. İşlenen cinayetlerin fotoğraflarından yola çıkarak bir maceraya sürükledi kendini. Onunla birlikte yazılanların çoğunun kurmaca olduğunu unuttuğumu fark ettim. Büyük bir hayranlıkla ve kuşkuyla ardı ardına işlenen cinayetlerin birbirleriyle olan bağlantısını çözmeye çalıştım; fakat anladım ki Ahmet Ümit aslında bize hayranlık duyduğumuz İstanbul’un karanlık yüzünü göstermeye çalışmış. Konstantinopolis eski adı gibi eski güzelliği ve saflığıyla kalamamış, çirkinliklerini saklayamamış. Kitap bu anlamda tam bir öğretmen İstanbul’un gerçek yüzünü fotoğraflarla anlatan bir karakter, bu güzel şehirden korkmama ve nefretle dolmama sebep oldu. Bütün bu karamsar hikâyeler dışında kitaptaki -kimi zaman kıskançlık, kimi zaman sevgiyle beslenen- dostluk hikâyesini kıskandığımı itiraf etmeliyim. Aynı anda arkadaşlık