için özel ve etkili bir tuzak yöntemi kullanılır. Hindistan cevizini oyup bir yere bağlarlar ve hindistan cevizinin altına maymunun, elini sadece açık iken çıkarabileceği bir yarık oluşturur ve buraya da tatlı bir yiyecek koyarlar. Maymun tatlının kokusunu alır ve bir anda yiyeceği avucunun içine alıp çıkarmaya çalışır. Ama maymun ne kadar çabalarsa çabalasın, yiyeceği bırakmadığı sürece tuzaktan kurtulamaz. İşte bu tuzak türünde maymunu tutsak eden tuzağın sistemi değil, maymunun kendi açgözlülüğü, tatlı yiyeceğe duyduğu arzudur. Yetinmeyi bilmeyen, hep isteyen, arzularının kölesi olmuş insanları tanımlarken kullandığımız “maymun iştahlı” deyimi, işte buradan gelir. Ama bana göre günümüz insanının yetinmeyi bilmeyişini, açgözlülüğünü, hep daha fazlasını arzulama isteğini maymunlarla karşılaştırınca bu konuda maymunlara büyük haksızlık yapıldığı bariz ortada. Paulo Coelho’ nun popüler kitabı Aldatmak da bana insanoğluna özgü sayılı özelliklerden biri olan fakat modern dünya ve getirileri yüzünden daha da artan açgözlülüğü hatırlattı. Kitanın ana karakteri, Linda adında, iyi bir eşe, güzel çocuklara, zenginliğe, tatmin edici bir kariyere ve bunlar gibi diğer insanların isteyebileceği birçok şeye, kısacası refah için gereken her şeye sahip bir kadın. Üstelik diğer insanlara kıyasla ne kadar iyi bir durumda olduğunun da bilincinde. Bu bilinçte oluşunu anlatan en etkileyici bölüm de Linda’nın kendi ile ilgili bir çıkarımı: ”Erkeklerde arzu, kadınlarda kıskançlık uyandırıyorum.” İşte tam da bu noktada, Linda maymun iştahlılığın sözlük anlamı olacak kadar belirgin bir hissiyata kapılıyor: sahip olduklarından mutlu değil, daha başkasını, daha tatmin edicisini istiyor. Ve bu isteği yüzünden, insanlığa özgü bir huy olan açgözlülük yüzünden ironik bir biçimde insanlığını kaybediyor. Onu seven kocasını aldatmaya başlıyor ve içindeki karanlık aydınlığı bastırmaya başlıyor. Ben insanları iki farklı şekilde ayırmak istesem, kullanacağım ayıraç kesinlikle açgözlülük olurdu. Her ne kadar açgözlülük insana özgü bir davranış biçimi ya da bir dürtü olsa da, açgözlülüğü kontrol edememek, bu kontrolsüzlük yüzünden çevredeki kişilere ve olaylara zarar vermek tamamen kötü insanlara özgüdür. Benim hayat felsefeme göre insanlar iyiliği ve kötülüğü aynı anda içinde barındırır. Kötü diye adlandırdıklarımızın içindeki kötülük daha ağır basar, iyi diye adlandırdıklarımız ise iyi tarafını daha çok kullanır. Buna inandığım içindir ki, kendi gereksiz istek ve arzularının kölesi olup insanlığını kaybedenler aynı zamanda çevresindekileri de etkiler. Aynı kitapta Linda ve eski sevgilisi Jacob’ın kaçamağının eşlerini etkilediği, onları haksızlığa uğrattığı gibi. Aslında bir kitabı okurken benim için etkili olması, bana dokunması kendimi kitabın karakteriyle bütünleştirebilmeme bağlıdır. Fakat bu kitapta kendimi bulmaktan ziyade hayatımdan bir insanı buldum. Herkesin hayatında elbet bir Linda’sı oluyor: tamah etmeyi alışkanlık edinmiş, açgözlülüğü empati yeteneğini köreltmiş, çevresindekilere karşı sorumluluklarını unutan, bencil insan. Bu Linda’ların insanlara karşı sorumluluklarını unuttuklarının en güzel örneği kitabın adında gizli: aldatmak. Çünkü sadece Linda’lar, yani açgözlülüler aldatır. Elindekilerinin değerini bilmezler, kendi yersiz arayışları onları ordan oraya sürüklerken, yanındaki asıl sahip oldukları, onlara değer veren, sevgilerini kazandıkları insanları da üzerler, hatta bazen yerle bir ederler. Linda’larla baş etmek zordur. Ama asıl zor olan hayatındaki Linda’nın baş etmeye değer olup olmadığının farkına varabilmektir. Bu farkındalık da önceden bahsettiğim insanın içindeki karanlık- aydınlık, iyilik- kötülük dengesidir. Benim hayatımdaki Linda’nın içindeki aydınlık, karanlığı alt edebilecek kadar güçlüydü. Her ne kadar bencilliğinin ve açgözlülüğünün sebebiyet verdiği içindeki Yin Yang’ın koyu kısımlarını, yani içindeki kötü taraflarını fazla gösterse de onu kazandıracak dengeyi kurmanın bir yolunu buldum. Kitabı okuduğumda bulduğum yolun aynısını yazarın da keşfettiğini fark ettim. Linda bu sarsıcı deneyimin sonunda kendine döndüğünde zamanın bizleri farklı birine dönüştüremeyeceğini, insanı olduğundan farklı birine dönüştürebilecek tek şeyin sevgi olduğunun farkına varıyor. Sevgi insanın istemsiz sahip olduğu en güzel, en içten yol ışığıdır. Sevgi içimizdeki aydınlığa güç verir ve onun sayesinde insana özgü kötü huyları kontrol edebilir, daha da insan olabiliriz. Linda’lar tehlikelidir, ama sevgi sayesinde alt edilebilir, geri kazandırılabilirler. Yapılması gereken tek şey hayatımızdaki Linda’ları tespit etmek, içlerindeki aydınlık ve karanlığın dengelenme potansiyelini görmek ve en önemlisi sevgi sayesinde sahip oldukları aydınlığı onlara fark ettirebilmek. Gizem Gülsoy Coelho, P. (2014). Aldatmak (E. İmre, Çev.) İstanbul: Can. BEN BİR ÇOCUĞUM, BEN BİR ANNEYİM Artık bu kadarı da olamaz dedim. Bu inanılmazdı. O çocuğun yaşadığı çok büyük acı ve travmayı her bir hücremde hissettim. Bu cümlede ki çok kelimesinin dahi, olayın büyüklüğünü anlatmakta ne kadar yetersiz kaldığını farkettim. Ben, artık o çocuktum. Birisi annem, diğeri babamdı. Babam dediğim kişi bunu anneme gözlerimin önünde neden yaptı diye defalarca sordum. O küçücük beynimde bu sorya defalarca ve defalarca cevap aradım. Beynim durdu. Adeta aklımı yitirecek gibi oldum. En ufak yaşama isteğimi bile kaybettim. Sorularımın hiçbirine cevap bulamadım, bulamadım, bulamadım. Hep tekrar ettim o benim annem, o benim annem. O benim anne ve ben bir çocuğum. Ben bu olayı haberlerde izlediğimde günlerce kendime gelemedim. Kendimden utandım. Hiçbir şey yapamamış olmakdan utandım. Niye hiç kimse hiçbir şey yapmadı, bu olayı engellemedi diye kendime defalarca sordum. Ben nasıl bir toplumda yaşıyorum diye düşündüm. Topluma, herşeye ve herkese karşı kendimi yabancı hissettim. Ben bu toplumun bir parçası olamam diye düşündün. Bir insan kötü olabilir fakat çocuğuna bu kötülüğü yapacak kadar kötü olamazdı ama oldu. Bu benim için bir insanın, ne kadar kötü olabileceğine ilişkin son noktaydı. İnsanlık adına insanlığımdan utandım. O kişi insan ise ben ne idim? Hiçkimse hiçbir şey yapmasa bile, ben gelecek hayatımda bu tip olayların engellenmesi için ufacık bile olsa bir şey yapmalıyım diye düşündüm. Şüphesiz ki güçlünün güçsüze karşı gücünü kullanması en ağır şekilde cezalandırılmalı. Hiç ama hiç bir insan bir çocuğa bunu yapamaz, yapmamalı, yapmamal. Bunun cezası idam olmalı. Gel gör ki idam edeceğimiz kişi maalesef o çocuğun babası. Çocuğa yaptığı kötülüğü o adama ödetirken, babasız bırakarak o çocuğa bir kez daha kötülük etmiş olmayacak mıyız? Böyle bir problemi dünyanın tüm hukukçuları ve matematikçileri bir araya gelse çözemez herhalde. Çocuklar savunmasızlar, korunmaya muhtaçlar ve korunmalılar. Onlar bizim ve hepimizin göz bebeği, geleceğimiz ve her şeyimiz. Çocuğa hakettiği gibi davranmayan hiçbir toplum var olamaz. Sadece medeniyet değil insanlık bunu gerektirir. Ben o anneyim… Çocuğunun gözleri önünde kocası tarafından boğazı kesilen o anne. Ölmek istemiyorum diye çığlık atan insan, anne, kadın. İnsanlar boğazımdan kanlar akarken beni videoyaya çekti. Çocuğum anne nolur ölme diye ağlarken telefonlarını çıkardılar. Kimselerin acımadığı, sosyal medyanın kölesi olan insanların yardım etmediği o kadın benim. Orada hala yaşıyordum, belki bir ilk yardım müdahalesi kurtulmama yardımcı olabilirdi, telefonlar değil. Ben sizler için internete koyulacak bir video muyum? Ben bir insan, kadın ve anneyim. Toplum inanılmaz bir hal içinde idi. Önümde boğazı kesilen bir anne, ölmek istemiyorum diye çığlık atan bir kadın ve video çeken toplum. Günlerce inanamadım, uyuyamadım. O kız çocuğunun “ANNE NOLUR ÖLME!” çığlıkları kulaklarımda yankılanıyordu. Yardım için çırpınan, kocası tarafından zalimce öldürülen o kadın. Aklım almıyordu insanların duyarsızlığını, toplumun bu acı olayı 2 gün içinde unutmasını. Bir yanım diyordu ki artık uyanın, bir yanım ise biz duyarsız bir toplumuz bizden hiçbir şey olmaz diyordu. Ne ekonomi, ne siyaset, ne din bu olay kadar önemli olamaz ve bu olay bu toplumda günlerce tartışılmalı idi diye yiyip bitirdim kendimi. Toplum bir daha böyle bir olay yaşamamak için ne yapması gerektiğini mutlaka ama mutlaka analiz etmeli, düşünmeli ve bir yol haritası çizmeli idi. Elbette kötülük önlemezdi ama en aza indirilebilirdi. Tüm toplumun amacı sadece ama sadece “iyi insan” olmak olmalı idi. Eğitim, siyaset, ekonomi, her şeyin amacı toplumda ki her insanın iyi insan olmasını sağlamak yönünde organize edilmeliydi. Bu amaç için herkes üzerine düşeni sadece ve sadece insan olduğu için yapmalı. Yukarıda anlattıklarıma şahit olmadan önce aynı konuyu işleyen bir kitap okudum, Huzursuzluk-Zülfü Livaneli. Bu kitapta kurgu şeklinde kadına şiddetten bahsedilirken, bu toplum binlerce kat gerçeğini yaşıyordu. Bir kurgu roman dahi beni böylesine etkilerken, insana, kadına, çocuğa ve hayvana şiddetten, tacizden nasıl etkilenmezdim, etkilenmezdik. Bir toplumun güçlü ve ayakta olabilmesi için duyarlı olması gereklidir. Tüm ihtiyacımız olan bu... APTALLIĞIN SONSUZLUĞU Aptallık üzerine kitap yazmak ne kadar akıllıca olabilir ki diye düşünüp sonrasında Albert Einstein’ın “İki şeyin sonsuz olduğunu biliyorum; evren ve aptallık. Aslında ilki konusunda çok da emin değilim.” sözünü hatırlayıp okumaya karar verdiğim bir kitap “Aptallık Üzerine”. Musil’in konferans konuşmasının aktarıldığı, çok kısa olmasına rağmen felsefi, psikolojik ve sosyolojik yönden derin anlamlar içerdiğini fark ettiğim kitabı okurken, itiraf etmeliyim ki biraz zorlandım. Bazı cümleleri birkaç kez okuma, düşünüp sonrasında sindirme ihtiyacı hissettim. Kitabı bitirdiğim an dudaklarımda beliren gülümsemeyle birlikte duyduğum haz her ne kadar çok hoş olsa da dünyada aptallığın ulaştığı boyutu hissedince de açıkçası dehşete kapıldım. Kitabı okurken, “aptal” ya da “aptalca” tabirinin ne kadar çok kullanıldığı dikkatimi çekti. Evde, dışarda, kavga edince, hatta kendimize kızınca... Peki, bu kadar sık kullandığımız “aptal” kavramı neyi ifade ediyor, Musil’in de belirttiği gibi aptallık bazen bir taktik ya da toplumsal kabullenme midir yoksa farkında olmadan yaratılan bir durum mudur? Aptallığın zekâ eksikliği değil tamamıyla duygu hatası olduğuna ilişkin tespite kesinlikle katılıyorum. Bana göre zekâ, düşünme ve akıl yürütme becerisini, akıl ise yapılan şeyin sonucunu sorgulayabilme, iyiyi ve kötüyü ayırt edebilme, muhakemeyi ifade etmekte. Ben, aklı zekâyı kullanabilme becerisi olarak tanımlıyorum. Kitabı okuduktan sonra büyüklerimizin neden sürekli “akıllı ol” dediklerini de şimdi daha iyi anlıyorum. Çünkü insanın zekâsına müdahalesi sınırlıyken akıllı olmak onun elindedir. Zeki insanlar her zaman akıllı davranmayacağı gibi tersine zeki olmayanlar da akıllı davranabilir. Kişi ne zaman, nerede ve ne şekilde davranması gerektiğini biliyorsa, duygularına, zaaflarına 1 hükmedebiliyorsa akıllıdır. Descartes da “Sağlam bir akla sahip olmak yetmez, asıl mesele onu kullanabilmektedir.” diyerek aynı konuya vurgu yapmıştır. Kitabı okurken bazen sorgulamadan kabullendiğimiz aptallıklarla yaşadığımızı fark ettim. Gerçekten de, akademik kariyeri olmayan birisine fahri doktora unvanı vermenin, düşüncelere hükmetmek mümkün değilken sansür uygulamanın, güzellik yarışmaları yapmanın, edebiyat ya da sanat ödülleri dağıtmanın veya zekâ testleri yapmanın anlamı nedir? Birilerinin başkalarından daha güzel yaratıldığını tescil etmenin kime ne faydası vardır, üstelik kime ve neye göre güzel, herkes kendi yeteneklerine göre elinden geldiğince en iyisi yaparak eserlerini ortaya koyarken veya kendince en iyi şekilde bir oyunu sahnelerken yetenekleri yarıştırmak, saatlerce bazen aylarca süren yarışmaları izlemek ve bunun için zaman harcamak, kimin çok daha zeki olduğunu tespit etmek kendi içinde aptallık değil midir? Musil’in gerçek aptallık olarak nitelendirdiği idrak körlüğünde insanlar sorgulamadıklarından aptaldır. Eğer hatasız kul olmaz diyorsak, davranışlarımıza ve düşüncelerimize yüklenen anlamlar yer ve zamana göre değişiklik gösterebiliyorsa, standartlaşmış şekilde yaptığımız davranışlar, bize verilen öğretiler, kabullenmeler, düşünceler, kısaca her şey sorgulanmalıdır. Herakleitos’un da dediği gibi değişmeyen tek şey değişimken sorgulamadan kabullenmek, sorgulayıp kabul ettiklerimizi de zaman içinde gözden geçirmemek, diğer bir ifade ile düşünme tembelliğine girmek de bir çeşit aptallıktır. Kitapta zekâ başarısızlığı olarak ifade edilen aşırı kendine güven ve kibirden kaynaklı davranışlar da aslında aptallığın farklı bir yansımasıdır. Kişi, zeki olmakla birlikte haddini aşan işlere kalkışır. Bu insanlar aşırı güvenin yarattığı kibirden, davranışlarını sorgulamaz hâldedir. Onların her yaptıkları doğrudur, test edilmelerine gerek yoktur. Ledric Dumont Un’un “ Öyle horozlar vardır ki, öttükleri için güneşin doğduğunu sanır.” sözü bu insanlar 2 için geçerlidir ama derler ya “Ava gelmedik kuş olmaz, başa gelmedik iş olmaz.” ya da “Düşmez kalkmaz bir Allah’tır.”, bu tip insanlar bunun farkında değildir. Kendilerine nasıl bir kabuk ördüklerini ve içinde nasıl sıkışıp kaldıklarını anlamazlar. Voltaire’in “Kendisini akıllı sanan herkes aptaldır.” sözü sanırım konuyu çok güzel özetlemekte. Kitapta “Beni aptal yerine koymalarına izin vermeyeceğim.” ifadesinin de aslından dolaylı olarak kibir içerdiğine dikkat çekilmiş. Tanrım… Bunu okuduktan sonra fark ettim ki ne kadar çok kişi bu sözü kullanıyor (artık bu ifadeyi kullanmayacağım kesin). Gerçekten de kişi bunu derken aslında ne kadar zeki olduğunu başkalarına ifade etmeye çalışmıyor mu, akıllı insan aptal durumuna düşürülmesine zaten izin vermezken ya da yapılanı algılayabildiğini karşı tarafa hissettirirken bunu başkalarına ifade etmeye gerek var mı? Kitaptaki dikkat çekici noktalardan biri de, “Vasatın altında sayılan biri, partinin, ulusun, tarikatın ya da sanat akımının koruması altında ortaya çıkar çıkmaz, "ben" yerine "biz" demesine izin verilir verilmez kendini beğenmişliğini arsızca ortaya koyar.” cümlesiydi. Kendisi olmadan başkalarından aldığı güçle hareket edenler, başkasının gücünü kendi güce sananlar ve sahip olduğunu zannettiği güçle her şeyi yapabileceğine inananlar… Unutmayın ağaca dayanma çürür, duvara dayanma yıkılır, insana dayanma ölür. Bazen aptal gibi davranmak stratejidir. Eğer zeki ama zayıf kişi, otoriteden ya da güçlüden farklı düşünüyorsa, kendini korumak adına aptal rolüne girebilir. Bu yaklaşım hemen aklıma, Mark Twain’in “Ağzınızı kapalı tutun ve insanlar aptal olduğunuzdan kuşkulansınlar. Konuşmaya başlayıp tüm şüphelere son vermenizden iyidir.” sözünü hatırlattı. Aptallık, sınır tanımaz bir şekilde her alanında kendini o kadar farklı şekillerde gösterebiliyor ki bu nedenle de Einstein’ın dediği gibi sonsuz. Ne zaman ne şekilde ortaya çıkacağını bilmediğiniz aptallıkla bağlantılı olarak ince dokunuşlarla, belli bir mizah anlayışı 3 içinde toplumun ve bireylerin eleştirildiği, açıkçası herkesin kendinde bir şeyler bulabileceği, farklı ve düşündürücü, güzel bir kitap. HANDE ÖZER 21903124 KAYNAKÇA Musil, Robert, Aptallık Üzerine, Çev. Üldes, Ersan. İstanbul: Sel Yayıncılık, 2018. Baskı. 4 Ömer Yurtseven Benimle Evlenir Misin? Geçenlerde izlediğim “The Lobster” adlı film evlilik üzerine ilgi çekici irdelemelerde bulunan kasvetli bir distopyada geçiyordu. Evlilik… Kimilerine göre bir ömür boyu mutluluğa giden yolda bir basamak kimilerine göre de modern çağın en büyük sorunu. Bir insanla geri kalan ömrünü geçirmek, yıllar boyu aynı insanla yaşamak... Neydi acaba insanları evliliğe iten motivasyon? Bana göre insanın verebileceği en büyük kararlardan biriyken evlilik nasıl oluyor da bu kadar insan “Ya ben birey oldum, dur kendime bir de eş bulayım” diyebiliyordu? Sahi daha tam anlamıyla bir birey olamamış insanların kendilerine bir eş bulma dürtüsü nereden geliyor hep merak etmişimdir. Yalnızlığın bir seçim olduğunun unutulup toplum içerisinde bu seçime anormal bir düşünce yaftasının yapıştırılması mı normal olan? Yalnız insanlar neden “evde kalmış” olarak nitelendiriliyor hiçbir zaman buna anlam da veremedim. Zaten hepimiz anne karnından yalnız çıkmadık mı ya da öldüğümüzde toprak altına yalnız girmeyecek miyiz? Doğarken yanında biri olan varsa söylesin biz de bilelim… Şimdi “Ya benim ikizim var ama”cılar çıkacaktır aranızdan. Onlar da biliyorlar ki içlerinden birisi daha önce doğuyor. Hatta kim daha büyük diye kavga eden sizler değil miydiniz güzel insanlar? Filmde de tutturmuşlar herkes çift olacak da yok efendim olmayanı ya da eşi ölünce yeni eş bulmayanı istediği bir hayvana dönüştüreceğiz. Eşler de genellikle benzer rahatsızlığı ya da hastalığı olan insanlardan oluşuyor. Körler ile körler, topallar ile topallar, psikopatlar ile psikopatlar… Adeta hastanede düzenlenen bir evlilik programı… İşin bir de evlilik programları tarafı var tabi. Kaç yaşına gelmiş teyzelerin ya da on sekizini yeni doldurmuş gençlerin bu programlarda işi neydi ki? “Üzerime ne yapacaksın” çemberinde dönüp dolaşan muhabbetler, adayların birbirine en iyi özelliklerini ya da güzelliğini veya yakışıklılığını göstermek üzerine harcadığı yoğun çaba ve bütün bunların hepsine alkış tutup insanları birbirlerine yakıştıran bir güruh üzerine kurulu bir sürü televizyon programı var. 2500 liranın mazotuna yetmediği bir insan grubu var ki ben onlara umutsuz vaka olarak bakıyorum. Ne ara toplumca evlenmekle kafayı bu kadar bozduk da bu isteğimizi milyonlarca insanın önünde yansıtmaya başladık akıl sır erdiremiyorum. Duygularını düşüncelerini kaybetmiş, sadece istekleri olan makinelere dönüşüyor insanlar. İsteklerini elde edebilmek için en iyi özelliklerini gösterip bunun karşılığında da yatlar, katlar, arabalar isteyen makineler… Evleneceği insanı neye göre seçmeliydi insan? Güzellik, boy, pos, para… Cidden bir seçim yapmak zorunda mıydı ya da? Kaliteli bir yalnızlık ne zamandan beri kalitesiz bir birlikteliğin gölgesi olmuştu? Bütün bu sorulara verilebilecek net bir cevabın olmaması da işin en trajikomik yanı. Farkında olmadan içine düştüğümüz bu durumun içinden çıkabilmek için hala yapılabilecek şeyler var. Değer yargılarımızla toplumun değer yargılarının çatıştığı anda, ormana kaçan David gibi pes edip sürüden ayrılan kuzu olmak yerine kuzuyu kapan kurt olmaya çalışmalı insanlar. Hayatınızı sizden başka kimse yaşamayacak. Aldığı kararı toplumun değer yargılarından bağımsız olarak alan insanlardan olmak kötü bir şey değil. Evlenmemek ya da yalnız yaşamak da yanlış bir şey değil. Toplumun bu duruma bakış açısı ne olursa olsun, karar senin kararın, hayat senin hayatın… Bırak etrafındaki herkes evlensin, bunu düğünlerde onlarca insanı eğlendirmeye çalışarak kutlasın. Bir süre sonra da aldığı kararın doğru mu yanlış mı olduğunu sorgulasın. “Biz ne yaptık acaba?” diye düşünen insanlardan olma sen arkadaşım. Eğer cidden bunu istemiyorsan yapmayacaksın. Filmde de bu durum “Bir şey hissetmediğin halde bir şey hissediyor gibi yapmak, bir şey hissettiğin halde bir şey hissetmiyor gibi yapmaktan daha zor.” sözüyle güzel özetlenmiş. Siz de evlilik üzerine bir şey hissetmeyenlerdenseniz eğer yalnızlığınızla evlenin… KAYNAK Lanthimos, Yorgos. The Lobster. 2015. Element Pictures. Film Sonsuza Dek Özgürlük Zafer Koşar | 11 Kasım 2014 Her insan için vazgeçilmezdir özgürlük ve demokrasi. Gelgelelim özgürlük ve demokrasi bütün insanlara nasip olmaz. Hele ki diktatörlükle yönetilen bazı ülkeler vardır dünyada ve bu ülkelerde özgürlüğün adı bile duyulmaz insanların kulaklarında. “Sonsuza Dek Özgürlük” filmi de diktatörleşmiş bir rejimin ve bu rejimle savaşıp halkının özgürlüğünü sağlamaya çalışan “V” adlı maskeli bir adamın hikâyesini konu almaktadır. V zeki birisidir ve bu zekâsını demokrasiyi insanlara tattırmak için kullanmaya hevesli, devrimci bir kişiliktir. V karakter olarak bir yana fiziksel olarak da çok güçlüdür ve üstün yakın dövüş becerilerine sahiptir. O bu güçlü yanlarını insanlara hizmet etmek için kullanmaya kararlıdır ve bunu yaparken öldürmek dahil hiçbir şeyden kaçınmayacaktır. Hepimiz az çok aşinayızdır V’nin şu sözüne “Bu maskenin altında etten fazlası var.” Peki neydi o maskenin altındakini etten fazlası yapan? Bu sözlerinin ardından V bizim sorumuza cevap niteliğinde devam ediyor konuşmasına “Bu maskenin altında bir fikir var ve fikirlere kurşun işlemez.” Bir ideal eğer doğru bir amaca hizmet ediyorsa, çoğu zaman o ideal, o ülküyü ortaya koyan insanın kendisinden daha önemlidir. Her insan elbet bir gün ölür ama fikirler ona inanan biri oldukça varlığını sürdürecektir. Tarihte fikirleri ve yol göstericilikleriyle anılan birçok değerli figür vardır. Bu kişilerin günümüzde bile sevgi ve saygıyla anılmasında onların insanlığa getirdiği özgürlük, barış ve kardeşlik gibi bir çok mesajın büyük payı vardır. Yani aslında şu an bizim bildiğimiz değerli şahsiyetleri değerli kılan onların zenginliği veya güzelliği değil, bize aşıladıkları fikirlerdir. Biz inanmaya devam ettikçe bu fikirler hep yaşayacak ve güzel neticeler doğuracaktır. Filmin ana kahramanı V de mevcut despot yönetimin direncini kırmak ve halkı özgürlüğün aslında sadece bir hayalden ibaret olmadığı düşüncesine ısındırmak için diktatörlüğün sembolü olarak gördüğü parlamento binasını havaya uçurmaya karar verir. Özgürlük insanın temel bir ihtiyacıdır, olmazsa olmazıdır. Bu nedenle kendi devleti tarafından bile insanın özgürlüğü asla kısıtlanmamalıdır. Despot yönetimler ise halkı kısıtlar bu da içinden çıkılmaz bir duruma neden olur çünkü yönetimler ihtiyaç sonucu ortaya çıkmış mekanizmalardır. Yönetimler de aynı diğer ihtiyaçlar gibi, ihtiyaç olmaktan çıkıp zarar veren bir hâl almaya başlayınca yitirir geçerliliğini. Bunun sonucunda halk kendi yolunu çizer ve kendisi için daha yararlı olabilecek insanlara verir yönetim yetkisini. Gelecek nesiller ise lanetle anar despot yönetimlerin ismini. Malcom X’in bir sözü vardır “Bütün uyuyanları uyadırmaya bir tek uyanık yeter.” diye. Diktatörlüğe karşı bilinçlenmiş bir kişi de bütün toplumu tek başına bilinçlendirebilir, insanların içine özgürlük hissini aşılayabilir. Fakat bu noktadan sonrası insanların özgürlüğü ne kadar derinden istediklerine ona ulaşmak için ne kadar çabaladıklarına bağlıdır. Çünkü siz insanlara bir şeyleri ne kadar anlatırsanız anlatın, onlar anlattıklarınızı anlamak ve hayata geçirmek için çaba göstermezlerse anlattıklarınızın onlara faydası olmaz ve siz de nefesinizi boşuna tüketmiş olursunuz. Eğer ki söyledikleriniz yankı bulursa kulaklarda değil de vicdanlarda o zaman anlaşılır demek istedikleriniz ve takip edilir fikirleriniz. Sonuç olarak, İnsanlar büyür, yaşar ve ölürler. Ölüm insan için kaçınılmaz bir gerçektir. Öldükten sonra insanlardan geriye ideallerinin dışında pek bir şey kalmaz. İdealler, insanın aksine, takip edildikçe ölümsüzdürler. Takip edilmekle kalmayıp uygulandıkça bu idealler bizi doğruya götürecek baş aktörler olacaklardır. Ama eğer bir ideale sahip olmayıp amaçsız bir hayat sürersek ne hayatın bize bir katkısı olur ne de biz insanlığa bir şey katabiliriz. Atalarımızın da deyişiyle ot gibi yaşar gideriz. Kaynaklar: http://tr.wikiquote.org/wiki/Malcolm_X http://replikler.net/replik/v-for-vendetta-replikleri-2006/ http://www.pagecovers.com/covers/movie/v_for_vendetta_mask.jpg Ceren Alganatay Çıkış Yok Günümüzde insanlar yoğun ve durmaksızın, beklentilerle dolu bir hayat yaşıyorlar. Beklentiler arttıkça problemler artıyor ve problemler çözülemedikçe insanlar sırtlarında bunun taşlarıyla dolaşıyorlar. Her insanın bu gücü farklı boyutlardaki taşları kaldırmaya yetiyor. Kimisi dokuz taşı kaldıracak gücü bulurken, kimisi iki taş aldında eziliyor ve bu taşlarla yola devam etmek istemeyerek kolay yolu seçiyorlar. Kaçmak... Hayattan, sorumluluklardan,çıkan problemlerden kısacası bu hayattan kaçmak. Nasıl kaçıyorlar peki? Hayattan nasıl kaçabiliriz ki? Cevabı çok basit: İntihar ederek. İntihar bir çıkıştı ve eminim her insan hayatında en az bir kere de olsa bu kaçışı aklından geçirmişti. Bunun çeşitli sebepleri olabilir, kimisi hayatında zorluklar olduğu ve bunlardan kaçmak istediği için intihar etmeye kalkarken kimisi de “Adam Standler’ın 39 Ölümü” kitabının kahramanı Adam Strand gibi sadece canı sıkıldığı için intihar etmeyi deniyor. Kitabın intihar etme konusunda ne kadar çok yöntem anlattığını fark ettim. Adam, otuz dokuz kere intihar ederken her seferinde başka metodlar deniyor ve her seferinde başarısız oluyordu. Bir keresinde aşırı dozdan ölmeye çalışırken, başka seferinde kendini asıyor, bir sonrakinde bir yerden atlayarak bu hayattan uzaklaşmaya çalışıyordu ancak hiçbirinde başarılı olamıyor sürekli hayata geri dönüyordu. Ya gerçek hayatta da öyle olsaydı? Kendimi düşündüm; bu hayattan, sıkıntılardan kurtulmaya çalıştıkça ya daha fazla bu hayata gömülseydim napardım? İntihar etmeyi düşündüğüm zamanlar geldi aklıma. Bu hayattan kurtulmak için her şeyi göze almışken, her seferinde bir farenin kapana kısılması gibi burada sıkışıp kalsaydım... O kadar canım acırken, ne yaparsam yapayım işe yaramasaydı ve her seferinde Adam gibi birkaç saat sonra sanki o olaylar hiç yaşanmamış gibi hayata tekrar açsaydım gözlerimi, ne olurdu? O kitabın her sayfasını okurken bunun ne kadar korkunç olduğunu düşündüm. Herkes nasıl bir gözle bakardı acaba bana? Herkesin gözünde intihar etmeye çalışmış ama başarısız olmuş bir ruh hastası olurdum herhalde. Acaba hala konuşurlar mıydı benimle? Beni tedavi mi etmeye çalışırlardı? Nasıl bir hayatım olurdu o saatten sonra? Sonunda ölmeyi başarır mıydım? Hayatım nasıl sona ererdi? Kitabı okurken sürekli bu sorular vardı kafamda ve hala bir cevap bulamadım. Bir yandan kitabı okurken aslında intihara meyilli insanların bunu okumasının ne kadar sakıncalı olacağını düşündüm. Hayata küsmüş, buradan kaçmak için her şeyi yapacak birine bir yol daha göstermiş oluyordu kitap. O olmazsa bunu dene, bu olmazsa şunu dene... Hiç bu kitabı okuduktan sonra sırf bu kitap yüzünden intihar etmeye kalkmış biri var mıydı acaba, bence kesinlikle olmalıydı. Ceren Alganatay Kitabın konusu çok ilginçti ve konusunu ilk duyduğum andan itibaren okumak için can attım. Her kitap farklı bir hayal gücü, farklı bir düşünce biçimi benim için ve bu kitabın kurgusu, yazarın hayal gücü beni çok etkiledi. Zaman geçtikçe kitapların konuları, sonları her bir şey birbirine benzemeye başlıyor ve bu da kitapları sıradan bir şekle sokuyor. Bu şekildeki değişik konulu kitaplar insanlara daha cazip gelmeye başlıyor ve dikkat çekiyor. Gündelik hayatta bir çok insanın düşündüğü, sıradışı bir konu olduğu ve değişik bir sonu olduğu için bir çok insanın ilgisini çekiyor. Konusuyla diğer kitaplardan ayrılan ve üslubuyla insanı sürükleyen, değişik konusuyla herkesi şaşırtan bir kitap olması bu kitabı diğerlerinden ayırıyor. Bu kitabı intihar etmeye meyilli olmayan ama bu konulara ilgisi olan herkesin okumasını kesinlikle tavsiye ederim. Turan Bayram 21301680 Türkçe-102 3 CESUR YENİ ÜTOPYA Ütopyalar mümkün müdür? Dünyada her insanın belli bir konuda uzlaşıp, aynı şekilde düşünmesi, aynı şeyi istemesi mümkün müdür? Yüzyıllar sonra insanlık başka bir evreye ulaştığında belki. Bunun dışında distopyalar bana çok daha mümkün gözükür. Belki bütün insanlar aynı şekilde düşünmeyebilir, aynı şeyi düşünmeyebilir, fakat çoğu insan idareyi baskın bir yönetime teslim edip sorumluluktan kurtulmak gibi bir eğilime sahiptir. ‘Güvenlik’ adı altında yapılan her şey kabul edilir ve insan ‘makineleşmek’ gibi bir hastalığa çok yatkındır. İşte bu yüzden distopyalar çok daha mümkündür ve dünyamız yavaş yavaş böyle bir geleceğe sürüklenmektedir. Şimdi yaşantılarınız hakkında düşünmenizi istiyorum ve onu Cesur Yeni Dünya’yla karşılaştırın. Görünür de çok fazla farklılık vardır hatta belki de uyan hiçbir noktasını bulamazsınız. Tuhaftır ki o hiçbir ortak noktası bulunmayan iki farklı dünya neredeyse birebir aynıdır. Bu iki dünyada da insanları uyutmaya yetecek kadar uyuşturucu mevcuttur. İki dünyada da insanların hayatları aslında varlığı çokta bariz olmayan bir otorite tarafından kontrol edilir. Her iki dünyada da göremediğimiz bir göz bizi sürekli izler. Cesur ve yeni olan dünyada insanların özgürlükleri yokken, bizim dünyamızdaki ise tamamen bir illüzyondan ibarettir. Bizim dünyamızdan biraz bahsetmek istiyorum ve onun Cesur Yeni Dünya’da nasıl simgeleştirildiğinden. Romanda insanlar kendilerine inanılmaz derecede mutluluk veren uyuşturucular kullanırlar. Her vatandaş, her insan bunu yapmak zorundadır aksi takdirde cezalandırılırlar. Devlet ya da otorite insanlarının düşünmesini engellemek adına bunu yapar ve bunda çokta başarılı olur. Kimse bu durumu sorgulamaz ve yaşayan canlı bir organizmanın parçasıymışçasına hepsi günlük görevlerini yerine getirip, yaşamaya devam ederler. Sanırım bu uyuşturucuların karşılığı günümüz dünyasında televizyonlardır. Otorite bize televizyon izlememiz için herhangi bir baskı yapmaz ama neredeyse her ailenin evinde en az bir tane televizyon vardır. Yeni evlenen bir çiftin evinde televizyon olması bir çeşit zorunluluktur. Yokluğu büyük bir eksiklik sayılır. Günümüzün insanı saatlerini televizyon karşısında harcamaya o kadar alışmıştır ki bu durumu anormal karşılamazlar bile. Aksine televizyon izlemeyen insanlar tuhaf olarak nitelendirilirler yani televizyon kontrol için gerekli olan uyuşturucuyu insanlara sağlar. Dünyamızda ki özgürlük kavramını deşmek istiyorum. Orta sınıftan sıradan bir insanın hayatını ele alalım. Kendilerine ait bir arabaları ve daireleri vardır. Yaşamlarını göreceli dolgun olan maaşlarına bağlamışlar ve monoton bir hayat yaşarlar. Aldıkları araba ve daire için bankalara binlerce lira kredi öderler ve ellerindekini koruyabilmek adına çizgileri olan yaşamlarının dışına adımlarını atamazlar. Her gün işe gitmek zorundadırlar, toplumda moda olanı takip etmek zorundadırlar, çocuklarını ‘uslandırmaya’ çalışırlar. Kendilerini kırılmaz prangalarla sisteme bağlarlar ve açıkçası bence böyle bir yaşamın mantıklı ve özgür olduğunu savunmak bence yanlıştır. Üstelik dünyamızın insanları çoktan makineleşmiştir. Herkesin isteği belli çizgiler dışında aynıdır: Mutlu aile yaşamı, zenginlik veya saygınlık… Şimdi Cesur Yeni Dünya’yla bizim dünyamız arasında ki en büyük farklılığa değinmek istiyorum. Günümüz insanı modern yaşamın getirdiği stresten bıkmış ve mutsuzken, Cesur Yeni Dünya’nın insanı alabildiğince memnun ve mutludur. Yaşadıkları hayat insanın en temel içgüdüsü üstüne kuruludur: Tatmin olma. İnsanlara üzgünlüğü getiren her şey yasaklanmıştır. O kadar ki birisine âşık olmak bile çok tuhaf karşılanır. Toplum ve düzen tamamen hedonisttir ve tuhaftır ki bu durum dünya üzerinde ki bütün sorunların üstesinden gelmiştir. Bu durum aklımda soruların oluşmasına sebep oldu. Ya Cesur Yeni Dünya bizim zannettiğimiz gibi bir distopya değil de ütopyaysa? Ya toplum ahlak değerlerini hazlarının önüne koyarak yanlış yapıyorsa? Sanırım bu sorunun kesin bir cevabı hiçbir zaman olmayacak ama bana kalırsa insanlar bir yerlerde yanlış yapıyor. Kesin bir çözüm için yanlış yere bakıyor. Hem bana kalırsa kim diyebilir ki özgürlük mutluluktan daha önemli diye? DEĞİŞMEYEN DÜNYA Tekrar merhaba! Ben Bilkent Üniversitesi Endüstri Mühendisliği 1. Sınıf öğrencisi Ahmetcan Demirel. Bugün bir Aldous Huxley eseri olan Cesur Yeni Dünya ile karşınızdayım. Aldous Huxley(1894-1963), birçok bilim insanı ve sanatçı yetiştirmiş olan Huxley ailesinin belki de en ünlü üyesi, İngiliz roman, deneme ve hikâye yazarıdır. Cesur Yeni Dünya, çok başarılı ve bilim ile iç içe bir distopya örneğidir. Kitapta tüm dünya halklarının tek bir devlet altında toplandığı bir düzen anlatılmakta. Seri üretimin artık sadece makinelerde değil, insanlarda da geçerli olduğu; istenilen zihinsel ve fiziksel yapıda bireyler yetiştirildiği ve doğumdan ölüme kadar planlanmış yaşamlara sahip insanların yer aldığı bir dünya çıkıyor karşımıza. İnsanların tanrı olarak gördüğü "Ford" da aslında bu meselenin kilit noktası. Bu "Ford" elbette adeta ikinci Sanayi Devrimi'ni gerçekleştirmiş olan Ford marka arabaların mucidi Henry Ford'dan başkası değil! Kitabın yazıldığı dönemden çok az bir süre önce hareketli üretim bandı ve seri üretim arabalar gibi günümüzdeki üretimin ana maddeleri işte bu birey üretimine de aynen yansıtılmış. Yazarın oluşturduğu dünya bizlere bu seri üretimin arabalarla kalmayacağını, hayatımızı tamamen ele geçirmeye çalışacağını anlatıyor. Kitaba başlarken az önce bahsettiğimiz bilimsel dokuyla iç içe geçen bir "kuluçka merkezi" tanıtımı görüyoruz. Bu seri üretimin nasıl yapıldığı gibi teknik detaylar anlatılıyor. İnsanlığın tarihine işlenmiş olan sınıf ayrımı bu seri kuluçka merkezinde de mevcut. İnsanlar Alfa, Beta, Delta ve Epsilon olarak 4 ana sınıfa ayrılıyor, hatta bunlar da kendi aralarında artı ya da çift artı gibi ekstra ayrımlara uğruyor. 20. yüzyılın ikinci çeyreğinden 600 yıl sonra bile çok keskin sınıf ayrımları olacağını belirten Huxley, hem fiziksel hem de zihinsel olarak, bu ayrımın doğuştan açık şekilde başlayacağını düşünmüş. Belki de her distopyanın ortak noktası olan mutlak hâkimiyet Cesur Yeni Dünya'da bebeklikten başlıyor. "Uykuda öğrenim" olarak adlandırılan bir teknikle çocukların yaşamlarındaki daha ilk günlerinden itibaren, onlar uyurken, ne düşünmeleri gerektiği hipnoz edici bir sesle hoparlörlerden yayınlanıyor. Özellikle bu zihin kontrolü meselesi çağımızda gittikçe tehlikeli bir noktaya gelmiş durumda. Her gün milyonlarca insan televizyondan, bilgisayardan, hatta reklam panolarından onlara ne yapılması gerektiğini söyleyen insanları dinliyor ve izliyor. Televizyon ya da sosyal medya ayırmaksızın sadece boş konularda düşünmeye teşvik ediliyoruz. İnsanların en çok düşünüp tartıştıkları alanlar futbol veya moda olmuşken bu duruma karşı çıkanların dışlanıp “asosyal” olarak nitelendirildikleri bir düzen içinde yaşamakla kalmayıp karşı çıkmıyoruz. Sanırım bu durum düzelmeyecek. Aksine, gittikçe daha vahim bir hal alacak. Kitapta karşımıza tüm bu durum ve düzene karşı zihinlere sahip insanlar çıkıyor. Zaten bence kitabın asıl noktası bu karakterlerin yaşadıkları. Her toplumda olduğu gibi "farklı" olan insanların yaşamları hiç istedikleri gibi gitmiyor. Hemholtz Waltson aracılığıyla gücünün ve farklılığının farkına dahi varamayan, sadece garip hisseden insanların yalnızlığı anlatılıyor. Mustafa Mond aracılığıyla farklılığını ve zihinsel gücünü gördükten sonra bunu kullanan ve farkını insanlara hissettirmeyen insanların kendilerini nasıl sakladıklarını görüyoruz. Ana kahramanımız Bernard Marx ise farklı insanların çoğunluğunu temsil ediyor. Dışlanmış, hırpalanmış ve yanlış anlaşılmış olan insanlar. Bernard'ın bu dışlanma ve ötelenme anlarında "soma" denilen uyuşturucu aracılığıyla bulduğu rahatlığı ve hayatımızdaki acı gerçeklerden kaçışımızın simgelenişini görebiliyoruz. Bence soma sadece uyuşturucu ve bağımlılık yapıcı maddeleri değil, gündelik yaşantımızda sıkıntılarımızdan kaçmak için kullandığımız, bilgisayar oyunlarından televizyon şovlarına kadar, her şeyi temsil ediyor. Daha sonra Bernard’ın sömürge ülkelerden getirdiği farklı bir insan aracılığıyla sahip olduğu popülerliğe şahit oluyoruz. Hızlı tüketim bağımlısı insanların bir süre sonra bu farklı insandan da sıkılışı ve Bernard’ın popülerliğini kaybedişi aslında bizlerin ne kadar boş ve geçici şeylere bağlandığımızı gösteriyor. Bu farklı insanın uygarlığı sorgulayışı kitapta son değinmem gereken nokta. Yalnız kaldığı zaman içinde uygar insanların hiç düşünmediklerini, sadece tüketip, düzene uyduklarını anlatıyor yazar. En büyük eksiğimizin düşünmek olduğunu tekrar fark ediyoruz. Büyük bir ekonomik bunalım ve bu bunalımdan çıkmak için yüz yıl sonrasının temellerini atan çalışmaların olduğu bir dönemin eseri olan Cesur Yeni Dünya bize, bir kısmı çoktan gerçekleşmiş, bir kısmı gerçekleşmekte olan ve bir kısmı, maalesef, gerçekleşecek olan, insanlığı özünden uzaklaştıran değişimlerin bir panoramasını sunuyor. Her ne kadar gelişim ve yeniliğin güzel olduğunu düşünsek de bu konuda belli prensiplerimiz olmadan insanlığımızı kaybedeceğimiz aşikâr. Muharrem Civan Türkülerdir Milletimizin Kimliği İlk insandan bu yana, insanlar sözlü olarak ifade etmeye çalıştıkları ancak bu konuda başarı olamadıkları duygu ve düşüncelerini kimi zaman bir taşa, toprağa kimi zaman da bir kâğıt parçasına dokumuşlardır. Dokumuşlardır onlar büyük bir itina ile çünkü ifade ettikleri kişiler ve düşünceler onlar için canlarından kıymetlidir. Onlar çoğu zaman o kişiye bakarken zarar veririm (nazar değiririm) korkusuyla gözlerinden bile sakındıkları, o kişiyi hatırladıkça kalplerinin çarpıntısına söz geçiremedikleri, o kişiden uzakta olunca büyük bir hasret çektikleri; kişiye olan duygularını bütün çıplaklığıyla ince ince dokumuşlardır tarihin derinliklerine. Bazı zamanlar da ise sıla özlemiyle yanıp tutuştukları memleketlerini, her karış toprağı için canlarını feda edebilecekleri vatanlarını kendi dönemlerine ve daha sonraki dönemlere anlatmışlardır haykırırcasına. Ancak çoğu kez işleyememişlerdir duygularını bir kâğıt parçasına ya da taşlara, birilerine de anlatamamışlardır dertlerini ki ölümsüz olsun sevdaları. Kendi köşelerine çekilip çoğu kez gözyaşları içerisinde dile getirmişlerdir sevdalarını ağıtlar yakarak. Kendileri yazıya dökemese de sevdalarını çok azıda olsa zamana meydan okuyarak dilden dile dolaşarak günümüze ulaşmıştır. Fakat türkülerin asıl sahipleri unutulmuş, sevdaları ulaşmıştır günümüze ve ulaşmaya devam edecektir daha ileriki kuşaklara. Âşıklar sanki yaşamlarından vazgeçip sevdalarını ölümsüzleştirmişlerdir. Onlar tahmin etmişler miydi acaba sevdalarının kendileriyle beraber yok olmayacağını, üstelik ileride kitaplarda konu olarak işlenebileceğini? Nasıl bilebilirlerdi ki kendi duygularının uluslarına mâl olup uluslarının onlarla aynı duyguları paylaşacağını? Bilmeden de olsa bizi bize ne de güzel anlatmışlardır. Türküler birçok duygu barındırır yaşamlarımızın her anından. Ne zaman bir duygu hissiyatına kapılsak vardır duygularımızın karılığı türkülerde. Mutluluklar, ayrılıklar, aşklar, memleket ve vatan sevgileri… Türküler çare de olur kendini dinleyenlerin dertlerine. Türküler alır dertlileri götürür başka diyarlara unutturuverir dertlerini. Bulur dertli insan o zaman derdinin devasını. Rahatlar bir nebze de olsa derdini çektiği dünyasından bir an bile olsa uzaklaştığı için. Türküler sıcacık ve samimidir dinler insan dertlerini en sıkı dosttan iyi. Saf ve temizdir türküler çünkü onlar yazılmıştır âşıkların en duygulu anlarında. Biraz da ülkemizin önemli şair ve yazarların türküler hakkında düşüncelerini topluma karşı nasıl dile getirdiklerine bakalım: “İnsanların türküleri kendilerinden güzel/ kendilerinden umutlu/ kendilerinden kederli daha uzun ömürlü kendilerinden/ sevdim insanlardan çok türkülerini insansız yaşayabildim/ türküsüz hiçbir zaman...” ( http://www.siir.gen.tr/siir/n/nazim_hikmet/isimsiz_siirler.htm ) Diyerek sesi soluğu olduğu milletine türkülerin içtenliğini, kalıcılığını ve insanlardan daha saf ve temiz olduğu vurgusuna şiirinde yer vermiştir Nâzım Hikmet. El olarak gurbette memleket ve vatan özlemi çektiğinden midir veyahut türkülerin milletimiz açısından önemli bir yeri olduğundan dolayı mıdır bilinmez insansız yaşayabildiğini ancak türküsüz bunu başaramadığını dile getirmiştir. Halkımızın sesi soluğu olmuş diğer bir şairimiz olan Bedri Rahmi Eyüboğlu da mısralarında türkülerle ilgili düşüncelerine yer vermiştir. Türkülerimizi her insan evladının vazgeçilmezlerinden biri olan analarımızın sütüne benzetmiştir. Aynı şiirinin devam eden mısralarında ise türkülerimizde memleketimizden motifler barındırdığı vurgusunu yapmıştır: “Ah bu türküler/ Türkülerimiz/ Ana sütü" gibi candan Ana sütü" gibi temiz/ Türkülerde tüter dağ dağ, yayla yayla Köyümüz, köylümüz, memleketimiz.” (Eyüboğlu 2003, 101) Biz de tarihimizde ve edebiyatımızda önemli yerlere sahip olan şairlerimizin görüşlerinden sonra türkülerimizin önemine bir bakalım. Türküler sözlü Türk edebiyatı devrinden bu yana Türklere ait birçok duygu, düşünce ve önemli olayları kuşaktan kuşağa aktarılarak günümüze kadar taşımıştır ve geleceğe de taşıyacaktır. Türküler bizim kimliğimizden bir şeyler barındıran, bizi diğer uluslardan ayrı kılan önemli değerlerimizdendir. Evet, doğru. İlk olarak bizim milletimizin insanlarınca yazılmış veya söylene gelmiştir. Ancak zaman içerisinde milletimizin kimliği hâline dönüşmüştür türküler. Örnek verecek olursak yabancı bir kişi milletimiz hakkında bilgi sahibi olmak istiyorsa ilk olarak milletimizin kimliği olmuş türkülerimize bakar, tarihimizi ve bugünümüzü bir arada görme fırsatı yakalar. Bundan dolayıdır ki kimliğimiz olan türkülerimize sahip çıkmalı onları yarınlara da ulaştırmalıyız ki özümüzü kaybetmeyelim. Kaynakça: Eyüboğlu, Bedri Rahmi. Dol Karabakır Dol. İstanbul: İş Bankası Kültürel Yayınları, 2003. Ran, Nazım Hikmet. 08 Mart 2016 tarihinde erişildi. http://www.siir.gen.tr/siir/n/nazim_hikmet/isimsiz_siirler.htm BİZ SİZDENİZArkadaşımla akşam 7. Cadde'de buluşmaya karar vermiştik. Birlikte günlerdir özlemini çektiğim muzlu, çikolatalı krepten yiyecektik. Diğer yandan da okuldan söz edecek, yaşadığımız olayları, komik durumları anlatıp gülecek, haftanın yoğun stresini üzerimizden atacaktık.Evlerimiz buluşma yerine yakındı. On beş dakika önce çıkmam yeterliydi. Daha erken çıkmayı tercih ettim. Bir süre mağazaların vitrinlerine bakmak iyi gelir diye düşünmüştüm. 7. Cadde'nin başına gelince ilk mağazanın vitrinine yöneldim, indirim yazılarının altındaki giysilerin o büyüleyici dünyasına dalacaktım ki gözüm mağazanın yan tarafındaki büyük çöp kutularının yanına toplanmış kâğıt toplayıcılarına ilişti. Her zaman orada olurlardı. Ama bu kez nedense dikkatimi çektiler. Bir yanımda çeşit çeşit, renk renk giysilerin olduğu vitrin, diğer yanımda onlar. Büyük çöp kutularına eğiliyorlar, kâğıtları ustalıkla ayıklayıp boylarından büyük torbalara özenle istifliyorlar, torbaları daha çok kâğıt alması için sıkıştırıyorlardı. Çelimsiz, kavruk, kara tenli, kara saçlı, kara gözlüydüler. Yaşıtlarına göre daha kısa boylu ve zayıf sayılırlardı. Elleri soğuktan ve bakımsızlıktan çatlamış, vücutlarına göre orantısız büyüklükteydiler. Bedenleriyle uyumsuz ama tekdüze dünyalarıyla uyumlu olan, kirlenmiş, yıpranmış ve kapkara kıyafetleri, etraflarında da kapitalist sistemin öne çıkardığı renk cümbüşü, kızlı erkekli gruplar, kahkahalar, müzik sesleri, türlü içki ve yemek kokuları vardı. Bu ritme uygun bir biçimde çöp kutularının etrafında bir eğilip bir doğrulan kara saçlı, kara gözlü, çocuk mu genç mi pek anlaşılmayan delikanlılardı onlar. Duruşları Yılmaz Güney fiyakası, kollarında Müslüm Gürses jilet yarası, kimseye bakmıyorlar, kimseyi görmüyorlar, etraflarıyla hiç ilgilenmiyorlar, kimseye imrenmiyorlar.Bu hâlleriyle aslında “Bizden korkmayın, bizden çekinmeyin, biz ekmek kavgasındayız, bizden size zarar gelmez, biz sizdeniz.” diyerek avazları çıktığınca bağırıyorlardı. Onları üzmekten korktuğum için sanki vitrine bakıyormuş gibi yapıp izlemeye devam ediyordum. Arada çöpten buldukları yarısı içilmiş bir içecek kutusunu kafaya dikiyorlar, şımarık bir lokanta müşterisinin beğenmediği, kedi, köpek yesin diye garsonlar tarafından çöp kutularının yanına bırakılan çöp şişi paylaşıyorlardı. Yarım saate yakın onları izlemişim. İşlerini bitirdikten sonra boylarından büyük iki tekerlekli torbalarını omuzlarının üzerine eğerek başka çöp kutularına doğru yol aldılar. Sırtında ağırlığının onlarca katını taşıyan karınca gibiydiler. Kapkara gözleriyle karayazgılarını yok etmek istercesine aynı ritimle ve kararlılıkla karanlığın içinde kayboldular.Geride içinde büyük indirim, etiketin yarısına ifadelerinin bulunduğu yazıların altındaki kırmızı, yeşil, mavi montlar, rengârenk kazaklar, gömlekler ve pantolonların bulunduğu parıltılı vitrinler kaldı. Bir de kirlenmiş, yıpranmış, kara giysileriyle uzaklaşan kara tenli, kara saçlı, kara gözlü gençlerin koyu gölgesi.Saate baktım, randevuma geç kalmıştım. Hızlı adımlarla yürüdüm krepçiye. Arkadaşım bana kırmızı bir gül almıştı. Krebimizi sipariş ettik, masamıza oturduk. İçerisi tıklım tıklımdı. Daha çok genç kızlar, erkekler, tek tük yetişkin kişiler, onların yanlarında da biraz kilolu çocuklar vardı. Hepsi beyaz yüzlü, yumuşak elli, temizlerdi ve hepsinin giysileri rengârenkti. Önlerinde bol malzemeli krepleri duruyordu. Âşıkların, yalnızların, kilosuna dikkat edenlerin, kilosunu umursamayanların, “Spor yapar eritirim.” diyenlerin, kısacası herkesin kahkahası birbirine karışmıştı.Kreplerimiz getirildi. Arkadaşım ilk lokmalarını yuttuktan sonra okulundan ve duygularından anlatmaya başladı. Şu kız şunu giymiş, şu oğlan yeni araba almış, benimle daha sık krep yemek istiyormuş... Benim aklım ise o kapkara gözlerde, o fiyakada, o jilet yaralarındaydı. Daha ilk lokmam ağzımda büyüdü. Tıkanmıştım. Kendimi suçlu hissediyordum. Ne kadar anlamsız gelmeye başlamıştı şu an her şey. Aynı toprakların insanı olacaksın, sen muzlu çikolatalı krep yiyeceksin, onlar kediye bırakılan artığı yiyecek, sen sıcak bir ortamda arkadaşınla buluşup kahkaha atacaksın, onlar soğuk sokaklarda çöp kutularının yanında titreyecek.Nefessiz kaldım birden. Kendimi sokaklara atmak istedim. Onları yeniden görmek, onlara selam vermek, önlerinde saygıyla eğilmek istedim. “Korkmayın, çekinmeyin bizden, biz de sizdeniz!” diye haykırmak istedim. Arkadaşımın yeni alacağı lokmayı yutmasına dahi fırsat vermeden onu dışarıya çekiştirdim. Yüksek bir yere dikilip caddenin her iki tarafına uzun uzadıya baktım.Gitmişlerdi. Arkadaşımın ellerinden hiç tutmadığım kadar sıkı tutarak onu çöp kutularının yanına getirdim. “Kâğıt toplayacağız.” dedim. Delirdiğimi sandı ama bana çok değer verdiğinden nedenini sormadı. Çöpleri karıştırmaya başladık. Bir süre sonra epey kâğıt istiflemiştik. Ellerimiz de yüzümüz de kapkara olmuştu. Biraz içecek ve yarım bırakılıp atılmış gözleme de bulmuştuk. İkimizde oturduk yere ve gözlerimizden süzülen damlalar eşliğinde gözlemeyipaylaşarak yedik. Kolumuzda jilet yarası yoktu hâlâ ama Yılmaz Güney fiyakası fazlasıyla yansımıştı duruşumuza. Nasıl da gururluyduk.Artık sokaklarda yürürken bir insan sıcaklığıyla bakıyorum onlara. Onlar da bu ülkenin eşit yurttaşlarıydı. Onlar da ekmek parası için çabalıyor ve onlar da alın terleriyle yedikleri ekmeğin her lokmasını hak ediyorlar. Onlar, eşit olmayan bir gelir dağılımının hüküm sürdüğü bir düzende mücadeleye itilmiş yurttaşlardı. Her fazla yediğimiz lokmada hakları var onların. Kara yüzleri, kara elleri bizim kararmış yüreğimiz aslında. Onlar fiyakalı duruşlarıyla bir Yılmaz Güney, onlar kollarındaki jilet yaralarıyla itiraz eden bir Müslüm Gürses, onlar biziz aslında.Bu olaydan sonra ne mi yaptım? Mahallemdeki apartmanları tek tek dolaştım. O insanların onurlu yaşam kavgalarını anlattım. Mahallemde yaşayan insanlardan çöpe atacakları kâğıtları diğer çöplerden ayrı bir şekilde koymalarını istedim. Çoğu kabul etti. Şimdi onlar mahallemizden geçerken iyice fiyakalı geçiyorlar. Neden mi? Çünkü çöp karıştırmıyorlar, kâğıtlar hazır olduğundan onları alıp torbalarına bırakıyorlar. Sanki belediyenin görevlisiymiş gibi hissediyorlar kendilerini. Artık dışlanmadıklarını, yalnız olmadıklarını, kendilerine saygı duyulduğunu, bazı şeylerin değişebileceğini hissediyorlar.“Vitrinlerdeki rengârenk giysilerden hangisini almalıyım?”, “Lokantada acaba bugün hangi tür et yemeliyim?” diye derin derin kafa yoranlara sesleniyorum. Soğuk sokaklardaki kapkara gözlerin, yaşından önce irileşmiş ellerin farkına varmalısınız, onlar bizden! Avazımız çıktığınca hep birlikte o kapkara gözlere, o fiyakalı duruşlara, o hüznün jilet çiziklerine dönüştüğü kalplere yumuşak ellerimizden, beyaz suratlarımızdan utanmadan bize inanana kadar bağıralım artık: “Biz sizdeniz!”Ahmet TELLİ, “Bakışın Senin”, Everest Yayınları, Birinci basım, Ekim 2016, İstanbul“Pankart” başlıklı şiir, s.38, 39 “Yılmaz Güney duruşlarında fiyaka Müslüm Gürses kollarında jilet”“Yine de buradalar, atık kâğıt Toplamaya ara veripHiç kimseyiz, o dediğisizdeniz”SESSiZ VE AĞIR SOKAKLAR‘’Sokaktayım, kimsesiz bir sokak ortasında; Yürüyorum, arkama bakmadan yürüyorum.’’ Necip Fazıl Kısakürek’in eĢsiz Ģiirlerinden bir tanesi: KALDIRIMLAR. Ġnsanı yalnız hissetmesine, durup düĢünmesine sebebiyet veren bu Ģiir ile okuyucuyu sokağın içine sokuyor Ģair. Sokağı, evleri, kaldırımları insan psikolojisi ile birleĢtirerek eĢsiz bir kombinasyon oluĢturuyor ve en uygun kelimeleri seçerek, Ģiiri adeta yaĢayarak anlatıyor. Kaldırımlar’ı okuyup ta etkilenmemek elde olmadığı gibi insanı tekrar tekrar düĢünmeye sevk ediyor. Belki de Ģairin yaĢam tarzından, çektiği sıkıntılardan kaynaklanıyordur fakat ben daha önce bu kadar etkili bir psikolojik Ģiir okuduğumu hatırlamıyorum. Bu Ģiiri okurken yıldırımların her an bir sıkıntı çıkarmak için beklediğini, herhangi bir yanlıĢımda baĢıma düĢeceği hissine kapıldım. Kötü durumlarda da yardımcımın kaldırımlar olduğunu gördüm ve hayatımın bu kaldırımlarda olduğunu ve taĢlarının üzerinde hayatımdan kesitler olduğunu düĢündüm. Anı yaĢamam gerektiğini, üzerimdeki ateĢten gömleğin söndürülmesi gerektiğini ve bu ateĢin kaldırımlar tarafından alınması hissine kapıldım. ġiirin ikinci kısmına gelirsek, ne kadar bağımsız olsam da her Ģeyimle sokağın malıyım. Sokakların da arkadaĢı yok, benim de ve ikimiz birleĢerek bir bütün oluĢturuyoruz. Fakat ne kadar birlikte hareket etsek de,coĢkulu iĢler yapsak da, varacağımız yerin kabir olduğunu ve sadece beni düĢünenin sadece kaldırımlar olduğunu anlıyorum. Üstelik onu düĢünenin de sadece ben olduğumu fark ediyorum. Üçüncü kısımda ise geceden kasıt kaldırımlarda yürürken sevgilimin olduğu hissine kapıldım fakat ne kadar sevsem de, aĢık olsam da bir türlü ona ulaĢamıyorum. Onu baĢkaları ile görsem kalbime bir hançer saplanıyor ve göz yaĢı döküyorum ama onun da bu göz yaĢlarımdan acı duymasını istemiyorum. Bütün bu duygularıma da kaldırımlar eĢlik ediyor, bana destek çıkıyor, acı günümde dostum oluyor ve kaldırımların içimde yaĢamıĢ bir insan olduğunu, bir arkadaĢ olduğunu anlıyorum. Tüm bunlardan yola çıkarsak; okur, insanın hayatını yeniden değerlendirmesi kanısını oluĢturan bu Ģiiri kendini etraftan soyutlayarak ve odaklanarak okumalıdır. Gerçekten bu Ģiiri hüzünlü bir zamanınızda ya da sessiz bir sokakta, hafif bir soğuk rüzgar esintisi ile birlikte okursanız, duygulanacak, içinizde derin bir duygu birikimi hissedeceksiniz. TAHTA BĠR KUTU VE ÖLÜM GERÇEĞĠ TABUT : Yine bir Necip Fazıl Kısakürek klasiği. Bana sorsalar ‘’Ölümü nasıl tanımlarsınız ?’’ diye, yüzlerce kelime yazsam da, sayfalar döksem de, ölümü bir Necip Fazıl gibi açık ve net bir Ģekilde anlatamam, hele hele bir Ģiir içerisinde. Ölüm her insanın yaptığı gibi; geriye atılan, üstünde fazla düĢünülmeyen fakat hiç bir insanın kaçamayacağı bir gerçektir. ġairde bu konu hakkında kafa yormuĢ ve adeta uzun açıklamalardan kaçarcasına Ģiir teması içerisinde muntazam bir Ģekilde iĢlemiĢtir. Malum insan öldükten sonra tahtadan yapılmıĢ, sade bir tabuta konulur. Ġnsanlar ise hayatlarında bu beĢ harften oluĢmuĢ kelimeyi fazla düĢünmezler, sade bir obje olarak görürler fakat bilmezler ki bir gün o yadırgadıkları, sade olan tabuta kendileride gireceklerdir. Hayatlarında hep büyük, geniĢ ve ferah oda ya da bir ev isteyen insanlar, ölüm geldikten sonra o küçücük, sadece vücutlarının girebileceği geniĢlikteki tabutlara razı oluyor ve geride yaĢanılmıĢ, piĢman olunulmuĢ ya da sevinilmiĢ her Ģeyin orada, o tabut içerisinde kaldığını düĢünüyorlardır . Yazar da tam bu noktada, bir açıklama yapma gereği hissetmiĢ ve insan ruhunun o tabutta kalmayıp, tekrar canlılığını kazanmasından bahsetmiĢtir . Fakat, vardığım fikirlere binaen, bu ruhun canlılığını ne yazık ki dünyada değil, öbür dünyada kazanacağını belirtmiĢtir. ġiirin en son kısmında da bu içi dolu ağır tabutun nereye gideceğini sorarak insanları da ‘’Ölüm sonrası ne var? Tabutun kapağı kapatıldıktan sonra neler olacak? ‘’ sorularına yönlendirmeyi de baĢarmıĢtır. MEHMET FATİH YAMANCEHALET, MEMLEKET VE KADINLAR Söğüt İdil GüneşZaman geçtikçe, devir değiştikçe insanların ve toplumların değer yargıları değişir. Zamanın bize kattığı büyümekten, olgunlaşmaktan ibaret değildir çoğu zaman. Hem kişisel yaşantılarımızda olanlar hem de dünyanın geçirdiği değişim süreci var olan ahlaki normları değiştirirler. Toplumdan topluma, yaşantıdan yaşantıya değişen bu normların varlığı kültürlerin yapılanmasını ve değişimlerini de etkilerler.Refik Halid Karay, Memleket Hikayeleri adlı öykü kitabında yıkılan Osmanlı ve yeni devletin kurulduğu yılların Türkiye’sindeki toplum sorunları ve ahlak çatışmalarından bahsediyor. Olaylar farklı kültürler ve şehirlerde geçse de Karay genel olarak kadının yeri ve toplumun yozlaşması konusuna değiniyor.Kitabın genelinde dikkatimi en çok çeken şey, öykülerde kadınların yaşadıkları ve yazarın bu durumlar üzerine yorumları oldu. Henüz gelişmemiş, çoğunluğun cahil olduğu Anadolu kasabalarında geçen bu öykülerdeki kadınlar davranışları, tutumları yüzünden sert bir biçimde eleştirilerek kaderlerine mahkum ediliyorlar. Karay da toplumun cehaleti ve kadınlara bakış açısını devrinde görülmemiş bir biçimde eleştiriyor kıyaslarda bulunuyor. Örnek olarak Karay, Yatık Emine adlı öyküde bir köye devlet tarafından sığınmaya gönderilen Emine’nin köy halkı tarafından ahlaksız damgası yemesi ve sonunda ölmesini vicdani ve ahlaki duygular çerçevesinde ele alıyor. Köy halkında bulunan cehaletin yanı sıra bastırılmış cinsellik duygusu da Karay’ın eleştirdiği en temel noktalardan biri.Günümüzden yaklaşık yüz sene öncesinde savaşa hazırlanan, İslam dininin hayatın merkezinde olduğu bir toplumun kadına bakış açısı şaşırtıcı veya beklenmedik değil. Halen bile bazı kesimlerde kadınların ikinci sınıf insan muamelesi gördükleri dikkate alınırsa, o zamanlarda erkeklerin ahlaki değer yargılarını öne sürerek egemenliklerini ortaya koymaları o dönemin en temel özelliklerinden biri. Din olgusunun yüzyıllardır bizim kültürümüz içinde olduğu ve erkek egemen bir toplumda yaşadığımızın yadsınamaz bir gerçek olduğunu küçüklüğümden beri okuduğum kitaplar ve dinlediklerimden öğrenmiştim. Fakat kadınların durumunun bu kitapta şeffaf ve realist bir biçimde işlenmesiyle ben de aklıma gelmeyen bazı gerçekliklerle karşılaştım. Toplumun koyduğu kalıplara uymayan kadınların yaşadıkları, onlara yüklenen görevler ve ödevlerin acımasızlığı beni derinden etkiledi. Yaşadığımız rahat ve özgür hayatın sancılı ve ağır süreçlerden geçerek bugünlere geldiğini bu kadar açıkça görmek, beni üzdü ve düşündürdü. Bana kalırsa hiçbir insan veya hiçbir halk tamamen ahlaklı ve saf olamaz. Her insanın öngöremediği, yanıldığı durumlar olabilir ve eğer bu yanlışları yapan kadınlarsa hatalarının bedellerinin toplum tarafından ödetilmesi ne günümüzde ne de geçmişte kabul edilebilir bir olgu değil. Birinin sırf kadın olduğu için ahlaksız damgası yemesi ve toplumun dışına itilmesi insanlık dışı bir hareket ve bunu yapanların sadece erkekler olmaması, kadınların toplum yaşantısının empoze ettiği düşünceler sonucu hemcinslerini düşüncesizce yargılayabilmesi benim anlayışıma çok uzak. Hele bizimki gibi üstü kapalı da olsa genel bağlamda uygunsuz olayların yaşandığı bir toplumda günah keçisi seçilmesi ve bunun çoğunlukla kadınlar olması trajikomik bir durum yaratıyor. Kendimizi gelişmiş bir ülke olarak adlandırdığımız şu yılda bile her gün kadınların suçlandığı ve yargılandığı bir hikaye duymamak işten bile değil. Örnek olarak gazetelerde veya haberlerde kadınların eşleri veya aileleri tarafından cezalandırıldığı o kadar çok olayla karşılaşıyoruz ki bu artık ülkemizde olağan bir durum olarak karşılanıyor.Anlamadan, dinlemeden yargılamak bence dünyadaki en büyük haksızlıklardan biri. Yaşananlar doğru olsun olmasın, ilgisiz kişilerin bile yorum yapacak ve yargılayacak hakkı kendilerinde bulması belki de hala toplumumuzda kadınların hak ettiği muameleyle karşılaşmadığını gösteriyor. Evet ben toplumumuzda yaşayan kadınların karşılaştığı sıkıntıların çoğunu yaşamadım belki fakat temelde benim de hayatımda kadınlar ve erkeklerin eşit olmadığına dair temelde basit ama düşündürücü olaylar yaşanıyor. Örnek olarak ailemin genel tutumu da kız ve erkek çocuğu söz konusu olduğunda bambaşka. Erkeklerin toplumda kendilerini koruyabileceği, kızların daha kapalı ve korumacı büyütülmesi gerektiği hemen hemen çoğu kızın büyürken karşılaştığı bir tutum. Bugün bu bakış açısını değiştirmek bizim elimizde, geçmişte kadınların yaşadıklarına bakarak yirmibirinci yüzyılda durumun aynı olmaması gerektiğini rahatlıkla söyleyebilirim, ama herşeyden önce kafa yapısı ve hayata karşı bakış açısı değişmeli. Bu algı 1909 ve 2014te farklı olmalı, kadınların toplumdaki yeri ve yaşama kattıkları artık göz ardı edilmemeli.Elif Sıla Akbulut Anlatsam Anlar Mısın? Bazen konuşmak, anlatmak isterseniz ama etrafınızda düşüncelerinizi anlayacak, hatta dinlemek isteyebilecek tek bir kişi bile yoktur. Bilmiyorum acaba siz de kendinizi hiç böyle bir durumda buldunuz mu? Arkadaşların vardır, ailen vardır ama daha derine indiğinde kimse seni tam anlamıyla göremez ve sözcüklerindeki gizli manayı keşfedemez. Ve işe sen de tam o noktada tek başına boş duvarlara bakakalırsın. Kendini hiçlikte bulabilmek için çabalar durursun. Bence Orhan Veli Kanık’ın “Anlatamıyorum” şiirinde de aynı duygu durumu mevcut. Şiir kişisi tıpkı benim gibi etraftaki onca bedenin içinde aynı frekansta olduğu tek bir kişiyi bile bulamıyor ve derin bir yalnızlığa gömülüyor. Uzun zaman önce mutlu insanların yazı yazamayacağını okumuştum. Ancak mutsuz insanlar yazı yazarlar, hüzünlerini karakterlerine aktarıp kendilerini kandırmak için diyordu yazının devamında. Her ne kadar ilk okuduğumda pek bir anlam ifade etmese de artık ben de yazma zehrine kapıldığım için bu sözün arkasındaki anlamı kolaylıkla görebiliyorum. Mutlu insanlar yaşamakla o kadar meşgullerdir ki hayatı izlemeyi unuturlar. Aslında ilham diye bir şey yok, hüzün var, mutsuzluk var. Sen, biz o kelimeleri söyleyemediğimiz için yazıyor belki bir gün biri okur da fark eder diye. Ki bence Orhan Veli de bu durumun farkında ki şu ölümsüz mısraları yazmış. “Ağlasam sesimi duyar mısınız mısralarımda? Dokunabilir misiniz gözyaşlarıma ellerinizle” Beni görmeden bir kâğıt parçasında ellinizi gezdirerek kalbime dokunabilir misiniz? Peki ya gözyaşlarımı silebilir misiniz sadece yazdıklarıma dokunarak? Onca yılın ardından tekrar mutlu olabilir miyim sizin sayenizde der gibi Orhan Veli bu dizesiyle. Sormak da değil adeta bir yakarış bu. Bence yazmak deli işidir daha sonra kimin okuyacağını bilmeden yüreğini sayfalara dökersin. Kırmızılığını siyah mürekkeple harmanlarsın ve dünyaya sunarsın. Belki yazdıklarını herkes okur ama tek bir kişi anlar. Aslında senin de bütün ümidin ondadır, karakteristik alayındaki hüznü görecek olan o bireyde. Daha önce hiç yanlış insanlara güvendiniz mi? Her ne kadar itiraf etmekten hoşlanmasam da ben yaptım ve belki yapmayı sürdürüyorum. Hangimiz kimin yanlış, kimin doğru olduğunu anında anlayabiliyoruz ki? Anlayabiliyor olsak bile acaba kaçımız geri çekilirdi ki? Hayat da bu değil mi zaten, öleceğimizi bilsek bile yine de yaşama tutunuyoruz bir çocuk inadıyla. Belki bu sefer farklı olur diyerek aynı kazaya körükle gitmeye devam ediyoruz. Yanlış insanlar bir, iki, üç diye devam ettikçe de kendimizi doğru insanlara dahi kapatmaya başlıyoruz. Kendimize diğer herkesten uzakta bir duvar örüyoruz ve adeta bir masal prensesiymiş gibi kendimizi oraya kapatıyoruz. Ve anlatamaya başlıyoruz derdimizi önceden hep yanlış kişilere anlattığımız için. “Bilmezdim şarkıların bu kadar güzel, Kelimelerin bu kadar kifayetsiz olduğunu Bu derde düşmeden önce” Kelimeler… Hepsinin birbirinden farklı anlamı var ama aslında bazen ne kadar da kifayetsiz olabiliyorlar. Nasıl hepsini birlikte kullanıp aslında önemli hiçbir şey diyemeyebiliyoruz. Ağlarken gülüyoruz, konuşurken susuyoruz ve adeta bakarken kör olabiliyoruz. İşte tam da o anda aklıma şarkılar ya da daha doğru bir ifade ile müzik geliyor. Her zaman müzik yapmak ve yazı yazmağı birbirilerine benzetmişimdir. Hem yazarlar hem de müzisyenler kelimeleri ve duyguları doğru oranda karıştırarak ortaya dünyaları değiştirebilen bir sentez koyarlar. Müzisyenler de herhangi bir maske kullanmadan yüreklerini dünyaya dökerler notalar ve tonlamalar aracılığı ile. Tek bir fark ile usta bir müzisyenin yazdığı şarkıyı söylediği an en duyarsızlar bile sesindeki acıyı hissedebilir. Bu bağlamda müzik, yazmaktan daha açıktır anlaşılmaya. İşte tıpkı Orhan Veli’nin de dediği gibi şarkılar bu yüzden daha güzeldir. “Bir yer var, biliyorum; Her şeyi söylemek mümkün; Epeyce yaklaşmışım, duyuyorum; Anlatamıyorum. “ Hadi dürüst olalım hayatımızın şu anına dek hangimiz yaşadığımız kapalı aralıktan kaçıp özgür olmak istemedi ki? Bizi anlayabilecek insanlarla dolu, maske takmak zorunda olmadığımız bir yer hayal etmedi? Acaba böyle bir yer sadece hayal dünyamızda mı mevcut? Yoksa bir peri masalı mı, çocukça bir düş mü? Bazen kendime böyle bir yere ulaşabilmek için ilerlemeye devam etmem gerektiğini fısıldıyorum. Bir adım daha diye. Bazı günler durmak istiyorum biliyorum önümdeki bu engeli de aşarsam önümde olacak ve böyle bir hayale ulaşacağım. Fakat bazı anlar özellikle de yazarken böyle bir yerin olmadığını anlıyorum. En azından maddi olarak fakat aynı zamanda farkındayım ki böyle bir yeri yazarak yaratabiliriz. İşte bu yüzden elimdeki mürekkep lekelerine aldırmadan ağlayarak yazmaya devam ediyorum. Bir gün anlaşılabilmek ve anlatabilmek için. Kaynakça: 1. Kanık, Orhan Veli, “Anlatamıyorum”. Bütün Şiirleri. İstanbul: Yapı Kredi Yayınları 2017, 46.Baskı Sadık Yağız YetimGÜÇ ZEHİRLENMESİİnsanların neredeyse tamamının sahip olduğu ve farkında olsak da olmasak da bizi yönlendiren belirli zaaflarımız olduğu görüşündeyim. Farklı bireyler veya toplumlar için bu değerler ve onların önemleri değişse de üzerimizde büyük etkiye sahip olduğunu düşündüğüm bir tanesi farklı kültürlerde ve tarihin farklı bölümlerinde ortak olarak karşımıza çıkıyor : güç arzusu. Farklı anlamlara gelebilen güç kavramıyla burada iktidar sahibi olmak ve egemenlik kurmaktan bahsettiğimi söyleyeyim. Bu yazıda üstünde durmak istediğim noktaysa güç kavramının kendisinden ziyade gücün insanda yarattığı etki. Gücün, onu elde eden kişiyi sahip olduğu gücü kaybetme korkusu ve daha fazla güç isteğiyle detaylarını tam olarak anlayamadığım bir süreç içerisinde değiştirdiği düşüncesindeyim. Siyasetçilerin sıklıkla yönetime gelmeden önce eleştirdikleri tutumları iktidarları sırasında benimsemeleri de bence bundan kaynaklanıyor. Bu düşüncelerimi gösteren güzel bir örneğin Yüzüklerin Efendisi olduğunu söyleyebilirim. Ele geçiren herkesin bedeli ne olursa olsun ona sahip olmaktan başka bir şey düşünmediği ve bunun için her türlü ahlak ve akıl dışı eylemi yaptığı yüzük, gücün başarılı bir temsili. Özellikle de Gollum karakterine baktığımda yüzük için kişiliğini hatta insanlığını kaybetmesi, bana gerçek hayatta gücüninsan üzerinde yarattığı etkiyi hatırlatıyor.Yirminci yüzyılın şüphesiz en önemli olaylarından birisi Bolşevik İhtilali. Vladimir Lenin önderliğinde Rus Çarlığı'na son veren Bolşevikler adalet ve eşitlik söylemleriyle halkın desteğini kazanmaya çalışmışlardır. Çarlık zamanındaki baskıdan ve paranın, gücün belirli bir zümrenin tekelinde olmasından rahatsız olan halk nezdinde ciddi bir karşılık bulan bu söylemler tarihte gözlemlediğimiz baskıcı Sovyet yönetimiyle ise büyük zıtlık göstermektedir. Sosyalist ideolojinin dayattığı devlet yapısının ve sosyalizmin muhalif fikirlere karşı baskıcı, tahammülsüz yaklaşımının Sovyetler'de gözlemlenen ve kuruluşunda dile getirilen ilkelerle çelişen otoriter tutumu kolaylaştırdığına inanıyorum. Ancak bu sebepler kanımca baskıcı tutumların kaynağı olmaktan ziyade uygulamaya geçmesini kolaylaştıran etkenler. Otoriter yönetimin asıl sebebininse önceden bahsettiğim gibi insan doğasının bir parçası olan güç arzusu olduğu kanaattindeyim. Sovyetler Birliği'ne baktığımızda özellikle Stalin'in eylemlerinin bunu ispatlar nitelikte olduğu görüşündeyim.Kendisine siyasi olarak rakip olabilcek ve birçoğu eski arkadaşı olan insanları idam ettirmesinden tutun da izlediği ekonomi politikalarına karşı çıkan milyonların kasıtlı şekilde açlıktan ölmelerine sebep olmasının gücünü korumak ve genişletmek arzusunun ötesinde bir açıklaması olmadığına inanıyorum. Özellikle bu eylemleri incelediğimizde aralarındaki tek ortak noktanın güç sahibi olan kişinin - burada Stalin - iktidarını kabul ettirmek veya korumak amacında olmasının dışında ideolojik veya fikri bir temeli olmamasının hatta hizmet etmek iddiasında olduğu ideolojiyle tamamen çelişkide olmasının açıklaması olarak iktidar sahibinin daha fazla güce sahip olma arzusunu görmekteyim. Elbette bahsettiğim durum ne sosyalizm ne de Stalin'in şahsıyla sınırlı.Yine Sovyetler'den örnek vermem gerekirse Stalin'in halefi olan Kruşçev'in gücün insanın önceliklerini nasıl değiştirdiğine iyi bir örnek olacağı kanısındayım. Kruşçev, iktidara geldiğinde Stalin döneminde izlenen baskıcı, halkı gözardı eden politikalara büyük bir eleştiri getirmiştir. Stalin'i acımasızlık ve gücü kötüye kullanmakla suçlamıştır. Genel olarak Stalin'e göre ılımlı bir yönetim sergilemiş olsa da bu durum Kruşçev'i de iktidarı tehlikeye girdiğinde söylemleriyle çelişmekten ve eleştirdiği tutumları benimsemekten alıkoymamıştır. 1956 senesinde Macaristan'da sosyalist yönetime tepki gösteren halkın ayaklanmasıyla Sovyet yanlılarının iktidarı kaybetmesi tehlikesiyle karşılaşan Kruşçev, Macaristan'daki gücünü kaybetmemek için halkın üstüne Kızıl Ordu tanklarını sürerek binlerce insanın yaşamını kaybetmesine sebep olmuştur.Bahsettiğim olayların sadece iktidar sahiplerinin güçlerini muhafaza etmek veya iktidarlarınıgenişletmek arzularından kaynaklanmadığının farkındayım. Yine de güç sahiplerinin genelde farkında olmasalar da aldıkları kararlardaki en büyük etkenin bu olduğu kanısındayım. Bu durumun iç dinamiklerini pek anlayamadığımı da itiraf etmeliyim. Bu konudaki tahminim iktidar sahiplerininbu eylemlerini bir dava ya da yüce bir amaç için yaptıkları inancıyla rasyonalize ettikleri. Milyonların hayatını kaybetmesine sebep olan Stalin'in, başında olduğu Sovyetler Birliği'ni tüm dünya işçilerinin koruyucusu olarak tanımlaması zannediyorum ki iktidarını pekiştirmek için yaptığıkıyımların yüce bir amaç için gerçekleşen fedakarlıklar olduğuna en azından kendisini biraz da olsa ikna edebilmiştir.Bu durumların önüne geçmek için neler yapılabileceği konusunda kesin çözüm getireceğini düşündüğüm bir önlem yok çünkü herhangi bir bireyin güç sahibi olduğu anda elinde bulunan gücü koruma ve genişletme arzusuna insan doğasının kaçınılmaz bir sonucu olarak kapıldığına inanıyorum. Bu arzuyu tamamen ortadan kaldırmak mümkün olmasa da kişilerin sahip olduğu güçlere belirli sınırlar getirmenin ve bir kişi veya grubun mutlak iktidar sahibi olmasını engellemenin bu yolda önemli bir önlem olacağı kanaatindeyim. Yeterli bir önlem olmasa da bunun "mutlak yozlaşmanın" önüne geçebileceği inancındayım çünkü Lord Acton'ın dediği gibi : "Güç yozlaştırır, mutlak güç mutlaka yozlaştırır.". Yozlaşmaya ek olarak gücün insanı kontrolü altına alarak yeniden şekillendirdiğini de düşünüyorum. Güç sahiplerinin, güçlerini pekiştirmek adına gerekli olduğunda ahlak veya hukuk dışı eylemlerden geri durmadıklarını görebiliyoruz ancak bu sadece diğer insanları feda etmek anlamına gelmiyor. İktidar hırsıyla ailelerini, arkadaşlarını hatta kendilerini bile gözden çıkardıklarını görebiliriz. Gücün bu tehlikeli ve insanı kontrolüne alan doğasına karşı kesin sonuç verebilecek bir önlemin var olup olmadığını bilmiyorum. Fakat bildiğim bir şey var ki Gollum yüzükle birlikte lavların arasında kaybolurken birkaç saniye içinde öleceğinin farkında bile olmadan yüzüğe ulaşmanın verdiği büyük bir mutlulukla gülümsüyordu.KAYNAKÇAJackson, Peter. Yüzüklerin Efendisi: Kralın Dönüşü. 2003. Warner Bros. Film.*1 Peki Ben Havva’nın Kızlarından Hangisiyim? Gonca Nesibe Bora “Yaz ve sil. İnanç ve şüphe. Cevaplar ve sorular. Hem bilgiyi önemse, hem bildiklerini sorgula. Asla bir yere demir atma. Adresin değil, sadece ayak izlerin olsun bu dünyada.” *2 Son zamanlarda manşetlerde sıkça rastladığımız, insanlığımızın geldiği son noktayı özetleyen onlarca farklı ithamdan sonra, gelin Türkiye’ye şöyle uzaktan bir bakın isterim. İnsanları dinî yaşantısına göre inançlı-inançsız diyerek ayrıştıranlar, kendisinden farklı bir dünya görüşüne sahip diye karşısındakini insan yerine bile koymayanlar, her şeyden önce hepimizin bir insan olduğunu unutup hepimizin aynı hakları edinemeyeceğimizi savunup ayrıcalık görmek isteyenler, kadınların son zamanlarda daha da fazla yaşamış oldukları vahşeti saçma sapan nedenlere bağlayanlar, aynı şekilde hayvanlara karşı hiçbir neden yokken vahşice zulmedenler, en kötüsü de bu yaşanılanlara karşı kafasında oluşan karmaşayla ne yapacağını bilemeyip her şeye, hem de her şeye duyarsız kalanlar... Siz bu yazdıklarımı okurken aklınızdan neler geçti bilmiyorum ama benim tüm bu yazdıklarımın altında Elif Şafak’ın okuduğum Havva’nın Üç Kızı adlı kitabında bahsetmiş olduğu “Günümüz Türkiye’si” insanları ve bu yaşananları temsilen kitapta geçen Şirin, Mona ve Peri adlarındaki üç karakter var aslında. İnançları konusunda zıt iki kutubu yansıtan ve yaşam felsefeleri bakımından birbirinden bir o kadar farklı düşünen Şirin ve Mona’nın aksine, hissettiği arada kalmışlık ve aidiyetsizlikle bocalayan Peri. Şirin yoğun sorgulamalar içinde kuralsızlığı tercih ederken Mona kendi prensiplerine, kendi inançlarına bağlı olarak yaşayan bir genç kızı simgeliyor. Ve tüm bunların arasında kendisinin Şirin’e mi, yoksa Mona’ya mı daha yakın olduğuna karar veremeyen Peri’nin ikilemleri arasında buluyoruz kendimizi. Havva’nın Üç Kızı’nı okuyan herkesin yaşamış olabileceği gibi, bu kitabı okurken ben de doğal olarak kendimi bir sorgulamanın içerisinde buldum. Sorguladım, küçükken yaptığımın aksine hayatımdaki her bir değeri ayrı ayrı sorguladım. Kendime sorular sordum ve bir o kadar da cevaplarını aradım şu zamana kadar. Evet, kimisine mantığıma uyan cevaplar buldum, kimisine hâlâ cevaplar aradığım o uzun ve meşakkatli yoldayım. Bu yolda kimi zaman Peri’ye yakın hissettim kendimi, kimi zaman Mona’ya, kimin zaman da Şirin’e. Fakat karakterler dünyasında gezinirken aklıma takılan bazı şeyler de oldu tabii. Fikir farklılıklarından dolayı sıkıntı yaşamış bireyler mesela. Bu fikir farklılıkları bazen bir aileyi parçalar hâle geldi, bazen bir arkadaşlığın bitmesine neden oldu. Bu yaşananların özünde tek bir problemin varlığına inandırdım kendimi: hoşgörü eksikliğimiz. Evet, başka insanların düşüncelerine karşı hoşgörüsüz ve saygısız oluşumuz. Hem de o kadar eksiğiz ki bu konuda, dünyadaki tek fikri, tek doğruyu bizimki zanneder hâle gelmişiz. Başka bir fikre, başka bir doğruya akıl süzgeçlerimizin kapılarını kapatmışız ve 7.5 milyar insan içerisinde bizden farklı ne bir Peri ne bir Şirin ne de bir Mona görmeye tahammülümüz kalmamış. Bana gelecek olursak, yaşamımın büyük bir kısmını bir Peri olarak geçirdiğimi düşünüyorum. Bu düşünce, Peri’nin aile yaşantısıyla çok benzer bir aile yaşantısına sahip olmamdan kaynaklanıyor gibi geliyor bana. Çünkü tıpkı Peri gibi; annem, babam ve ağabeyim arasındaki fikir farklılıkları, beni de her zaman bir kararsızlığın ortasında bırakmıştır. Şu zamana kadar da, kendimi hiçbirinin düşünce tarzına yakın hissedemedim doğal olarak. Ne annem kadar inançlarım konusunda keskin sınırlarım vardı ne babam gibi mantığımı inançlarımın üstünde tutardım ne de ağabeyim kadar kuralsız, eğlence düşkünü bir hayatı tercih edebilirdim. Ben bu karmaşanın ortasında cebelleşirken âdeta toplama kampına dönmüş beynimle beraber üniversite yıllarıma ilk adımlarımı atmış bulundum. Çevremde alıştığımın aksine daha fazla Periler, Monalar ve Şirinler vardı. Bu insanlardan da ayrı ayrı çok fazla şey öğrendim. Mesela insanları düşüncelerine göre yargılamamanın ve her görüşe açık olmanın önemini kavradım. Her insanın yaşayış tarzına ve fikirlerine saygı duymayı öğrendim. Sonuç olarak, bahsettiğim o çekirdek aile ortamımdan uzaklaşıp bu envai çeşit balığı barındıran denize girerek artık kendi düşünce tarzımı oluşturmak yolunda ilerliyorum. Başta bahsetmiştim, “Günümüz Türkiye’si” insanları olmanın en kötü yanıdır fikirsiz, duyarsız olmak. Her geçen gün farklı farklı hadiselere tanıklık ettiğimiz bu ülkede, olaylara karşı duyarsız olmayı seçmek yerine, kendimizi bilinçli birer birey olarak yetiştirerek ülkemizi şu anki durumundan daha iyi bir yere taşıyabileceğimizi düşünüyorum. İşte bundandır ki, öyle veya böyle kendimizi bir değişime hazırlamak zorundayız. Çünkü biliyoruz ki, olaylara karşı sessiz ve tepkisiz kalarak veya -bir Peri gibi- her şeyden bihaber olarak hiçbir şekilde bunların önünü kesemeyiz. Önce biz tepki göstereceğiz ki yanlışlara, sonrasında da çevremizdeki insanlardan bekleyeceğiz bunu. Eee, pek tabii bunu da önce kendi fikir dünyamızı şekillendirerek, kendimizi kendi değişimlerimize hazırlayarak yapacağız bunu. KAYNAKÇA Şafak, Elif. Havva’nın Üç Kızı. İstanbul: Doğan Yayınevi, 2016. *1 Fotoğraf: http://www.neokuyorum.org/havvanin-uc-kizi-elif-safak/ *2 Alıntı: https://www.dr.com.tr/Kitap/Havvanin-Uc-Kizi/Edebiyat/Roman/Turkiye-Roman/urunno=0000000698812 BSO Film Müzikleri Konseri 18 Haziran 2016 tarihinde Bilkent Odeon’da gerçekleşen Film Müzikleri adındaki bu konser, diğer gittiğim müzik etkinliklerine hiç benzemiyordu. Bambaşka bir ses kalitesi ve muhteşem orkestrası ile müzikler, bulundukları filmde duyduğum hallerinden bile daha ötede bir ses kalitesiyle beni derinden etkiledi. Birçok şarkının hafızamda sayısız anılar barındıran filmlerden seçilmesi ise bu etkinliği özel kılan sebeplerin başında geliyor. Harry Potter serisini çalmaya başladıklarında bir süre gözlerimi kapattım ve çocukluğumda daldığım o hayalleri anımsadım. Harry kendi gibi özel güçleri olan insanların yaşadığı o fantastik dünyaya gittiğinde ne kadar da özenirdim. Hangi çocuk uçmayı, her türlü sorunu sihirli asasıyla çözmek istemez ki? Eve her mektup gelişinde bu filmdeki gibi büyülü dünyaya kabul mektubu aldığını hayal eden çocuklardan biri de bendim. Babasıyla filmin ilk vizyon gününün en erken seansına bilet alma heyecanını yaşayan o küçük kızdım. Bu güzellikleri anımsadığımda bu konsere gelmenin ne kadar da iyi bir fikir olduğunu fark ettim. Şarkı bitmesine rağmen Harry Potter serisinin etkisinde kalmıştım. Tam bu sırada orkestra Yıldız Savaşları filminin müziklerine başladı. Tüm dünyada büyük bir etki bırakan bu filmin müzikleri karşısında, dinleyicilerin coşkulu alkışları kaçınılmazdı. Şarkının sonunda filmin hayranlarından biri ayağa kalktı ve serinin en büyük simgelerinden olan parlak renkteki ışın kılıcını sallayarak seyircileri selamladı. Neredeyse sahnedeki orkestra kadar ilgi toplayan bu kişinin Yıldız Savaşları filmine duyduğu sevgi gözlerinden okunuyordu. Frantic filminden Astor Piazazolla’nın bestelediği duygu yüklü şarkının ardından kısa bir mola verildi. Geri döndüğümde konserin başından beri heyecanla beklediğim Yüzüklerin Efendisi filminin birbirinden güzel müzikleri başladı. Tekrar geçmişe dönmeye başladım ve şu an İstanbul’da olan, okullarımızın bizi ayırdığı ve 15 senedir en yakın arkadaşım Begüm’ü anımsadım. Yaz mevsiminin o güzel akşamlarında sabahlara kadar Yüzüklerin Efendisi izlediğimiz günler geldi aklıma. Huyum olmamasına rağmen ona şarkının her saniyesini kamerayla çekip göndermek istedim. Kokulu mumlarımızı yaktıktan sonra en koyu kahveler eşliğinde dinlediğimiz bu müziklerin her anının önemli olması kaçınılmazdı. Şarkı bittiğinde orkestra şefi Işın Metin ayakta alkışlandı ve sanırım ilk kez bir orkestra şefi seyircilerden tezahüratlar duydu. Son olarak ise Johnny Depp ile özdeşleşen Karayip Korsanları filminin müzikleri vardı. Çocukluğumdan beri tekrar tekrar izlediğim bu film denize olan sevgimin yanında denizcilerin hayatlarıyla ilgili farklı kesitler görmemi sağlamıştı. Orkestranın bu şarkıları çalarken yakaladığı bütünlük ve uyum tıpkı gemiyi ilerleten o mürettebat gibi ahenkle ilerliyordu. Dinleyiciler ise tıpkı o gemide seyahat eden yolcular gibi merak ve keşfetme duygusuyla konseri izliyordu. Karayip Korsanları filminin son şarkısı bittiğinde bütün dinleyiciler konserin sona erdiği düşüncesiyle ayağa kalkıp şef Işın Metin’i alkışlamaya başladı. Fakat salonun büyük bir çoğunluğunu Yıldız Savaşları filminin tutkunları oluşturduğundan tekrar bu filmin müziklerinin çalmasını istediler. Orkestra bu istekli ve coşkulu kalabalığı kırmadı ve tekrar Yıldız