hepsi bir parçası benliğimizin, yaşamımızdan bir alıntı. Kaynak: Ergin, Serhan. Bize Kalsa Böyle Geçerdi Akşamlar. İstanbul: İletişim Yayınları. Pırıl Eskitaşçıoğlu Bitmek ve Bitirmek... Sonlar filmlere özgüymüş, anılarsa anların sonsuzluğunu anlatıyormuş meğer. Bu iki şeyi zor da olsa bir şekilde öğrendim. İş maddiyattan çıkıp hissiyata gelince bitmek ve bitirmek ne kadar somut görünse de oldukça soyut ve karmaşık kavramlar aslında. Bunu da diğer her şey gibi büyüdükçe anlıyor insan... Küçüklüğümden beri insanlara karşı sert bir tutumum olduğu konusunda eleştirilirdim. Bir yanlışı veya hatayı affetmem uzun zaman alır, kimi zamansa o hatanın sahibini hayatımdan sonsuza dek çıkarmakta veya çıkarmış gibi yapmakta tereddüt etmezdim. İnsanların bu tutumum karşısında bana karşı çekingen bir yaklaşım içinde olduklarının farkındaydım ancak bilmedikleri ve belki de asla öğrenemeyecekleri bir şey vardı; ne kadar kızgınsam bir o kadar da affetmek isterdim karşıdakini. İnatçılığım ve bir hayal kırıklığını ikinci kez yaşamaktan duyduğum korku her zaman beni engellemiş olsa da kolay affeden bir insan olmayı kimi zaman her şeyden çok diledim. “Benim için bitti.” demek en son istediğim ama birkaç kez kullanmak zorunda kalmış olduğum bir cümleydi. Sürekli güçlü görünmek için beni üzen veya hayal kırıklığına uğratan birini kolaylıkla hayatımdan çıkarabileceğimi göstermek istedim insanlara. Çünkü birine benim canımı acıtabilme lüksünü tanımak zayıflık gibi geliyordu bana. Oysaki ne kadar “Bitti.” dediysem o kadar büyümüş kızgınlığım, üzüntüm ve de hayal kırklığım... Duygular, insanlar, yaşanmışlıklar ve anlar bitmezmiş. Hepsinin içinde bir sonsuzluk, bir tükenmezlik varmış. Sandığım aksine sesi kapatılan radyo aslında devam edermiş çalmaya. Ya da Tuğrul Tanyol’un da “Menüet” adlı şiirinde dediği gibi, “Müzik ansızın bitse de içindeki dans sürermiş hala.”. Özlemeyi ve hatırlamayı kendime yediremediğim çok oldu. Hiç aklımdan çıkmamış bir kişinin aklıma ansızın geldiğini düşündüm binlerce kez. Kafamda özlemimi bastırmak için, unutmak için ve her ne kadar imkansız da olsa üzüntümü veya kızgınlığımı bitirmek için farklı senaryolara inandırdım kendimi. Her “Keşke” diye başladığım cümlede biraz daha bitiremediğimi fark ettim. Unutamadığımı, yok sayamadığımı ve umursayamadığımı anladıkça kendime acıdım kimi zaman. İnsanların, müzik bittiğinde bile dans etmeye devam ettiğimi görmelerini istemedim. Birinin beni budala veya zavallı olarak görmesinden korktum hep. Oysaki dans etmekte hiçbir hata yoktu, ses de kısılsa, radyo da kapatılsa kafamın içinde çalan müzik susmadıkça istediğim kadar dans etmekte özgürdüm ve kimsenin bunu yargılamaya hakkı yoktu. Pırıl Eskitaşçıoğlu En çok bitti dediğinizde bitmiyormuş. Bu da zamanın bana anlattığı bir başka hikâye aslında. Siz radyonuzu sinirle yere fırlatıp kulaklarınızı tıkadığınızda, ayaklarınız size inat edercesine başlıyormuş dansa. Bitirmek diye bir şey yokmuş aslında. Ancak bitmenin varolduğunu söylemek mümkün. Unutmak olmasa da unutulmak da var mesela. Nasıl mı? “Zamana bırakmak.” klişesi ile mümkün tüm bunlar. Bize sürekli bir şeyler öğretmesinin, tasladığı bu bilmişiliğin de bir nedeni varmış meğerse. Yapamadıklarımızı yapıyormuş zaman. Hem de biz hiçbirini fark etmeden. Kendi kendine bitirmek yok bitmek var derken ancak zamanın bir şeyleri bitirebildiğini kastediyorum aslında. Erken ya da geç, uzak ya da yakın fark etmeksizin beklemediğiniz anda beklemediğiniz bir gün geliyor. Radyonuzun pili bitiyor, müzik bir anda değil, yavaşça size belli etmeden susuyor, ayaklarınız yoruluyor ve artık dans etmek istemiyorsunuz. Zorla değil, nefretle, kinle veya hüzünle değil. Zamanla, sakince ve farkında olmadan oluyor tüm bunlar. O yüzden bazı klişelere inanın ve güvenin. Bitirmek için çaba harcamaktansa, bitmesi için zamana izin verin. YAŞAMIN GÖLGESİ ANILAR Hayat her zaman planladığımız gibi gitmiyor. Kimi zaman önemsiz ve ufak tefek gibi görünen bir karar hayatımızı kökünden değiştiriyorken, hayatımızda dönüm noktası olarak gördüğümüz bir olay en ufak bir etki etmiyor yaşantımıza. Nasıl işleyeceğini ve neler göstereceğini bilemediğimiz bu hayat bizlere acı tatlı birçok anı sunuyor nihayetinde. Bazen bu anıları nesnelerle canlı tutabileceğimize inanıp bizim için özel olaylardan kalan nesneleri saklıyor ve biriktiriyoruz. Bazen de bize acı veren anılarla ilgili ne var ne yok hayatımızdan çıkarıyoruz. Bu ikilemi hemen hemen herkes yaşıyor hayatında. Hatta bu nesnelere olan bağlılık ya da onlardan nefret etme durumu öyle bir hal alıyor ki yaşantımızı etkilemeye başlıyor. İşte aslında olaylar bu noktada karışıyor. Biz ne kadar çok unutmak, hayatımızdan çıkarmak istesek de unutmak istediğimiz tatsız anılar peşimiz bırakmıyor. Nesneleri yok etmek anıları silmiyor. Hiç beklemediğimiz bir anda gelen duygusal bir şarkıyla beynimizin derin bir noktasında pusu kurmuş anılar gün yüzüne çıkıyor ve bizler bu durumun karşısında hiçbir şey yapamıyoruz. Daha önce yüzlerce hatta binlerce kez baktığımız ama hiçbir anlam ifade etmeyen durumlar anıların etkisiyle görünür bir hal alıyor. Bakmak ve görmek arasındaki ayrımın farklı bir biçimdeki yansımasını hayatımızda yaşıyoruz bir nevi. Hayatımıza ilk defa o kişinin adıyla girmiş harfler topluluğu bir anda boyut değiştiriyor ve her yerde karşımıza çıkıyor. O anda daha önce bu isimle nasıl karşılaşmadığımıza hayret ediyoruz. Bir şairin daha önce fark etmediğimiz soyadı, her gün geçtiğimiz sokaktaki eczanenin adı, bir ürünün üstündeki ufacık etikette yazan marka bir anda binlerce anlam ifade ediyor. Anıların, isimlerin, mekânların, tarihlerin ve daha birçok unsurun bizde algıda seçicilik yaratmasını çaresizce izliyoruz. Üstelik günümüzün marketçilik anlayışı düşünülürse, yaratılan özel günlerin, hediyelerin de bu durumu tetikleyici bir hale soktuğunu görüyoruz. İşte Sil Baştan filmi bu noktada devreye giriyor. Herkesin en az bir kez olsun hayalini kurduğu bir olaydan bahsediliyor filmde. Film, klasik bir aşk hikâyesi gibi çiftimiz Clementi ve Joel’in tanıştığı günü anlatarak başlıyor. Film ilerledikçe Joel ve Clementi ile ilgili dikkat çekici özellikler ortaya çıkıyor. Joel utangaç, çekingen ve düzenli yaşama alışık bir karakter iken Clementı uçuk kaçık, dengesiz bir görüntü çiziyor. Çiftimizin arasında geçen ilişki genel hatlarıyla belli oluyor. Fakat uzun süren bir ilişkiden sonra (kendi hayatımla kıyasladığımda bana uzun bir süre gibi geldiği için bu ifadeyi kullandım) ters giden bir şeyler oluyor ve Clementi ile Joel ayrılıyor. Film aslında bu noktada başlıyor. Herkesin en az bir kez hayalini kurduğu olayı Clementi kendi üstünde uygulatıyor. Bu olay ise şöyle gelişiyor: unutmak istediğimiz, bize acı veren durum seçiliyor, durumla ilgili tüm nesneler toplanıyor ve bu işin uzmanı olan kişiye gidiliyor. Diş çekimi kadar basit bir süreçle hayatımızdan çıkarmak istediğimiz anılar teker teker bir daha gelmemek üzere gidiyor. Clementi hayatından Joel’i çıkartmak için bu işlemi yaptırırken bir başka kişi ölen köpeğinin hayatında yarattığı yalnızlık ve boşluk hissinden kurtulmak için işlemi yaptırıyor. Acılarla, istenmeyen anılarla, onların insanların hayatına kattığı her şey gidiyor. Ne kadar üzücü olursa olsun yaşanmışlıkların böylesine basit bir işlemle yok edilmesi hayatı bir noktada anlamsızlaştırmaz mı diye düşünüyorum bu sahneleri izlerken. Bir yandan da bu işlem gerçek olsa kendi hayatımdan neler sildirmek isteyeceğim aklıma geliyor. Bir gün çarpıcı bir şekilde sıyrılıyor anılarımın arasından. Hayatımın en kötü günü olarak değerlendirdiğim bu günü defalarca düşünmüştüm. Her şey çok farklı olabilirdi, o gün o taksiye binmeseydim ya da en basit haliyle ufak bir hayır diyebilseydim şeklinde binlerce olasılık üstünde durmuştum. Ama daha sonra anladım ki bu kendimi yıpratmaktan başka bir işe yaramıyordu, birçok olasılık vardı elbette ama onlar olmamıştı ve olanları değiştirmenin de bir yolu yoktu. O günü hayatımdan silmek ise yaşanılanları geri almazdı, sadece inkâr etmenin, görmemenin bir yolu olabilirdi. Bütün bu düşünceler arasında son kararı anılarım lehine verdim. Ne kadar kötü olursa olsun bu anıların da hayatım bir şeyler kattığına inandım, onları deneyim olarak gördüm. Filmde asıl etkileyici kısım Joel’in de işlemi yaptırdığı sahneler oluyor. Bana sorarsanız ne yapacağını bilmeme durumu, kaybolmuşluk hissi yaptırıyor bu işlemi ona ki işlem yapılırken hatasını fark ediyor ve direnmeye çalışıyor. Joel’in Clementi ile olan anılarını kaybetmemek için gösterdiği direnci izlerken kendi anılarım siliniyormuşcasına etkilendim. Anılarım film şeridi gibi gözümün önünden geçti. Bütün somut kanıtlarından sıyrılmış bir şekilde en yalın ve çarpıcı hali ile karşıma çıkan anıların hayatımda olan büyük etkisini fark ettim. Algıda seçiciliğin oluşmasının, şarkıların anıları hatırlatmasının işin tatlı kısmı olduğunu o zaman anladım. Bu üzücü , başa çıkılması zor anıların yaşanmasının da bir anlamı olduğuna inanıyorum şimdi. Hem hayatta olumsuz, istenmeyen durumlar olmasa nasıl farkına varırdık güzelliklerin? Filmden sonra hüzünlerin içindeki güzelliği buluyor insan ve hayatı olduğu gibi kabulleniyor. Hatta hayatımızdan çıkarmak istediğimiz olayla ilgili nesneler bile gözümüze batmıyor, onlarında güzel ve özel anılarla kalmasına izin veriyoruz. Hatalarımızdan ders çıkarmayı öğreniyoruz. Hayatın önümüze çıkardığı zorluklarda pişerek olgunlaşıyoruz. Bersu KILIÇ İşte bu da benim hayatımdan, anılarımdan parçaları biriktirdiğim minik ayakkabı kutusu. Bersu KILIÇ Konstantinopolis… Biz Türklerin deyimiyle İstanbul. Uğrunda, fethedebilmek için nice askerler, komutanlar canlarını vermiş; şairler ne mısralar, gazeller, kasideler döktürmüş; yazarlar sayısız kelimeleri dizmişler kağıtlara; ressamlar her köşesini resmetmiş; vakanüvisler ince ince yazmışlar bu eşsiz şehrin tarihini. Napolyon, “ Dünya tek bir devlet olsa başkenti İstanbul olurdu.” derken Londra’ya, Paris’e, Berlin’e, Moskova’ya haksızlık ediyor dahi diyemiyor insan. Baş döndürücü etkisiyle insanı büyülüyor adeta bu şehir. İşte piyasaya çıktığı 2015’te sansasyon yaratan, Zülfü Livaneli’nin kitabı Konstantiniyye Oteli tam bir İstanbul sentezi. İstanbul’un her anlamdaki kozmopolitliğini çok güzel göz önüne seriyor. Bu kitabın bende uyandırdığı hisler tarif edilemez boyutta ve çoklukta. Hepsini bu yazımda anlatmam imkansız ancak dilim döndüğünce bazılarından bahsetmeye çalışacağım. Dünyanın en eski ve önemli 2 kıtasını; Asya ve Avrupa’yı birleştiriyor bu şehir. İstanbul’u İstanbul yapan en güzide şey şimdilerde yeni taktığıyla birlikte 3 gerdanlığıyla bizleri selamlayan boğaz. Kah Anadolu’da; Kuzguncuk’ta, Kadıköy’de, Beykoz’da, Kanlıca’da, kah Avrupa’da; Dolmabahçe’de, Ortaköy’de, İstinye’de, Tarabya’da… Boğazın hangi köşesinde olursam olayım, o ferah boğaz havasını ciğerlerime çektiğimde içim huzurla dolar. İster hırçın dalgalarıyla kıyıları dövsün deniz, ister çarşaf gibi düz, dingin olsun, karşısında hep dinlendirir beni. O boğazın bazen hoyrat bazen hafif meltemi insanı her türlü dertten, tasadan çekip çıkarır. Boğaz demişken yalıları, köşkleri, sahil saraylarını unutursak haksızlık etmiş oluruz. Boğazın iki yakasını süsleyen, semtine göre azametli, ihtişamlı veya daha mütevazı, zarif yapılar her biri kendine has mimarisiyle hayran bırakır beni. Boğazda yürürken çoğunun karşısında durur mimarisini, duvar ,pencere, kat, müştemilat yapılarını inceler şurası salon, burası yalı sahibinin boğazı ayaklarının altına seren yatak odası olmalı diye tahminlerde bulunurum. Önlerinden geçerken veya işletme yahut mekan olarak içlerinde otururken hep “Ah keşke şu duvarların, binaların dili olsa da konuşsa, kim bilir neler neler anlatırlar içlerinde olup bitenle, kadim şehir İstanbul’un uçsuz, bucaksız tarihiyle ilgili.” diye düşünürüm. Velhasıl ne zaman boğaza insem mutlaka açık havada yürümek ve eşsiz manzarayı, tarihe tanıklık etmiş yalıları, köşkleri seyretmek isterim. Şimdi de Zülfü Livaneli’nin Konstantiniyye Oteli’nin de bulunduğu yere; tarihi yarımadaya geçelim. Benim gibi tarih ve gezme meraklıları için burası adeta cennet. Binlerce yıllık İstanbul tarihinin kalbi ve bir özeti adeta. Kitaptaki Zehra’nın bayıldığında duyduğu gibi yerin üstünde ve dahi kat kat altında bu binlerce yılın bir panoraması var. Yüksek minareleri ve dünyada eşine az rastlanır kubbeleriyle, huşu içerisinde karşılıyor uzaktan bizi Ayasofya, Sultanahmet ve Süleymaniye. Osmanlı İmparatorluğu’nun en ihtişamlı günlerinde dünyanın yönetildiği merkez olmuş Topkapı tüm azametiyle karşınıza dikiliyor, yine muazzam büyüklükteki ağaçlarıyla, rengarenk ve çeşitli çiçekleriyle, doğayla tarihin birer kardeş misali buluştuğu Gülhane Parkı alıp götürüyor sizi. Gel gelelim çatısının dahi yabancı sinema filmleri dahil pek çok filme, diziye ev sahipliği yaptığı Kapalıçarşı’ya, Beyazıt’a, Laleli’ye. İşte buralar tıpkı Konstantiniyye Oteli’ndeki karakterlerde olduğu gibi İstanbul’un kozmopolitliğinin zuhur etmiş örnekleri. Birbirinden çeşitli hediyelik eşya dükkânlarının, kahvehanelerin, restoranların, tarihi binaların oluşturduğu o rengarenk atmosfer içinde İstanbul’un her türlü insan profilini görmeniz mümkün. Balat’tan bir Rum, Samatya’dan bir Ermeni, Sulukule’den bir Roman, Bakırköy’den orta halli bir vatandaş, Galata’dan bir Yahudi, Yeniköy’den bir zengin boğaz sakini, Dolapdere’den bir Güneydoğulu işçi, Nişantaşı’ndan yaşlı bir İstanbul beyefendisi, farklı ülkelerden turistler, iç savaşın kasıp kavurduğu yerlerden mülteciler ve daha kimleri kimleri görebilirsiniz burada. Bunca farklı insanın nasıl böyle bir ahenk içinde yaşadığını hala algılamakta güçlük çekiyorum. Her şehrin olduğu gibi İstanbul’un da bir ortası, merkezi var. Ankara’nın Kızılay’ı, İzmir’in Konak’ı gibi İstanbul’un da sosyal ve sembolik merkezi Taksim-Beyoğlu. Otantik ve bir o kadar da nostaljik havasıyla İstanbul’un bir minyatürü gibi bu bölge. Her yerde bir hikâye, bir hayat var. Sokaklar sonradan yapılmış alelade betonlar değil planlı, yeni şehirler gibi. Bununla ilgili çok kısa anekdot geçeyim. Lise 1. Sınıfta İstanbul Efendisi adlı tarihi bir tiyatro oyunu sergilemiştik. Benim rolüm de Hacı Mimi adında bir Yahudi sarraf. Yazın bir gün Cihangir’den Tophane’ye doğru iniyoruz bir baktım sokaklardan birinin adı Hacı Mimi Sokağı. Tekrar tekrar baktım levhaya acaba yanlış mı gördüm diye. İşte o gün daha iyi anladım İstanbul’un hikmetini. Bölgeye devam edecek olursak; şehrin eski vatandaşlarının yaşadığı Cihangir’e, tarihi binaları ve şimdi yeni otelleri barındıran Gümüşsuyu’na, İstanbul’da cumhuriyetin ilk apartman kültünün başladığı Harbiye’ye, buram buram kültür kokan ve cıvıl cıvıl İstiklal Caddesi’ne, bir dönem Türkiye’nin gündemini epey işgal eden Gezi Parkı’na doğru kollanıyor Taksim Meydanı. Buraların her biri için yazılacak apayrı şeyler var ama şimdilik bunlarla yetinelim. Artık toparlayacak olursak, okuduğum Konstantiniyye Oteli bendeki bitmek tükenmek bilmeyen İstanbul sevgisini daha da pekiştirdi. Belki de İstanbul’da doğmuş olmamın verdiği bir şeydir, bu muazzam şehre karşı bir zaafım var ve sanırım ömrümün sonuna kadar da böyle devam edecek. İstanbul için kelimeler kifayetsiz, mısralar kafiyesiz, tablolar soluk ve sönük… Büyülenmemek neredeyse imkansız. İyisi mi siz İstanbul’u şöyle her yerini iyice hazmederek gezin, kararı siz verin. FUNDA ÖZDEMİR HERKES İÇİN SEVGİ Sadakat, diğer tüm klişe anlamlarından uzak, derinlerinde binlerce detay barındıran en yoğun kelimelerden... Kimi insan tüm yüzeyselliğiyle bu kelimeyi sözlükte bulabileceği ilk anlamına göre irdeler. Ama unuttukları bir şey vardır ki, sadakat kelimesi temelinde özveri ve kendini adamak gibi duyguları da barındırır. Kendini adamak diyorum. Kendini adamak, karşındaki insana ya da canlıya kendinden çok önem verip sevmektir aslında. Onun için isteklerini, sağlığını, menfaatini hatta hayatını bile ortaya koymak, kimi zaman gözden çıkarmak demektir. Sana çok sadığım cümlesi kurulabilmesi en kolay cümledir tıpkı seni çok seviyorum cümlesi gibi. Oysa, sadakat en az aşk kadar anlamı derinlerde olan bir duygudur. İşte tam bu yüzden nasıl gerçek bir aşk sahnesi kalbimize dokunabiliyorsa, gerçek bir sadakat duygusu da öyle bir şekilde kalbimize dokunur. Tıpkı Hachiko ve sahibi arasında olan sadakat duygusu gibi. Sahibini deliler gibi koşulsuz seven bir köpeğin 10 yıl boyunca öldüğü güne kadar sahibini tren istasyonunda karşılamayı beklemesinin hikayesi. Nerede görülmüş bir insanın tıpkı kahramanımız Hachiko gibi birine bu kadar değer verip sevmesi? İnsanların en azından bu duyguyu yaşamaları ya da görmeleri için 2009 yapımı olan Hachiko adlı filmi izlemeleri gerektiğini düşünüyorum. İnsanlar da bile yeteri kadar olmayan sevgi, fedakârlık gibi duyguların bir köpekte fazlaca olduğu bir film. Bazen durup dururken düşünüyorum, bir hayvanın içindeki karşılıksız sevgi, sadakat duygularına neden önem vermeyip onların canını yakmak istiyoruz? Özellikle son yıllarda insanlar sudan sebeplerle birbirlerinin canına kast etmeye başladı. Belki de insanların geçim sıkıntısı, mutsuzluğu, hayat şartlarının zorluğu onları bu denli öfkeli ve şiddete meyilli hale getirmiş olabilir. Fakat bu durum ne kadar kabul edilebilir bilmiyorum. Bunu sebep göstermek ne kadar doğru onu da doğrusu anlamakta güçlük çekiyorum. Pek çok insan doğadaki yaşama hakkının yalnız kendilerine bahşediliyor olduğunu zannederek hayvanların yaşam haklarına saygı duymuyor, üstelik yaşam haklarını ellerinden almak için her yola başvurabiliyorlar. Elbette bazı hayvanlar insanlara hizmet için yaratılmıştır. Bu durumu kötüye kullanıp hayvanlara işkence derecesinde yüklenmek hangi vicdan sahibi, aklıselim insanın yapacağı şeydir anlamıyorum. Ayrıca, diyebilirim ki insanların şiddete eğilimi olduğu sürece kendi benliklerinde barındırdıkları sevgi kavramını yok etmeye başlarlar. Belki de budur hayvanlara kötü muamele edilmesinin veya sahip çıkılmayışının nedeni. İnsan, kendi içindeki sevgiyi kaybettiği sürece etrafındaki canlıları bırak, insanlara bile sevgi ve merhamet göstermez. Belki de önce etrafımızdaki insanları sevmeyi öğrenmeliyiz. Can dostlarımıza sevgi göstermek için, insanların kafalarında ki önyargıları, yanlış düşünceleri yok etmemiz gerekir. Belki bu durumda sevgiye bir adım daha yaklaşmış oluruz. Bu sayede, sevginin ne demek olduğunu anlamaya başladığımızda eminim ki önyargılarımızda değişecek ve dünyada insanlara, hayvanlara, tüm canlılara karşı bakış açımız değişecektir. Sonuç olarak, sevgi, sadakat gibi duygular insan olmanın, iyi insan olmanın birer göstergesidir. Eminim ki, bu vasıfları taşıyan insanlar çoğaldıkça, dünyamız daha da yaşanabilir bir dünya olacaktır. Düşünsenize, insanların birbirlerine, etrafındaki canlılara gösterdiği sevgiyi… Etrafta ne sevgisizlik duygusu var ne de buna benzer başka bir duygu. Tıpkı izlemiş olduğum Hachiko adlı filmde ki gibi. Bir insanın ve bir hayvanın birbirine gösterdiği sevgi, sadakat duygusu. Umut ediyorum ki hepimizin içinde aslında var olan ama zaman içinde kaybettiğimiz bu duygular yeşersin ve hep birlikte sevgi dolu bir dünyaya merhaba diyelim. Hallström, L . (Yönetmen). (2009). Hachi: A Dog's Tale [Film]. U.S: MOTION PICTURE ASSOCIATION OF AMERICA Tek Bir Göz Neden insanlar en beklenmedik anlarda herhangi bir konuda bir farkındalık edinir? Bu soruyu kendime geçtiğimiz yaz sordum. Açıkçası kendime en çok soruyu da bu bitmek bilmeyen mevsimde sordum. Neden olarak üniversite sınavını atlatmanın rahatlığı ve sonu olmayan bir boşluğa düşmüş olduğumu belirledim. Üniversite sınavının bitmesiyle stres ve baskıdan uzak, düşünmeye açık ve hazır olduğum bir döneme girdim. Bir yıl boyunca tek düşüncem gelecek kaygısı olduğundan bu sonsuz boşluk bana sınav dışı aklıma gelebilecek her konu hakkında düşünme yetisi sundu. Düşünmekten kastettiğim çok geniş bir başlıktı. Mesela, o gün tek başıma kaldığımda aklıma gelen bir konu, arkadaşlarımla film izlerken dikkatimi çeken bir sahne veya ailemle akşam haberlerinde geçen bir söz benim saatlerce düşünmeye itebilirdi. Ne de olsa vaktim boldu artık. Bu bahsettiğim dönemde annem ve teyzemle birlikte Çeşme’de yazlıktaydık. Arkadaşlarım, sınırsız internetim ve mezuniyet koşuşturmalarım Ankara’da kalmıştı. Aslında Çeşme’ye getirdiklerim bir yıldır okumak istediğim kitaplar ve bendim. Madem kendime harcamak için zamana sahiptim ben de bunu değerlendirmeye karar verdim. Gittiğimiz gezdiğimiz her yerde okumayı hedeflediğim kitapları okuyordum, düşüncelerimden yazılar oluşturuyordum. Bunların hepsini yalnız yapıyordum. Gerçekten başkalarıyla fikirlerimi paylaşmak istemiyor muydum? Bilmiyorum ama bir dönem kimseyle gündelik “havadan sudan” konuşmaları dışında muhatap olmadım. Doğrusunu söylemek gerekirse şimdi bahsetmek için özel sayılabilecek birtakım meseleler de beni bu psikolojiye sürüklemişti. Böyle bir ay geçirsem de nihayetinde tek olmaktan sıkıntı duymaya başladım. Şimdi dönüp baktığımda o dönemki halimin komik gelmesinin sebebi Alaçatı’da annem ve teyzemle gittiğim bir resim sergisi oldu. Annemin arkadaşı ressam Sevinç Bayraktar’ın “Zeytine Öykünmek” adlı eserini gördüğüm an bende birçok çağrışım uyandı. İncelediğim resim birçok detay barındırıyordu ve ben o detayları keşfettikçe aynaya baktığımı hissediyordum. Fiziksel özellikler açısından resimdeki kızla alakamız yoktu ama bulunduğumuz durum olarak bakıldığında benziyorduk. İşte en beklemediğim yerde ben bir şeyin farkına varmıştım. Yalnız değildim. Resimdeki kız da aslında yalnız değildi. Saçlarının bittiği yerde biri daha vardı hatta bu iki kişinin içlerine çizilmiş sayısız ev bulunuyordu ama onlar bunun farkında değillerdi çünkü tek gözle başka bir yöne bakıyorlardı. Kısacası yalnız olmayı biz seçiyorduk. O bir ay içinde annem ve teyzem yanımdayken ben onları görmezden gelerek tek başıma kalmayı seçmiştim. Herhangi bir düşüncemi paylaşmayı reddetmiştim ve böylece kendime “yalnız”sıfatını yüklemiştim. Bu seçimimin farkına vardığımda içimde sakladığım her şeyi dışarı vurmak istedim ve yazılar yazdım. Sonra bu yazıları etrafımdaki insanlarla paylaşmaya karar verdim. Sohbet ederken benim hatta diğer insanların olayları nasıl görmek istiyorlarsa öyle gördüklerini anladım. Resimde olduğu gibi yanı başımızda birçok ev ya da bir başka deyişle tanıyacak insan vardı ama biz bunu böyle görmüyor, genellikle iletişim kurmaktan kaçınıyor ve sonuç olarak yalnızlaşıyorduk. Resimde dikkatimi verdiğim bir diğer detay ise kızın içinde evlerin bulunduğu noktadan benim gözlemimle bir zeytin ağacı oluşmasıydı. Zeytin ağacı bana yeni fikirlerin oluşumunu çağrıştırdı. Bu yeni fikirlerin evlerin yani diğer insanlarla birlikte oluşması bana bir kez daha sohbetlerin değerini anımsattı. Söylemem gerekir, kendimi yalnız bıraktığım bu bir ay içerisinde birçok düşüncemi yazdım ancak o gün sergide anladım ki yazılarım kısır bir döngü içerisinde belli konulara değiniyor ve yeni konu bulmaya gelince tıkanıyordu. Önceden belirttiğim gibi tek gözle bakıyordum her şeye. Sergide tanıştığım yeni insanlar sohbetlerimizde diğer gözümü açıyorlar ve ben böylece düşündüğüm olaylara her seferinde farklı bakıyordum. En beklemediğim zamanda farkına varmıştım. Nesrin Ece Şölendil Kaynakça: Sevinç Bayraktar/”Zeytine Öykünmek”/2016 Nurşah ATABAY IŞIKLARIN ARASINDA KENDİNİ BULMA YOLCULUĞU Zamanda yolculuk yapalım. İnsanların yerleşik hayata küçük küçük adım attıkları zamana ve biraz öncesine... İnsanlar, uzun süren göçebelik döneminin ardından düzenli hayata geçmek istiyorlar. Peki bu olayların başlangıcından önce nasıldık? Evrene aslında nasıl benziyoruz? Bence sürekli bir gelişme halindeyiz. Durumumuzu bir olgunlaşma süreci olarak görüyorum. İdeal insana ulaşmaya çalışıyoruz sürekli. İdeal insanı ise gelişen insan olarak tanımlayabilirim. Bu yüzden en genel olarak evrenden başlıyorum. Arada hayvanlara da benzediğimizi düşünüyorum. Ama biz insanlar olarak özel canlılarız ve büyümemiz ve de gelişmemiz her zaman devam edecek. İnsan çok yönlü bir canlıdır. Hayvanlara da benzetiyorum bizi gökyüzündeki yıldızlara da... Hayvanlara benziyorduk. Çünkü vahşi doğada biz de vahşi olmak zorundaydık. Ama modern hayat sayesinde biraz törpülendik. Peki yıldızlarla ilişkimiz ne? Bunun için birkaç nedenim var. Öncelikle koskoca evrende hepimiz bir yer kaplıyoruz aynı yıldızlar gibi. Kendi halimizdeyiz. Mesela yıldızların başka bir özelliği de yalnız olmalarıdır. İnsanlar da yalnızdır bence. Bazen yıldızın etrafından meteorlar geçer. İnsanlarda ise hayatları boyunca bir sürü insan geçip gider. Yanımızdaki kimse kalıcı değildir. En son tek başımıza kalırız aynı bir yıldız gibi... İnsanlar, yerleşik hayattan önce daha da yalnızlardı. Hayatta kalma mücadelesi savaşmayı öğretti. İnsanlarla birlikte hayatta kalmayı… Böylelikle yıldızlarla olan benzerliğimiz azaldı yavaş yavaş. CerModern’de ziyaret ettiğim Göbeklitepe: The Gathering ​sergisine adımımı ​atar atmaz bambaşka bir dünyada buldum kendimi. Girişte yol ikiye ayrılıyordu. Ayrılıyordum insanlardan. Yalnızdım. Etrafımdaysa bir sürü yıldız… İşte orada kendimi ben de bir yıldız olarak buldum. Karanlık ortamda sadece yıldızlar aydınlatıyordu etrafımı. Sanki uzayda süzülüyormuşum gibi hissetim. Her adım atışımda tedirgindim. Adımlarım boşluğa gelecekmiş gibi bir duygu uyanıyordu içimde. İlk insanları düşündüm. Nasıl hayatta kalmışlar tek başlarına? İnsanlar sosyal varlıklardır. Ama hayatta kalmak için mi sosyal olduk aslında? Bu durum meraklandırıyor beni. Eğer sosyal olmasaydık yaşama şansımız çok düşük olurdu bence. Etrafımızda bir sürü tehlike vardı. Vahşi hayvanlar, açlık, kötü hava koşulları ve daha fazlası... En basitinden avlanırken başkasının olması, etrafta çıkabilecek tehlikelere karşı bir koruma sağlar. Türün devamlılığı için insan insana ihtiyaç duyar. Bu yüzden önemlidir insan. Sergide ise kısa süren yalnızlık macerasından sonra yavaş yavaş diğer insanlar gözükmeye başladı. Yavaş yavaş yerleşik hayata geçmeye başlıyor, toplanıyorduk. Adımlarımı anın her saniyesinin tadını çıkarmak için yavaş yavaş atıyordum. Bir alana geldim. Ortamı sadece bir duvara yansıtılmış sürekli değişen renkli çizgiler aydınlatıyordu. Taşa benzeyen taburelere oturup bir devinim halinde olan şekilleri izledim. Bu şekillerin ne anlama geldiğini sergiye başlamadan önce okuduğum broşürde öğrenmiştim. Çok dağınık ve çok çeşitli... Her bir çizim başka bir anlama geliyor. Rastgele değiller. Eski insanların inandığı bu gibi gelenekler beni her zaman büyülemiştir. Günümüzde anlamsız diyebileceğimiz bir çizim onlar için bambaşka anlamlara geliyordu. Çoğu zaman doğadan esinlenmişlerdi. Çünkü doğa, onlar için kutsaldı. En yüceydi. Bu durum insan-doğa ilişkisinin eskiden daha güçlü olduğunun bir örneği bence. Şimdi ise durum biraz farklı: Doğaya saygı duymuyoruz artık. Sadece tüketmek istiyoruz. Nüfusumuzun fazlalığından dolayı da tüketimimiz aşırıya kaçıyor ve doğayı tahrip ediyoruz. Bu durum farklılığının nedeni yavaş yavaş hayvanlarla olan benzerliklerimizin azalmasından mı geliyor? Hayvanlar içgüdüsel şekilde doğaya saygı duyar. Biz de eskiden duyardık. Doğadan esinlenilerek yaptığımız şekiller bunun küçük bir örneği. Ama modern hayatla birlikte hayvanlara olan benzerliklerimiz azaldı. Bana göre bunun başlangıç noktası ise yerleşik hayata geçmemiz… Demek ki yerleşik hayata geçmemiz hayvanlara benzerliğimizi azaltıyor. Tıpkı yıldızlarla olan benzerliğimizi bizi sosyalleştirerek azalttığı gibi. Göbeklitepe’de toplandıktan sonra insanlar birlikte yaşamayı keşfetmişler. Yaşadıkları aşamaların her birini düşündükçe heyecanlanıyorum. İlk buğday tanesini toprağa attıkları zamanı mesela… Ya da ilk hasatlarında yaşadıkları mutluluğu düşünmek… Bunlar bana mutluluğun en saf hali gibi geliyor. Bir şeyleri ilk kez keşfetmek ve o şeyleri geliştirmek. Aralık sonunda gezdiğim Göbeklitepe: The Gathering​ sergisi bende bu duyguları ve düşünceleri uyandırdı. Kendimi zaman zaman ilk insanlardan hissettim. Zaman zaman da günümüzdeki bendim. Ama bir şey hiç değişmedi: Ben bir insanım ve geçmişte de yaşasam gelecekte de insan olarak yolculuğum her zaman devam edecek. GÖRSEL KAYNAKÇA Sergi Görünümü, CerModern/Ankara. Yazarın kendi çektiği fotoğraflar. 29 Aralık 2019. SEVGİ ÖZBEN 21602653 SEVİN, ŞİMDİ “Emin ol, dünyada hiçbir şeyden zevk almıyorum. Bütün bu tatsız günler içinde yalnız seni arıyorum.” (Veli, 23) diyor ilk mektubunda Orhan Veli. Göğsünden söküp kalbini sevdasını yedirmiş satırlara alabildiğine. İki ayrı şehir, iki ayrı şehirde atan iki kalp, nazlı mı nazlı bir kadın, Mecnun’a taş çıkartacak denli aşık bir adam. Ne çıkar bunlardan dersiniz? İşte, Yalnız Seni Arıyorum; bu iki gönlün birbirlerine yazdıkları mektupların mahremiyetinde aşklarına tanıklık ettiğimiz yegâne kitap. Bir tarafta Nahit Hanım… Usta kalem Orhan Veli’nin yüreğini cayır cayır yakan kadın, Atatürk’le dans etmiş kadın, Samet Ağaoğlu’nun deyişi ile: Rönesans gibi kadın. Bir tarafta Orhan Veli… Bazen çakırkeyif yazmış mektuplarını, beş parası yokken cebinde yazmış, kalbi sevdiğinin hasretiyle yanarken yazmış. Değil tren biletine verecek parası, yolculukta giyecek bir çift pabucu yokken sevgilisini şehrine çağıran, zaman zaman hasretiyle “Ölüyorum Nahit…” diyecek kadar göğsü sıkışan bir adam bu mektuplarda gördüğümüz. “Sevdiğim, hoşlandığım, arzuladığım, güzel bulduğum, eşsiz şekilde güzel bulduğum tek kadın sensin. Hep senin yanında olmak, sonunda da senin yanında ölmek istiyorum. Ben senin hayranın, esirinim. Her şeyinin hayranı, her şeyinin esiri.” (Veli, 109) demiş Veli. Daha ne diyebilir ki bir insan sevdiğine? Daha içten nasıl anlatılır sevilene karşı duygular? Orhan Veli tüm bunları nasıl yazmış mektuplarında? Düşünüyorum durup bir an, her gün hunharca tüketilen o “aşk” meğer aşk değilmiş; satırlarda gördüğüm aşkla, bizim sokaklarda gördüğümüz aşk nasıl da zıt birbirine... Ben, üç gün görmesem sevdiceği, dördüncü gün başlar sol yanımda bir sızı inceden derin derin. Ben de kurmaz mıyım hayaller her gece yatmadan, ben de istemez miyim günlerim onunla dolu olsun? Tüm sevenlerin ortak paydası bu değil mi zaten? Hâlâ bir yanım inanıyor aşka, bir yanım çocuk sanırım naif ve kırılgan kalmış, kirlenmemiş bir yer var içimde. İşte bu mektuplar tam oraya dokunuyor. Hasreti çokça düşündüm okurken. Orhan Veli’nin defalarca kez farklı mektuplarda dillendirdiği o geleceği düşündüm Nahit Hanım ve kendisi için hayal ettiği. Öyle bir gelecek ki artık ayrılmak yok, artık özlemek yok, yalnızca ikisi var içinde. Öyle bir gelecek ki orada her şey mümkün, sahi Nahit Hanım’ın kollarını düşünerek yazmış olabilir mi Veli “Anlatamıyorum” şiirini? İşin acı kısmı daha kurduğu hayalleri gerçekleştiremeden ölüverdi Orhan Veli. “Yaz geçiyor sen gelmiyorsun. Belki bir gün geleceksin ama o kadar geç gelmiş olacaksın ki seni gördüm mü görmedim mi, doğru dürüst anlayamadan kalkıp geri gideceksin. Hayatımızın hiç düşünmeden feda edebileceğimiz seneleri o kadar çok mu?” (Veli, 101) Bir türlü gerçekleşemeyen elbet bir gün kavuşacağız muhabbetleri engel olamamış ölümün onu apansız yakalamasına. Gerçekten de bir defa görmüş sevgilisini Orhan Veli, ve bir daha görme şansı olmadan göçüp gitmiş bu iki kapılı handan. Son mektubu Nahit Hanım’ın ilelebet cevapsız kaldı. Ne kadar sitem etse de bana yazmıyorsun diye, ne kadar istese de geç de olsa bir cevap gelmesini boş artık, bomboş. Oysa Orhan Veli sabahları onunla uyanmayı düşlüyordu şiirlerinden para kazanıp kendine düzen kurunca, oysa Paris’miş, Ankara’ymış zerrece fark etmezdi onlar için birlikte oldukça. Sert bir tokat gibi gerçekleri indirdi yüzüme son mektup. Sevgileri ertelememek gerek. Bir Nahit oldum okurken, bir de Orhan. Ne desem zor, biri sevmediği bir adamla aynı evi paylaşıyor kalbi sevgilisiyle atarken; öteki yanına gelemiyor sevgilisinin bilet parası bile bulamaz halde. Nahit Hanım, ah Nahit Hanım, sen nasıl bir kadınsın gerçekten? Devrinde ne kadar aydın insan varsa hepsi sana vurulmuş, hepsi yazmış senin için birçok şey, hepsinde yerin ayrı ayrı. Hatta hepsine farklı yüzlerini göstermişsin aslında. Bu kadar sevilmek başka kime nasip olur bilmiyorum. Senin yanında ölmek isteyen bir adam var fakat seninle değil senin yolunda ölmüş, ne acı… Ah be Orhan Veli, seni sevdiğinden ayıran İstanbul’u bile nasıl anlattın şiirlerinde, nasıl rakı şişesinde balık oldun, nasıl ölümle burun buruna geldiğin anda bile, öleceğim diye değil de, son mektubumda ona yazdıklarımı göremeyecek diye nasıl düşündün? Ah be Orhan Veli, garip Orhan Veli, sevdiğinin şehrine geldin de hasret gideremeden daha nasıl öldün? KAYNAKÇA Veli, Orhan. Yalnız Seni Arıyorum. 2.baskı, Yapı Kredi Yayınları, 2014. H. Merve Arslan 21302346 ÖLÜMDEN DAHA KORKUNÇ BİR YOLLA ÖLMEK OKKO/HUB Ah biz insanlar. Hepimiz ölümden korkuyoruz. Ölümün hangi özelliğinin bizi korkuttuğundan bile habersiz sadece korkuyoruz. Bazen hiç düşünmeden, yargılamadan; bazense çok düşündüğümüz, belki de yanlış düşündüğümüz için ondan korkuyoruz. Mantık yürütmeyi reddedip sadece ölümün korkunç bir his olduğuna inanıyoruz. Hâlbuki ölüm geldiğinde biz çok uzaklarda olacağız. O zaman neden ölümümüzü onurlu bir şekilde kullanmıyoruz da uzun yaşayıp yataklarda, acı çekerek öleceğimiz günü bekliyoruz? Neden yaşlılıktan ölmeyi bir amaç uğruna ölmenin üstünde tutuyoruz? Bugün size onuru, arkadaşları ve intikamı için ölmeyi kabul edenlerin hikâyesinden bahsetmek istiyorum. Her biri başka bir amaç için yola çıkmış ama aynı yolda yürüyen canlıların hikâyelerini anlatan bir kitap Okko. İki keşiş, bir samuray ve bir de iblisin gezilerini anlatan, serinin üçüncü kitabı Okko:Hava Devri. Kitap batıl inançlı iblisin, köprüden geçerken bir kuşun ölüp ayakucuna düşmesiyle başlıyor. Bunun kötü bir işaret olduğunu söyleyip yoldaşlarıyla devam etmeyi reddeden Noburo köprünün hemen yanındaki bir handa konaklarken Okko, Tikku ve Noshin söz verdikleri gibi yollarına devam eder ve Lady Mayudama’nın konağına, kızını rahatsız eden tsukumogami’den* kızı kurtarmaya giderler. Bir Şamişen’in** içine saklanan bu ruhun ne kadar da işlerine yarayacaklarını hiç bilmeden onu evden uzaklaştırırlar. Kitabın *Yüzüncü yıldönümü gelinceye dek nesnelerde saklanan ruh **Telli bir Japon müzik aleti ikinci bölümünde ise Noburo’nun maskesini isteyen ve hayatında bildiği tek şey dövüş olan bir ronine karşı arkadaşlarını korumayan çalışan samuray ve keşişlerin mücadelesi anlatılıyor. Bir yandan da babasının intikamı için Okko ile karşılaşmaya çalışan Magato’nun öyküsü işleniyor. En sonunda ise onuru ile ölüyor Magato. Neden hiçbirimiz Magato gibi onurumuz için ölümüne savaşmayı göze alamıyoruz? Neden hiçbirimiz arkadaşlarımız için ölümsüz ya da yenilmez olarak adlandırılan insanlara karşı koyamıyoruz? Neden ölüm korkusu, korkak gibi etrafındakilerin ölümünü izlemek ve hiçbir şey yapamamaktan daha acı verici insanların gözünde? Korkuyoruz, korkmuyorum diyenler bile, hayatı sevmeyenler hatta intiharın eşiğindeki insanlar bile aslında ölümden korkuyor. Fakat hiçbiri düşünmüyor acaba ölmekten korkmamın sebebi ne olacağını bilmemek mi yoksa sadece uğruna öleceği bir şeye sahip olmamak mı? Uğruna ölünecek bir amaç bana göre herkesin ihtiyacı olacak şey. Gözünü kırpmadan savaşa gireceğin ve o var oldukça güç bulacağın bir amaç ölümü yok olmak kavramından alır ve kelimelerde yaşamı başlatır çünkü. Savaşmak için bir amaç bulmak kavramını sakın var oluş amacı ile karıştırmayın. Bahsettiğim amaç, küçük bir amaç ya da geçici şeyler bile olabilir. Bir yavru kedinin hiçbir zarar görmeden karşıdan karşıya geçmesi de uğruna savaşılması gereken bir şeydir, herkesin eşit şartlarda yaşaması ya da eğitim görmesi de. Bir kâğıdın geri dönüşüme gitmesini sağlamak da bir amaca ulaşmaktır, tüm dünyada geri dönüşümü sağlamak da. Sen savaşmayı istediğin ve gerekirse onurlu bir şekilde ölmeyi kabul ettiğin sürece her amaç insanın ölümünü kutsar, seni ölü bir bedenden alır ve daha büyük amaçları tanımlamak için dilden dile dolaşan bir sıfat olursun. Gururun eş anlamlısı olan bir kelime, uğruna ölmeyi anlatan bir örnek belki de bir öncü olursun. Kısacası bir amaç uğruna öldükten sonra uzun ya da kısa bir süre dünyadaki bedeninde bulunmuşsun fark etmez, diğerlerinin gözünde hep var olursun. Size son olarak bu kitapla ilgili vermek istediğin tavsiye şu, eğer çizgi romanlara ilginiz varsa mutlaka okuyun. Okuyun ve uğruna savaşmanın, ölmenin ve insanlarda unutulmaz izler bırakmanın ne demek olduğunu görün. Kimi ölümlerin ölümden daha beter, kimilerininse daha kutsal olduğunu, bunun da sizin elinizde olduğunu görün. Yağmur ÇANACIK VEFASIZLAŞTIRAMADIKLARIMIZDAN MISINIZ? Ben küçükken annemin bana verdiği öğüdü hatırladım Haydar Ergülen'in Vefa Bazen Unutmaktır kitabı sayesinde. "Vefalı ol her zaman." derdi. O zamanlarda aklım çok ermemişti böylesine önemli bir öğüde, daha sonra idrak ettim. Öylesine derin bir kavram ki vefalı olmak hala üzerinde düşünmeden edemiyorum. Haydar Ergülen'in Vefa Bazen Unutmaktır kitabı, bu kavramı benim gözümde derinleştirmesinde büyük bir rol oynadığını söylemeden geçemeyeceğim. Derlediği yazılarla ben de hayatımı değiştiren önemli kararlar aldım kısacası. Vefalı olmak neydi hakikaten? Olanları hatırlamak mıydı? Öyle fil hafızasına sahip olup... Böyle benimsetildi çünkü bize vefa sözcüğü. "Vefalı ol ki geçmişini unutma" dediler hep. Unutmak... Vefaya unutmak dahil değil miydi? Unutanlar vefasız olarak addediliyordu her zaman. Biraz haksızlık edildiğini düşünüyorum onlara. Yaşanan kötü şeyleri unutmak vefasızlık mıydı? Hiçbir şey olmamışçasına hayatına devam ediyordu o insanlar. Kimseyi kırmamak adına susuyorlardı. Ancak öyle ki ülkemizde vefasız olmak, dışlanmayı kabul etmekle eş değerdi. Unutmak da vefa örneğiydi bana kalırsa. Nice olayları/insanları göz ardı ettim daha büyük bir sorunla karşılaşmamak umuduyla, ‘vefasızlık’ damgası yememek dileğiyle. Yaşanan kötü anıları yüzlerine vurmaktansa vefasız olarak kabul edilmek daha iyiydi benim gözümde. En azından kendini küçük düşürmüyordum bir bakıma. Sadece vefasız olarak anılıyordum arkadaşlar arasında. Bu vefasızlıksa her insanda bir parça bu durumun olduğunu düşünüyorum. Unutmak kolayımıza geliyor, hatırlamak istemiyoruz çoğu şeyi iyiliğimiz için, herkesin iyiliği için... "Aşktan ihanete, tutkudan bağlılığa, dostluktan yoldaşlığa, fedakârlıktan inada, tüm duygularda ve değerlerde bir içerik değişimi, öz yitimi, boyut düşümü yaşanıyor" (Ergülen, 2014). İşte buna da vefasızlık diyorlar sözde. İlk baştaki o arkadaşlıkların, sevgililerin değeri düşmüyor mu zaman kavramı işin içine girdiğinde? Unutmak zorunda kalıyordum o yaşanmışlıkları. İntikam duygusuyla beslenip planlar kurmuyordum, canlarını acıtmak istemiyordum. Unutmanın en iyi yol olduğunu düşünüyordum her zaman için tıpkı Haydar Ergülen gibi. Vefasızlık olarak algılandığını sonradan öğrendim ama değiştirmedim huyumu. Hâlâ vefanın unutmak olduğu konusunda kararlıyım. Bu kitapla da pekiştirdim bu düşüncemi çünkü diğer senaryoyu düşünürsek kendimi yüzsüz olarak tanıtacaktım herkese. Öyle uzun zamandır görüşmediğim arkadaşımı bir yerde görüp sanki öyle değilmiş gibi saatlerce konuşmak samimiyetsizce geliyor bana, bu da vefasızlık bir bakıma çünkü aramamışsın, unutmuşsun onu. Bunu yargılayamam işte ama çünkü ben de onlardanım. Haydar Ergülen başından sonuna kadar haklıydı, vefa unutmaktı. Bu durum, insanı özünde daha kötü bir insan olduğunu göstermezdi. Belki de sessizlik, sakinlik istiyordu hayatında, bir sitem duymadan... Hayatına devam etmek istiyordu olabildiğince. Vefalı olmanın ona uzun vadede bir şey katmadığını tecrübeyle sabitlemişti. Vefanın benliğimize büyük ölçüde zarar verdiğini kendimde görmüştüm ben. Arayıp sordukça samimiyet azalıyordu. Konuşacak bir şey bulamıyorduk artık, bıkmıştık birbirimizden. Yakınlaştıkça soğuyorduk çünkü muhakkak ki hoşumuza gitmeyen özelliklerimiz oluyordu. Kırmamak için uzaklaşıyordum anlaşamadığım kişilerden, unutup siliyordum hayatımdan. Vefasız olarak nitelendirilmem bu nedenden dolayı başladı. Bundan artık şikâyetçi değilim, çünkü yalnız olmadığımı anladım düşüncelerimde. Bu da beni bir nebze rahatlattı. Hayatıma yeni bir bakış açısı kattım vefa ile ilgili. Yaşadığım olaylardan sonra vefalı olmanın ne denli zararlı bir şey olduğunu anladım çünkü. Bize dayatılan o kavramın aslında unutmaktan ibaret olduğunu öğrendim. Hayat kısaydı ve biz dilediğimizce yaşamalıydık o hayatı, kimseyi düşünmeden, vefasız olma düşüncesi olmadan... Kim düşünüyordu ki zaten bizi? olanları unutmak ve kendimizi dinlemek, anlamak daha mantıklı bir seçimdi. Olsun varsın adı vefasızlık olsundu. “Vefalı olmak, unutmamak değildir. Nedense hep karıştırırız, belki de unutmaya eğilimli olduğumuzdan, her şeyi unuttuğumuzdandır bu yanılgı. Oysa bazen tam tersine, vefamızı göstermek, vefalı olduğumuzu anlatmak için unutmak, unutmak, unutmak gerekir. (Ergülen, 2014). Unutmak olgunluktu. Vefalı olmak, olgunluğa ulaşma seviyesinin son basamağıydı . İnsanlar bunu tecrübeyle sabitleyecekti, yaşadıklarından ilham alarak... Kaynakça Ergülen, H. (2014). Vefa Bazen Unutmaktır. İstanbul: Kırmızı Kedi. Arda Akı Leman Müftüoğlu Section: 31 19.04.2015 DENEMELER Kitaplar ve Sigaralar George Orwell’in yazılarından oluşan bir deneme kitabıdır. Denemelerde genellikle kitaplar üzerinde durulmuş ve kitapların fiyatları ile sigara fiyatları arasında bir karşılaştırma yapılmıştır. Yapıtta işlenen konular genellikle edebiyat dünyasını değerlendiren niteliktedir. Deneme okumayı seven birisiyimdir, serbestçe yazılan belli kurallara dayalı olmayan ve okuması zevkli olan bu türe olan hayranlığım eskiye dayanıyor. Ortaokulda, lisede ve halen deneme kitaplarını öykü kitaplarına tercih ederim. Her bir denemeyle farklı bir insanın fikirlerinde gezintiye çıkarsınız, insanlar düşüncelerini size açar ve o düşünceleri zevkle okursunuz. Deneme tipi diğer yazı türlerine göre kesinlikle daha kolay okunur çünkü denemede işin içine samimi dil girer ve aynı zamanda işin içinden kurallar çıkar gider. Hayatımızın her yerinde kurallar var; yolda, işte, okulda, ödevlerde… Kurallar hayatımızın her yerine girmiş ve adeta hayatımızı işgal etmiş durumda. İnsanlar gitgide makineye dönüşüyor. Peki, hayatımızda kurallara gerek var mı? Kuralsız hiçbir şey düzgün yürümez, kurallar olmadan hayat birbirine girer, içinden çıkılmaz bir hal alır. Peki, kurallarında bir sınırı var mıdır? Kuralların aşırı hal alması insanları aptallaştırır, insanlar bundan sonraki süreçte her şeyi o çerçevede görmek ister, göremeyince de anlamaları güçleşir. Maalesef ki bugünlerde okullarda kuralların yıkıldığı derslere rastlamak pek mümkün değil. Belirli formatlar içerisinde; arada tek boşluk olması, boşluktan sonra parantezin konulması veya konulmaması gerektiği… Bu gibi küçük detaylar insanların olaylara daha başka açıdan bakmalarını sınırlıyor. O kuralları adeta bir robot gibi benimseyen gençler, karşılarına o formata uygun olmayan bir şey çıkında içinde bulunduğu çerçeveden çıkamıyor ve olayı kavramakta güçlük çekiyor. Küçük detaylara takılmayan, öğrencilerin dersleri ve hayatı belli bir kalıba sokmalarının gerekmediği, yaratıcılıklarının geliştiren dersler konulması lazım, mesela Türkçe dersleri gibi. Yazarken ciddi bir makale dili takınmama gerek olmayan, özgürce yazabildiğim nadir derslerden ikisidir Türkçe101 veya Türkçe102 dersleri. Aynı denemeler gibi, denemelerde de yazar özgürce düşüncelerini yazabiliyor. Özgürce yazabildiğim, olduğundan fazla aşırıya kaçan kuralların olmadığı, insanın yaratıcılığını geliştirmeyi amaçlayan ve olması gereken derslerdir bu tip dersler. Ancak, aynı zamanda tam ters bir şekilde öğrencileri belli kalıplarla boğup, gereksiz derecede fazla kuralların olduğu İngilizce derslerini almamız da çelişkili oluyor. Neyse bir bildikleri vardır herhâlde. Bilginin değeri ile ilgili birkaç soru sormak istiyorum. Bilginin fiyatı nedir? Bilgi paha biçilemez midir? Bilgiyi parayla satın alamaz mıyız? Okullara ne için para ödüyoruz o zaman, demek ki bilgiyi satın alabiliriz. Dil kurslarına, spor kurslarına, dans okullarına ve kitaplara ne için para ödüyoruz? Bilgi alabilmek için, yani bilgiyi parayla satın alabiliyoruz? Aslında bu yanlış bir görüş olmakla birlikte bizim bilgiye verdiğimizi düşündüğümüz para aslında o paha biçilemez bilgiyi bize öğreten kişinin emeklerinin karşılığıdır. Yani biz bilgiye para vermiyoruz, bilgiyi bize aktarmaya çalışan kişinin eforlarına para veriyoruz, bilgi zaten parayla satın alınamaz. Peki, bilgiyi bize aktaran kişiye ödenen para bazı durumlarda abartıya kaçabilir mi? Öğretmek ve öğretmenlik çok kutsal görevlerdir ve bence bir insana bilgi aktarmak fiyatlarla ölçülemez, eğer ölçülecek olsa bile fiyatı yüksek olmalıdır bence. Bu durumda çok abartılı olmadıkça bilgi almak için ödenen paradan şikâyet etmek yanlıştır, özellikle eğlenceye ödenen paradan şikâyet etmezken. Mesela “Neden bu kitap 10 lira?“ diyenler eğer “Neden bu rakı 60 lira?” demezlerse işte orda bir sorun vardır demektir. O bilgiye sahip olan insanın, birikimini anlatırken verdiği çaba kesinlikle içkinin yapılması için harcanan efordan daha çoktur. Dahası, rakını etkisi birkaç saat sonra geçecekken, kitaptan aldığınız bilgiler size bir ömür eşlik eder, hayatınız boyunca sizinle beraber olur sizi geliştirir. Bu bakıma kitaplara ödenen paraları tartışmak aşırı derecede gereksizdir, o bilgiyi size aktaran kişinin hakkını yememek lazım. Toplumsal cinsiyet rolleri Doğumdan başlayıp devam eden süreçte, toplum bizi hep bir kalıba koymak ister. Kız çocuklarının hepsi pembe sevip oyuncak bebeklerle oynamak isteyecekmiş gibi, daha yaşama gözlerimizi açmadan pembe yani topluma göre kız renginde kıyafetlerimiz hazırlanır. Biri erkek çocuğuna pembe giydirse ‘’kız gibi olmuş’’ diyerek yargılanmış, bir kız çocuğu da tabiri caizse asi, topluma göre erkekçe (cesurca) davransa, ‘’erkek gibi kız’’ olarak görülmüştür. Tamamıyla şans eseri olarak kız ya da erkek olarak geldiğimiz bu dünyada, bazı davranışlarımız sırf toplumsal cinsiyet normlarına uymadığı için toplum tarafından yargılanıyor. Toplum bizi tekdüzeleştirmek istiyor, ona aykırı geleni hazmedemeyip adetâ kusuyor. Birbirinin kopyası insanlar istiyor, herkes işine gidip gelsin, uyusun fakat sorgulamasın, sadece çalışsın ve neslini devam ettirsin istiyor. Kafası çalışan insanları tehlike olarak görüp kalıpları aşan davranışlar gördü mü de yaftalayıp dışlıyor. Misal geçen akşam, sıradan bir Ankara akşamıydı. Her zamanki yoldan evime doğru yürürken dikkatimi biri çekti. Oldukça feminen giyinmiş erkek bedeninde birini gördüm. Sakallıydı, etek ve ince siyah çorap giymişti. Onun ne kadar cesur olduğunu düşündüm,içimde yoğun bir mutluluk hissettim. Herkesin istediği gibi görünmesinin oldukça normal olması gerekirdi ancak gece dışarı çıktığı için, etek giydiği için, ‘’müstehcen’’ giyindiği için tecavüz mağdurlarının suçlandığı bir dünyada inkâr edilemez ki bu oldukça radikal bir hareketti. Bütün bunları düşünürken, sadece kendimiz olarak varlığından haberdar bile olmadığımız insanları ne kadar cesaretlendirebileceğimizi düşünerek kendi kendime gülümsedim. ‘’Erkek dediğin şöyle olur, erkek adam öyle yapmaz’’ gibi sözleri etrafımdan duyduğumda ister istemez sorguluyorum. Sahiden nedir ki bu erkeklik? Mesela o geçen akşamki adam, sırf feminen giyinmek ve belki de feminen davranmak istediği için erkek değil miydi? Başka neler vardı mesela erkekliğin tanımında? Kim belirliyordu ki bu esnemez kuralları? Ne yazık ki, toplum. Haydar Ergülen’in de dediği gibi (18-24) maço, ağır adam olmak erkek egemen toplumumuzda saygı gördüğünden içlerinden gelsin gelmesin, öyle olmaya çalışan birçok insana rastladım ve rastlıyorum. Duygularını bastırmak zorunda hissettiği için homofobik söylemlerde bulunan eşcinsellere, hemcinslerini ahlâk üzerinden yargılayan kadınlara, kısacası çoğunluğun istediği gibi olmaya çalışan insanlara kızamıyorum. Toplum onları zehirlemeyi başardığı için, büyük oranda yetişme koşullarından kaynaklanan dışlanma korkusundan bu şekilde yaşadıklarını düşünüyorum. Onlara öfkeli değilim ancak, onlara bu düşünceleri empoze edenlere öfkeliyim. Sırf eşcinsel olduğundan dolayı zorbalık gördüğü için intihar eden daha bu dünyada sadece 9 yılını geçirebilmiş olan James adına, transseksüel olduğu için yakılarak öldürülen Hande adına, cinsel yönelimi nedeniyle ailesinden şiddet görüp evden kaçtıktan sonra babası ve amcası tarafından öldürülüp yola atılan Roşin adına, daha birçoğundan haberimizin bile olmadığı fâili toplum olan intiharlar adına çok öfkeliyim. En basitinden, hiç düşündünüz mü mesela neden neredeyse her küfür dişiyi aşağılamaya yöneliktir? Bu nefret söylemlerinin çıkış kaynağının en zararsız görünen ama aslında öyle olmayan eril dilin olduğunu fark etmeliyiz. Eril dil kullandığını fark edip nazikçe uyardığım arkadaşlarımın çoğu ağız alışkanlığı olduğunu, bu kadar hassas olmamam gerektiğini söylüyorlar ancak bu dilimize pelesenk olmuş ifadeler bizzat eril tahâkküme hizmet ediyor. Değişime dilimizden başlamamız gerektiğini düşündüğümden beri, sinirlendiğim zamanlarda herhangi bir cinsiyeti hedef alan küfürler etmekten uzak duruyorum. Ağzımızdan çıkan her cümleden önce,ne anlama geldiğini düşünürsek dilimizdeki erilliği azaltabileceğimize inanıyorum. Belki şu durumda biraz ütopik kalabilir ama insanların birbirini kadın, erkek, eşcinsel, transseksüel olarak değerlendirmeyip ilk bakışta insan olarak ele aldığı, farklılıkları dışlanacak bir şey olarak görmek yerine hayatın renkleri olarak görebildiği bir dünya düşlüyorum. Ergülen, Haydar. Meğer. İstanbul:Kırmızı Kedi Yayınları, 2018. Sezernaz Sezer 21300554 TURK102-Şube 10 Aslı Uçar TOPRAĞA SÜRGÜN HÜR AĞAÇLAR İnsanoğlunun varoluşuyla boy veren bir çatışma hali; iyi-kötü, güzel-çirkin, doğru-yanlış. Toplum tarafından çizilmiş sınırlarda kalma uğraşı değil midir zaten yaşamak? Doğru yaşamaksa sınırlar arasında dönüp durmaktan ibaret, kuşkusuz. Benlik nedir öyleyse, bu batırılmışlıklar içinde mümkün müdür ben olabilmek? İşte İskoç yazar Robert Louis Stevenson, Türkçe’ye “Dr. Jekyll ve Mr. Hyde’ın Tuhaf Vakası” şeklinde çevrilebilecek 1886 tarihli romanıyla bizi bu hayatın içinden çıkmazları düşünmeye itiyor. Hem de hayattan bir o kadar kopuk fantastik tarzıyla! Bu roman, alegorik anlatımıyla toplumun iki yüzlü ahlakına tutulan bir ışık bir noktada. İçi kurtlu, dışı parlak kırmızı bir elmanın; sureti cilalı, altı bataklık dolu bir dünyanın resmi. İlginçtir ki yıllar önce yazılmış bu eseri okurken, bunun şimdinin bir eleştirisi olduğunu düşünmeden edemiyorum. Sanki dışardan hizmeti bol görünen, içinde sistemsizliğin sebep olduğu kaotik bir yan gizleyen devlet hastanelerindeki duruma yöneltilen bir eleştiri. Stevenson’ın çaylı toplantılarda, sohbetlerde, kulüplerde kurulup bozulan aristokratların dünyasıysa Türk bürokrasisinin geçmişe izdüşümü gibi adeta. Kendinden saydığına tüm imtiyazları tanıyıp tüm kapıları açarken çizgisinde olmayanlara Hyde yanını hiç acımadan gösteren çifte standart uygulamayı ilke edinmiş bürokratlar... Oy aldığı bölgelerden hizmeti esirgemezken destek gelmeyen bölgeleri masrafını da onlardan karşıladığı kaldırım çalışmaları bitmek bilmeyen belediyeler... Platon’un dediği gibi: “Büyük iyilikller ve büyük kötülükler büyük ruhlardan gelir sıradan insanların ne yaptıkları ne de yıktıkları büyüktür.” Yine de sıradan halk tabakasında da çokça rastlamak mümkün bu Dr. Jekyll ve öteki ben’i Mr. Hyde’a. Dışarıya süt dökmüş kedi yavrusuyken evde terör estirenler mesela. Roman, beni bu eleştirel düşüncelere itmesinin yanında yüksek dozda acı da verdi ruhuma. Bu nedenle romanı korku ve fantastik kalıplara oturtanlara inat ben bunun ağır bir dram olduğunu iddia ediyorum. Kişilik bölünmesini odağa alan bu eserin beni bu denli derinden etkilenmesini de bütün insanlığın paradoksunu, kalıplar yüzünden ben olamamayı huzursuz edici bir şekilde beynime kazıyışına bağlıyorum. Bu yönüyle de birçok filme de kaynaklık ettiği kanısındayım, beş gün önce izleyip etkisinden çıkamadığım “Lost Highway” gibi. Dr. Jekyll’nin yaradılışından gelen ancak Victoria Çağı’nın tutucu ahlak anlayışı içinde onaylanmayacak yanlarını bastırmaktan usanıp insanı ikiye -iyi ve kötüye- bölen bir yol bulmasıyla gelişir olaylar. Günümüzün de o çağdan pek farkı olduğunu düşünmüyorum, hatta varoluşumuzdaki tezatları hissetmeye daha müsait olduğunu söylemek yanlış olmaz. Hangimiz ahlaki açıdan topluma yaraşır şekilde iyi yaşamaya çalışırken baskı altında hissetmiyoruz? Ruhumuzu toplumun öğretilerinin tasmasından kurtardığımız takdirde de böyle iyi kalabilir miyiz? Sosyal medyadaki paylaşımlardan birçoğumuzun içinde bir Darth Vader yattığını anlamak güç değil. Sadece yapmak istediğimiz için bir şeyleri yapmış olmanın verdiği o zevk... Ne var ki toplumun bu tezatlardan bir kısmını yüceltirken bir kısmını suçlu kılması yüzünden gerçek ben’i bulmak mümkün değil. Diğer bir deyişle ruhlarımızı kontrol eden kangrenleşmiş kalıplar yüzünden –iyi ya da kötü- olmayı istediğimiz insan olamayacağımız gerçeği hayatımızın her noktasında karşımıza çıkıyor. Kötüyü –kalıplara aykırı- oynadığımızda en yakınımızdaki sakinleştiriciye başvurmamızı öngören bir düzenin içinde tutsağız. Bu romandan sonra daha iyi anlayıp çaresizce kabul ediyorum ki toplumca belirlenmiş formların ötesinde bir kişilik benimsemeye kalktığımızda sistem bizi dışlar. Ruhumuzun uçurumlarında iyi ile kötünün bitmek bilmeyen bir savaşı olduğu doğru. Ancak toplumun bir parçası olmak istiyorsak yapmamız gereken kirli manevi varlığımızın iyiyi oynayan maddiyatımıza hükmetmesine izin vermemek. Benlikten vazgeçmek yani... Kabullenmesi güç ancak her birimiz toprağına sürgün bir ağaç kadar hürüz. KAYNAKÇA: Stevenson, Robert Louis. Dr. Jekyll ve Mr. Hyde. Antik Kitap, 2009. https://hickeyenglish.files.wordpress.com/2013/09/skull.jpg https://i.ytimg.com/vi/wbg5oXpq42Y/hqdefault.jpg http://www.toonpool.com/user/25491/files/dr_jekyll_and_mr_hyde_1347365.jpg DÜŞÜN(M)ÜYOR MUYUM? Hungry Ghosts son bir sene içinde keşfettiğim harika bir müzik grubu. Grubun sözlü şarkıları olduğu gibi sözsüz şarkıları da var. Grup 2000 yılında ‘Alone Alone’ diye bir albüm çıkarmış. Albüm on bir şarkıdan oluşuyor. Ama şarkılardan bir tanesi var ki, on beş tane albüme değer: I Don’t Think About You Anymore, But I Don’t Think About You Anyless. Şarkının adı oldukça uzun ve anlamı da derin. Şarkının bende hissettirdiği şeyler ise daha da derin. Bu şarkıyı ilk dinlediğim zamanı hatırlıyorum: bir gün beş buçukta dersten çıkmıştım, sonbaharın son günleriydi, hava oldukça soğuktu ve kış kendini bir hayli hissettiriyordu. Bütün sınavlardan, ödevlerden, arkadaşlarımdan, öğrenci kulüplerinden, sosyal çevremden, kısacası her şeyden çok sıkılmıştım. Ankara’ya ,tabiri caizse, aşık olan ben, Ankara’dan bile sıkılmıştım o günlerde. Gitmek istiyordum, ardıma bakmadan her şeyden uzaklaşmak istiyordum. Eve, Kayseri’ye, ailemin yanına dönmek de cazip gelmiyordu. Tek istediğim yalnız başıma kalmak ve bütün sıkıntılardan, sorumluluklardan, hüzünlerden kaçmaktı. Dersten çıktığımda tüm bu düşünceler beynimi kemiriyordu. Omuzlarıma öyle bir ağırlık çökmüştü ki, kendimde yürüyecek takati bile bulamıyordum. Bir banka oturdum, taktım kulaklığımı ve birden bu şarkıyı dinlemeye başladım. Sakin ve hüzünlü bir girişi vardı şarkının. Elli üçücü saniyeden itibaren keman kendini iyice hissettirmeye başlayıp dinleyeni derin bir kedere gömmeye hazırlanıyor gibiydi. İçimdeki sıkıntıları ölçüp tartarken şarkının etkisiyle birden ağlamaya başladım. Aileme duyduğum özlem, okuldaki sorumluluklarımın verdiği ağırlık ve yakın bir zamanda çok sevdiğim o insandan aldığım darbe kendini gözyaşı olarak somutlaştırıyordu işte. ‘Neden’ dedim, ‘Neden düşünüyorum bütün bunları, düşümesem olmaz mı artık daha fazla? Yoksa düşünmüyor muyum?’. ‘Olmaz!’ dedi keman bana. Sonra ekledi, ‘Düşünmeden nasıl yaşayabilirsin ki? Zaten şu zamana kadar her şeyi düşünmeyi ertelediğin için yaşamıyor musun bu duygusal patlamayı? Düşün! Düşün, yor beynini ve meydan oku seni bu hale getiren her şeye. Kaçmak asla çözüm değil. Nereye kadar kaçabilirsin ki? Bir gün geri dönmek zorunda kalmayacak mısın?’. Kemana biraz daha kulak verdim, bazı özel şeyler de söyledi. Haklıydı, sonuna kadar haklıydı. Artık kaçmayacaktım yüzleşmekten ve düşünmekten. Beni alt etmeye başlayan bütün endişelerimle, bütün acılarımla, bütün sıkıntılarımla ve bütün sorumluluklarımla önce yüzleşecek, sonra da üzerlerinde düşünerek onları ben alt edecektim! Şarkının adında söylenenin aksine düşünmeye karar verdim. Kaçma arzum kayboldu. İçimdeki sıkıntı şarkının sonuna doğru kaybolan keman sesiyle birlikte gitti. Ankara’yı yeniden sevdim ve onu hiç bırakmak istemedim. Bana geçen bir buçuk senede yarenlik eden Ankara’nın da, ağır olan derslerimin de, arkadaşlarımın da suçu yoktu. Ben sadece her insanın ara ara girdiği o buhranlı dönemlerden birine girmiştim. Ama Hungry Ghosts’un bu derin şarkısı beni içine girdiğim girdaptan, boğulmama ramak kala çıkardı. Bazı filmler vardır hani ya da kitaplar ya da yerler ya da şarkılar... Dönüm noktamız olurlar. I Don’t Think About You Anymore, But I Don’t Think About You Anyless de benim için bir dönüm noktası, kendimden ve beni sıkan şeylerden kaçarak ya da kaçmayı hayal ederek hiçbir yere varamayacağımı bana gösteren biricik şarkı. O günden sonra her gece yatmadan önce bu şarkıyı dinlemeye başladım. Her gece kendime, içimde bulunan kuvveti hatırlatarak uyuyorum böylece. Özlemlerin, acıların, korkuların, sorumlulukların aslında bizi büyüttüğünü, geliştiridiğini, içimizdeki kuvvete yeni kuvvetler eklediğini anlıyorum şarkıyı her dinleyişimde. Ve binlerce kez teşekkür ediyorum şarkıyı besteleyen, çalan insanlara. Hungry Ghosts, Alone Alone (I Don’t Think About You Anymore But I Don’t Think About You Anyless). 2000. Mushroom Music Publishing. CD, Albüm. ASİL DOĞANER 21401066 SANATI KOKLAMAK ''Bir toplumu ayakta tutan değerler nedir?'' sorusu yıllarca soruldu ve sorulmaya da devam edecek. Buna verilen cevaplar, genelde ''bilim'', "dil" ve "kültür" olur. Ancak en önemli değer; bütün soru ve cevapları içinde barındıran, insanı, doğruya ve güzele doğru bir yolculuğa çıkaran Sanat’tır… Öyle bir değerdir ki sanat, sadece ülkeleri kendi içinde değil, tüm dünyayı gelişime sürükler. Zaten dünyamızı bugünkü çağdaş uygarlıklar seviyesine taşıyan Rönesans ve Reform hareketlerinin çıkış noktası da sanat değil miydi? Nefes almak ne ise insan için, sanat da toplum için odur. Varlığı hissedilmez ama yokluğu sessizlik ve yalnızlıktır. Kısacası sanat hayatımızın her yerindedir. Sanat sadece resim yapmak, şiir yazmak veya bir tiyatro oyunu oynamak değildir. Sanat; Mona Lisa olup ağlarken gülebilmek, Romeo olup, Juliet’in aşkıyla yanmak, “Özgürlük Anıtı” olup "demokrasi" diye bağırarak sesini tüm dünyaya duyurabilmektedir. Ağlayıp gülebilmek, sevinip kızabilmek, duygularımızı sel yapıp akıtabilmek için vardır sanat. Peki, bu kadar önemli olan sanattan neden uzak duruyoruz? Birçok kişi eğitim sistemimizin beraberinde getirdiği negatif yanları asıl neden olarak sunar sanatın yetersizliği için, ancak bence en önemli sorun yetiştirilme tarzımızla ilgilidir. Teknoloji bizi o kadar robotlaştırmıştır ki son on beş yılda, insanlarımız yaratıcılıklarını kaybetmeye mahkûm edilmiştir. Artık yedi yaşındaki bir çocuktan resim çizmesi veya boyama yapması bekleneceğine, tablet ve akıllı telefon kullanması beklenir. Daha okuma yazmasını bilmeyen bir çocuk sadece komutların yerlerini ezberleyerek aletleri kullanabilir. Ellerinde akıllı telefonlarla üniversite eğitimi alan birçok insan bile pokemon avlamak için saatlerce yürümeyi göze alabilir. Kısacası insanlar çocuk yaşta teknoloji hapishanesinde müebbet hapse mahkûm edilir. Peki, teknoloji sanatın gelişmesine fayda sağlamaz mı? sorusunu duyar gibiyim. Teknoloji elbette sanatta çeşitliliği ve ona erişilebilirliğe katkı sağladı. Bugün istediğimiz zaman bir sinema filmini veya tiyatroyu izlemeye gidebilir bir resim sergisine rahatça ulaşabiliriz. Ama günümüzde sanatıyla, yaptığı işlerle bir şeyleri değiştirmeye, geliştirmeye çalışan ve bu amaç uğruna şiir yazan, resim yapan, müzikle uğraşan insanların da yaşadığı çağdan ve birlikte olduğu insanlardan ayrı düşünülemeyeceği gerçeğini de kabul ederek… Bey, Osman Hamdi. Kaplumbağa Terbiyecisi. 1906. Bir şeylerin sıkıntısını duyan, canı acıyan insandır sanatçı bir anlamda. Onu yaratıcı kılan da çektiği acıdır. Sanat eserini oluşturan düşünce, düz düşünceden tümüyle farklıdır. Sanatçı, bir yapıtı oluşturacak düşünce evresinde alıştığımız anlamda mantık kuralları ya da sözcüklerle düşünmez, düşünmemeli de zaten… Bir şeylerin sıkıntısını duyan, canı acıyan insandır sanatçı bir anlamda. Onu yaratıcı kılan da çektiği acıdır. İzleyici ya da okuyucu olarak bizler, adı ne olursa olsun bir sanat yapıtı karşısında, düz mantık kurallarına bağlı bir tavır alır, öyle yorumlamaya kalkarsak, daha en baştan o eseri ve sanatçıyı anlamaktan uzaklaşırız. Osman Hamdi Bey’in “Kaplumbağa Terbiyecisi” eseri günümüzde hâlâ önemini ve özgünlüğünü korur ve verdiği mesaj her birey tarafından farklı yorumlanır. Zaten budur onu eşsiz kılan, her sanat eserinde olduğu gibi... Hiçbir gerçek resim, duvarı süslemek için yapılmadı. Resimler, duvarları bir düşünce alanına dönüştüren; izleyeni, düşünüp yorumlamaya iten birer obje olsa olsa… Derviş kıyafetleri giymiş, sakallı, kambur, yaşlı bir adam… Ellerini arkasında kavuşturmuş, bir Ney’i tutuyor. Ney çalarak beraat ettirmeye çalışıyor cehalet hapishanesinde kendisini çürümeye mahkum etmiş halkı. Biliyor yaşlı adam halkı bu durumdan kurtaracak tek çarenin sanat olduğunu, ancak o kadar paslanmış ki halk kaplumbağa hızından farkı kalmamış. İşte burada önemi çıkıyor sanat eğitiminin önemi. Eğitimi vermek de değil mesele, eğitimi doğru yerde ve doğru zamanda vermek asıl mesele. Sonrasında haliyle zor oluyor paslanmış demiri parlatmak. Belki Osman Hamdi bu uyarısıyla istediklerini gerçekleştirememiştir eğitimi doğru zamanda veremediği için, ancak bu, hiçbir şeyi değiştiremeyeceği anlamına gelmez. Artık, teknoloji devrinin, bizi kendimize bile yabancılaştırmasına tek başına engel olmaya gücümüz yetmese de, sanatın ve sanatçının ayak izlerini takip ederek, en azından yalnızlaşmaktan ve ıssız kalmaktan kendimizi korumaya çalışmanın, sanatı derinden koklamanın zamanı geldi de çoktan geçiyor. KAYNAKÇA Bey, Osman Hamdi. Kaplumbağa Terbiyecisi. 1906. Yağlı Boya. Pera Müzesi, İstanbul. Gamze Ünal/ 21202758 BİLİNÇDIŞI YANSIMALARI İnsan beyninin gücünü anlamak pek kolay değildir. Beyin gücü ile yapılabilecek birçok şey varken bunun farkında olmamak biraz can sıkıcı aslında. Beynimizin bilinçdışının yönetimi altında olması, o gücü biraz kullanılabilir hale getirmekten uzaklaştırıyor, o gücün farkında olsak bile. Çünkü bilinçdışımızı yöneten bazı etkenler mevcut ve buna farkındalıkla veya kişisel irademizle müdahale etmemiz mümkün değildir. Peki, bilinçdışımızın hangi yönlere eğilimi olduğunu anlamak mümkün müdür? Elbette bilinçdışımızın oyunlarını keşfetmek olası bir durumdur, rüyalarımız bilinçaltımızın birer ürünüdür ve rüyalarımızda aklımıza gelen her şeyi yapabilmemiz kontrolün elimizde olmadığının açık bir göstergesidir. Yönetmenliğini Christopher Nolan’ın yaptığı Başlangıç (Inception) filminde, rüyalarla bilinçaltının yönetilebilir olduğu oldukça büyüleyici sahnelerle sergileniyor. Fakat bunu yapmak için ise rüyaları kontrol eden kişinin kendisi olması gerekiyor ve rüya içinde rüya görmek gibi bir kavram ortaya çıkıyor. Filmin etkileyici sahnelerinden sonra gerçek hayatta rüya içinde rüya içinde rüya görmenin gerçek olup olamayacağını sorgulamaya başladım. Sonuçta bir rüya gördükten sonra her ayrıntısını hatırlamak pek mümkün değil. Rüyalarımdan uyandığımda ne zaman ya da hangi şekilde o rüyanın başladığına bir türlü emin olamıyorum ve bu durumu filmdeki kavramla ilişkilendirmek bana çok mantıklı geliyor. Fakat rüya içinde rüya gibi bir kavram her ne kadar mantıksal açıdan mümkünmüş gibi görünse de bunun gerçekliği her zaman sorgulanabilir. Bu belirsizliği çözemesem de en azından rüyalarımın bilinçaltım tarafından yönetildiğinin bilincindeyim. Örneğin, günlük yaşantıda akla gelmeyen fakat rüyada gördüğümüz şeyler bilinçaltının eseridir ve bilinçaltı bu şekilde ben buradayım diye seslenir bireylere. Geçmişte yaşadığımız olaylar hafızamıza kazınmayabilir fakat bilinçaltımızda yer kaplar, bu doğrultuda yaşanmışlıklar karşımıza rüyalarda çıkabilir. Zihnimin bir güç tarafından yönetilmesi ve bu gücü bilinçli bir şekilde benim şekillendiremiyor olmam oldukça ilgi çekiciydi benim için. Burada aklıma gelen soru bilinçaltımın bütün benliğimi kontrol edebilecek kadar güçlü olmasına rağmen ben onu nasıl kontrol edebilirim düşüncesiydi. Nedir bu bilinçaltı, nasıl duygularla besleniyor ya da nasıl oluyor da bir anda oluşup beni yönetecek gücü ele geçiriyor? Bu tür sorularda cevap ararken bilinçdışımın bazı oyunlarıyla da yüzleştim. Bilinçdışım benim korkularım ve arzularımdı. Kendi benliğime bile itiraf edemediğim şeyler o’nda gizliydi ve ben farkında olmayarak o duyguları beslerken bilinçdışım bu denli güç kazanmıştı. Rüyalarım ise bilinçdışımın yansımalarıydı ve rüyalar reelde bilinçaltı yansımaları olduğu için bu kadar gerçek dışı ve yapabileceğimiz şeylerin sınırı yok. Rüyalarımdan yola çıkarak bilinçaltımın gerçekleriyle yüzleşmem farkındalığımı artırır. Benim farkında bile olmadığım bir şey davranışlarımı da şekillendirebilir, bilinçaltım sayesinde ve ben bunu anlayamasam da bilinçaltımda kodlanmış bazı gerçekler vardır. Bilinçdışında kodlanmış kavramlar her bireyde çok küçük yaşlarda yaşadığı hayatı doğrultusunda oluşur. Bu yüzden bilinçaltımın şekillenmesinde pek bir söz hakkım olmamış olsa da o’nun oyunlarına gelmemek için bazı çözümler olabilir. Aslında bilinçaltı korkulması gereken bir şey değil aksine hayati derecede önemli bir parçası gibidir insanın çünkü şu anda sahip olduğum benliğimin oluşma sebebidir. Fakat endişe edilmesi gereken durum yanlış kodların olduğu bir bilinçaltıdır. Örneğin ön yargılı olmak, insanları tanımadan hakkında bazı yanlış düşüncelere kapılmak, bilinçaltına kodlanmış yanlış bir kavramdır. Eğer farkındalığımı kullanarak bilinçli bir şekilde yaklaşırsam yeni tanıştığım bir kişiye, önyargıda bulunmamış olurum ve bilinçaltının bu tarz yanılgılarına kulak vermem. Rüyalar da referans alınarak bilinçli bir şekilde farkındalık seviyesini artırarak bilinçaltına yön vermenin hayatıma yön vermek kadar önemli olduğunu düşünüyorum. Elimde olan büyük bir gücün farkına varmak ve onu yönetebilmek çok ayrıcalıklı bir durum kendim olabilmem adına. Bilinçaltım bana bu fırsatı veriyor fakat ben onu ne kadar yönetebiliyorum, bilemiyorum. Her ne kadar çözmeye çalışsam da zihin her zaman gizemini korur ve çözümlenemeyen birçok şey olabilir. Benim yapabileceğim, bildiklerim doğrultusunda elimden geldiği kadarıyla bu gücü kullanmak ve farkındalığımı arttırarak bilinçaltımın yanlış kodlamalar yapmasına engel olmak. Bu sayede bilinçaltımın gücünden yararlanmak benliğimin güçlenmesi adına farkındalık yaratmak zihnimi biraz da olsa yönetilebilir yapabilir. Kaynakça Nolan, Christopher. 2010. Başlangıç (Inception) [Film]. A.B.D.: Warner Bros Hikmetinden Sual Olunmaz! İslam kültüründe hikayelerde çoğu zaman neden sonuç ilişkisi net biçimde verilmez. Bunun amacı hikayeye biraz daha gizem katmaktır. Ben bu tarz hikayeleri çok severim çünkü olan bir olayın nedeninin verilmemesi benim olayın kendisine odaklanmama yardım ediyor. Aynı zamanda bu şekilde anlatılan olaylar –garip bir şekilde- bana çok daha gerçekçi geliyor. Gerçekçiden kastım, onu daha çok hissedebilmem, onun beni daha çok etkilemesi. Bu tarz hikayelerden tek seferde hep birer tane dinlemiştim. Yeni bitirdiğim kitap bana, benim bir seferde birkaç tanesini birden tek seferde okumamı sağladı. Böyle hikayeleri daha önceden de çokça okumuştum ama bir sürüsünü birden tek seferde dinlemek bana, benim bu hikayelerin çok büyük bir eksiğini fark etmemi sağladı. Bu hikayelerde mucizevi bir olayın ya da sonucun nedeni verilmiyor. Ya üzeri kapatılıp “hikmetinden sual olunmaz!” gibi kaçamak bir cevap veriliyor ya da yine nedeni açıklanamayan başka bir “mucizevi” neden veriliyor. Bunlar pekala hikayelerin yazım tarzı gibi bir şeyle savunulabilir. Ama hikayedeki neden sonuç ilişkisi zincirini bozuyor. Bunun kötü yanı ne olabilir ki? El cevab: Hikayelerin en nihai amacı insanların ders çıkartması ve hikayeden aldığı fikirleri hayata uygulayabilmesidir. İnsanlar, neden sonuç bağlamını öğrenemeyince bu durum onlara “mucize” olarak geliyor ki bu onların kendi hayatlarında yaşamadığı birşey. Kendi hayatlarında da yaşamadıkları için empati kuramıyorlar ve bu da hikayeden ders çıkarmalarını zorlaştırıyor. Neden sonuç bağlamı verilmemiş bu hikayeler ders çıkartmaktan ziyade “ne güzel, böyle de bir şey varmış” gibi bir şeyi akıllara getiriyor. Küçüklüğümden örnek vereyim: Kuran kurslarında siyer derslerinde Hz. Muhammed’e ilk ayetlerin gelmesi anlatılıyordu. Ona “Oku!” emri geldiğinde okuma-yazma bilmemesine rağmen okumaya çalışıp okumasını anlatıyordu hoca. Biz bunu tabi ki peygamberin nur’una yorduk. Şimdi düşünüyorum da burada asıl anlatılmak istenen ne kadar umutsuz bir durum olsa da işe dört elle sarıp yapmayı denememiz gerektiğidir. İslam kültüründe insanların çoğu bu hikayelerle büyür. Bundan dolayı da insanlar –en azından din için- sorgulama yeteneklerini kaybederler. Dinin yozlaşması böylelikle kolaylaşır. Çünkü verilen her hangi bir bilgi, dindenmiş gibi anlatılabilir. Sorgulayıcı fikirleri susturmak işten bile değildir. “Böyledir” denir geçilir. Daha çok sorgulanırsa “böyle sorgulamaya devam edersen dinden çıkarsın” gibi laflar duyulabilir, dikkat! En kötüsü ise böyle hikayelere insanlar alıştıkça bunları sorgulamayı da bırakır. Çünkü “ne de olsa bir hikmeti vardır” diye düşünür. Din ile iç içe yetişmiş insanlar böyle düşünür iken yetişmemiş insanlar bunlardan dolayı dini “sorgulanamaz, sorgulanması teklif dahi edilemez” gibi bir oluşum olarak görüyorlar. İlk emri “oku” olan –ki okumak, devamında düşünmek, anlamak ve sorgulamayı da gerektirir- bir dinin sorgulanamaz olarak düşünülmesi ne acıklı bir şeydir! Aslında dinin şu anki durumu tam da dine dışarıdan bakan insanların bu yorumu hak eder: Dünyamızda sorgulamadan dinin emirlerini yerine getiren bir sürü terör örgütü var. Çoğu dini merkez bunların dinle alakası olmadığını söyler. Elbette asıl dinle alakası yok ama şu anda dünyada çoğu yerde yürürlükte olan İslamın(!) bence bununla çok alakası var. Yalnızca normal insanlar sorgulamadan emirleri kabul ediyor ama yapmıyor, bu terör örgütleri ise yapıyor. Bu yüzden kendimizi bu terör örgütlerinden çok uzakta görmememiz gerekir. Onların yaptığı bir çok eylem aslında bizim sorgulanmamış kabullerimizin gerçek hayata bir tezahürüdür. Her şeye rağmen bu durumun İslam’a değil İslam kültürüne ait olduğunu unutmamak lazım. Aslında din bize hep hayatı sorgulatır. Örneğin çoğumuzun bildiğinin aksine ölü gömüldükten sonra okunan “telkin” yaşayanlara okunur, ölü için değil. Orada ölüden ibret alıp kendimizin ne yaptığını sorgulamamız amaçlanır. Ama bu doğrudan insanların yüzüne söylense insanlar dikkate almayacağı için “kızım sana söylüyorum gelinim sen anla” gibi bir oyun oynanır. Dinde böyle insanı sorgulamaya yönlendiren şeyler var ama biz bunların vermek istediği mesajdan daha çok onların kendisine, kutsallığına önem vermişiz. Eğer dinin asıl amacını anlarsak asıl dini de yaşamış oluruz. İşte o zaman dinde daha az mucizeye, daha çok sorgulamaya yer açarız. Ömer Selim Çiftçi 21502929 Elvan Mert Uğurlu TURK101-­‐2 21301153Gelin Hayallerimizin Peşinden Koşalım !Mahalle sokaklarında sabahtan akşama kadar gezinen, parçalanmaya yüz tutmuş patlak topun peşinde koşan çocukların varlığını ne zamandır yok sayıyorum inanın bilmiyorum. Bizler büyüdük, olgunlaştık ya; o çocukların dünyası bize çok küçük, yapay, hayali geliyor sözüm ona. Çocuktur deyip geçiyoruz, kimi zaman ne dediklerini, ne düşündüklerini bile dinlemeksizin, görmezden geliyoruz onları. Hâlbuki her çocuğun kocaman bir dünyası var, hayalleriyle süslenmiş,umutlarıyla aydınlanan, korkularıyla kararan nice dünyalar... Emrah Serbes’ in Erken Kaybedenler’ i yok saydığımız bu karmaşık hayatların alengirli dünyalarına sokuverdi beni.Bir yetişkini bir çocuktan ayıran en belirgin fark hayal güçlerinin büyüklüğüdür bence. Çocuklar hayal kurarken sınırlar koymazlar kendilerine, büyük evrenler yaratıp o evrenin içinde oyunlarını oynarlar, elbet evrenlerini yıkmak isteyen hayatın gerçekleri tarafından tehdit altındadırlar ama kaybetmekten korkmadıkları için cesurca direnirler hayatın gerçeklerine. Yetişkin olarak tabir edilen insanlarsa hayatın gerçeklerini özümsemiş insanlardır ve hayallerini bu ölçüde kurarlar, yani hayatın gerçekleriyle sınırlanmış bir dünyanın içerisine hayallerini sığdırmaya çalışırlar, şüphesiz böylesine daralmış bir dünyanın içine büyük hayaller sığdırmak mümkün değildir; bu yüzden sadece küçük hayallerle yetinmek zorunda kalır yetişkinler. Yani çocukluktan yetişkinliğe geçerken pek çok hayalimizden feragat etmemiz gerekir, belki de bizim için hayatımızın anlamını oluşturan en büyük hayallerimizden. Emrah Serbes’in çizdiği isimsiz erkek çocuklarından biri büyümenin getirdiği bu değişimin anlamsızlığını çok etkili bir şekilde dile getiriyor: “Büyüdükçe arzularım küçüldü, şaşkınlıklarım küçüldü, beklentilerim küçüldü. ... Büyümenin bir bedeli varsa işte bu, yarım metre uzadım, yirmi kilo aldım ve dünyadan vazgeçtim.”. Büyümenin iyi bir şey olduğunu inandırılıyoruz ama aslında kandırılıyoruz bence. Hayatımın tadı tuzu olan arzularımdan, heyecanlarımdan, hayallerimden, beklentilerimden ödün vereceksem neden büyüyeyim ki? Daha uzun boylu, daha güçlü bir adam olmak için mi? Kazandığım para bana saf mutluluğu getirmeyecekse neden okuyup büyük adam olayım ki? Evet, evet birileri çocuk olmanın verdiği bu muhteşem duyguları öyle bir kıskanıyor ki, çocukları “büyümek” bahanesiyle sahip oldukları dünyadan vazgeçmeye zorluyor. Bunu yaparken de en etkili yöntemi kullanıyor. Yetişkin olmayı yüceltirken, çocuk olmayı alçaltıyor. Çocuklara varlığını yok sayarak onları kışkırtıyor, çocukları varlıklarını çevrelerine kanıtlamaları için tek bir yol sunuyor, onları büyümeye zorluyor. Çocukları görünmez kılıyor adeta. Emrah Serbes’in çizdiği Nurullah da bu durumdan nasibini alıyor. Nurullah, çevresi tarafından yok sayılan, görülmeyen bir genç. Bu durum onun çok zoruna gidiyor ve her geçen gün içine daha da bir batıyor. Bir gün kendisini algılayıp yanmayan sensörlü otomatik lambayı eline bir süpürge alıp kırıveriyor. Nurullah’ın bu hareketi insanlar tarafından fark edilmemenin, yok sayılmanın getirdiği öfkeyi gözler önüne seriyor. Ancak üzülerek farkına varıyorum ki bu durum aslında bizleri kısır bir döngüye sokuyor. Görülmemekten yakınan Nurullah büyüyecek, bir yetişkin olacak ve ancak bu şekilde başkaları tarafından görülmeye, fark edilmeye başlayacak; ama o da kendi çocuklarını yok sayacak ve pervasızca, zamanında kendisine nice acılar çektiren acımasız döngünün bir parçası olacak. Sonra düşünmeye başlıyorum, peki bu döngü böyle sonsuza kadar sürecek mi? Evet, bizler hayatı sorgulamadıkça kandırılmaya devam edeceğiz ve bu döngünün bir parçası olacağız. İşte Emrah Serbes dikkatimi bu noktaya çekiyor ve unuttuğum bir gerçeği bana yeniden hatırlatıyor: Dünyayı değiştirecek güç, hayallerimizde gizlidir ve hayallerimizi kaybettiğimiz zaman bütün umudumuzu kaybetmişiz demektir. Gelin, başkalarına büyüdüğümüzü gösterme çabamızdan vazgeçelim ve hayallerimizin peşinden koşalım!Belli doğrulara inandırılmış bir toplumun fikrini değiştirmek, yeni fikirleri topluma aşılamaktan çok daha zordur. Çünkü önce inanılanın yanlış olduğu konusunda insanları ikna etmek, sonra da gerçekleri aşılamak gerekir. Emrah Serbes bence bu noktada zor olanı başarıyor ve beni ikna ediyor. Okuyucuyu olayların içinde yaşatan samimi