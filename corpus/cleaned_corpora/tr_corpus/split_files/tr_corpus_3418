her filmde beğenecek bir şeyler bulurum; ama öyle filmler vardır ki diğerlerinden farklıdır ve zihnimde beğeniden çok daha fazla etkiler oluşturur. Hayatı ve kendimi sorgulama cesaretini verir bana. Gerçek dünyada hayata geçirmemin pek de kolay olmayacağı düşünceler beynimin içinde haykırmaya başlar adeta. İşte Esaretin Bedeli de benim için öyle bir filmdir. Çok klişe ve popüler bir film olabilir; ama adını çok kişiden duymama rağmen Frank Darabount`un senaristi ve yönetmeni olduğu 1994 yapımı bu filmi geçen sene izledim. İzlememin tek sebebi, ünlü bir film olmasındandı; fakat izledikten sonra üzerimde etkisi kalacağını ve beni bu kadar düşündüreceğini hiç tahmin etmezdim. Filmdeki iki çok yakın arkadaş Andy Dufresne ve Ellis Boyd Redding karakterleri, hayatlarının yarısından fazlasını hapishanede geçirmiş olmalarına rağmen geri kalan kısmında hayalini kurdukları şeyi gerçekleştirerek, hayatlarının tamamında ‘özgür(!)’ olan birçok insandan daha güzel bir hayat yaşarlar. Andy çok mantıklı bir planla bir gece hücresinde kazdığı tünelle kaçmayı başarır ve Ellis ise defalarca bulunduğu af taleplerinin en sonuncusunda dışarı çıkabilir. İki iyi arkadaş hayatlarının sonuna kadar bir sahil kıyısında yaşarlar, bu onların yıllarını geçirdikleri hapis hayatı boyunca konuştukları ve sürekli hayalini kurdukları tek şeydir. Hayatımız her zaman belli sınırlar içerisinde, biz kabul etsek de etmesek de. Kendimizi ‘özgür’ diye nitelendirsek de bizi kısıtlamaya çalışan o kadar çok şey var ki. Cömert 2 Filmde Tim Robbins`in hayat verdiği Andy gibi cezaevinde olmasak da hepimiz yaşam dediğimiz kafesin içerisindeyiz ve bu düzen bizim hapishanemiz. İçinde yaşadığımız toplumun kültüründen, gelenek ve göreneklerinden meydana gelen ahlak kurallarına uymak zorundayız; ayrıca toplum içerisinde sivrilmemek için diğerlerinden farklı düşündüğümüz bir konuda konuşmadan önce iki kere düşünürüz, rahat konuşamayız. Büyüklere saygılı, küçüklere sevgili olmalı, toplumun yazılı veya yazısız herhangi bir kuralına aykırı hareketlerde bulunmamalıyız; çünkü eğer yazılı bir kurala karşı gelirsek cezaevini boylarız, yazısız bir kurala karşı gelirsek de toplum baskısı ve bize küçümseyerek, garip bakan gözlerden kurtulamayız. Mutlu olmak için para kazanmak zorundayız, itibar sahibi olmak zorundayız. Çünkü insanlar içerisinde söz sahibi olabilmek için itibarın gerekli olduğu, itibar için de paranın gerekli olduğu bir dünya düzeninin içerisinde yaşıyoruz. İnsanlar, sürekli her konuda diğer bir kişiden üstün olmak için yaşıyor, savaşıyor. Herkes hep daha fazlasını istiyor; en şık giyinmek, en lüks semtte oturup, en lüks arabaya binmek, en pahalı yerden yemek… Sevmek ve sevilmek için bile paranın gerekli olduğu bir dünyada yaşıyoruz; kişiler arkadaşlarını parasına göre seçiyor ve arkadaş edinmek için parasını kullanıyor. Bu hayat dediğimiz yarışın içinde insanlar hırslarından dolayı içlerindeki iyiyi kaybediyorlar, duygu diye bir şey kalmıyor, herkes çıkarlarına ulaşabilmek için uğraşıyor. Para kazanmak için çalışmak zorundayız, çünkü eğer para kazanırsak istediklerimizi elde edebileceğimizi ve bunun sonucunda mutlu olacağımızı düşünüyoruz. İnsanların neredeyse hepsi, gelecekte çok parası olunca mutlu olacağını düşünüyor ama gelecekte mutluluğu yakalama hayalleriyle şimdiyi, şu anı unutuyoruz. Hayatımızı erteliyoruz hiçbir zaman gelmeyecek bir mutluluk için… Ailemizle ve bizi gerçekten seven insanlarla geçirdiğimiz güzel vakitleri kısıyoruz; gerçek hayallerimizi ve ideallerimizi unutuyoruz. Farklılığımızı kaybediyoruz, herkes her konuda birbirine benzemeye başladı: Cömert 3 alışkanlıklarımız, isteklerimiz, yaşamak istediğimiz hayatlar, bakış açılarımız birbirinin aynı… Farklılığımı kaybediyorum, çünkü büyüdükçe dünyanın düzenine ve kısır döngüsüne ayak uyduruyorum, bunu günden güne daha da iyi hissediyorum… İsteklerim ve hayallerim çevremdeki insanlara benzemeye başladı, herkes gibi düşünür oldum. Bir yandan beynimin etini yiyen gelecek kaygısı bir yandan anne ve babama karşı hissettiğim sorumluluklar, ne kadar istersem isteyeyim yeterince özgür olamayacağımı ve ideallerimin daha gerçekçi olması gerektiğini kulağıma fısıldıyor. Standart hayatlar yaşamalı ve çocukça hayallerden vazgeçmeliyiz; ne yazık ki hepimizin mahkumu olduğumuz dünya düzeni denen hapishane bize bunu aşılıyor. Hayat denen bu yarışın içinde oturup da ‘ben gerçekten böyle yaşamayı istiyor muyum?’ demeye bile vaktimiz yok; eğer durup düşünmeye vakit harcarsak kafamız karışır ve bizi geçenler olur. Bu filmi izlediğimde önümdeki mantık duvarlarını aşıp da gerçek benin sorularını cevaplayacak cesareti kendimde bir an için bulduğumu söyleyebilirim; yine de hayatımın herhangi bir anında arkamdakileri bırakıp da filmdeki Andy ve Ellis gibi çok uzaklara gidebilecek cesareti ve özgürlüğü kendimde bulabilir miyim bilmiyorum. Mehmet Efe Lorasdağı Anadolu ve Toprak Ana Genelde hoşlanmam eskiye özlem duyanlardan. İnsanlar, köylerindeki ya da memleketlerindeki anılarından bahsederken o sefil zamanları özlemelerine hayret ederim. Sonuçta bugünde yaşıyoruz ve bu gerçeği kabullenemeyip sanki zamanda geriye gitmek mümkünmüşçesine geçmişe takıntılı olmanın mantıksız olduğunu düşünüyorum. Bu görüşümden dolayı ayak diriyor olsam da Hasan Ali Toptaş, Gecenin Gecesi'nde beni insanlarımızın özlem duyduğu geçmişe götürüyor. Onunla çıktığımız bu yolculukta Anadolu’yu geziyoruz birlikte. Kitabın başından itibaren ana karakter benim aslında. Her ne kadar hiçbir zaman köyde yaşamamış olsam da etraftan duyduğum tasvirlerden aklımda kalmış detaylarla kendimi bir köyde hayal ediyorum. Her öykü; bu hayali köyümde yaşadığım, Güney Amerika'nın masalsılığı ile Anadolu'nun kuru gerçekliği arasında bir yerde duran anılarımdan oluşuyor esasında. Bir şehirli olarak düşünürse annesini ve babasını eşit seviyor insan. Aile büyükleri o rahatsız edici beylik soruyu sorduğunda da bu sebepten dolayı cevap veremiyor şehirli olarak. Oysa bir köylü olarak düşününce anne öne çıkıyor. Aslında öne çıkan anne kelimesi değil, ana kelimesi oluyor. Eğer kafanız karıştıysa anne ile anayı aynı anlama gelen iki kelime zannediyorsunuz. Ancak ana ile anne farklı anlamlarda sözcükler. Dünya üzerindeki her bölgede anne kelimesinin bir karşılığı varken ana kelimesi bu özel anlamıyla sadece Anadolu'da var oluyor. Çünkü ana, köylülerin kullanımında özel bir anlam kazanıyor. Onlar yalnızca kendileri için eşsiz olanlar için ana sözcüğünü kullanıyor: Doğa ve toprak. Anaları buralardan gidince onlara toprak ve doğa analık yapıyor. Toprağın ve doğanın koşulsuz sevgisi ve sınırsız kucak açıcılığı, analığa birebir uyuyor. Durum bu şekilde olunca Anadolulu’nun toprağa ve doğaya dünyada eşine rastlanmaz bir içtenlikle sarılması çok da şaşırtıcı değil aslında. Şehrin kalabalığı karşısında yalnızdır Anadolu, garibandır. Şehrin kendisine layık gördüğü ücra köşelere kıvrılıp oralarda yatar; şehir gel dese gelir, git dese gider. Bu itaatkârlığına ve boyun eğişine karşın şehir hor görür Anadolu’yu. Ancak Anadolu umursamaz artık hakir görülmeyi. Umursamazlık, şehrin acımasızlığı karşısında Anadolu’nun geliştirdiği bir savunma mekanizmasıdır. Nasıl umursamaz olmasın ki Anadolu? Kızları çocuk yaşta evlendirilir istemediği adamlarla, oğulları padişah sefer düzenlediğinde zorla orduya alınır ve ölür anasından binlerce kilometre uzaklıkta. Bu zulüm karşısında toprağa, doğaya sığınır Anadolu. Şehir, tahtı anımsatan yüksek yatağındayken Anadolu, toprağa yani anasına yakın olan yer yatağındadır. Bir eli yerde hasırın, tahtanın ya da toprağın üzerindedir yer yatağında uyurken. Sadece doğaya güvenebilir kendi fikrince. Doğa da boşa çıkarmaz onun güvenini; evlat edinir, sahiplenir onu. Şehirlerde yaşarken kayıptır Anadolu insanı, öksüzdür. Hiçbir zaman tam olarak bir şehirli olmayacağı gibi içindeki Anadolu’yu da yitirmeye başlar yavaştan. Bu ikilem bütün benliğini rahatsız eder. Beton yığınları arasında toprağı yani anasını arar ancak bulamaz. Şehirdeki binalar ve yollar tarafından dört bir yanı sarılmış bir ağaç ya da iki yol arasındaki küçük toprak alan onun için çöldeki bir vaha gibidir. Özünden, Anadolu’sundan bir parça bulmuştur gurbetteyken. Tabii her zaman bulamaz bu parçaları, bulsa da bulduğu yeterli olmaz belki. Anadolu hasretini dindirmek için sürekli bir arayıştadır ancak kendisi de çoğu zaman bu arayışın farkında değildir. Özlemek ama kavuşamamak, aramak ama bulamamak mutsuzlaştırır Anadolu insanını. Şanslıysa en yakın zamanda kavuşacaktır toprağına, şanssızsa toprağı bir sonraki görüşü ölümünde olacaktır. Kaynakça Toptaş, H. (2017). Gecenin Gecesi. İstanbul: Everest Yayınları. Kaan Fidan UCUZ VE GERÇEKÇİ HİKÂYELER: TARANTİNO SİNEMASI Senaryo, sinema sanatının bel kemiğidir. Herkes sinemanın bir grup insanın kamera başına üşüşerek saatlerce, günlerce, haftalarca görüntü kaydetmesinden ibaret sanır, ancak sinemayı bu kadar değerli yapan anlatılan hikâyedir. Ancak sinemadaki hikâyeler ile her gün arkadaşlarımıza, ailemize anlattığımız hikâyeler arasında bir fark vardır. Esasında bu fark hikâyelerin içeriğinde değil, anlatılış biçimindedir. Sinema görsel bir sanat olduğu için anlatmak istediğini görüntüler aracılığı ile anlatmalı, görüntü ile anlatabileceği unsurları sözle tekrar etmemelidir. Bu bağlamda Pulp Fiction, Reservoir Dogs gibi filmleriyle bilinen Amerikalı ünlü yönetmen Quentin Tarantino'nun hikâye anlatma biçimini ele alabiliriz. Tarantino'nun en bilindik özelliği kanlı sahneleri bol bol kullanması olmasına karşın o senaryo anlamında bir dâhidir. Anlattığı hikâyeler, dünyanın en orijinal hikâyeleri değildir, ancak bir sinemacı olarak şahane bir hikâye anlatıcısıdır. Quentin Tarantino, ele aldığı hikâyeyi ya da janrı sarsarak ona yeni bir biçim verir ve o tür artık Tarantino'nun türü olur. Dram türünün unsurlarını yeniden yorumlar ve o film "Tarantino dramı" olur. Aksiyon yüklü ucuz romanları ele alıp kendine göre yorumlar ve ortaya B-side denen filmler çeker; ancak bunlar alelade filmler değil, Tarantino B-side'ları olur. Ele aldığı senaryo hangi janra ait olursa olsun, onu farklı kılan filmlerindeki yoğun görselliktir. Bu onun görüntülere yaslandığı anlamına gelmez. Bilakis, Hollywood'un en "geveze" yönetmenlerinden biridir Tarantino. Filmlerindeki karakterler adeta susmak bilmez. Ancak bu konuşmalar, "kör göze parmak" denecek şekilde filmi açıklayıcı unsurlar taşımaz. Tarantino buralarda kendi dünya görüşünü ya da eleştirdiği şeyleri işin içine mizahı da katarak aktarır. Ancak film yine görselliğinden aldığı güçle ilerler. Tarantino, popüler bir janrı alıp onu kendi vizyonuyla harmanlayarak aktarır. Örneğin Reservoir Dogs (1992) onun ilk filmidir ve aslında alelade bir hırsızlık hikâyesidir. Bu filmi özgün kılan şey film hırsızlık hakkında olsa bile hırsızlık olayı ile ilgili hiçbir şey görmüyor olmamızdır. Yani elma göstermeden elma yemiş gibi hissettirmektedir izleyicileri. Tarantino'nun bu film özelinde yaptığı şey sinemanın ana unsuru olan klasik üçlü yapıyı, yani serim-düğüm-çözüm yapısını bu sıraya riayet etmeden kendi üslubuyla aktarmaktır. Hikâye anlatma konusunda Tarantino'nun bir diğer özelliği kişilerindeki gerçekçiliktir. Günlük hayatta kendimize bakalım. Aklımızdan geçen şeylerin kaçını direkt aktarıyoruz? Öğle arasında arkadaşlarımızla konuşurken kurduğumuz cümlelerin kaç tanesi kurallı cümle? Evet, gün içinde kurduğumuz cümlelerin çoğu eksiltili, kırık dökük cümleler. İşte bu noktada Tarantino, günlük konuşmaları kendi vizyonuyla işleyerek birer sanat formuna dönüştürmektedir. Zira ünlü Fransız yönetmen Jean-Luc Godard'ın ifade ettiği gibi hiçbir şey gerçeği tam tamına yansıtan karakterler ve diyaloglar kadar zarar veremez bir filme.1 Eğer kişi sözcüklerin her şeyi anlatabilecek kudrette olduğunu düşünüyorsa romancı, denemeci, öykücü olmalıdır; yönetmen değil. Bu durumu yine Tarantino'nun Reservoir Dogs adlı filminden örnekleyecek olursak filmin giriş sekansında tam 10 dakikalık bir bahşiş ve Madonna muhabbeti döner. Hırsızlık yapma hazırlığında olan bir grup 'avanak' adamı Madonna'nın "Like a Virgin" şarkısında bekâretin mi yoksa ilk aşkın mı anlatılmak istendiğini tartışırken görürüz. Yapay ve aşırı stilize edilmiş hırsızlık planları tartışırken gördüğümüzden çok daha seyirciyi yakalayan bir giriştir bu. Velhasıl Tarantino gür bir yönetmendir. Görselliğe olan inancı, diyaloglarındaki yoğunluk ve doğallıkla birlikte çağımızın en tutkulu ve en başarılı hikâye anlatıcılarından biridir Tarantino. 1 Mercado Gustavo. “Sinemacının Gözü.” Hil Yayınları: İstanbul. 2013. sf 122. Gökberk Karaca Sayılarla Oynayarak Fotoğraf Çekmek Fotoğraf çekmek her zaman hoşuma gitmiştir ve dijital kameralar hayatımıza girdiğinden beri çeşitli amaçlar ile fotoğraf çekiyorum. Uzun yıllardır elimin altında fotoğraf çekmeyi oldukça kolaylaştıran fotoğraf makineleri var ve çoğu insan gibi ben de o tuşa binlerce kere bastım. Çeşitli amaçlar ile çekilmiş binlerce fotoğrafım oldu. Bazen unutmamam gereken şeyleri hatırlayabilmek için, bazen güzel günlerden geleceğe hatıralar bırakmak için, bazen gördüğüm manzara ve olayları ölümsüzleştirebilmek için, bazen de sadece fotoğraf çekmiş olmak için çektim. Aslında hepsini ortak bir amaç için yaptığımı düşünüyordum, gelecekte bir gün dönüp o fotoğraf karesine tekrar bakabilmek için. Yaşım biraz daha büyüdüğü zaman fark ettim ki aslında çektiğim fotoğraflara uzun zaman sonra tekrar bakmıyordum bile. O zaman fotoğraf çekerken benim hoşuma giden başka bir şeyler olmalıydı. Çektiğim fotoğraflara tekrar bakmadığım hâlde neden fotoğraf çekmeyi sevdiğimi düşününce anladım ki benim hoşuma giden tuşa bastıktan sonra çektiğim fotoğraflara bakıp geçmişi hatırlamak değil, tuşa basmadan önceki süreçti. Kameramı manzaraya doğrultup tuşa basmadan önce doğru açıyı yakalayabilmek, doğru ışığı kullanabilmek, doğru odak uzaklığını ayarlayabilmek ve doğru ayarları yapabilmek... Yani hoşuma giden şey fotoğrafların altında yatan sayılarla oynamak, onları her değiştirdiğimde farklı sonuçlar alarak fotoğraf çekmekti. Fotoğrafçılığın matematiğiyle de bu şekilde tanışmış oldum. Aynı zamanda fotoğraf çekmenin beni heyecanlandıran kısmını bulmak fotoğraf çekmeye olan ilgimi ve hevesimi de artırdı. Daha öncesinde sadece kameramı manzaraya doğrultup fotoğraf çekerken şimdi her seferinde hoşuma giden düşünme sürecini yaşıyorum. Artık fotoğraflar benim için sadece birer görüntü olmaktan çıktı ve çektiğim her fotoğraf en güzele ulaşabilmek için yeni bir deneme hâline geldi. Çektiğim her fotoğrafta farklı ayarlarda, farklı değerlerde denemeler yapıyorum. Tuşa her basışımdan önce farklı bir ayarı değiştirerek fotoğraf karesinde ortaya çıkan değişimleri gözlemliyorum ve tuşa her bastığımda bir sonraki fotoğrafım için biraz daha tecrübe kazanmış oluyorum. Nasıl ki matematikte iyi olmak, sayılarla ne yapacağını bilmek tecrübe gerektiriyorsa fotoğrafçılığın içerdiği matematiği ve sayıları doğru kullanabilmek de deneme, yanılma ve tecrübe gerektiriyor. Ne kadar çok deneme yaparsam, karşılaştığım bir sonraki fotoğraf karesinde sayıları nasıl kullanmam gerektiğine o kadar kolay karar verebiliyorum. Sayıları kullanarak fotoğraf çekmeyi öğrenmenin bana kattığı tek şey yeteneklerimi geliştirmek için denemeler yapmak olmadı tabii. Fotoğrafçılığın matematiğini öğrenmek başka insanların çektiği fotoğrafları da farklı bir bakış açısıyla görmemi sağladı. Fotoğraf çekmek kadar çekilen fotoğrafları incelemek de yeni bir hobi hâline geldi benim için. Önceden gördüğüm fotoğraflarda sadece çekilmiş olan nesneye ve manzaraya bakarken artık fotoğrafın hangi ayarlar kullanılarak çekilmiş olabileceğini de düşünüyorum. Bu şekilde başka fotoğrafçıların eserlerini incelerken hem birçok güzel manzara ve yüz ile karşılaştım hem de bu fotoğrafları ortaya çıkarmak için kullandıkları ayarları ve matematiksel değerleri öğrendim. Bu sayede sadece kendi deneme yanılmalarımla değil, başkalarının tecrübelerini inceleyerek de kendimi geliştirme fırsatı buldum. Cep telefonu kameralarını kullanarak başlayan fotoğraf çekme merakım bu şekilde farklı bir boyuta taşınmış oldu. Artık fotoğrafların arka planındaki sayılar ile oynayarak hem daha çok keyif alıyorum hem de ne yaptığımın farkında olduğum için tuşa bastıktan sonra ortaya çıkan fotoğrafların daha güzel olduğunu düşünüyorum. Fotoğraf çekme hobimle ilgili bir sonraki adımım ne olur bilmiyorum ancak hoşlandığım iki alanı birleştirip, sayıları ve matematiksel özelliklerini göz önünde bulundurarak fotoğraf çekmenin iyi bir adım olduğunun farkındayım. Umarım benim gibi amatör fotoğraflar çekmekten zevk alan herkes bir gün benim attığım adımları atıp fotoğraf çekmenin matematiği ile tanışma fırsatını bulur. Zeynep Hazal Kaner Her şeyin Başı Sevgi Ülkemizdeki çoğu olumsuz ve iç karartıcı örneğin aksine ben çok mutlu bir ailede geçirdim çocukluğumu. Annem ve babam birbirlerini çok severdi, bu sonsuz sevgiyle yetiştirdiler beni. Sevmek dünyadaki en masum şeydi o zamanlar. Bu yüzden kedileri, kuşları, köpekleri hatta karıncaları bile çok sevdim. Doğayı ailem gibi sahiplendim. İnsanların tercihlerine saygı duymayı, kendi düşüncemden farklı olsa da her fikre olgunlukla yaklaşmayı, haksızlığa ses çıkarmayı, adaleti sonuna kadar savunmayı ailemden aldığım eğitim sayesinde öğrendim. Yalan, yanlış, çalma, aldatma yoktu bizim hayatımızda. Ama ne var ki bizim hayatımızda yok diye, tüm bu kötülükler dünyadaki varlıklarını kaybetmiyordu. Paulo Coelho'nun Aldatmak adlı kitabı da benim kendi hayatımda oldukça uzak olduğum bu kötülükleri konu alıyordu. İnsanların sahtekârlıkları, aldatmaları, yalan ve dolanları tüm çıplaklığıyla okuyucunun karşısına çıkıyordu. Ama asıl mesele tüm bu kötülüklerin sebebini sorgulamamla başlıyordu. Kitabın konusu, eşini aldatan bir kadının yaşadığı buhran durumunu içeriyor. Aslında oldukça klişe bir hikâye gibi gelebilir size ama bu kitapta benim ilgimi çeken başka bir konu vardı. O da herkesin imrendiği bir hayatı yaşayan Linda'yı bu yanlışa sürükleyen sebebin kendisiydi. Her şeyiyle dört dörtlük bir hayatı var Linda'nın. Paranın, kıyafetin, lüks harcamaların haddi hesabı yok. İşi de, eşi de, ailesi de kusursuz. Ama yine de bir şeyler ters gidiyor, Linda büyük bir yanlışa sürükleniyor. Bu yanlışın sebebini anlamak için kendimi Linda'nın yerine koymam yetti. Her istediğini elde eden bir kadının en büyük eksikliği sevgiydi. Linda gerçek anlamda hiç sevmemiş ve sevilmemişti. Şimdiye kadar sahip oldukları, karşılıksız sevginin yerini alamazdı. Bunu nereden mi biliyorum, çünkü ben karşılıksız sevgi ne demek biliyorum. Başım sıkıştığında her zaman yardımıma koşacak insanlar olduğunu, zor zamanımda omzuna yaslanacağım dostlarım olduğunu, her ne olursa Zeynep Hazal Kaner olsun daima arkamda duracak bir ailem olduğunu biliyorum. Bu yüzden Linda gibi başka bir insana ihtiyaç duymuyorum. Ben sahip olduklarımla gerçek sevgiyi hissedebiliyorum. İnsan manevi huzura kavuşmak, gerçek sevgiyi yaşamak için her şeyi yapabiliyor. Bu yüzden bir şekilde Linda'yı anlıyor onu fazla yargılamıyorum. Çünkü ne kadar zengin olursa olsun para onu tatmin etmiyor, gerçekten sevildiği yere gitmek istiyor ve bu yüzden sahip olduğu her şeyi hiçe sayıp eski sevgilisine geri dönüyor. Maddi anlamda sahip olduğumuz şeyler bir süre sonra bize yetmiyor artık çünkü maneviyat bambaşka bir yer kaplıyor içimizde. Onun yerini doldurmaya da paranın gücü yetmiyor. Bu yüzden ne kadar çok maaş alırsam alayım bir köpeğin başını okşadığımdaki mutluluğu hissedemiyorum hiçbir zaman. Bu yüzden bir çocuğun gülümsemesine değer biçemiyorum. Kimi duyguların maddi dünyada karşılığı yok işte. Hiçbir şey de alamıyor yerlerini, çünkü her şeyin başı sevgi. O olmadan hayatın bile bir anlamı kalmıyor. İnsanlar için en büyük ceza sevgisiz kalmak bana göre. Sevmeyen ve sevilmeyen bir insanın hayatı çok zor olmalı. İşte, tüm kötülüklerin çıkış noktası da burası. Sevginin olmadığı her yerde kötülük filizleniyor. Bir bebekten bir katil işte, bu şekilde doğuyor. Bu yüzden günümüzdeki olayları, katliamları, faciaları yargılarken altında yatan sebepleri de derinlemesine inceleyelim. Tek suçlu onlar değil kardeşlerim. Bu bir zihniyet meselesi. Sonuçta hepimiz doğduğumuzda birbirimize benzeriz. Ondan sonra çevremizden, ailemizden, ülkemizden gördüklerimizle farklılaşır ve değişiriz. Kimimiz sevgiyi kimimiz nefreti ekeriz. İçimizdeki sevginin yeşermesi dileğiyle... Zeynep Hazal Kaner KAYNAKÇA Coelho, Paulo. Aldatmak. İstanbul: Can Yayınları, 2014. YANLIŞ NUMARAResim1: PK ve Jaggu.http://ekrandedektiﬁ.com/pk-peekay/ Hepimiz dünyaya geldiğimizden beri kendimizce cevaplar arıyoruz. Neden burdayım, nasıl buraya geldim, dünyadaki bu düzen nasıl oluştu? Bunun gibi binlerce soruya cevap bulabilmek için tam bir uzaylı gibi düşünmek gerekiyor. Bizim için rutinleşmiş davranışların aslında ne kadar sorgulanabilir olduğunu ancak bir yabancının gözünden fark edebiliyoruz çünkü. Çoğu zaman yanlış şeylere takıldığımızı ve doğru soruları sormadığımızı öyle görüyoruz.Çoğumuzun sahip olduğu bir iç güdü var. Ne zaman korksak, çaresiz hissetsek bizden daha büyük bir varlığa umut bağlıyoruz. Hatta bazılarımız için yaşama devam etme sebebi bu büyük varlığın korkusu bile olabilir. Peki bu büyük varlığı ne şekilde adlandıracağımıza nasıl karar veriyoruz? Dünyaya gözlerimizi açtığımız anda üstümüze ailemiz ve yaşadığımız toplum tarafından bir damga vuruluyor. Peki neden göremiyoruz vücudumuzda bu damgayı? Göremediğimiz halde neden çevremizdekilerin bizi gruplara ayırıp sadece korkuyla yönlendirmelerine izin veriyoruz?Tarih boyunca zayıf insanlar güçlüler tarafından manipüle edilmiş. Sürekli bir güç yarışı içinde olan insanoğlu, en üst noktada olmak için çeşitli yöntemler denemiş. Korkutarak uzun bir süre güç sahibi olabileceğini keşfettikten sonra ise en çok korktuğumuz şeyden yararlanmaya başlamış: bilinmeyen ama hissedilen. Kimi bunu din olarak adlandırırken kimi böyle bir kavramın varlığını reddediyor. Neye inanıp inanmadığımız neden bu kadar önemli acaba? Sonuçta çoğumuz aynı şeyi istiyoruz: Birbirimizi incitmediğimiz huzurlu bir dünya. Bunun farkına varana kadar güçlü olanların illüzyonlarına kanıyoruz maalesef. Bizden yüksekte olanlar öyle bir bağlıyorlar ki gözlerimizi araştırmayı, soru sormayı bırakıp hayatımız boyunca yanlış numarayı tuşladığımızı göremiyoruz. İnsanlık ortaya çıktığından beri gözlemleyebiliriz bu problemi. Öldükten sonra cennete gidecekleri vaat edilip savaşa ikna edilen askerler, türban taktığı için terörist muamelesi gören kadınlar, tanrıya bir adak sunmadan onunla konuşamayacağına inandırılan insanlar, tanrılarının adını temizlemek için kardeşlerinin kanını dökenler… Düşünemediğimiz şey ise tanrının bizim onu korumamıza ya da mal varlığımıza ihtiyacı olmadığı. Ben de PK gibi iki çeşit inanış şekli olduğunu düşünüyorum: gerçekten var olan ve bizim uydurduğumuz. Tanrının var olduğunu bilmek ve zor zamanlarda sesini duyurabilecek bir güç olduğunu düşünmek birçok insana yaşamak için umut veriyor. Sadece tanrının adının ne olduğu, ona hangi şekilde ibadet edileceği, dua ederken ellerimizi tutuş şeklimiz, ibadet ettiğimiz yerler değişirken biz niye insanlığımızı unutup farklı türlermiş gibi davranıyoruz birbirimize? Yaratıcının yarattığı her canlıyı koşulsuz şartsız sevebileceği ﬁkri bize neden bu kadar uzak geliyor? Tanrının temsilcisi gibi davranan bir adamın yoktan altın var edebileceğine inanıp da sırf farklı bir dine mensup diye birinin ağzından çıkan ‘kardeşim’ kelimesinin samimiyetini sorgulama amacımız ne? İşte bunun gibi doğru soruları sormaya başlayınca güçlü adamların gerçekleri bir çukur aynayla bize yansıttıklarını ve görüntünün çok vahim olduğunu hepimiz görebiliriz. Çukur aynanın önünde ise bir sinyal engelleyici var. Aynanın odağından öteye ulaşabilmiş insanlarla iletişim kurmamız böylece engelleniyor ve sürekli yanlış bir numaraya yönlendiriliyoruz. Bize düşen ise usanmadan araştırmak ve aynı noktayı hedeﬂeyerek farklı vasıtalarla hedefe doğru ilerlediğimizi fark etmek. Bunu fark ettiğimiz zaman büyük insanların yarattığı illüzyon etkisi ortadan kalkacak ve aynaya bakınca hepimizin aslında aynı olduğunu fark edeceğiz. Bunun olabilmesi için korkunun bizi yönlendirmesine izin vermememiz gerekiyor. Bu korkuyu aşmak için bize yukardan bakanların numaralarını yakalayıp uyanık kalmalı, olabildiğince çok araştırmalıyız. Böylece bir gün kendimizce doğru olan numarayı bulup gerçek bir toplum şeklinde yaşamayı öğrenebiliriz. Kaynakça:PK. Yön. Rajkumar Hirani. Rajkumar Hirani Films, 2014. DVD.İhtilal Yıllarca yüksek tabakanın normlarına hapsolmuş bir ruhun kurtuluş hikayesi: Olağanüstü Bir Gece. Dört bir tarafı dikenli tellerle çevrilmiş, hapis altındaki ruhunu kurtarmak için hiçbir çaba göstermeyen bir insan, bir gecede yaşadığı olaylar zinciri ile ruhunu kanata kanata özgürlüğe kavuştururken, okuyucu da hafifliyor ve ruhunun anlatıcınınkiyle beraber yükselmesine izin veriyor. Eserde; yaşarken tüm tutkularını öldürmüş, arzulama arzusuna hasret bir adamın iç dünyası anlatılıyor. Anlatıcı, henüz üniversite yaşamanı tamamlamışken anne ve babasının ölümüyle kendisine kalan koca bir servet yüzünden yavaş yavaş bir ruhsal çöküntüye giriyor. Elde ettiği bu büyük servetle kendisini adayabileceği bir meslek, uğraş, tutku arayışından vazgeçiyor ve geçici zevklere doğru yol alıyor. Başlarda yaşadığı güzel Viyana geceleri; topladığı nadir kadehler, İtalyan gravürleri yaşamaya karşı duyduğu açlığı doyursa da, tüm bu geçici zevkler uzun bir süreç sonunda yaşama olan ilgisini kaybetmesine neden oluyor. İçinde bulunduğu yüksek toplumun zevkleri,birbirinin aynısı günler, kadın bedeninde yaşadığı geçici zevkler, hırstan ve tutkudan yoksun deneyimler ruhunda bir çürümeye, duygularında da körelmeye yol açıyor. Ne bir kadına şevkat veya sevgi duyuyor, ne hayatın çarklarının parçaladığı insanlara karşı bir acıma duygusu gösteriyor, ne de heyecan, korku, acı ve pişmanlık gibi duyguların tadına varabiliyor. İçinde bulunduğu toplumun kuralları, anlatıcıyı ruhsal olarak çürütmüş ve eritmiş, diğer insanlardan ayırt edilemeyecek kadar silik bir hale getirmiş. Etrafındaki insanlar onun mutlu ve normal bir adam olduğunu düşünse de; o kendisinin içinde bulunduğu, hayatını emen ve yok eden bataklığın farkında. Ancak bu bataklıktan kurtulmanın tek yolu olan cesareti ruhunda bir türlü bulamıyor. İşte böyle bir ruh hali içindeyken tüm yaşamını değiştirecek cesaret patlamasını yaşıyor ve bir gecede yaşayacağı olaylar zinciri böylece ortaya çıkıyor. Gittiği bir at yarışı esnasında, çaldığı kuponlar ruhunda büyük ihtilallere yol açacak olayların fitilini ateşliyor. Çaldığı kuponların pişmanlığını yaşarken, yavaş yavaş hayatında bir şeylerin değişmeye başladığına anlıyor ve cesur olmaya cesaret edip yaşamın kendisini özgürce sürüklemesine izin veriyor. Sürüklendiği yerde gördüğü yaşamlar onu son derece şaşırtıyor ve aslında çevresinde olan bitenlere karşı uzun süredir gözlerini yumduğunun farkına varmasını sağlıyor. Ancak bir sorun var: Yeni girdiği bu dünyada istenmiyor. Bunca zaman içinde yaşadığı yüksek toplumda ruhunu erittiğini, kendini yabancılaştırdığını anlayan anlatıcı, korkunç bir yalnızlık duygusunun içine yuvarlanıyor. Çaldığı kuponlarla başlayan cesaret patlaması pes etmesine izin vermiyor. “Hayatın en dibindeki lağımlara kadar inmek, tüm geçmişimi tek bir gün içinde harcayıp israf etmek beni cezp ediyordu.”(Zweig 2016, 56) şeklinde tanımladığı, ruhunda filizlenen arzular onu daha da fazlasını yaşamaya itiyor. Karşılaştığı bir sokak çetesiyle anlıyor ki, kendisi ruhsal ve ahlaki açıdan bu insanlardan farklı değil. Yaşamış olduğu hayat onu da bu insanlar kadar yozlaştırmış, sahip olduğu değerleri yok etmiş. Tüm bu gerçeklere gözüne açtıktan sonra, başka insanları mutlu etmenin kendisini de mutlu ettiğini fark ediyor. Çocuklarına bakabilmek için sokakta ekmek satan yaşlı bir kadına yardım etmek, bir baloncunun tüm balonlarını satın alarak onu soğukta beklemekten kurtarmak cebini boşaltırken ruhunu dolduruyor. Koskoca bir ömür boyunca tadına varamadığı müthiş duyguları, girdiği bu yeni dünyanın vasat ve fakir tabakadan olan insanları, daha önce karşılaşmadığı sefil yaşam koşulları sayesinde tek bir gecede yaşamaya başlıyor. Pişmanlık, acı, keder, mutluluk, haz gibi duygular artık ona yabancı değil. Ruhunu bu duygularla beslerken özgürleşiyor ve yüksek tabakanın ruhuna vurduğu prangalardan kurtuluyor. Anlıyoruz ki, mutlu olmak ve hayatı bütün yönleriyle yaşamak için yapılması gereken cesur olup başkalarını mutlu edebilmek. Stefan Zweig, Olağanüstü Bir Gece, çev., İlknur İgan (İstanbul: Türkiye İş Bankası Kültür Yayınları, 2016), 56. Hikaye sona erdiğinde okuyucuya hafiflemiş ve özgürleşmiş bir ruh, sindirilmesi gereken gerçekler kalıyor. Günlük yaşamın hiç durmadan dönen değirmeninde zamanın bizi diğerlerinden hiçbir farkımız, amacımız, tutkularımız kalmayana dek öğütmesine izin vermemek için cesur olmalıyız. Verilen mesaj açık. İnsanoğlu toplumsal kurallara uyma sahtekarlığı altında kendine bir hücre yaratmış ve bu hücrede yaşadığı her geçici mutlulukla tüm amaç ve tutkularını yavaş yavaş öldürmüş. Atılan her cesur adım, amaç ve tutkunun gün ışığına çıkmasını, insan ruhunun yeniden doğmasını sağlayacak ve bizleri özgür kılacak. Merve Yılmaz Kaynakça Zweig, Stefan. Olağanüstü Bir Gece, Çev., İlknur İgan. İstanbul: Türkiye İş Bankası Kültür Yayınları: 2016 Stefan Zweig, Olağanüstü Bir Gece, çev., İlknur İgan (İstanbul: Türkiye İş Bankası Kültür Yayınları, 2016), 56. Unutulmaz1 Zeynep Unutulmaz 21301727 Turk 101-17 Başak Berna Cordan 23.12.2014 Assignment 6 MUTLU SON… İspanyol yönetmen Alejandro Amenabar’ın 2004 yılında yayımlanan ve orijinal adı Mar Adentro olan filmi birçok dalda ödül almış bir yapımdır. Türkçeye “İçimdeki Deniz” olarak çevrilen film dram türündedir. Filmde yirmi sekiz yıl önce geçirmiş olduğu bir kaza sonucu boynundan aşağısı felçli olarak yatağa mahkûm olan Ramon adındaki eski gemi makinistinin ötenazi isteği ve bunun için etrafına karşı verdiği mücadele işlenmektedir. Filmin alt metninde insanların yaşamak kadar ölmeye de haklarının olduğu işlenip ölüm ile yaşam arasındaki ince çizgi çok güzel bir şekilde vurgulanmıştır ki filmi izlerken kendinizi empati yapmaktan alıkoyamıyorsunuz. Yirmi sekiz yılı yatağa ve çevresindekilere bağlı şekilde geçiren Ramon yaşadığı hayatın yaşamak olmadığını sadece bedenine bekçilik yaptığını düşünüp ölmeye karar vermiştir. Bu kararını hayata geçirmek için önündeki engelleri aşmaya çalışan Ramon büyük bir sorumluluğun altına Unutulmaz2 girdiğinin bilincinde de olsa yaşamak artık onun için anlamsız olmaya başlamıştır. Böyle büyük bir kararı vermek yeterince zor değilmiş gibi bir de Ramon’un aşması gereken bazı engeller vardır. Hukuki zorlukları bir şekilde aşan Ramon asıl zorluğu ailesi ile yaşamıştır. İnsanı hayli derinden etkileyen bu filmi izlerken kendinizi Ramon’un yerine koymadan duramıyorsunuz ve onun yerinde siz olsaydınız ne yapardınız diye düşünmeye başlıyorsunuz. Yatağa mahkûm bir şekilde sadece kafanızı oynatarak geçen koskoca yirmi sekiz yıl insana “Gerçekte yaşamak bu mu?” sorusunu sorduruyor. Sonrasında bu durumun hiç de az rastlanılan bir olay olmadığını fark edip hayatın size bahşettiklerine şükrediyorsunuz. Gazetelerde, haberlerde ya da sokaklarda sıkça rastladığımız bu manzaranın aslında hayatın bir gerçeği olduğu filmde bir kez daha anlaşılıyor. Tekerlekli sandalye ile çocuğunu taşıyan anneler veya felçli babasını tuvalete götürmeye çalışan çocuklar bu acı hikâyenin gerçek kahramanlarıdır. Yaşam kaygısı bürünmüş gözlerimiz etrafımıza yeterince dikkatli bakmamıza engel oluyor ki bu gerçeklerle herhangi bir filmde ya da kitapta rastladığımızda bizi çok sarsıyor. Hâlbuki bunlar her gün her an yaşamımızda var olan şeyler. Başkalarına muhtaç olan bu kişilerde yaşama eksik devam etmenin acısı varken bir de omuzlarına etrafındaki kişilere yük oldukları düşüncesinin ağırlığı çöküyor ki bu kişilere intihar ya da ötenazi gibi yolları düşündüren asıl şey ikincisidir. Yaşları küçükken bu tür sıkıntıları çeken insanların bakımı daha kolayken yaşları ilerledikçe bakımları zorlu bir hal alamaya başlıyor. Bakan kişi bunun sorumluluğunu alsa da hasta kişi için bu durum daha utanç verici ve üzücü bir hal alıyor. Yaşama dair umutlarını yitiren ve hayattan pek bir beklentileri kalmayan bu insanların tek arzuları kalan hayatlarını kimseye yük olmadan geçirmek oluyor. Nitekim aynı durum filmde Ramon’un yaşadıkları ile bire bir örtüşüyor. Ailesi ona koşulsuz destek sağlasa da Ramon artık daha fazla kimseye yük olmak istemiyor ve bu durumda yaşamaktansa ölmeyi tercih ediyor. Yattığı yatakta mahkûm hayatı yaşadığını düşünen Ramon ölüm ile yeniden özgürlüğüne kavuşacağına inanıyor. Çok özgün bir konuya sahip olan film izleyenlerin üzerinde kalıcı bir etki bırakıp etraflarında olup bitenlere karşı daha duyarlı olmalarını sağlıyor. Yaşamlarını etrafındaki kişilerin bakımı ile idame ettiren insanların duygu ve düşünlerini anlama adına hayli yararlı olan film ötenaziyi veya intiharı bir Unutulmaz3 çözüm olarak görenlerin neden bu yola başvurduklarını çok net bir şekilde anlatıyor. Tartışma programlarının ya da münazaraların sevilen konu başlıklarından olan “Ötenazi yasallaştırılmalı mı?” sorusuna evet oyu verenler için etkili bir kaynak niteliğinde olan film her ne kadar bu düşüncenin savunucusu olmasam da etrafımızda yaşanan olaylara bakış açımızı genişletmesi açısından izlenilmesi gereken bir filmdir. Can Parlakoğlu Aşk, Ayşe ve Sonsuzluk Bir insanı sevmek ne demektir? Öyle ağacı, gökyüzünü veya arkadaşları sevmekten bahsetmiyorum. Âşık olmanın, birini aşkla sevmenin içerisinde nasıl manalar barındırdığı üzerine düşünmek gerektiği kanaatiyle kaleme almaktayım bu yazıyı. Belki bu demirden keskin gecenin soğuğunda düşünmeye bir sebep teşkil eder benim için ve belki de iyileştirir beni... Zaten böyle ufak umutların peşinden koşarken tükenmiyor mu ömür dediğimiz? Şüphe yok ki bu yazı da beni mutlu olmasını ümit ettiğim sonuma bir adım daha yaklaştıracak. İyi ya, şu sorunun cevabını bir bulabilsem... Birini sevmenin ne demek olduğunu bir çözebilsem... Bir bulut anlamlanacak hayatımda ve döktüğü yağmurlardan en çok da ben nasipleneceğim. Hem belki gün gelecek, ben bu savrulmuş ömrümde gerçekten birini seveceğim... İşte o zamana kadar çözmem lazım bu girift bilmeceyi. Çözmeliyim ki en güzel bahar yağmurları gönlümün çorak topraklarına yağsın. Peki ama ne zaman başladı bu çaba? Bu sonunu bilmediğim karanlık ve karmaşık yola nasıl çıktığımın da farkında olmalıyım. Çünkü bu yolun biletini kesen operet, varlığında birtakım ipuçları da barındırıyor olmalı yola dair. Birini sevmek hakkında fikirlerim vardı elbet. Ancak beni neden bu kadar şaşırttı Ayşe’nin aşkı? Böylesine çarpıcı böylesine tutkulu bir aşkı hiç görmemiş değildim daha öncesinde. Masumiyeti de çok tanıdıktı köyünün çiçeği Ayşe’nin. Öyleyse... Bir şey vardı beni şaşırtan. “Ayşe” Opereti’ni soluksuz izleten de bu şaşkınlıktı muhakkak. Yeşilçam tadında ilerleyen bu aşk hikayesini biricik kılan sihri arıyorum. Bulursam çözeceğim birini sevmenin coşkun seller gibi dolup taşan manasını. Bulutlar esip gürlerken karmakarışık düşüncelere dalmış başımın üzerinde, ben tüm besteleri tekrar tekrar çalıyorum kafamda. Bir detay arıyorum gözümden kaçan ve aynı zamanda beni öylesine sarsan. “Mabudum sensin, aşkım sensin, zevkim sensin.” sözlerini Ayşe’ye söyleten ve senelerce Ahmet’i aynı sevgiyle bekleten neydi? Düşündükçe birer birer çözülür gibi oluyor düğümler. Kendimden pay biçip yorum yapmaya çalışıyorum. Ayşe’nin aşkında bir nebze öfke yoktu, benim yaşadıklarımın aksine. Tüm aksiliklere ve kötülüklere rağmen bir an olsun öfke duymadı sevdiğine. Çünkü ona göre Ahmet ne yaparsa yapsın bu Ayşe’nin onu sevmesine engel değildi. Elbette sevecekti. Babasız doğurup herkesten gizli büyüttüğü evladına babasının adını koyacak kadar çok sevecekti. Sokaklarda kaldığında aşkıyla doyacak, üşüdüğünde aşkına sarınıp ısınacaktı. Hata yaptıysa Ahmet’in hatası, yalan söylediyse onun ayıbıydı. Ayşe’nin aşkıyla bunun ne ilgisi vardı ki? Ayşe gibi seven birinin yerine kendimi koymakta o kadar zorlanıyordum ki bu cümlelerin kafamdaki boşluklara birer birer oturabilmesi için kaç kez dönüp dolaştıklarını sayamadım. Her şey bitip gün geceyi kovalamaya başladığında, Güneş tüm çabasıyla yeryüzünü ısıtmak için uğraştığında ve kainat usulca uyanıp selamlaşmaya başladığında yüzüme gururlu bir tebessüm oturdu. Bir bahar yağmuru serpiştirdi anlamlı bulutlar üzerime. Şükredip nasiplendim. Böylece bir insanı sevmenin ne demek olduğunu sanırım anladım. Üstelik bu basit mantığı nasıl ilk baktığımda göremedim diye kendime kızdım da... Ama zaten bu ömür dedikleri ardımızdan kovalarken işleri zorlaştıran hep biz değil miyiz? Gelelim beni gecelerde uykusuz ve gündüzlerce düşünceli bırakan sorunun bulduğumu sandığım cevabına... Bir insanı sevmek bir insanı sevmekten başka bir şey değildir. Ne bir eksik ne bir fazla... Bir insanı aşkla sevmenin tek manası o insanı aşkla sevmektir. Hiçbir karşılık beklemeden, onun kişisel hatalarını umursamadan, umut bağlamaya gerek bile duymadan, öylece ve öylesine... Ve aynı zamanda doludizgin, coşkun bir yürek ve bitmek bilmeyecek bir sabırla sevmektir. Sonunu düşünmeden ve sonsuza kadar sevmektir. Kaynakça Muhlis Sabahattin Ezgi, “Ayşe Opereti” SYLVİA PLATH – SIRÇA FANUS Sylvia Plath… Hassas bir ruhun kendini sırça fanusun içinde bulması ve çaresizliğe yenik düşmesi… Edebiyata az çok ilgisi olan kişiler muhakkak duymuştur bu ismi, çoğu insanın da hafızalarında önemli bir yere sahiptir. Sylvia’nın yalınlığını ve gerçekliğini yansıttığı romanı Sırça Fanus, ilk Amerikan feminist romanı olarak nitelendirilir. Sylvia Plath’in Günlükleri’ni okuduktan sonra bu romanın bir nevi otobiyografi niteliği taşıdığına kanaat ettim çünkü Sylvia’nın hayata bakış açısından, ruhunda barındırdığı acılardan ve günlük yaşantısından birçok iz taşıyor roman. Esther Greenwood henüz 19 yaşındadır ve bir dergide staj yapmaktadır. Sürekli başarılı bir yazar olma hayaliyle güne başlar ve bunun için çok çaba sarf eder. Belirlediği hedefler ve arzular yönünde ilerlerken, aşk hayatı istediği şekilde gitmez ve kendisini çıkmazda bulur. Bir erkeğin himayesi altında yaşamayı asla kabul etmez Esther. Kadın ve erkek eşit olmalıdır. Erkekler cinsel ilişkiye girmekte ne kadar özgürse, kadınlar da bir o kadar özgür olmalıdır ve arzularını bastırmamalıdırlar. Defalarca ilişkiye girmiş olan erkeklerin, bakire kızlarla birlikte olmayı istemeleri düşüncesi oldukça bencilcedir onun için. Toplumun önyargılarına, erkeklerin baskıcı egemenliğine ve sadakatsizliklerine boyun eğmemek için elinden geleni yapar fakat başarılı olamadığında, kendini aramaktan ve dünyayı sorgulamaktan dolayı kendi sırça fanusunu yaratır Esther ve zamanla daha da içine kapanarak düşünce okyanusunda kaybolur… ‘’Bir gün bir yerde, okulda, Avrupa’da herhangi bir yerde, o boğucu çarpıtmalarıyla sırça fanusun yeniden üzerime inmeyeceğini nasıl bilebilirdim? O sırça fanus ki, içinde ölü bir kelebek gibi tıkanıp kalmış biri için dünyanın kendisi kötü bir düştür.’’ diye yazmıştır bir bölümünde. İnsanları ve hayatını sorgulayıp istediklerine ulaşamadığını hissettiğinde kalabalık kuytularda bulur kendini. Yalnızlığı çepeçevre eder hayatını ve beynindeki sesi hiç susturamaz. Düşünür, düşünür, düşünür… Kimileri susturur insanın ruhunu deşecek nitelikte olan sesleri, ama Esther ne kadar çabalasa da üstesinden gelemez. İntihar teşebbüsleri monoton bir hal alır onun için. Aç, susuz, melankolik ve uykusuz gecelerden kurtarmak için annesi psikiyatra götürür Esther’i, fakat Esther’in karanlık ruhuna çözüm bulunamaz ve rehabilitasyon merkezine yatırılır. Yaptığı her işin en iyi olması için özen göstermesine rağmen hiç takdir edilmemiş Esther ve Sylvia… Sylvia da diyorum çünkü kitap Sylvia’nın hayatından izler taşıyor. ‘‘Belki de gerçekten evlenip çocuk doğurduktan sonra insanın beyni yıkanmış gibi oluyor ve ondan sonra özel bir totaliter devletin kölesi gibi duyuları körlenerek yaşayıp gidiyordu.’’ (s.89- Sırça Fanus) Zorluklarla elde ettiği üniversite diploması ve hayatın karmaşasında özenle devam ettiği kariyerin ardından çocuk doğurup, evin hanımı olmak, Esther ve Sylvia’nın dünya görüşüne ve yaşama biçimine oldukça ters. Çocuk sahibi olmama düşüncesi Esther ve Sylvia’nın belirgin olarak yansıtılan ortak özelliklerindendir, fakat Sylvia düzene karşı çıkamaz ve iki çocuk sahibi olur. Hayatında her şeyi planladığı gibi ölümünü de planlar. Çocuklarının baş ucuna süt ve kurabiye bıraktıktan sonra kapılarını bantlayıp, gazını açmış olduğu fırının ya da sırça fanusun içine kafasını sokar ve planladığı şekilde yaşadığı buhrana alevler içinde son verir. ‘’ Sırça fanusun içinde ölü bir bebek gibi tıkanıp kalmış biri için dünyanın kendisi kötü bir düştür.’’ Sözleri kadar ölümü de bir o kadar cüretkârdır Sylvia’nın. Bu roman aslında hayatın ta kendisidir çünkü tatmakta olduğumuz nefessizlik, yaşamı zehir zemberek edebilir ve düzenin karmaşasında bizi biz olmaktan çıkarabilir. Tatminsizlik okyanusuna daldığında, kendini kapattığı ve içine kimseyi almadığı fanustan intihar ederek kurtulmak bilinçli ve planlanmış bir seçimdir kimi insan için. Sylvia Plath’i ya da Esther’i anladığımı içtenlikle söyleyebilirim ve korkarım ki anlamanın ötesinde sonunda pes edip ‘’o’’nun kadar cüretkâr olmasa da, korkularımla baş edememe ve kendime yetememe düşüncesiyle sonumun ‘’o’’nun gibi olacağını, birçok gecenin karanlığında tüm benliğimle hissedebiliyorum. Hayat bir yarış ve bana kalırsa gücü olmayanlar bu yarışı kazanamaz. Evet, Esther Greenwood da dışarıdan bakıldığında, düşünceleri sesli okunduğunda çok güçlü bir kadın, lakin ruhunun yansıması o kadar da güçlü değil. Bir çok insana rastlarız, trafik kazasında bacağını kaybetmiş, gözleri dünyanın manzarasından bir haber, savaşı yaşamış ya da ailesini bir daha hiç göremeyecek olan… ‘’Her şey’’ e rağmen hayatlarına devam ederler, ne kadar eksik olursa olsunlar. Esther her şeye sahiptir aslında. İhtiyacı olan tek şey, kafasındaki düşünce silsilesine bir son vermektir, fakat içindeki tükenmişlik ve baş edememezlikle, tüm yorgunluğuyla hayatından vazgeçer. Bazı insanlar intihar etmek için doğar. Sahte gülüşlerden, yalanlardan, iyi olunmadığı bilindiği halde her seferinde sorulan ‘nasılsın’ sorularından bıkmış insanlar… Kimisi kaldıramaz işte hayatı ve bu kadar basittir aslında ölüme yönelmek. Çok duyarız, ‘‘ Yazık, gencecik yaşında canına kıymış… ’’ diye kurulan cümleleri. Çoğu kişi, insanı bu duruma sürükleyen sebebi anlamaz veya anlamak istemez çünkü hayat basittir onlar için. Her problemin bir çözümü vardır onlara göre. Halbuki işin aslı hiç de öyle değildir. Herkes aynı üstesinden gelebilme gücüne sahip değildir ve son pes etme anında bir adım daha ileri giderek hayata gözlerini kaparlar. İnsanların birbirini tüketmesinden oluşan ya da oluşamayacağı düşünülen gelecek kaygısı insanı intihara sürükler, ya da Esther’i… Sevgisizlik hissi belki de ilk sebebidir onun ölümünün. Hayatında olan insanların hislerine bir türlü güvenemez ve sevdiğini tükettikçe kendisi tükenir. Bana kalırsa, beklentiler karşılanmadığında ve bunun sonucunda beklenti kalmadığında, yaşama hevesi biter ve insan ölümü seçer. Umutlar bittiğinde, o büyük cesaret gelir ve sonsuzluğun başlangıcına yol alınır. ‘’…sanki asıl öldürmek istediğim şey o derinin altında ya da başparmağımın altında atan o ince mavi damarda değil, başka bir yerde, daha derinde, daha gizli ve ulaşılması çok daha güç bir yerdeydi…’’ Bunun gibi vurucu sözlere sahip olan kitap, Esther’in başardıkları, başaramadıkları, kendini arayışları ve yalnızlığıyla okurların kafasında belki de hiç fark edemedikleri gerçekleri uyandırır. Nisa Malatyalı ZAMAN BİLMECESİ Farkında mısınız; zaman, menderesler çizerek asude asude akması gerekirken aksine bir çağlayan gibi yüksek 'dünya' dağından süratle düşüyor 'sonsuzluk' okyanusuna. Biz insanlar da adeta balıklar gibi sürükleniyoruz. Kimimiz bilirken gideceği menzili, kimimiz ise avare avare yolculuğuna devam etmekte. Hislerim beni yanıltmıyorsa zaman kesinlikle gün geçtikçe daha hızlı akıyor. Kıymetli şairlerimizden Sezai Karakoç da değinir zamanın hızlı geçtiğine “Zaman ne de çabuk geçiyo​r Mona.” 1 mısralarıyla. ​ ​Fakat Karakoç, bugünle dünü karşılaştırmaz, genel bir tespitte bulunur. Hislerime göre ise zaman çabuk geçiyor ve her saniye bu çabukluk biraz daha artıyor. Fakat hızlanmamalı zaman. Neden mi? Çünkü bir şey var ise -ki zaman bir varlıktır-, olgunlaşır yani tekamül eder. Tekamül ettikçe enerjisi azalır, durağanlaşır ve yaşlanır. Halbuki zaman adeta gençleşiyor. Saatler, dakikalar kadar hızlı; seneler, daha dün gibi aklımızda. Evrendeki kanunların tersi bir sistemle çalışıyor âdeta zaman. İşte tam bu noktada dönüp ardıma bakıyorum. Geçen yirmi senelik bir ömür... Kahkahalar, gözyaşları, hayaller, dostluklar, sınavlar ve nice anılar... Bir ânıseyyâle gibi geçmiş diyorum koskoca yedi bin küsür gün. Düğümleniyor bir şeyler boğazıma ve nefesimi kesiyor yutkunamamak. Eskiden işler daha yavaş ilerlerdi. Bir tâcir İstanbul'dan Bağdat'a aylarca yolculuk yaparken, eminim zaman ona göre yavaş geçiyordu. Hem mesela, bundan elli-yüz yıl evvel sevenler mektup yazarlardı birbirine. Hasretlerini de eklerlerdi zarfa ve günlerce cevap gelsin diye bekleşirlerdi. Şimdi yazdığın mesaja cevap saniyesinde bildirim butonuna düşüyor. Eskilerin bir saatte yaptığı bir işi biz bir dakikada yapabiliyoruz. Sağolsun teknolojik aletler, yormuyor bizi. Ama bu kadar kolaylık varken ve bu kolaylıklar kendimize kalan zamanı artırması gerekirken neden düşündüğüm gibi olmuyor? Neden bir gün bir çırpıda bitiyor? Ya zaman gerçekten de hızlandıysa? Zamanı yavaş kılan beklemenin verdiği durağanlık mıydı yoksa? Öyleyse biz vaktimizi zenginleştirmek isterken, daha da kısır bir hâle mi sokuyoruz? Yani ne kadar yaşarsan yaşayayım, dönüp mâziye baktığımda ömrüm göz açıp kapayıncaya kadar geçmiş mi olacak? Bu fikirler beynimi zonklatıyor. Ucunda ziya parıltıları olan bir kara deliğe son sürat çekildiğimi hissediyorum. Bunları düşünürken ilk başta imkansız gibi gelmeyen bir fikir belirdi zihnimde. Hayal gücüm bunu alıp resmetmeye başladı zihnime. Zaman nehrinden kıyıya atabilirsem kendimi, belki kurtulurum bu süratli akıntıdan. O zaman ne dakika ne sene olur ama peki ben gerçekten yaşayabilir miyim nehirsiz, susuz? Balığım neticede. Hem yaşasam dahi ya diğer sevdiklerim? Onlar benle olmayacaklardır. Hayalimin bana sunduğu bir çılgın proje daha suya düştü ve ben suda sürüklenen bir balık olarak kabullendim kendimi. Sonraları düşündüm ki, bu nehrin kuytu yerleri olmalı mutlaka. Suyun debisinin düştüğü, dinginliğin hakim olduğu yerler... Zaten herkese göre aynı hızda gitmiyormuş bu nehir. Diğer balıklardan duydum. Onlar şehir stresinden uzak, bir şeyler yetiştirme çabalarından uzak balıkların daha uzun ve dolu günler geçirdiğini söylediler. Aradığım tam da bu! Madem durduramıyorum bu zaman denen nehri, o zaman akıntıdan uzak yerler bulmalıyım ve atmalıyım kendimi oralara. Ama ödevler, sınavlar, yemek, uyku derken akıntıya öyle kaptırmışım ki kendimi, mümkün görünmüyor yakın zamanda. Olsun, hayal ederim ben de. Hayal etmesi bile güzel. Peki ya okyanus? Nehrin nihayet bulduğu yerde uçsuz bucaksız bir okyanus bekliyor beni. İşte bu, hayalimin bir hayli hoşuna gitti. Herkes hemfikir nehrin bir yerde son bulacağına, kimse bilmese de esasında nasıl son bulduğunu. Aradığım sükûnet orada olmalı. Zaman ister hızlı ister yavaş geçsin, sonunda sonsuzluğa kavuşacaksa gerisi teferruattır elbet. Tüm balıklar bu muhteşem serüvenin böyle bitmesini istiyor ve bekliyor. Ama avareler müstesna! 1- KARAKOÇ Sezai. Monna Rosa, İstanbul: Diriliş Yayınları, 2000 ​ ​Mücahit Said SAK 21502365 PAN’IN LABİRENTİ’NİN MİNİ ANALİZİ/ Tuğra Pulatoğlu Film iki farkı dünyayı anlatıyor. Birincisi gerçek dünya diğeri ise, küçük bir kızın hayal dünyası. Gerçek dünya hoş değil. İspanya’da iç savaş yaşanıyor. Askerler sürekli tetikte, dağlarda yanında silahla gezen insanlar. Minik kızımızın ismi Ofelia. Annesi ölen terzi babasının ardından bir asker ile evlenmiş, ondan da hamile. Hamileliğinin son ayları olduğu için kocası yanına çağırıyor, Ofelia da bu sebeple çatışma bölgesine gitmek mecburiyetinde kalıyor. Annesinin yeni kocası tam anlamıyla bir diktatör. Sert bir asker. Acımasız bir insan. Duyguları alınalı çok olduğunu hemen anlıyorsunuz. Ofelia ise her çocuğun olması gerektiği gibi, gökkuşağının tepesinde dolaşan bir minik. Öncelikle bu iki dünyayı ayırmadan önce, filmin basitçe bunlar üzerine kurulu olmadığını söylemek gerek. Ofelia’nın hayal dünyası ile, “diğerleri”nin gerçek dünyası birbiri içine geçmiş ve birbirinden simgesel öğeler taşıyor. Gerçek dünya, kapitalizmken Ofelia’nın hayal dünyası sosyalizmi betimliyor. Bununla ilgili pek çok mesajı görebiliyoruz filmde. Mesela, annesinin sancılandığı bir akşam Ofelia bebeğe bir masal anlatıyor. Masal şöyle, “ Uzun yıllar önce hüzünlü ve uzak bir ülkede sert siyah kayalardan oluşan bir dağ varmış. Her gün batımında dağın zirvesinde kendisini koparanı ölümsüz yapan büyülü bir gül tomurcuklanırmış ama kimse çiçeğe yaklaşmaya cesaret edemezmiş çünkü dikenleri zehir doluymuş. İnsanlar korkuyu, acıyı ve ölümü anar ama sonsuz yaşam vaadini hiç anmazlarmış. Ve her sabah gül hediyesini verecek hiç kimseyi bulamadan solup gidermiş. Gül o soğuk karanlık dağın zirvesinde zamanın sonuna kadar ebedi bir yalnızlığa gömülmüş.” Buradaki çiçeğin sosyalizm olduğunu ve onu almaya kimsenin cesaret edemediği çünkü o yolda pek çok hayatın kaybedileceği, insanların da bundan korktukları için sonucu güzel bile olsa bu işe girişmedikleri anlatılıyor. Aslında kişiden kişiye değişecek bir yorum. Fakat yine İspanya iç savaşını anlatan, Ernest Hemingway’in Çanlar Kimin İçin Çalıyor isimli kitabını okuduktan sonra bu filmi izlediğinizde ister istemez bu şekilde yorumluyor insan. Pan, Ofelia’ya 3 görev veriyor. Bunlara sınav da diyebiliriz. Bu sınavlardan geçerse, yeraltı dünyasının prensesi olduğunu kanıtlayacağını ve yeraltı dünyasının kralı olan babasına kavuşacağını söylüyor. Bu 3 sınav öğesinde de güzel mesajlar var. Birinci görev, yaşlı güzel bir ağacın altına yerleşen ve onu kurutan kocaman bir kurbağayı öldürerek ağacı canlandırması. Bu ağaç ve zararlı kurbağa öğesi doğa anayı korumak olabileceği gibi yine sosyalizm de olabilir. Koca yaşlı ağaç eskiden beri var olan bir sistemi simgeliyor, sonradan gelip ağacı kurutan zararlı kurbağa da bugünkü sistemi anlatıyor olabilir. İkinci görev, bir kuş sütünün eksik olduğu ziyafet masasının başında oturan canavarı öldürmesi. Bu canavar masasından tek bir lokma alan her çocuğu canice öldürmüş. Ofelia’ya da tembihlenen yemeden direkt öldürmesi. Fakat Ofelia bu tembihi unutarak yiyor ve canavar canlanarak Ofelia’nın üzerine yürüyor ve onu korumak isteyen perileri yiyor. Sofra ve canavar yine kapitalizmi betimleyen öğeler. Onu yok etmeye cesaret etse de yapamayanlar, önlerine sunulan 3-5 tatlı lokmaya kanan çocuklardır. Bu lokmalar ise günümüzde, televizyon dizileri, piyangolar ve bunlar gibi bilumum güzel gelecek vaatleri ile kandırarak insanları uyuşturan öğelerdir. Üçüncü görevin ana teması da, bir masumu korumak için kendi canını ortaya koymaktır. Masumların teker teker sonbaharda dökülen yapraklar gibi döküldüğü ve umursamaz bir hale dönüştüğümüz günümüzde bulunamayacak bir özelliktir. Filmin sonunda Ofelia kardeşini korumak için kendisini feda ederek ölmüş babasına ve annesine kavuşuyor. Hayallerine sonunda kavuşan Ofelia’nın ölmesi sanırım istenen herhangi bir şey bu bir sistem de olabilir başka bir şey de, fedakarlıklar verilmesi gerektiğini özetliyor. Bu sırada gerçek hayatta da, sosyalist direnişçiler kazanıyor. Hem Ofelia’yı hem de masum pek çok kişiyi öldüren diktatör asker de öldürülüyor. Film bir yandan umut vaat ederken bir yandan da tüm olumsuz gerçeklere de değiniyor. Ufuk KeskinOyun Teorisine Bir Bakış Bazen bir seçim yapmak zorunda kaldığımızda hangi yolu seçeceğimizi düşünürken oldukça zorlanırız. Hele eğer bu seçimlerimiz başka insanları da etkiliyorsa hem onların yararı/zararı için hem de bizim yararımız için en uygun kararı vermeye çalışırız. Bu durumun çoğunlukla arkadaşlarımızla bir oyun oynarken karşımıza çıktığını düşünebiliriz fakat yakından baktığımızda gündelik hayatımızdaki pek çok eylemimizin bu tür durumlara dair oluşturulan kararlarla bağlantılı olduğunu anlarız. Aradaki bu dengeyi sağlamaya çalışırken hangi tercihleri yapmamızın daha makul olacağını inceleyen “Oyun Teorisi”, sırf bununla kalmayıp, üzerine çalışıldığında olaylara farklı açılardan bakmamızı sağlarken aynı zamanda yaşama bakış açımızı değiştiren bir disiplindir aslında. Karşıma çıkan seçenekler ve bu seçenekleri değerlendirirken süregelen akıl yürütmeler çoğu zaman beynimi yormuştur. Ortaokulda arkadaşlarımla oynadığım basit bir oyunda bile karar vermek için kılı kırk yararcasına karşımdaki kişinin ne düşündüğünü ve nasıl bir hamle yaptığını incelemeye çalışırdım. Oyun basitçe şöyleydi: Bir kişi küçük bir zarın üstünü karton bir bardakla örter ve diğer iki boş bardakla beraber gizlice bardakların yerlerini değiştirirdi. Ardından bana üç bardağı bu halde sunup zarın hangi bardağın altında olduğunu tahmin etmemi isterdi. Buraya kadar her şey normaldi ancak asıl işi karmaşıklaştıran nokta arkadaşın parmağıyla gizli bir şekilde belirli bir bardağı göstermesiydi. Çünkü bu sefer beynimin içinde çelişkili iki temel fikir dönmeye başlıyordu. Birincisine göre karşımdaki arkadaş o bardağı göstererek beni yanıltmaya çalışıyordu ve bardağın altında zar yoktu. İkincisine göre ise arkadaş, bardağı gösterdiğinde, benim birinci fikre ulaşacağımı bu yüzden o bardağı özellikle seçmeyeceğimi planlıyordu ve aslında bardağın altında gerçekten bir zar vardı. Bu iki düşünceden hangisine itimat etmem gerektiğini düşündüğümde çoğunlukla seçtiğim şık ikinci şık olurdu ki böyle yaptığımda çoğunlukla kazanırdım. Fakat bu sefer rakibimiz beynimizin çalışma mekanizmasını çözer ve diğer oyunlarda farklı davranmaya çalışırdı. Bu sefer de onun ne zaman farklı davranacağını tahmin etmeye çalışır ve ona göre hamlemi yapardım. Oyun teorisinin kapsamına giren bu akıl oyunları dizisi böylelikle olaylara birçok farklı yönden bakmamı sağlıyordu çünkü sadece oyun oynamakla kalmıyordum, aynı zamanda rakibimin ne düşündüğünü ve nasıl düşündüğünü de dikkatle takip ediyordum. . Oyun teorisiyle uğraştığım zaman aralığında gündelik hayatta karşılaştığım birçok olayın ve problemin oyun teorisi ile bağlantılı olduğunun farkında oluyordum. Akıl Oyunları filminde yaşamı konu edilen, oyun teorisinin gelişiminde büyük rol oynayan John Nash’in filmde ortaya attığı akıl yürütmeler bilhassa bana bu gerçeği göstermişti. Bazen alacağımız kararlar sadece kendimizi değil başkalarını da etkilediğinde, stratejimizi en iyi getiriyi sağlayacak şekilde belirlemeye çalışmamız bazı gündelik olaylarda seçimlerimiz üzerinde oyun teorisinin söz sahibi olduğunu gösteriyordu. Araba sürerken herhangi bir araba ile karşılaşmışsam akılcı bir karar verir ve karşıdaki sürücü ile iş birliği yapıp yolun kenarına doğru yönelirdim ya da kaleye gol atmaya çalışıyorsam ve karşımdaki kalecinin çoğunlukla sağa atladığını fark etmişsem topu sola atmayı tercih ederdim. Pekâlâ herhangi bir insan bile durup gündelik yaşantısı üzerine düşündüğünde oyun teorisinin hayatında ne kadar yer kapladığını fark edebilir. Örneğin hoşlandığı karşı cinsten birine duygularını anlatıp anlatmamak konusunda düşündüğünde bile anlatması halinde oluşabilecek durumları gözden geçirir, karşı cinsin onunla aynı duyguyu paylaşması ve paylaşmaması durumlarında ortaya çıkabilecek faydaları ve zararları ölçüp biçer ve anlatmasının buna değer olup olmadığına karar vermeye çalışır. Bunun gibi pek çok örnek türlü türlü olayların arkasındaki çeşitli zihinsel aktivitelerin ve stratejilerin farkında olmamızı sağlarken hayata bakış açımızı değiştiriyor. Oyun teorisinin, karşımızdaki seçenekleri karşılaştırdığımız sırada rakiplerimizi veya takımımızı göz önünde bulundurmamızı sağlarken bize kattığı empati yeteneği, kendimizi onların ayakkabılarında görme kabiliyeti, hayata farklı açılardan bakmamızı sağlar. Onların bu sahne içinde nasıl bir rollerinin olduklarını, hangi olası durumlarda ne tür bir getiri sağlayabildiklerini hesaplarız. Nitekim bu düşünceler, planlamalar ve hesaplamalar gündelik yaşantımızda çoğu zaman yaptığımız pek çok eylemin arkasında gizlice saklanır. O zaman bu, gündelik yaşamımızda oyunun, dolayısıyla oyun teorisinin, ne kadar geniş bir yer kapladığı konusunda bize bir fikir sağlayabilir. Kaldı ki ulaştığımız sonuç bir nebze de olsa hayata bakış açımızı değiştirebilir. KAYNAKÇA Howard, Ron. Akıl Oyunları. 2001. DreamWorks. Film. MERVE ÖZEL 21301579 TURK101-027 CİNS ŞAİR Döneminin en büyük şairlerinden olan Cemal Süreya, gerçek adıyla Cemalettin Seber şiirde kendine özgü tarzıyla ön plana çıkmıştır. İkinci Yeni Hareketi’yle geleneği reddeden ve şiirde anlamsızlığı savunan Cemal Süreya, sıkılmadan okuduğum tek şair diyebilirim. Şiir bir insanın hayatının zor zamanlarında sığındığı bir araçtır bence. Demek istediğim, kafanız bozulduğunda ya da sevgilinizden ayrıldığınızda roman ya da öykü meşgul etmez sizi. O anda hem düşünmemek ama aynı zamanda da yaşanılanları unutmadan başka birinin anlatımıyla anımsamak istersiniz. İşte böyle anlarda şiire ihtiyaç duyulur. Dürüst olmak gerekirse çok şiir okuyan, yazarları takip eden bir insan değilimdir. Cemal Süreya’yı sosyal medyada ki özlü sözlerinden ve şiir dizilerinden tanımıştım. İlgimi çeken bu dizelerin sahibini ise araştırmakta çekinmedim. Cemal Süreya, 1931 Erzincan doğumlu ve asıl mesleği maliye müfettişliği olan bir yazardır. Şiirde kendine özgü bir tarzı olan Cemal Süreya’yı yoğun imgelerinden ve kullandığı halk dilinden tanıyabilirsiniz.Kullandığı bu duru ve yalın günlük konuşma dilinin onu okuyucuya daha yaklaştırdığını düşünüyorum. Cemal Süreya ‘nın bütün şiirlerinin bulunduğu “Sevda Sözleri” adlı kitabı şu ana kadar okuduğum ilk ve tek şiir kitabıdır. Adeta nefes aldığını, yaşadığını hissettiğim bu kitabın sayfalarında yazarın çizili görüşlerini ve düşüncelerini bulmak mümkün. Şimdi sen kalkıp gidiyorsun. Git. Gözlerin durur mu onlar da gidiyorlar. Gitsinler. Oysa ben senin gözlerinsiz edemem bilirsin. Yazarın bu denli samimi yazması ve günlük herkesin konuştuğu canlı halk dilini kullanması beni en çok etkileyen unsurlar oldu. Çoğu şiirinde aşka ve romantizme gönderme yaptığını hissettiğim Cemal Süreya, dizelerinin bazı bölümlerinde erotik kelimeler kullanmaktan çekinmemesiyle beni şaşırtan bir şair olmuştur. O dönemde Yeni Hareket akımının etkisiyle olacak ki dizelerinde böyle cesur kelimeler kullanması beni şaşırtmıştır. Bir kuş konmuş parmaklarıma uzun uzun ötmüştü. Bir sevişmek gelmiş bir daha gitmemişti. Bazı şiirlerinde ise yalnızlığına değinen Cemal Süreya, diğer çoğu şair gibi bunu dramatize eden bir dille anlatmamış, daha samimi ve içten bir dil kullanmıştır. Bir şeyiniz olayım sizin, Hani nasıl isterseniz, Oğlunuz, kiracınız, sevgiliniz; Dünyanın bir ucuna Birlikte gider miyiz? Cemal Süreya’nın bu kitabındaki şiirlerinin yapısında kesin dörtlükler kullanmaması ve daha rahat bir dil ile düz yazı şeklinde yazmış olması, yorulmadan ve sıkılmadan sürükleyici bir şekilde okumamamı sağladı. Yemek yemek üstüne ne düşünürsünüz bilmem Ama kahvaltının mutlulukla bir ilgisi olmalı Okuduğum çoğu romandan daha rahat bir anlatımı olan ve benim tabirimle kafa yormadan hatta daha çok kafanız bir şeylere takıldığında okuyabileceğiniz ilaç gibi gelen bir şiir kitabı “Sevdanın Sözleri”. Bir yönünü daha çok sevdiğim Cemal Süreya ve özlü sözleri keşfetmeye başladıkça beni daha fazlasına iten güzel sözler oldu. Hangi dönemde söylemiş olursa olsun geçerliliğini yitirmeden günümüze kadar gelen bu sözlerden en beğendiklerimi sizlerle paylaşmak isterim. Annem gözyaşları için ekmek kırıntısı gibi değerlidir derdi. Üstüne basıp geçenlerin çarpılışını görmek için bekliyorum seni. Kimseyi suçlama, Suçlanacak biri varsa o da sensin. Sonuçta o sana küçük bir umut verdi, Sen ise ona her şeyini verdin. Özgürlüğün geldiği gün, O gün ölmek yasak! Bir daha beni sevdiğini söyleme! Neden biliyor musun? Çünkü yine inanırım Saat 12’den sonra her içki şaraptır. Uğraşmayı bırak artık dünle ve dünündekilerle. Bir de hep yanında olanlarla yarına bakmayı dene. Ne olmuş her fırsatta kendimle konuşuyorsam? Bakma sen yanlış demiş eskiler, Kendi kendine konuşana deli değil, yalnız derler… Teşekkürler… Aysu Özel 21301974 TURK102-1 Seda Uyanık Tanrıverdi HASTASIYIZ! Ayhan Sicimoğlu, Mazhar, Fuat, Özkan ve Galip’in kurduğu İpucu adlı müzik grubunun Heyecanlı isimli bir 45’lik yaptığını, bunun için çekilen “Heyecanlı” klibinin, Türkiye’nin ilk müzik klibi sayıldığını ve çekilen bu klibin yönetmeninin Ayhan Sicimoğlu olduğunu biliyor muydunuz? Peki ya bugün hâlâ herkesin keyifle dinlediği MFÖ’nün, “Peki Peki Anladık” şarkısının sözlerinin ilham kaynağının aslında kim olduğunu tahmin ettiniz mi? (Bu şarkının sözlerinde Ayhan Sicimoğlu’na dair pek çok detay var!) Ayhan Sicimoğlu’yla ilgili yeni şeyler öğrendikçe insan kendi kendine “Bir kişi nasıl bu kadar çok yönlü ve yetenekli olabilir?” diye sormadan edemiyor. Benim Ayhan Sicimoğlu ile tanışmam onun televizyonda yayınlanan birbirinden renkli ve insanı adeta gidilen yere götüren gezi programları sayesinde oldu. Pek çok farklı gezi programı yapılsa da onun insanı kendine yakın hissettiren tavırları, esprili üslubu ve gezdiği yerlerle ilgili anıları, bilgisi Ayhan Sicimoğlu’nu diğerlerinden farklı kılıyor. Onu gözümde ve de gönlümde apayrı bir yere koyuyor. Bir de yaptığı her işi tadına vararak zevkle yapması onu izleme, dinleme, okuma isteğimi daha da arttırıyor hatta onun enerjisi izlerken bana da geçiyor. Benim için Ayhan Sicimoğlu, hayatı olması gerektiği gibi yaşayan, ruhunu müzikle, ufkunu farklı şehirlerden anılarla besleyen, gezgin deyince aklıma ilk olarak gelen şahane insan. Ayhan Sicimoğlu Sicilya’da Türkiye’de ekonomi ve İngiltere’de fotoğrafçılık eğitimi alan Sicimoğlu’nu benim zihnimde tanımlayan ilk sözler “dünyanın pek çok yerini dolaşmış bir gezgin” olsa da o aynı zamanda yetenekli bir müzisyen, yazar, dünya mutfağını iyi bilen bir gurme ve de bir deniz tutkunu. Bunların yanı sıra kendine has giyim tarzı ve üslubuyla çok şık ve renkli bir insan. Tüm bu özelliklerini görünce imreniyor insan elbette. Ben ise şimdilik ona hayran olmakla ve gittiği yerlerden aktardıklarını takip etmekle, yaptığı müziği dinlemekle yetiniyorum. Ayhan Sicimoğlu Ege Adaları’nda Ayhan Sicimoğlu her yönüyle bir dünya vatandaşı bence. Ona bu unvanı yakıştırmamın sebebi sadece İngilizce, Fransızca, İtalyanca, Portekizce ve İspanyolca bilmesi hatta bunları, neredeyse yöreden yöreye farklı konuşması değil, kendini her alanda yetiştirerek, dünyayı gezerek, yeni insanlar tanıyarak ona ayak uydurmasıdır. Yaptığı gezi programlarını izlediğinizde ya da gezi yazılarını okuduğunuzda fark edeceksiniz siz de onun dünyanın farklı yerlerinden aldıklarını. Gittiği her şehirde bir can dostu ile buluşmasının ve o yerlere ait anılarını paylaşmasının, onun tabiriyle, hastasıyım. İnsan sormadan edemiyor “O kadar insanla ne zaman tanıştın, onlarla neler paylaştın?” diye. Ama o, şimdiye kadarki 64 yılına, benim tahmin edemeyeceğim kadar çok şey sığdırmış ve anı biriktirmiş gerçek bir maceracı, gerçek bir gezgin. Ayhan Sicimoğlu Ümit Burnu’nda Kime sorsak gezmeyi, yeni yerler keşfetmeyi sever ama dünyayı Ayhan Sicimoğlu’nun gözünden görmek bence başlı başına ayrı bir keyif. Çünkü onun bitmeyen merakı ve yönlendiriciliği sayesinde belki de daha önce fark etmediğiniz pek çok ayrıntıyı yakalayabilirsiniz. Zaten bir gezginde olmazsa olmaz özellik bu değil midir? Herkesten farklı bakmak, diğerlerinin göremediğini görmek… Ayhan Sicimoğlu bir de gördüklerini hem anlatıyor hem yazıyor, daha ne olsun? Bana gezi programlarını izlemek yetmez, ben onun gittiği yerleri bir de okumak, kitabın sayfalarına dokunmak istiyorum diyenler içinse Ayhan Sicimoğlu’nun “her gece uykudan evvel bir hikâye, 40 gece…” sözleriyle tanıttığı Renkli Masallar kaçırılmaz bir fırsat. Çünkü bu kitapla Bali’den Cezayir’e, Nepal’den Küba’ya, Sicimoğlu’nun samimi anlatımıyla keyifli bir yolculuğa çıkacaksınız. Ayhan Sicimoğlu Hindistan’da Ben, hayatıma “Hastasıyız!” gibi bir ünlemi katan bu adamın gerçekten hastasıyım! Çünkü ben, onunla beraber daha önce hiç görmediğim yerleri gördüm, gitmediğim şehirlere gittim, adını bile bilmediğim yemekleri tattım. Tanımadığım insanlarla sohbet ettim, farklı milletlerden insanlar tanıdım, Latin ezgilerine eşlik ettim. Kısacası onun gezileriyle eşsiz deneyimler yaşadım. Onu Ayhan Sicimoğlu yapan da zaten bu bence. Sadece gitmek, görmek değil, kendi deneyimlerini onu izleyene, okuyana, dinleyene birebir yaşıyormuşçasına aktarabilmek, hissettirebilmek. Ayhan Sicimoğlu, hastasıyız! Ayhan Sicimoğlu Venedik’te Her ikisinin de hastasıyız! :) KAYNAKÇA "Ayhansicimoglu on Instagram." Instagram. Web. 09 Nov. 2014. <http://instagram.com/ayhansicimoglu>. BİR MISRA BİN DUYGU Bundan iki sene öncesi, Türk eğitim sistemimizin hayatımızın geri kalanını ilgilendirecek bir kararı vermemizi istediği, kimsenin hatırlamak dahi istemediği kayıp sınav senesi… Bizden beklenen, hayatımızı askıya almamız, gözümüzü yaprak testlerle kapatıp soru bankalarıyla açmamız, kafamızı kaldırmadan çalışmamızdı. Buna uyan pek az kişi vardı ve ben onlardan biri kesinlikle değildim. Aksine lise hayatım boyunca yaşamadığım ne varsa hepsini son seneme saklamış gibiydim; aşk olsun, aşkın acısı olsun, entrika olsun, kâbus gibi sürprizler olsun her şey vardı içinde. Zaten benim gibi her duyguyu aşırı yaşayan biri için bunlar derslerden daha çok yormaktaydı. Buna eklenen inişli çıkışlı bir ilişki de yorgunluğumun tuzu biberiydi adeta. Yine eninde sonunda barışılacak bir tartışmanın ardından kendimi kabuğuma çekmiş, müziğe vermiştim. Tartışmanın haksız tarafı olduğumu bilmeme rağmen ne yapmam gerektiğini bilmiyordum. Derken radyoda bir şiir programına denk geldim. Es geçmeyi düşündüm ki bu benim için alışılmışın dışında bir hareket olurdu zira şiir ve edebiyat şu dünyada sevdiğim sayılı şeylerin başında gelir. Sıradaki şiirin Can Yücel’den bir şiir olduğunu duydum, kendisini çok sevdiğim için bunu dinler öyle geçerim dedim. İyi ki de öyle söylemişim. Bedirhan Gökçe’nin seslendirdiğini sonradan öğrendiğim bu şiir bir anda aydınlanmamı sağlamıştı. Tabii ki bunda şiiri seslendiren Gökçe’nin de etkisi çok büyüktü, vurguları adeta içime işlemişti. Bir kez de kendim okumalıyım diyerek şiiri internette arattırdım. Her mısra içimde anlamlandıramadığım bir duygu seline sebep oluyordu. Hele sonlarına doğru geldiğimde yaşadığım duygu selinin tarifini bulmuştum: “Özür dilemek değil, “Affet beni” diye haykırmak istemekmiş pişman olmak/ Gerçekten pişman olduğumda anladım.” (Yücel) Hatalı olduğumu biliyordum, şimdi de üstüne pişmanlığım eklenmişti ama içimde bir yerlerde küçük bir ses “gurur” diye haykırıyordu. O sese cevabını, şiirin ilerleyen mısraları benim yerime vermişti: “Ve gurur, kaybedenlerin, acizlerin maskesiymiş/ Sevgi dolu yüreklerin gururu olmazmış/Yüreğimde sevgiyi bulduğumda anladım…” (Yücel) Gerçekten haklıydı, birini severken gurur ikinci planda olmalıydı, hatta belki de gururumu gerçekten geride bırakmalıydım. Hatalarımı anladığımı ve pişman olduğumu belirten upuzun bir mesajın sonuna beni bu mesajı atmaya yönelten mısraları da ekleyip vereceği cevabı beklemeye başladım. Saatler sonra beni henüz affedemeyeceğini ifade ettiği bir mesajla karşılık verdi. Kırılmıştım, bu benim ilk hatamdı ve onun sayısız hatasını tek kalemde affeden biri olarak aynı karşılığı görmeyi umuyordum. Yanılmıştım… Yine de onu kaybetmek istemiyordum, biraz zamana ihtiyacı var belki de diye düşünüp onu kendisiyle baş başa bıraktım. Kendimi başka şeylere yöneltmeye çalışıyordum ama kafamda hâlâ şiirin mısraları yankılanıyordu : “Ölürcesine isteyen, beklemez, sadece umut edermiş bir gün affedilmeyi/ Beni affetmeni ölürcesine istediğimde anladım.” (Yücel) Haklı çıkmıştım, biraz zaman onu kendisine getirmeye yetmiş, affedilmiştim. Barışmıştık ama nedense benim için bir şeyler tam değildi. “Sevgi emekmiş” (Yücel) diyordu Can Yücel, tek taraflı emek olur muydu peki? Onu terk etmek istemiyordum ama bir yandan da eğer şimdi bir şeyler yapmazsam asıl kendimi terk etmiş olacağımı fark ettim. Ve evet yine bana güç veren o şiirin mısraları oldu. “ Sevgi emekmiş/ Emek ise vazgeçmeyecek kadar, ama özgür bırakacak kadar sevmekmiş…” (Yücel) diyerek önce kendimi, sonra onu azat ettim. Ben her şeye rağmen yine bizi düşünürken onun tek kalemde silmeye çalışması içimi acıtmıştı. “Bir insanı herhangi biri kırabilir, ama bir tek en çok sevdiği acıtabilirmiş/ Çok acıttığında anladım.” (Yücel) Gerçekten anlamıştım, hikâyemizin sonunu da böylece yazmış olmuştum. Kendimi en sonunda asıl adamam gereken sınav işine vermiş, kalan sayılı günlerimi hiç olmadığı kadar verimli geçirmiştim. Çabalarımın karşılığını birkaç ay sonra istediğim bölümü kazandığımı belgeleyen sonucumla almıştım. Kuşlar bana onun da hayalini gerçekleştirdiğini iletmişti, onun adına da sevinmiştim. “Herkesin mutlu olmak için başka bir yolu varmış/ Kendi yolumu çizdiğimde anladım.” (Yücel) Şimdi ikimiz de kendi yolumuzda ilerliyorduk. Olması gerektiği gibi… Üniversitenin ilk dönemi, hazırlıkla, hazırlık sınavını bir an önce geçmek için sarf ettiğim çabalarımla geçmişti. Bu sırada pek çok şeyi görmezden gelmiş, kendi içimde yaşamaya başlamıştım. Çevremdekiler neşemi kaybettiğimi söylüyorlardı, üzerimde adeta bir hüzün bulutu dolaşıyor ve damlalarından bana umutsuzluk bulaştırıyordu. Belki de sadece geçirdiğim sürecin yorgunluğu dışa vuruyordu bende ama nedense içimde hep bir ağlamak duygusu hâkimdi. Fakat ağlayamıyor oluşumsa bir hayli garipti. Benim kadar şiir ve edebiyat aşığı olan bir arkadaşım beni can evimden vurmuş, yine o şiirle çözümleyivermişti. “Acı doruğa ulaştığında gözyaşı gelmezmiş gözlerden/ Neden hiç ağlamadığını anladım.” (Yücel) Söylediği cümlenin derinliği karşısında sadece hafif bir tebessüm etmiştim, beni anladığını biliyordum, hissettiklerimi sözlerle ifade etmesem de anlayacak kadar iyi tanıyordu beni. Biraz gerçek biraz şaka olarak “Sana biraz aşk lazım, en yenisinden.” dedi ve ekledi “Bak bana, onu bulduğum için çok şanslıyım, şimdi her günüm onunla dolu, bütün boşluklarımı o doldurdu.” Aşka bu kadar âşık bir insan bir o, bir de Cemal Süreya’dır muhtemelen. “Belki de haklısın ama ben daha kendimi hazır hissetmiyorum.” diyerek biraz üstü kapalı istemiyorumlu, çok geçiştirmeli bir cevap verdim. O zaman bilmiyordum ama aradan bir yıl geçecek ve ben aşka yeniden şans verdiğimde karşısına geçip şu cümleyi kuracaktım: “ Yüreğinde aşk olmadan geçen her gün kayıpmış/ Aşk peşinden neden yalınayak koştuğunu anladım.” (Yücel) Bir şiir insanın hayatını böylesi etkileyebilir miydi bilmiyordum, bu şiir hayatıma girene kadar. Şimdi ne zaman okusam, ya da ne zaman mısralar aklımda yankılansa bütün hayatımı gözden geçirmeme sebep oluyor. Her bir mısra, o kadar içten o kadar gerçek o kadar “ben” ki… “Bir tek yaşanarak öğrenilirmiş hayat, okuyarak, dinleyerek değil…” (Yücel) Ben de şimdi kendi hayatımı hatalarımla, doğrularımla bir bütün olarak ama hep ileriye dönük olarak yaşamaya çalışıyorum. Böyle ipleri elime aldığımda, hayat daha çok benimmiş gibi geliyor. Can Yücel’e neden “Can Baba” dediklerine pek anlam veremezdim, gün gelip de tek bir şiiriyle bütün hayatımı değiştirinceye kadar… “Can Baba” neden “Can Baba”, şimdi anladım… Not: Şiiri Bedirhan Gökçe’nin sesiyle dinlemek isterseniz; “<http://youtu.be/rgaf0ThXrZA>” KAYNAKÇA Yücel, Can. Anladım. <http://www.siir-defteri.com/sairler/turk-sairler/Can-Y%C3%BCcel/Anlad%C4%B1m/39-16.aspx> Kadınlar İnsandır, Biz İnsanoğlu İnternetten ya da sözlükten baktığımız zaman sayısız anlamının olduğunu öğreniriz “kadın” kelimesinin. Bazı kaynaklar erişkin dişi insan, evlenmiş ya da kızlığını yitirmiş dişi birey şeklinde tanımlarken, sözlükte ise analık veya ev yönetimi bakımından gereken becerileri olan şeklinde ifade eder bu sözcüğü. Bu birkaç tanım bir nevi süsten arındırılmış şeklidir bu kelimenin lakin “kadın” sözcüğünü bir cümle ya da birkaç kelimeyle tarif ederek hem kendimize hem de karşı cinse büyük saygısızlık yapmış oluruz. Daha ilkokula giderken öğrendim ailenin toplumun temel yapı taşını oluşturduğunu ve kadının hayatımızdaki yerinin ulvi oluşunu. Halbuki olgunlaşmaya başladığım zaman çok daha iyi anladım; bize çok eksik ve çalakalem bir tanım verilmiş. Her gün önümüze yemek koyan, bizi sokaklardan koruyan, bıkmadan ve usanmadan bize her anımızda destek olan, biz mutluyken bizden daha mutlu, hüzünlüyken en az bizim kadar dert sahibi olan tek varlık yalnızca annemiz. Kız arkadaşımızdan ayrılınca üzüntümüzü paylaşıp, birlikte dizi izleyip keyifli vakit geçirdiğimiz, moralimiz bozuk olunca kafamızdaki kara bulutları dağıtan ve âdeta kötü düşünceleri bir balon yapıp gökyüzüne bırakmamızı sağlayan yalnızca ablamız ve kız kardeşimiz. Âşık olduğumuz, başkası için kalbimizin küt küt attığı, tutkuyu, sevdayı ve ellerini takip edip dans etmeyi hatırladığımız tek kişi ise sevgilimiz. Bütün bunları yalnızca ben değil, neredeyse her insan biliyor fakat kadının önemini günlük hayatında önemsemeyen tonlarca insan var; fakat ben kadının ne kadar değerli bir varlık olduğunu çok iyi anladım. Geçtiğimiz sene güzel İstanbul’un sanatla yatıp kültürle kalkan ve şehrin âdeta hayat damarı olan Beyoğlu’na yolum düştü arkadaşımla. Aslında o muhitteki sahafları gezmek ve bir yerde oturup kahve içmekti planımız; fakat yolda yürürken gözümüz sanatçı Aslı Aydemir'in kadına şiddeti ve kadın cinayetlerini ele aldığı Social Media Effect isimli sergisinin tanıtım broşürüne takıldı. Biz de bir saniye bile tereddüt etmeden serginin bulunduğu galeriye gittik ve kuyruğa girdik. O kadar çok insan vardı ki iğne atsak yere düşmezdi. Nihayet içeri girdik ve orada bulunan bütün eserleri dikkatli bir şekilde inceledik. Âdeta kanımız donmuştu. Porselenler kırılıp kalan parçalarla kadın figür edilmişti. Bunu tam kendi aramızda sorgularken oradaki görevli porselenin kırıldığında daha güçlü ve dayanıklı bir madde olduğunu söyledi. Kadın porselene benzetilmişti ve daha iyi bir teşbih söz konusu olamazdı. Esasında kadınlar böyledir. Kadınlar şiddet de görse, canları da yansa hayat mücadelesine en az eskisi kadar var güçleriyle devam ederler ve aslında onlara şiddet gösterenleri bile iyileştirip hayata bağlarlar. Ne yazık ki son zamanlarda televizyondan, gazetelerden ve sosyal medya hesaplarından sık sık duyar olduk kadın cinayetlerini. Hayatımızın olmazsa olmazı olan bu yüce insanların gördüğü şiddeti ve yaşadığı acıyı muhabbetlerimize ve düşüncelerimize sığdırdık. Bazılarımız sosyal medya hesaplarından paylaşım yapıp farkındalığı arttırdıklarını düşündü ve hayatlarına devam etti. Bazılarımız ise kadın cinayetlerine karşı yürüyüş ve kampanya düzenledi. Kadını sadece kendi egosunu tatmin eden, seks objesi