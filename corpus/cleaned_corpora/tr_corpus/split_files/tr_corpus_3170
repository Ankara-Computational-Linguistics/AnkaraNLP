üniforması içindeki portrelerini de görebilir, dönemin sosyal hayatına ışık tutan resimleri doyasıya seyrederken hayallere dalabilirsiniz. Bu resme baktığımda mesela zamanın özentisini düşündüğümden aklıma gelen ilk öykü şuydu: Sait Efendi resim için giysilerini özel sipariş eder, beğenmez ve bir kez daha diktirmeden önce terziye şöyle der: Monsieur Dumas’nınkinin kumaşından olsun Ali Usta! (Mehmet Sait Efendi ve Maiyeti) Oryantalist resim koleksiyonunun bir parçası olan Osman Hamdi Bey tabloları ise gecikmiş de olsa Osmanlıdaki resim kültürünün yansımalarıdır. Natürmortlardan İstanbul tasvirlerine çeşitli Osman Hamdi Bey tablolarına bakarken koridorun sonuna yürüdüğünüzde dünyaca ünlü Kaplumbağa Terbiyecisi resminin orijinaliyle karşılaşırsınız. Ön cephesinden ışıklandırmalarına, kafeteryasından koleksiyonlarına ve sayısız etkinliğine her şeyiyle ilgi uyandıran Pera Müzesi’ni bizlere açtığı için Suna-İnan Kıraç Vakfına ne kadar teşekkür edilse az. Ayrıca sergi açılışlarına davetiye almak, film ve eğitim faaliyetlerinden indirimli yararlanmak ve hatta müzeyi bir yıl boyunca ücretsiz gezmek için Pera Müzesi Dostluk Programı’na katılmak yeterli. Kaynaklar: www.peramuzesi.org.tr www.antoloji.com 21703537, Zeynep Ceren Şen Müge Özdemir YAŞAYAN ANILAR Anılar her ne kadar geçmişte kalmış gibi gözükseler de aslında hâlâ yaşarlar bizle beraber. Yaşadıklarımız geleceğimizi etkilemiştir ve anılarımız sayesinde biz, bugünkü biz olmuşuzdur aslında. Anılarımızın etkisi bu kadar büyük olsa da biz onları genellikle derinlere gömeriz. Geçmiş geçmişte kaldı gibi çok bilindik laflarla geçiştiririz veya zaten çoktan unutmuşuzdur yaşadıklarımızı. Bizi biz yaparlar ama biz onları bırakıp yaşadığımız ana dalarız. Yaşadığımız herhangi bir olaydan dolayı hatırlarız, kimi zaman yüzümüzde bir gülümseme belirir kimi zaman bir hüzün fakat sadece birkaç dakikadır hatırlamamız koskoca yılları. Geçmişte yaşananları unutanlara rağmen kimi insanlar anılarıyla yaşarlar. Belki de buna en güzel örnek yaşlı insanlardır. Geçmişteki güzel, hüzünlü duyguları çok iyi hatırlarlar, anılarını anlatırken âdeta yeniden yaşarlar o anları. Bütün olayları detaylarıyla anlatabilir, yaşadıkları geçmişten övünürler ya da ders çıkarırlar pişmanlıklarından. Sürekli anılarıyla yaşamaları ve bu hatıralarını herkese anlatmak istemeleri anılarının onlara şu anki yaşamlarından daha çok mutluluk vermesindendir belki de. Yaşlılar anılarıyla yaşayan ve bundan mutluluk duyan insanlar gibi gözükürler. Evet, onların bu durumunu fark etmek kolaydır ve mantıklı birçok sebep bulunabilir bu duruma ama asıl ilginç olan her insanın içinde sürekli duran ve aklını kurcalayan anılarıyla mücadelesidir. Onlar da hatırlarlar yaşlılar gibi anılarını ama daha sessiz ve belki de kendilerinden bile gizleyerek yaşarlar bu anıları içlerinde. Kimi insanların hafızaları çok güçlüdür, birçok şeyi hatırlarlar hatta o anılara dair en küçük ayrıntıları bile. Ben o tarz insanlardan değilim. Çocukluğuma dair hatırladığım şeyler sayılıdır mesela. Diğer insanlar gibi arkadaşlarımı, onlarla oynadığım oyunları ve küçük kavgalarımı çok hatırlamam. Elbette yaşadığım ilginç ve büyük şeyleri hatırlıyorum bende etkileri çok büyük olduğu için. Tabii sayılıdır bu tarz anılarım hayatımdaki büyük olaylar oldukları için ama bazen öyle anılarım oluyor ki neden hatırladığımı bana nasıl bir etkisi olduğunu çözemiyorum. Küçük ve önemsiz bir olay gibi gözüküyor ama belki de o yaştaki ben için çok şey ifade ediyor. Aslında zor, karışık ve bir o kadar da önemli anılar bizim için. Neden hatırladığımızı bilmediğimiz veya bize etkisi nasıl olmuştur diye düşündüğümüz anılarımız… Belki de önce onları çözmemiz gerek kendimizi anlayabilmek için. Orhan Pamuk’un Kırmızı Saçlı Kadın adlı romanını okurken bu düşünceler aklımdan çıkmadı. Anılarımı her ne kadar yaşlılar gibi sürekli anlatıp yaşamasam da zihnimde ve ruhumda onlarla sürekli boğuştuğum gerçeğini fark ettim. Özellikle bu anıların benim pişmanlıklarım olduğunu ve bazılarını hiç kimseye dahi söyleyemediğimi anladım. Kitabın ana kahramanının yaşadığı kadar büyük olmasa da benim de yaşadığım ikilemler, belirsizlikler ve bunlardan doğan pişmanlıklarım var. Onları örtmeye, saklamaya belki de kendime unutturmaya çalışıyorum. Ben unutmaya, hiçbir şey olamamış gibi davranmaya çalıştıkça daha da çok hatırlıyorum aslında onları. Zihnimi daha da çok meşgul ediyorlar. Üstesinden gelip unutmaya çalıştığım şeyler daha da kalıcı ve benim için daha da zarar verici bir hâl alıyorlar. Unutup hiç yaşamamışım gibi davranmaya çalıştığım anılarım ben fark etmeden daha da kalıcı ve önemli anılar oluyorlar benim için. Tabii kitabı okurken fark ettiğim bu gerçekle o anılarımı tekrar düşündüm. Unutmaya çalıştığım, kimseye söylemediğim hatta belki de kendimden bile gizlemeye çalıştığım… Arkasından başarısız olduğum ve bende daha çok yer edinen anılar… Onları unutmaya ve gizlemeye çalışıyor oluşum yaşadığım o anıları yani pişmanlıklarımı hatırladıkça kendimi daha çok üzeceğim içindir belki. Fakat ben o anıları tekrar tekrar canlandırıyorum unutmaya çalışırken. Bu durum her ne kadar kötü gibi gözükse de onları tekrar yapmamak ve hayattan ders çıkarmak için bir fırsattır bize belki de. NE İLK NE SON KATLİAM Tarihi romanları okurken nedense kendimi bir senaryoyu okuyormuş gibi hissederim. Senaryo, başı belli, sonu belli, sıra dışılıkların nadir olduğu kurgu... Sanıyorum ki bunun sebebi romancılarımızın bu tür romanları yazarken tarihin aslında spontane gelişen bir süreç olduğunu unutmaları ve karakterleri belirli kalıplar içerisine hapsetmeye çalışmalarıdır. Tarihin bilinen kesin gerçekleri kadar bilinmeyen karanlık noktaları da var ve kurguların bu karanlık noktalar üzerine yapılmasının okuyucuda spontanelik hissini kuvvetlendireceği ve tarihi karakterlere daha geniş bir hareket alanı kazandıracağı kanaatindeyim. Örneğin Kayıp Gergedanlar romanında yazar Cem Kalender, hem konu olarak tarihin en karanlık noktalarından birini, Maraş Katliamı'nı, ele alarak hem de bu hazin olayı 'isimsiz' karakterlerin ağzından 'isimsiz' mekanlarda anlatarak kendine, hikayeye gergedanları bile dahil edebilecek kadar geniş bir hareket alanı açmış. Bu durum da bende romanın tamamen spontane geliştiği hissini uyandırdı. Tabii olayın kendisinin, Maraş Katliamı'nın, üzerinde başlıca durulması, düşünülmesi gereken bir olay olduğu da elbette unutulmamalı. Belirttiğim gibi Maraş Katliamı, Türkiye'nin yaşadığı en karanlık en acı tecrübelerden sadece birisi. Olaylarla ilgili ne zaman bir habere, bir anekdota rastlasam bu insanlarda hiç vicdan yok muydu diye düşünürüm. Böyle zamanlarda, ideoloji, inanç ve manipülasyon kavramlarının önemini daha ciddi bir şekilde kavrarım. ''İdeolojilerin peşine takılanlar pusulasızdırlar. Gemi ya kayalara çarptı, ya batağa saplandı.'' diyor Cemil Meriç. Öyle ya, hangi güç bir insana, karnında daha doğmamış bir bebeği olan anneyi öldürme kararını verdirtebilir? Eğer bunu yaptıran şey ideoloji, inanç ve manipülasyon üçlüsünden biriyse ya da hepsi birden bu kararda rol oynuyorsa bu kavramların insanlara yaptırabileceklerinden gerçekten korkmak gerekir. Albert Einstein mesela, tarih böylesine mükemmel zekaya sahip bir insanın ABD'ye atom bombası üretmesi için bir tavsiye mektubu yazdığını söylüyor. Niyeti belki iyiydi ama sonuçları göz önüne aldığımızda bu dalaletin savunulacak bir tarafı yok maalesef. Benzer şekilde Türkiye tarihi de mahşerin bu üç atlısının getirdiği yıkımlara birçok örnek teşkil ediyor. Bu acı hadiseleri tek tek yâd etmektense Maraş Katliamı ve roman bağlamı üzerinde biraz daha durmak isterim. 1978, Kahramanmaraş. Kaynak: www.cnnturk.com Kitap bir isimsizler romanı. Ne isimler ne milletler ne de mekanlar tarihle alakalı. Tüm bu kurgusal ürünleri değerli kılan şey üzerlerine yüklenen semboller zannımca. Suna Hanım mesela, çocuklarını dış dünyadan tamamen izole ederek onların saflığını koruyabileceğini düşünen bir anne. Suna Hanım bu yönüyle geleneklerini göreneklerini içine kapanarak, içinde azınlık olarak yaşadığı toplumdan korumaya çalışan, asimile olmamaya çalışan bir Alevi toplumu bence. Sümer Bey bir arayış, belki bir kaçış... Kayıp Gergedanlar ise aranılan mutlak değer. Masumiyet belki... Belki barış, belki huzur... Herkesin istediği halde hiç bir zaman tam olarak gerçekleşmeyenin sembolü gergedanlar. Romandaki dört çocuğun neyi simgelediği ise aşikâr. Maraş katliamı yıllarına ait en bilindik hikayelerdendir bu dört çocuğun yaşadıkları. Annelerinin ölümü üzerine onu bulabilmek adına intihar eden dört masum çocuk... Evet, belki Kayıp Gergedanlar romanında içlerinden bir tanesi kurtuluyor ve bu da gelecekte hâlâ güzel şeyler olabileceğine dair, yazarın içten bir inancı olduğu kanısını uyandırdı bende. Bu noktada yazarla aynı umut tomurcuklarını beslediğimi söylemeliyim. Bu tomurcukları yeşertmek, gövde atmasını sağlamak bilinçli nesillerle mümkün. Bilinçli nesillerse Kayıp Gergedanlar gibi ruha dokunan kitaplarla... Maraş Katliamı'nın üzerinden 38 yıl geçmesine rağmen hâlâ gereken dersi almış gibi durmuyor ülkemiz. Çeşitli ideolojilerin, sloganların ve inançların ardından akıntıya kapılmış bir yaprak edasıyla gidiyoruz. Sorgulamıyoruz, kendi rotamızı çizemiyoruz. Hâl böyle olunca toplum akıntı içinde bir birinden kopuveriyor, farklı yerlere yöneliyor. Farklı şeylere üzülmeye, sevinmeye, farklı değerleri benimsemeye başlıyor. Alevilerin yaşadığı acıları kendimiz yaşamışçasına hissetmememiz, üzülmememiz bunun açık bir göstergesi değil mi? Artık bu akıntıda istediğimiz yöne doğru kürek çekmeye başlamamız lazım. Ve tabii o kayıp gergedanları aramak ve bulmak... Kalender, Cem. Kayıp Gergedanlar. İstanbul: Alakarga, 2013. Baskı Kazım KARTKAYA KAHVE ÖNÜ SOHBETLERİ (Güler, İstanbul Fotoğrafları)Her gün olduğu gibi yine aynı saatte evden çıkıyordu. Dakik olmaya özen gösterirdi ve karşısındaki insandan da aynı özeni beklerdi. Üstünde özenle ütülenmiş beyaz gömleği ve onun üstünde de her zaman giydiği kahverengi ceketi vardı. Ayakkabıları cilalıydı. Fötr şapkasını da unutmamak lazım. Fötr şapkası olmadan asla evden çıkmazdı. Ona göre özenli ve güzel giyinmek çok önemliydi. Mahallede dolaşacak olsa bile giyimine özen gösterirdi. Mahalle demişken bugün mahalle kahvesine gidiyordu; normalde bu saatte gitmezdi kahveye. Önce işlerini halleder, biraz yürür, ardından kahveye giderdi. Ama bugün farklıydı, hayatında ilk defa –belki de son defa- bu rutinini bozuyordu. Kendine göre haklı sebepleri olmalıydı. Yoksa böyle yapmazdı o. Kahvenin önüne geldiğinde iki arkadaşıyla karşılaştı. Daha doğrusu iki dostuyla. Bu iki adam onun can dostuydu. Yedikleri, içtikleri ayrı gitmezdi yıllardır. Bu dostlar, mahalle kahvesinin önünde oturup sohbet etmeye bayılırlardı. Herkes onunla sohbet etmeye bayılırdı. Çok bilgili ve kültürlüydü çünkü. Gelen geçenle sohbet eder her şeyle ilgili konuşurlardı. Zaten bu iki adamdan başka da dostu yoktu. Arkadaşları vardı elbet ama böyle değildi onlar. Dostları farklıydı. Ama dostları ve dostları dışındaki herkes bu kültürlü ve orta halli yaşlı adamı severdi. Onu tanımayan yoktu. Onun iyiliği dokunmamış birisi de yoktu bu küçücük mahallede. Kahvede çalışan çırak çocuk da onu severdi, mahalle bakkalı da , mahallenin muhtarı da. İşte böyle bir kişiydi o. Hepimizin aklında canlandırabildiği o kültürlü, orta halli , herkesin tanıdığı iyi yürekli kişi Ara Güler’in İstanbul fotoğraflarının bir tanesinden bize el sallıyor adeta. Kendimizi o zamanların İstanbul’unda hayal ediyoruz bir anlığına. Mahallenin yokuşundan aşağı iniyoruz. Köşedeki bakkalı geçince –tabii bakkal amcaya selam veriyoruz mutlaka- mahalle kahvesine varıyoruz ve o kültürlü, iyi yürekli adamla karşılaşıyoruz. Her an halimizi hatırımızı soracak ya da bize bu ay nerede balık tutulması gerektiğini söyleyecek gibi bakıyor sanki… Bu iyi insanla uzunca sohbet ediyoruz. Ondan bir şeyler öğrenmek daha doğrusu eskiyi, hayatı ve İstanbul’u öğrenmek çok farklı bir deneyim oluyor bizler için. O eski yıllara ait ne varsa hepsini bilmek, bir an önce öğrendiklerimizi hafızamıza kaydetmek istiyoruz. Bu yüzden de İstanbul’la ilgili anılarını soruyoruz bu yaşlı insana. O da hiç sıkılmadan anlatıyor bize İstanbul’la ilgili ne varsa anılarında. O da bilmek isteyen bizlere değer veriyor çünkü anılarının yok olmasını asla istemiyor. Bu fotoğrafa baktıkça eski İstanbul mahallelerini, o zaman var olan o samimi dostlukları, kahveleri çok merak ediyorum doğrusu. Şimdiki zamanda olsalar nasıl olurdu? Eski samimi havalarından yoksun olurlardı bence. Çünkü artık o küçük mahallelerdeki gibi insanlar birbirlerini tanımıyor, selam vermiyor. Bazen bir günaydını esirgiyorlar birbirlerinden. Bir mahallede yaşayan insanların çoğunun birbirini tanıması ve birbirine selam vermesi ne güzel bir şey olmalı. Şimdi ise bunu görebilmek, yaşayabilmek oldukça zor. Peki böyle bir zamanda ne yapabiliriz? Bu sorunun cevabı eskiyi hatırlamak olabilir. Tıpkı bu fotoğrafa bakıp geçmişi hayal etmemiz, o kahvenin önündeki insanları oldukları gibi aklımızda canlandırabilmemiz gibi. Başka bir şekilde o ruhu yakalayamayız zaten. İşte bu yüzden fotoğraflar bizim geçmişe yolculuklarımızda bir numaralı yardımcılarımız. Onlar sayesinde hayal gücümüzü sonuna kadar kullanıp zamanda yolculuklar yapıyoruz. Eskiyi ve şimdiyi hayallerimizle birleştirip ortaya farklı anlamlar çıkarıyoruz. Ara Güler’in bu eski İstanbul fotoğrafı da bizim zaman yolculuğumuz için bizlere bir yol gösterici oluyor. DURU BAŞAK KUTLU Halil Kerem AYDIN Beş Kala Yaşam Zaman dünya üzerinde en çok suçlanan soyut kavramdır. Zamana bırakırız bazı şeyleri ve istediğimiz sonucu elde edemeyince suçlusu zaman olur yahut zamanı tüm öğrencilerini eninde sonunda öldüren bir öğretmen olarak nitelendirenlerimiz vardır. Belki hızlı oluşundandır bu denli suçlamalar belki de mesele hızı değil tek yönlü bir yol misali bir dönüşü bile kaçırırsak geri dönüş şansımız olmayışıdır. Haldun Taner “Keşanlı Ali Destanı” isimli oyununda tam olarak bunu anlatmıştır aslında. Zilha’nın dayısının bir cinayete kurban gitmesi ve bu suçun Keşanlı Ali’nin üzerine yıkılması sonucu bu iki çocuk ruhlu aşığın geri dönüşü olmayan hatalar yaparak birbirlerini zaman isimli işkence aleti ile cezalandırmasını anlatan bu kitap geç kalmanın aslında zamanın değil de biz insanoğlunun suçu olduğunu okuyucular ve izleyenlerle buluşturuyor. Zaman için işkence aleti diyerek sanırım ona ben de bir suçlamada bulunmuş oldum. Tam da içinde pişmanlık duygusu olan her insanın yaptığı türden bir suçlama. Her insanın pişmanlıkları vardır. Öyle ki güneşli bir bahar sabahı mutlu olmak için tüm sebepler avucumuzun içindeyken biz kendi keşkelerimizle kararttığımız havadan pişmanlık solumak zorunda kalan canlılarız; “keşke onu demeseydim.”, “keşke kalbini kırmasaydım.”, “ keşke son bir defa görebilseydim.”, “keşke zamanım olsaydı da son bir kere kokusunu içime çekebilseydim.” … Bu örnekler tahminimce hepimizin defalarca kullandığı cümlelerdir. Aslında zaman hiç hızlı değildir ve hatta sorumluluk alıp gerçekleri göz önünde bulundurduğumuz zaman, zaman sabitliği kesin fakat ulaşılabilirlik seviyesi meçhul bir kavramdır. Onun orda durduğunu bildiğimiz halde gerekeni tam da gerektiği an yapmamamız bizim kendi sorumluluğumuz dâhilinde olan hatamızdır. Tek sorunumuz geri dönülmez bir kavram olması aslında. Keşanlı Ali’nin de dediği gibi: “(…)Laf büyükelçi değil ki Beğenmeyince tut geri çağır Ben de bilirim hatamı Ne var ki artık mümkünsüz Olmuş artık bir kerem kalbim Kafam mantığım Evet de dese Onurum Erkekliğim İnat etmiş A-ah demiş bir kerem(…)” (Haldun Taner,1964). Asıl sorunu kalbini, mantığını, onurunu ve erkeklik sevdasını suçlu olarak gören Keşanlı Ali, bunları bilmesine rağmen Zilha’yı cezalandırmak uğruna senelerce hapis yattıktan sonra hala ağır abi tavırlarını bozmamak için Zilha’yla çeşitli çocuksu tartışmalara girerek Zilha’yı zaman aracılığı ile cezalandırmıştır. Bunun üzerine Zilha’da son derece varlıklı biriyle evlilik hayalleri kurarak ve bu uğurda her ne kadar Halil Kerem AYDIN karakterine aykırı olsa da Madam Olga’dan leydilik ve zarafet dersleri alarak Ali’yi cezalandırmak istemiştir. Bu ikili tam kavuşmuşken Ali’nin bir tartışma sonucu Manyak Cafer’i öldürerek gerçek bir cinayet sonucu hapishaneye girmesiyle sözde birbirlerine geç kalmıştır ve tam bulmuşken kaybetmişlerdir. Hepimizin hikâyesine ne kadar da benziyor aslında değil mi? Zamanın çalışma şeklinin bu olmadığını bile bile en sınırlı kaynağımız olduğunu bildiğimiz zamanı çocukça hırslar yüzünden heba edip sonra da tekrar kaldığımız yerden hatta daha bile geriden devam etmek istiyoruz. Bu yüzden, önümüzde yazılı ve tecrübelere dayalı sonsuz örnek varken, zamanımızı sevdiklerimizden ve yapmaktan keyif aldığımız şeylerden yana kullanmak yerine geçmişteki keşkelerimizden pişmanlık duyarak veya kafamızda oluşturduğumuz kısıtlayıcı olgular doğrultusunda istemediğimiz şeyleri yaparak kullanmak küçük bir çocuğun suratının şekilden şekle girmesine rağmen merakından ve umarsızlığından ötürü elindeki limon parçasını defalarca kez yalamasıyla aynı takıntıdır. İnsanoğlu zamanı doğru değerlendirmeyi öğrendiği zaman aslında diğer dünyevi kaynakların hiçbirinin önem teşkil etmediğini anlayacaktır. Doğru değerlendirmeye zamanımız varken sıkı sıkı sarılarak başlayabiliriz mesela; sevdiklerimize, hayata, geleceğe, keşkelerden ziyade umutlara ve istemediğimiz halde toplum gözünde değerli olana değil, istediğimiz için toplumun değersizleştirebileceği arzularımıza. Zamanı suçlamayı bırakırız belki o zaman. Kendimizi suçlayarak başlarız tüm hatalarımız düzeltmeye. Geç kalmayız o zaman, geciktiklerimizi telafi etmeye. KİMLİK Kimlik ne tuhaf bir sözcük. Bir nesnenin ya da bireyin kim olduğunun göstergesi yani. Türk Dil Kurumu üç ayrı şekilde açıklıyor kimlik sözcüğünü. İlkinde “Toplumsal bir varlık olarak insanın nasıl bir kimse olduğunu gösteren belirti, nitelik ve özelliklerin bütünü” diye bir açıklama getirilmiş. İkincisi ise cebimizde taşıdığımız kimliklerden bahsediyor “Kişinin kim olduğunu tanıtan belge, kimlik belgesi, tanıtma kartı, hüviyet” diyerek. Peki kimlik kelimesini duyunca sizin aklınıza ilk olarak hangisi geliyor? Cüzdanınızdan hiçbir zaman eksik etmediğiniz nüfus cüzdanınız, sürücü belgeniz ya da okul kartınız mı yoksa kişiliğiniz, nitelikleriniz ve özellikleriniz mi? Açıkçası benim aklıma ilki geliyor. Hatta bu kimliklerimin arasında da nüfus cüzdanım geliyor aklıma ilk olarak. Bundan başka bir soru daha yönelteyim sizlere. Cüzdanımızdaki bu kimlikler hayattaki kimliğimizi tam olarak yansıtabiliyor mu? Eğer bu ufak belgelerin benliğinizi tam olarak yansıtabildiğini düşünüyorsanız ne yazık ki sizinle aynı görüşü savunmuyorum. Örneğin kendi kimlik kartımı oluşturmama izin verilirse kartın en üstüne hiç düşünmeden yazacağım ilk şey “insan” olurdu. Bunun aksine, en temel özelliğim olan insan olmayı hiçbir kimlik kartımda gördüğümü hatırlamıyorum. Herhangi bir sıradan insanı nitelemek için kullanılan “sokaktaki adam” diye kalıplaşmış bir söz öbeği vardır ya biz de o adamı ele alalım. Sizce sokakataki adama gidip “Sen kimsin, kim olduğunun farkında mısın?” diye sorsak ne tepki verir? Bence alacağımız tepki çok iç açıcı olmaz hatta işin boyutu büyüyüp olayı bir kavgaya kadar götürebilir. Ancak, ben, kendim dahil çoğu insanın kim olduğunun tam olarak farkında olmadığını düşünüyorum. Bence insanlar sahip olduğu kimliklerini tam olarak bilmiyorlar ya da biliyorlarsa da net bir şekilde emin olamıyorlar. Çünkü insanlar ya biri gibi olmaya çalışıyor ya da kendisi gibi. Herkes genellikle kendi hayallerini gerçekleştirmiş bir kişiyi örnek alır ve örnek aldığı bu idol gibi olabilmek için efor sarfeder tıpkı Chuck Palhniuk’un kaleminden çıkan 1999 yapımı Dövüş Kulübü filmindeki Edward Norton’un canlandırdığı karakter gibi. Tyler Durden adındaki hayali bir karakter gibi olmaya çalışan bu karakterin bahsi geçen filmde bir ismi bile yok. Aslında filmde mesaj daha burada çok açık bir şekilde veriliyor: “Daha kim olduğumuzu bilmeden nasıl istediğimiz biri gibi olabiliriz ki?” Yani kimliğimizi oluşturabilmek için sürekli bir uğraş içerisindeyiz. Bu konuda birçok kişinin farklı düşüncelerini örnek gösterebilirim. Örneğin, Mevlânâ Celâleddîn-i Rûmî, “Ya olduğun gibi görün ya da göründüğün gibi ol” der. Çok farklı tarzda bir insandan örnek verecek olursam da 90’lı yılların ünlü grubu Nirvana’nın solisti Kurt Cobain ise, “Olmak istediğim kişiyi sevmek yerine olduğum kişiden nefret etmeyi tercih ederim” diyerek bu konudaki görüşlerini belirtmiştir. Yani, insan, hangi yüzyılda yaşadıysa yaşasın ya da nereli olursa olsun mutlaka kendi kimlikleri ile ilgili araştırıcı bir tutum sergiler. Sonunda kim olduğunu öğrenmeyi başarabilen insan böylece hayallerini gerçekleştirme yolunda ilk adımı olur. Kişilik tahlilleri ve olay örgüsüne bakılırısa Dövüş Kulübü adeta sosyolojik araştırma niteliğinde bir sinema filmi. Filmdeki karakterin de sonradan anladığı gibi olmak istediğimiz kişiyi olmaya çalışma isteğinden kurtulursak önümüzdeki en büyük engeli kaldıracağımız bir gerçek. Kendimiz olmak aslında hayallerimizi süsleyen birçok şeyi gerçekleştirmenin en büyük adımı. Çünkü kendimizi bilmeden bir isteğimizi gerçekleştirebilecek güçte olup olmadığımızı anlamak ne yazık ki imkânsız. Verdiği öğütler ve işlediği konular bakımından çok başarılı bulduğum bu kült sinema filmini herkese tavsiye ediyorum. H.Yarkın Tepe İrem Uluışık 21201745 TURK 102/ SEC 30 Aslı Uçar 16 Aralık 2014 MRS DALLOWAY'İN ÜÇ FARKLI YAŞAMI Mrs Dalloway bir sabah uyandığında kendini Virginia Woolf'a dönüşmüş olarak buldu. Kimdi bu Virginia Woolf? Kişilik bölünmesi yaşayan Mrs Dalloway için yeni bir karakter, yeni bir hayat, bilinmeyen yeni bir maceraydı. Ancak onu kafasındaki diğer karakterlerden farklı kılan bir özelliği vardı. Eğer Mrs Dalloway'in hayatını ya da en azından bir gününü anlatan bir kitap çıksaydı bu kitabın yazarı hayali karakteri Virginia Woolf olurdu. Yataktan kalkmakta biraz zorlansa da en sonunda bunu başardı Virginia. Yine o sesleri duymaya başlamıştı. Doktorsa ilaçlarını kocasına tembihlemekle meşguldü. Herkes delirdiğini düşünüyordu. O yüzden ya Londra'dan bu sessiz sakin yere taşınmışlardı. Sadece ufak bir sorun vardı. Mutsuzdu. Konu delirmek değildi, konu varlığının kendisini büsbütün rahatsız edişiydi. Konu hislerinin köşeye sıkışıp, kaçacak yer bulamamasıydı. Belki içinden bir ses sürekli ölmesi gerektiğini söylüyordu ve bununla baş etmeye çalışmak bile Virginia'yı o kadar yıpratıyordu ki. İnsan bazen kendi sınırlarını çizebilecek durumda olmalıdır. Bireyin kendi hayatını etkileyecek kararları kendisinin vermesi gerekir aslında. Çünkü sonuçlarına katlanmak zorunda olan da o kişi olacaktır yine. Londra'ya tekrar dönmek isteyen Virginia Woolf kendi kararını vermişti mesela. İnsan ait olmadığı bir yerde ne kadar kendi benliğini koruyabilir ki sonuçta. Tüm bu zihnini meşgul eden düşünceler bir konuda da karara varmıştı. Gün biterken Mrs Dalloway romanının taslağı hazırdı. Laura Brown. Yeni bir günle beraber yeni bir karaktere daha merhaba demişti Mrs Dalloway. Evli, çocuklu, ikinci çocuğuna hamile bir kadın. Bu kadınınsa en büyük tutkusu Mrs Dalloway romanını okumak. Mrs Dalloway'in hayalinde canlandırdığına göre normal bir hayatı olan bir kadın aslında. Ya da dışarıdan görünen bu. Kocası için doğum günü pastası hazırlamak içinden bile gelmiyor aslında. Ya da evliliğini sürdürmek. Tüm bunlar toplumun bizlere biçtiği rollere uygun davranmaktan ileri geliyor aslında. Yani Laura Brown bütün bunların hiçbirini yapmayıp kendisine biçilen role karşı da gelebilir pekala. Onu heyecanlandırmayan, hislerini körelten bu hayatı daha fazla devam ettiremeyeceğini düşünüyor zaten belli bir raddeden sonra. İnsan ait olmadığı bir dünya için daha ne kadar hayal kurabilir ki? Her hayal kurulduğu andan itibaren ben gerçekleşmeyeceğim diye bas bas bağırırken nedir bu inatçılık! Laura Brown çözümü başta ölümle bulmaya çalışsa da aslında bir seçeneğin daha olduğunu hatırlıyor. Hayattan korkup, köşesine saklanmaktansa Laura için tutkularının peşinden gitmek daha önemli bir seçenek olarak kalıyor. Her zaman bir seçeneğin daha varlığını bilmek ve bir şeyleri değiştirmek her ne kadar aileni bırakmak pahasına olsa da insan için bir umut vadediyor. Hayata tutunmak için belki de küçücük ama çok değerli bir umut. Bu sefer farklı giden bir şeyler vardı. Uyandığında, ne kendi romanın yazarı ne de okuyucusuydu. Bu sefer kitabın başkarakteri, yani sadece kendisi olmaya karar verdi. Clarissa çiçekleri kendisinin alacağını söyledi ve akşama Richard için vereceği partinin hazırlıklarına başladı. On yıldır Sally ile birlikte yaşıyordu, eski kocası Richard hasta olduğu için sürekli onunla ilgileniyordu. Aslında hayatından memnun olmayan, mutsuz bir kadındı o da diğerleri gibi. Her şeyin anlamsız ve saçma olduğunu düşünüyordu. Sadece Richard'ın yanındayken istediği kadar mutluydu. Richard daha bugün onun için yaşadığını söylemişti. Clarissa'nin mutluluğu için yaşayan Richard daha ne kadar devam edebilirdi ki aslında? Clarissa ise Richard'ı aslında mutsuz eden bu olay sayesinde mutlu olabiliyordu. Ancak bunun salt bu olayla da alakalı olmadığı anlaşılacaktı. Çünkü Richard'ın intiharıyla Clarissa gerçekten mutlu olabilecekti. Ölüm, geride kalanları birleştiren, birbirlerinin değerlerini anlamasını sağlayan bir güçtü aslında. Mrs Dalloway ise er ya da geç olsa bunun ayrımına vardı ve sonunda bir olmayı başardı. O hem Virginia Woolf, hem Laura Brown hem de Mrs Dalloway'di. HAFIZALARDAKİ ACI Gün içinde yaşadığım olayların bir kısmını olaylar bende yeterli etkiyi bırakmadığı için gece unuturum. Fakat bazı olayları aylarca ya da yıllarca unutmayabilirim. Bu bir günde unuttuğum ve yıllarca unutmadığım olaylar aynı türden olabilir. Benim yıllarca unutmadığım olayı aynı olayı yaşayan arkadaşım o gün unutmuş olabilir. Geçmişi hatırlamak yarını kurmamda yardımcı olacağı için hatıralarla ilgili konuları hep düşünürdüm. Kişiden kişiye ve olaydan olaya değişen bu karmaşık hafıza sisteminde yıllarca unutulmayan ve sık sık akla gelen bu tür olaylar ise özellikle merakımı çekmiştir. Bu şekilde akıldan çıkmayan olaylar psikologlar tarafından travma olarak adlandırılmıştır. Psikoloji biliminde travmalarla yüzleşme tedavinin önemli kısımlarındandır. Bazı sinema filmleri ise geniş kitlelerce yaşanan bazı travmalarla seyirciyi yüzleştirerek bir nevi tedavi uygular. Sevcan Sönmez’in yazmış olduğu ‘Filmlerle Hatırlamak: Toplumsal Travmaların Sinemada Temsil Edilişi’ kitabı da tam bu türden filmleri konu alıyor. Ülke olarak yakın geçmişte darbe tehlikesi atlattık ve ciddi bir süreçten geçiyoruz. Bu olayla birlikte yaşayan üç neslimizin de darbe ile ilgili bir anısı hatta bazılarımızın travması oluştu. Darbe, savaş, doğal afetler en kolay karşılaşılan toplumsal travma olayları… Ne yazık ki bu türden travmalar için ülkece zengin kaynağımız bulunuyor. Bu zengin kaynağı kullanmak isteyen senaristler bu tür olayları filmlerinin merkezine alıyorlar. Bu konuların seçimi, bazı kişilerce olayların maddi amaçlar için kullanılması olarak kabul edilse de bence başarılı işlendiği takdirde seyirci için faydalı olacaktır. İlk olarak, bu tür konuları seçmek görmezden gelinen, inkâr edilen meseleleri sinema aracılığıyla tartışma konusu yapmaya zemin hazırlıyor. Bu filmler, siyasetçilerin ya da aydınların tartışmaya korktuğu meselelerin bir nevi sesi olup sinemanın toplumsal sorgulayıcılık görevini yerine getiriyor. Ayrıca, travmayı yaşayan insanlara da farklı bir bakış açısı kazandırıyor. İnsanın kendi yaşadığı bir olayı kendisi dışında bir karakter üzerinden onu benimseyerek izlemesinin, insanın o travmayı yaşayan anıyla empati yapmasına imkân verdiğini düşünüyorum. Bence en etkili psikolojik tedavi yöntemlerinden bile daha etkili olabilecek bu olay insanı 2 saatlik bir film sürecinde dahi bütün korkularından bir şok ile kurtarabilir. Bu amaca ancak sinema, kitap, resim, tiyatro gibi sanat eserleriyle ulaşılabilir. Sinema üç boyutlu evrenimize en çok benzerlik gösteren mecradır. Bence, bu yüzden insan üzerindeki bu travma etkisinin azaltılmasında sinema en elverişli yollardandır. Travmalarla yüzleşmek için sinemanın en uygun yol olduğunu söyledim. Bununla beraber sinema kendi içinde de senaristlere ve yönetmenlere belli seçenekler sunuyor. Bu seçeneklerden olaylara göre uygun olanında karar kılınması çok önemli. Bu seçim aşamasının önemini kitapta yazar şöyle ele almış: “Anlatıların yardımıyla travmaların ortaya dökülmesi yüzleşmeye yardımcı olabilir, toplumsal bir hesaplaşma zemini yaratabilir. Ya da geçmişin ve belleğin çarpıtılmasına hizmet ederek travmaların daha da sertleşen yaralar, izler olarak kalmasına neden olabilir. ” (sf. 24) .Örneğin kitapta da bahsedilen bazı filmler yakın zamanda yaşanmış ya da etkileri süren olayları konu ediyor. Bence, bu yüzden travmayı yaşamış insanlarda sürekli başa dönme ya da umutsuzluk hissi yaratabilir. Bu nedenle etkisi bitmiş olayların seçilmesini önemli buluyorum. Ayrıca, kurgusallığı bozmadan olayın gerçek tanıklarının sözlerini filmde duyurmak yeni konular seçmenin tehlikesini kısmen önleyici bir müdahale olabilir. Kollektif bellek olarak nitelendirilen, toplumların yaşadığı kötü olaylardan sonra o topluluğun bireylerince oluşan toplu travmalar, ne yazık ki terapilerle ya da seminer gibi küçük çaplı çalışmalarla geçmeyecek kadar büyük etki oluşturur. Bu travmaların etkilerini atlatmak için okullarda çocuklara ve gençlere eğitim verilebilir. Bununla beraber bu tür filmlerin topyekûn olarak toplumu hedeflediği için okullardan verilen eğitimden daha etkili olacağını düşünüyorum. Ancak; savaş, doğal afet gibi kritik olaylardan sonra tedavi yöntemi bile sayılabilecek travma konulu filmlerin titiz çalışmalar sonrası yapılması taraftarıyım. Kaynak kitap: Sönmez, Sevcan. Filmlerle Hatırlamak: Toplumsal Travmaların Sinemada Temsil Edilişi. İstanbul: Metis Yayınları, 2015. BİR AŞK HİKÂYESİSpor benim en büyük ilgi alanım.Boş zamanlarımın çoğunda spor yapar ve arkadaşlarımın çoğunu da spor yapmaya teşvik ederim.Bu ilgim,Türkiye’deki birçok küçük erkek çocuk gibi futbolla başladı.Daha kendimi tanımlayamadığım,genelikle oyuncaklarımla vakit geçirdiğim zamanda televizyondaki futbol takımlarından o hafta hangisi en gollü galibiyeti almış ise o takımı tutardım.Galatasaray o takımlar arasından sıyrılıp tuttuğum ,renklerine âşık olduğum takım oldu.Yaşımın ilerlemesi ile Avrupa’daki diğer büyük ligleri de takip etmeye başladım.Cimbom kadar olmasa da her ligden bir favorim olmaya başladı. Belli bir süre sonra futbol benim için spordan öte bir tutku oldu. Liseden beri ailemle her yaz yurtdışına çıkarız.Gezimizi planlarken araştırdığım ilk şey, şehirdeki futbol stadyumları olur.Bazılarının içine girmesem de en azından getirdiğim Galatasaray atkımı yanıma alır,stadın bir köşesinde fotoğraf çektiririm. Geçen yaz yaptığım Madrid gezisinde,Real Madrid takımının mabedi olan Santiago Bernabeu stadının içinde bulunan müzeyi gezdim.O müzeyi yıl içinde gezen binlerce insan var.Bazıları oraya sadece dünyanın en iyi pazarlanmış takımının stadında fotoğraf çekitirmeye gidebilirler.Benim gibi insanlar için ise dünyadaki en başarılı ve bu oyunun hakkını veren takımlardan birinin evidir bu stadyum .Günümüze kadar olan zamandaki en iyi oyuncuların bu statta en azından bir kere oynaması da burayı benim için ayrı kılan başka bir özellik. Benim gibi bir insan için o çimlere basabilmek,o oyuncuların bulunduğu yerde aynı nefesi almak bile çok ayrı bir duygu.Bu his,sadece o oyuncular çok iyi oldukları için değil onlar da bu oyuna bizim kadar bağlı oldukları için güçlü.Çünkü futbol sadece galibiyet ve gol değildir,mücadeledir,içinde ki gücü sonuna kadar harcamaktır.Yoksa yenildiğimiz maçlarda alkışlamazdık biz takımımızı.Futbol bu yüzden sadece bir spor da değildir.Hayatın yansımasıdır,bir dışa vurumdur insanlar için.Bizim ülkemizde olmasa da Avrupa ülkelerinde bazı maçlar kral-köylü çekişmesidir.Bazı ülkelerde ülkenin başkenti ve sanayi şehri arasındaki ekonomik kapışma futbola yansımıştır. Eskiden savaşarak birbirine güç gösterisi yapan milletler artık futbol maçlarında birbirlerini yenmeye çalışıyorlar.Hatta bir hafta önce methiyeler yağdırdığı,tuttuğu kulübün futbolcusuna milli takım maçında karşı tarafta olduğu içi küfürler yağdıran seyirciler görebilirsiniz. Futbol insanların en ilkel duygularını dışarıya çıkartmalarını sağlar.Bu ilkel tutum zararlı bir durum değildir sadece fazla bağlılıktır.Tuttuğu takımlara bu kadar bağlı olanlar da taraftar oluyorlar zaten. Taraftarlık futbol tutkusunun ayrı bir güzel yanıdır.Takımına karşı hissetiğin sevgiyi senin gibi paylaşan binlerce insan var ve bu insanlar için kim olduğunun önemi yok.Sosyal,ekonomik durumun,ırkın,dinin ve dilin hiç önemli değil.Genel yargının aksine aslında cinsiyet de önemli değildir.Bu spora kendini adamış kadın taraftarlar da vardır.Önemli olan o aşkı hissetmektir.Geri kalan her şey teferruattır.O takımın taraftarlarından biri olmak istiyorsan sadece onlarla aynı takımı tutman lazım.Eğer bu şartı karşılıyorsan artık onlardan birisin.Senin ailen gibi olmaya başlıyorlar.Onlarla beraber üzülüyor ve beraber seviniyorsun.Takımın gol attığında stadyumda hiç tanımadığın bir insanla sarılırken buluyorsun kendini.Takımın kötü durumdayken de beraber o acıya katlanıyorsun. Bu iki durumda da senin takımınla bağını daha da güçlendiren marşları söylüyorsun.O marşlar ki insanın hangi müzik türünü dinlediği fark etmez takımın her taraftarı söyler.Taraftar grupları en büyük sosyal örgütlerdir.Ülkenin herhangi bir yerinde olan doğal afetlerde onları görebilirsiniz.Bir yerde bir insana haksızlık yapılır,sosyal medyada onun sesi olur bu taraftar grupları.Kan aranıyordur veya biri ameliyat için acil para arıyordur,ülkeye bu taraftar grubu duyurur bu yardım çağrılarını.Bu spor böyle birleştiricidir işte.Takımının deplasmanı için gittiği şehirde son parasını bilete verdiği için otobüs duraklarında,tren garlarında, havalimanlarında veya sokakta yatan taraftarlarda da mantık arayamazsınız .Bu bağlılık ve sevgi pragmatik bir ilişkiden öte bir duygudur.Çok özel bir tutkudur. Herkes anlayamaz bu duyguyu.Bazıları futbolu sadece gol ve galibiyetten ibaret görebilir.Yöneticiler bizim bu tutkumuzu endüstriyelleştirmeye çalışabilir.Bir futbolcuya bir Afrika ülkesinin bütçesinden daha fazla para verilebilir.Bazı insanlar kendi çıkarları ve politika için bizim duygularımızı ve takımımızı sömürebilirler.Bana göre bunların hepsi bizde ki bu duyguyu sadece yaralayabilir.Bu yüzden kişilere ders vermek için kısa süreliğine stadyumlara gitmeyebiliriz.Bu sadece protesto hakkımızı kullandığımız takımımızın geleceğinden endişe ettiğimiz için yaptığımız bir eylemdir.Benim takımıma ve futbola olan sevgim ölene kadar devam edecektir. Çünkü benim için futbol çok farklı bir tutkudur. Emre Umur Çakır Büşra Göçer Günler, Kap ve Hayat ‘’Bir pazar sabahı Rıfat günlerin aynı kaba damlamadığını fark etti. ‘’Günler damlıyor ama aynı kaba değil. ’’dedi. Tekrarladı bu cümlesini. ’’Yani her şey boşa mı gidiyor, boşuna mı yaşıyorum?’’ (5) Romanımızın kahramanı Rıfat aklımın hep bir köşesinde olan ve muhtemelen değişen cevaplarımdan dolayı sürekli varlığını koruyacak olan soruyu kendine kendi kendine sorarken beni de varlığımın anlamı üzerine düşünmeye itiyor. Sonra birden kendi kendime ‘’ Sahi neydi yaşamak ama dolu dolu, en önemlisi de anlamlı yaşamak?’’ diye soruyorum. Nasıl bir gün yaşarsam, ardından bu günü günlere dönüştürürsem ve sonra bu günleri biriktirirsem anlamlı bir hayat karşıma çıkar? Bu soruya olan cevabım anımdan anıma değişse de değişen cevaplarımın ortak payı güzel hatırlanacak şeyler yapmak. Kendisini de oyunculuğunu da sevdiğim (çokça kendisini sevdiğim) Sadri Alışık’ın benim için değerce ve anlamca yeri ayrı olan bir sözü var. ‘’Hayat demek ölümü beklemek demektir, az çok hepimiz denizi, yıldızları, ağaçları işte falanları filanları göreceğiz. Birçok şeyin tadına bakacağız sonra da ister istemez gidiyorum elveda şarkısını söyleyeceğiz. Öyle ise kalanın da gidenin de gönlü hoş olsun.’’ Anlamlı bir hayat güzel hatırlanmaktır. Sona, ölüme, hayatın bitimine odaklı ve yaşamın merkezi olan bugünü, ana özne olarak ele almayan bir cümle olduğunun farkındayım fakat bu farkındalığım benim kendi hayatımdaki yegâne beklentim olan güzel hatırlanmak isteğini bastıramıyor. Ne kadar karamsar bir cümle gibi gözükse de bu beni bugün yaşarken davranışlarıma ve karşıdaki insanın hislerine daha çok değerli ve anlayışlı bakmamı sağlıyor. Bu durumda onları daha çok anlama isteği uyandırıyor. Daha çok dinledikçe, daha çok anladıkça aslında herkesin benim en çok sevdiğim payda olan insan olduğu paydasına geliyorum. Herkesin kendine göre haklı bir gerekçesi olduğunu fark ediyorum bu da insan olmanın acizliği değil de azizliği diyorum. Sonlu varlıklar olmamız bazen benim telaşlanmama sebep olsa da bazen rahatlattığı gerçeğini söylemeden geçemeyeceğim. Yaşanan ve bizim bir şekilde dahil olduğumuz olaylar iyi de olsa kötü de olsa bir gün bitecek ve anlamı kalmayacak, varlığını ve anlamını koruyacak olan şey ise bizim o olayda nasıl bir insanı sergilediğimiz olacak. Peki, nasıl güzel hatırlanırız? Kibrimizi, kıskançlığımızı, bitmek bilmeyen rekabet duygumuzu ve bu duyguları meşrulaştıran durumları bahane etmeyi bıraksak, bütün kalbimizle ve içtenliğimizle sevsek insanları, gözlerine baksak, mutluluklarına ve üzüntülerine ortak olsak ya. Samimiyetimizden ödün vermesek, sevsek birbirimizi, ne güzel olur her şey. Bunların zor olduğunun ve bunu okuyan her kimsenin bunları yapmasına engel olacak haklı nedenlerinin olduklarını varsayıyorum. Söylediklerim ütopik şeyler olarak algılanabilir, nitekim az önce bunu okuyanlarda var olduğunu farz ettiğim, bu davranışlarını yapmanıza engel olacak durumlar benim hayatımda da var. Nasıl başa çıktığımı söylemem gerekirse, sahip olduğumu düşündüğüm bir karakterim var ve bu karakterimin kimlerle anlaşabileceğini az çok tahmin edebiliyorum, seçebileceğim ilişkilerimi anlaşabileceğimi düşündüğüm insanlarla kuruyorum ki az önce belirttiğim durumların varlığı karşısında savaşmak zorunda kalmayayım. Seçemeyeceğim ilişkilerimde de saygılı davranarak durumla baş etmeye çalışıyorum. Bu dediklerimin yapılması zor şeyler olduğunu ve olaydan olaya göre bazı durumların değişebileceği gerçeğini kesinlikle kabul ediyorum, demek istediğim ana nokta uygun şartlar altında insanlığımızı korumamız ve saygı sevgi çerçevesi içerisinde durumları çözmeye çalışmamızdır. Velhasıl, hepimiz bir şekilde başka insanların hayatlarına değeceğiz. Güzel dokunalım, özellikle de sevdiğimiz kişiler tarafından güzel hatırlanalım. Değerini sürekli sorguladığımız varlığımız ve hayatımız inanıyorum ki böyle anlam bulabilir ve biz ‘’Yaşadım, hem de dolu dolu yaşadım!’’ diyebiliriz bütün iç rahatlığıyla. Sevgiyle saygıyla kalalım, farklılıkları kucaklayalım ve sokak köpeklerinin yanından selamsız geçmeyelim. BÜŞRA GÖÇER KAYNAKÇA: Bıçakçı, Barış. Seyrek Yağmur. 1.Baskı. İletişim Yayınları KALDIĞI YERDEN AYNEN DEVAM Amadeus, sadece dünyanın gelmiş geçmiş en büyük bestecilerinden birinin adı değil aynı zamanda onun hayatını da konu alan filmin adıdır. O filmin sonunda hikayenin kahramanı, 1791 yılında, hem de 35 yaşında hayatının belki de en verimli çağında, yatağında can verir. Hem film, hem de kahramanımızın hayatı bu şekilde sona erer. Peki ya öyle olmasaydı? Yani Wolfgang Amadeus Mozart oracıkta ölmeseydi yahut yıllar sonra uyanıp kaldığı yerden devam etseydi nasıl olurdu? İşte bu soruyu, Eva Baronsky hayal gücü yettiğince yanıtlamaya çalışmış. Alman yazar Bay Mozart Uyanıyor adlı kitabında, 2007 yılında Mozart’ı yattığı ölüm uykusundan uyandırıyor ve Viyana sokaklarında yürütmeye başlıyor. Baronsky’nin kurgu dünyasında, Mozart yarım kalmış bir işi olduğunu düşünüyor. Ölmeden önce başladığı Requiem’ini tamamlamak üzere başka bir hayatta yeniden canlandığını düşünüyor. Elbette başta para olmak üzere modern ve kapitalist dünyanın tüm sıkıntılarıyla baş etmeye çalışıyor Mozart. Gözünü kapatıp açtığı sırada 200 yıl ilerleyen insanlığın, teknoloji anlamında binlerce yıl kat ettiğini fark etmesi ve bunların hepsini bir şekilde kaldırmaya çalışması bir yana, kitapta değişmeyen tek şey var, o da müzik. Geçtiğimiz yıllarda Ankara Devlet Tiyatrosu’nun düzenlediği “Çehov haftası” kapsamında Matei Visniec’in yazdığı Çehov Makinesi oyununu izlemiştim. Visniec, Anton Çehov’un yarattığı tüm karakterlerin hayatlarını, Rus yazarın bıraktığı yerden devam ettirip tepetaklak bir sonuç sunmuştu Çehov'a. Hem bu oyun hem de Eva Baronsky’nin yazığı kitapla birlikte öldü sandığımız insanların ve karakterlerin, ölmeseler (veya günümüzde yaşasalar) nasıl bir hayat sürdüreceklerini merak etmeye başladım. Yeniden Mozart’a dönecek olursak, acaba benim kurmaca dünyamda nasıl bir hayat sürdürürdü diye düşünmekten alıkoyamadım kendimi. Sanırım Mozart, tıpkı “Bay Mozart Uyanıyor” adlı kitaptaki gibi bir jazz barında müzisyen olarak iş bulurdu. Çünkü aradan geçip giden 200 yılda onca şeyin değişmesine karşın değişmeyen tek şeyin müzik olduğu aşikâr. Mozart gibi büyük bir müzik üstadının da müzik dışında para kazanma olasılığı yok gibi görünüyor. Peki değişmeyen tek şeyin müzik olduğundan bu kadar emin miyiz? 200 senede insanoğlunun müzik ihtiyacının değişmediği ortada. Fakat müziğin kendi içinde geçirdiği değişim ve dönüşümü inkâr edemeyiz. Evet belki insanlar hala senfoni orkestralarının icra ettikleri klasik müzik konserlerine gidiyor olabilir ama günümüz müzik kültürüne oranlayınca bu çok küçük bir dilimde yer alıyor. Mozart’ın da yemek yemek için girdiği kafeden, yürüyüş yaptığı sokaklara kadar çalan müziklerin türünden etkilenmemesi imkansız. Bana kalırsa kısa bir süre içerisinde jazz barında bulduğu işini bırakıp yenilikçi bir müzik türünün peşine düşerdi Mozart. Edindiği yeni laptopuna ilk indirdiği programı Spotify olurdu. Hatta belki kullanıcı adı da WAM_1791 gibi bir şey olurdu. soundcloud gibi web sitelerinde üyelikler açıp, Cihangir’deki stüdyo dairesinde yaptığı tekno müziğin yenilikçi örneklerini paylaşırdı. Sonuçta müzik tarihinin en büyük dehaları arasında sayılan üstün zekalı bir besteciden bahsediyoruz. Bu kadar zeki birinin interneti kavrayıp günlük hayatta kullanıma sokması çok fazla vaktini almazdı diye düşünüyorum. Dolayısıyla internetin nimetlerinden de fazlasıyla yararlanır ve ününü dünya çapında onlarca kez daha katlamak için elinden geleni yapardı. En azından Amadeus filminden izlediğim kadarıyla aşırı kibirli biri olduğunu biliyorum Mozart’ın. Antonio Salieri ile yaşadığı çekişmeyi günümüzde Daft Punk’la yaşayabilirdi. Grammy ödüllerine layık görülse sahnede şımarıklık yapar, davet edilmezse bu kez de ödül törenini küçümserdi. Hatta iddia ediyorum iphone’unun müziği Bruno Mars’ın “Uptown Funk!” şarkısı olurdu. İşte tıpkı Eva Baronsky’nin Mozart’ın hayatını kaldığı yerden devam ettirmesi gibi, ben de onun bıraktığı yerden devam ettirdim. Herkesin haylinde Mozart bambaşka rollere ve karakterlere bürünebiliyor. Benim hikayemde klasik bir yaşam tarzından uzak, günümüz standartlarını yakalamış bir Mozart vardı. Acaba benim bıraktığım yerden de biri devam eder mi? KAYNAKÇA Eva Baronsky. Bay Mozart Uyanıyor. Kırmızı Kedi Yayınları. 2015. Ceren Baran Teknoloji Çağı Kadınların Çağı mı? Nedir bu cinsiyet ayrımcılığı, ne zaman ortaya çıktı ve daha ne kadar devam edecek? Cinsiyet ayrımcılığı denilince, ilk olarak erkeklere yapılan ayrımcılık gelir akıllara. Bu algı bile cinsiyet ayrımcılığının eşitsizlik olduğunu kanıtlar. Ne yazık ki biz Adem ve Havva'nın yaratılışından beri kadınlar için hiç de adil olmayan bir dünyada, erkeklerin dünyasında yaşıyoruz. Ama bence bu değişmek üzere. Kim bilir belki yüz yıl sonra farklı bir cinsiyet ayrımcılığı konuşuyor oluruz. Son dönemlerde, feminizm gibi cesur bir akımın ortaya çıkmasıyla kadın ve erkek nispeten daha eşit olmuştur, ama yalnızca akıllarda çünkü feminizm sadece insanlara farkındalık kazandırabilmiştir. Oysaki ilk çağlardan itibaren eşitsizlik kadına ve erkeğe yüklenen ekonomik ve sosyal rollerden ortaya çıkar. Erkek eve para getirir, kadın çocuklara bakar gibi ayrımcı rolleri değiştiremedikçe, feminizmin akıllarda yaratmaya çalıştığı eşitlik algısı hayata geçemez. Bu yüzden kadın ve erkeği son dönemde daha eşit yapan asıl faktör her ne kadar feminizm gibi gözükse de değildir. Bence aslında olan, eşitliğin teknoloji çağının getirisi olduğudur ve eşitlik her zaman çağın şartlarına bağlı olmuştur. Mesela, tarım ve sanayi dönemlerinde kadının ekonomik rolü tabii ki erkek kadar olamazdı. Çünkü dönemin şartlarına göre erkeğin kas gücüne ihtiyaç duyuluyordu ve hatta bu kas gücünü yani bir ailede çalışan birey sayısını arttırmak için kadının daha çok çocuk doğurması gerekiyordu. Tüm bunlar kadına zorlama sosyal roller yükledi, kadının ekonomik güç kazanma şansını eledi ve kadını erkeğe bağımlı yaptı. Kimin kime baktığı tartışılırken sanki ona bakacak bir erkek, kocası veya babası, olmadan kadının özgürce yaşaması mümkün değildi. Oysaki erkek para kazanabildiği için özgürdü, yaşamak için kimseye muhtaç değildi(!). İşte bu eşitsizliği günden güne bozan teknoloji çağı oldu. Hala kadın ve erkek tam anlamıyla eşit olmasa da erkeklere yapılan ayrımcılık hızla azalıyor, hatta artık kadına yönelik pozitif ayrımcılık bile görüyoruz. Kadına iş hayatında yer verme yükümlülüğü ortaya çıktı. Çünkü teknoloji bilgi demek ve artık kas gücü değil bilgi para ediyor, bilginin de hangi cinsiyetten çıktığı önemli değil, önemli olan para kazandırması. Yani teknoloji kadına iş hayatında yer olmaması için mazeretleri ortadan kaldırdı. Teknoloji çağı aynı zamanda kapitalizmin de çağı. Her ne kadar kapitalizmin sertliği kadını erkeğe göre daha duygusal ve merhametli diye geri planda bırakmak istese de aslında bu da değişiyor. Çünkü artık her alanda robotlar ve yapay zekalar kullanılmaya başlıyor. Teknolojinin gelişmesiyle artık hem üretimde hem de pazarlamada kapitalizmin sertliği yerine daha insancıl özellikler aranıyor ki bunlar duygusallık ve merhamet gibi özellikler. Yani iş hayatında kadının dezavantajı olarak görülen özellikleri, çağın getirisi olarak artık avantajına dönüşüyor. Bunu bana fark ettiren en büyük gelişmeler telefonlarda kullanılan sesli mesajların, navigasyonların, Siri'nin hep kadın sesi olması ve son dönmede icat edilen gerçeğe en yakın yapay zeka robot olan Sophia'nın kadın olarak yaratılması. Aslında teknoloji çağının henüz başında olduğumuzu ve büyük bir hızla ilerlediğimizi düşünürsek kadının hem sosyal hem ekonomik rolü gelecekte tahmin edilemez ölçüde değişebilir. Her ne kadar kadınlar özgürlükleri ve hakları için yüzyıllar boyu çalışmış, hatta kendilerini feda etmiş olsalar bile bugün kadınlar olarak erkeklere daha eşitsek, asıl teşekkür etmemiz gereken teknolojidir. Umarım gelecekte kadın ve erkek sonunda eşit olur, fakat bu çıkarımlarımdan yola çıkarsak bence eşitsizlik yine olacak ama farklı bir denklem göreceğiz. Maden 1 Şeyma Maden 21002234 TURK-101 Sec.49 Esra Fındık BAŞ DÖNDÜREN HAYATIN İÇİNDEKİ YALNIZLIK Küçüklüğümden beri hayranı olduğum Leonardo Di Caprio’nun Muhteşem Gatsby adlı filmde başrolde olduğunu öğrendiğim an filme karşı merakım arttı. Daha sonra, ilgimi çekebileceğini düşündüğüm bu filmi araştırmaya başladım. Bu araştırma sonucunda Muhteşem Gatsby adlı bu filmin, 1925’te F. Scott Fitzgerald isimli yazar tarafından başarılı bir şekilde kaleme alındığını ve yıllardan beri milyonlarca okuyucuya ulaştığını öğrendim. Leonardo Di Caprio sayesinde tanıştığım bu başarılı yapıt, kitabın ikinci kez sinemalara uyarlanmış halidir. Araştırmalarım sonucunda ulaştığım etkileyici bilgileri, arkadaşlarımı benimle birlikte filme gelmeleri için kullandım ve neyse ki yüzüm kızarmadı. Filmi izlemek için biletlerimizi almaya gittiğimizde, bütün sıraların dolu olduğunu görmem açıkçası beni şaşırtmadı. Filmin başlarındaki gösterişli sahneler; bu filmde masalsı bir tutumun olduğunu düşündürürken, sonlarına doğru asıl kızın tercihleri gerçekçiliğin de bu filmde yer aldığını ispatladı. Hayatta birçok şeye sahip olabilmek için yıllarca çalışır çabalarız, çoğu zaman bu telaş içinde kendimizi unutur ve hayat gailesine kapılırız. Leonardo Di Caprio’nun canlandırdığı asıl oğlan Gatsby’nin hayatta tek sahip olduğu sevgilisi, onun tek mutluluk kaynağıydı ve hayattan daha fazlasını istememişti. Ama bazen, asıl istediğimizi elde edebilmek için başka yollara girmemiz gerekir. İşte Gatsby’nin de tam olarak yaptığı buydu. Gatsby, kendi durumunu yetersiz görmezken, asıl kızımız Daisy için ayrıcalıklı bir hayat vazgeçilmezdi; bu sebepten dolayı Gatsby, Daisy’i elde edebilmek uğruna yasa dışı yollara başvurarak maddi anlamda hayal edemeyeceği bir noktaya ulaşmıştır. Ama bu maddi değişim asıl kızımızın Maden 2 beklentilerini karşılayabilecek miydi? Filmi izlerken Gatsby’nin hayranlık uyandıran çabasıyla birlikte hayalimde mutlu bir son yaratmıştım ta ki; Daisy sığ bir karakter olduğunu kanıtlayıp, kendisini aldatan kocasını tercih edene kadar… Daisy, soylu ve zengin bir ailenin kızıydı. Zenginliğin ve soyluluğun onun hayatında önemli bir yeri vardı ve yanında yer alacak kişinin de bu özelliklere sahip olmasını istiyordu. Bu özellikler, Tom’da mevcuttu. Gatsby, asıl kızı elde etmek için Tom gibi olmaya çalışırken, zenginlik konusunda Tom’un bir adım daha ötesindeydi; fakat soyluluk, sonradan kazanılabilecek bir özellik değildi. Daisy, herkeste hayranlık uyandıran bir güzelliğe sahipti. Ama Daisy’nin bu göz kamaştırıcı güzelliği, bizim onun hakkındaki olumsuz düşüncelerimizi değiştirmedi. Asıl kızın uğruna ölen Gatsby’nin cenazesinde sadece gerçek dostu Nick ‘in olması, Gatsby’nin ne kadar çabuk unutulduğunu ve Daisy’nin bencil bir karakter olduğunu gözler önüne serdi. Aşk herkesin baş edebileceği bir duygu değildir. Gatsby, bu duyguyla başa çıkabilip Daisy uğruna ölümü bile göze alabilmişken, Daisy bu aşka karşılık veremedi. Gatsby, Daisy’nin dikkatini çekebilmek için evlerinin tam karşısında bir malikâne satın aldı, sadece Daisy’i görebilmek için isimsiz partiler düzenledi, Daisy’ e ayrıcalıklı bir hayat sunabilmek için East Egg’e sahip olabilecek kadar zenginleşti. Tüm hayatını Daisy’e adayan bu adamın girişimlerinin hiç biri karşılık bulmadı. Kendisini sevdiğine delicesine adamış bir aşığa, hangi kadın duyarsız kalabilir ki? Aşkını tekrardan geri kazanabilmek için yoktan var eden Gatsby’nin hayal kırklığına uğrayıp hayatını kaybetmesi kadar trajik bir aşk hikâyesinin olması çok üzücü. Muhteşem Gatsby’yi izlemeye başlarken, böylesine güzel bir aşkın trajik olarak biteceği aklımın ucundan geçmedi. Aşka inanan her insan gibi ben de iki insanın aşklarına sahip çıkıp mutlu sonla bitmesini istedim. Fakat filmin beklentilerimin dışında gerçekleşmesi, filmi Maden 3 benim için daha eşsiz kıldı. Film bittikten sonra her aşkın ayrı bir hikâyesinin olduğunun farkına vardım. Kırmızı ve Beyaz 1920’li yıllarda Chicago’da kalıcı bir şöhret, kalıcı ilişkiler kurmak mümkün değildi. Duvardaki taze kanla yarışılamazdı. Gündemdeki kişiler, kızgın bir tavaya damlayan su damlası kadar hızlı ortadan kayboluyordu. Olaylar halkın eğlence kaynağı olmuştu. Caz, kabareler, içki insanların vazgeçilmeziydi. Roxie Hart, o dönemde şöhret olmak isteyen ve bu yüzden birini öldürüp hapse giren bir hayalperesttir. Sıkıcı kocasından kurtulup ünlü olmak ister fakat 1920’ lerde şöhret olmak sandığından da zordur. Özellikle şöhret parlak bir güç biçimi olarak hapishanede bile parlamaya devam ederken. Amerika’nın hızlı alışveriş kültüründe ilişkiler de alışveriş üzerine kurulmuştu. Eğer insanlar için bir şeyler yaparsan, insanlar da senin için bir şeyler yapar. Mama’nın da şarkısında söylediği gibi “Et sosumdan istiyorsan, sebzeli yahnime biber kat. Mama’nın yemeğinin tuzu biberi ol.”. Mama mahkumlardan aldığı parayla mahkumların isteklerini yerine getiriyordu. Para ve şöhret her şeyin önüne geçmişti. İnsanlar birbirine yağcılık yaparak bir şeyler kapmaya çalışıyordu. Velma Kelly’de şöhret ve paranın peşinde olan bir karakterdir, ama onun Roxie’de farkı hapise girmeden önce de ünlü olmasıdır. İki kişiyi öldürerek ününe ün katmıştır, çünkü 1920’lerde cinayet halkın eğlence kaynağıdır. Önce cinayeti işleyen kişi gaztelere baş manşet oluyor, sonra duruşması dikkatli bir şekilde dinleniyor ve alınan karar ne olursa olsun hep beraber seviniliyor. Mesela macar kadın, suçsuz olmasına rağmen idam ediliyor ve halk da bunu sanki sirk gösterisi izler gibi izliyor. Bu sahne benim çok hoşuma gitti. Macar kadının beyaz ışıkla aydınlatılması, seyircilerin kırmızı ışıkla aydınlatılması dönemi çok güzel özetliyor. Beyaz saflık, masumiyeti sembolize eder. Macar kadın kendini ifade edemediği için masum olduğu halde veya belkide sadece masumiyetten doğan o kırılgalık yüzünden idam ediliyor. Kırmızıysa hiddeti, içimizde bulundurduğumuz zaman zaman kabaran zarar verici eylemlerimizin bir izdüşümü misali suçluluğu sembolize ediyor. Velma, diğer mahkumlar ve izleyiciler kırmızı. Buna rağmen Velma Kelly idamdan kurtuluyor. İnsanların ne dediğini anlamadan, kafamızda gerçeğin göreceli çizgisini cahil ve acımasızca çekmeden önce yanılma payını düşünmeliyiz. O dönemde yargılamak çok kolaydı. Avukat bir sihir numarasıyla bütün halkın, yargıçın, jurinin gözünü boyuyor ve bu sayede Roxie aklanıyor. Sahte bir günlükle, rüşvetle ve daha birçok şeyle bu olayı kapatıyorlar. Ardından yeni cinayetler, yeni olaylar ve Roxie’nin hayali gerçekleşemeden bitiyor. Sahnesinin ışığı yavaş yavaş sönüyor ve yerini başka katillere bırakıyor. Üstüne üstlük beş bin dolarını da avukat Billy’e kaptırıyor. Billy Flynn paranın peşinden ayrılmayan bir karakterdir. Hangi müvekkili daha ünlü daha zenginse onun peşinden giden bir avukattır, ama Roxy’nin hayalindeki avukat böyle biri değildir. Şarkısında “Önemsediğim tek şey aşk, buraya bunu için geldim. Paran sende kalsın, bana yeter o.” . Peki gerçek hayatta avukatlar nasıl olmalıdır? Parası olmayan insanlar suçlu, beş bin doları olan insanlar masum mudur? Filmden de anlaşldığı gibi 1920’lerde hukuk böyle işliyormuş. Kuralları parası olanlar koyuyormuş. Sadece para da değil, şöhret de gerekli. Velma Kelly, ilk başlarda Roxie Hart’ı bir hiç olarak görüyordu, ama Roxie ünlü olunca onu bir rakip olarak göremeye başladı ve sonuç olarak Roxie ile birlikte çalışmayı teklif etti. Fakat ün Roxie’yi değiştirmişti. Eskiden olsa atlardı, çünkü hayali buydu, ama gelen şöhretle birlikte hayalleri de değişti ve Velma’nın bu teklifini reddetti. Her şey Mama’nın saçını kahverenginden sarıya boyaması kadar hızlı ve kolay. Modası geçince tekrar eski haline getirmek de. Kabarede şarkıcı olma hayaliyle başladı Roxie Hart ve yine orda bitirdi. Sonuç olarak para ve şöhret insanları ve onların hayallerini değiştirir, ama bu 1920’li yılların Chicago’sunda ne kadar mümkün onu bilemeyiz. Gündem bu kadar hızlı değişirken, şöhret bu kadar çabuk kaybolurken, insanın yeni hayatına tutunması da ne kadar sürer bilemeyiz. En sonunda eski hayallerine geri dönerler. Şöhret de, insanlar da kalıcı değildir. Onur Tuğrul Karabıçak DAVULLAR BENİM İÇİN ÇALIYOR İnsanın yetişkin olmasını ''kendi iç dürtülerine karşı koyabilme mekanizmasını" geliştirmesiyle bağdaştırıyor Sigmund Freud (18). Ben de kendimi her gün istediğim şeyler karşısında baskılıyorum. Kendimi hayatın bir gereği olarak baskılıyorum, kendimle bir çelişki hâlinde yaşıyorum bu hayatı. Durmak ve yutkunmak... Bu büyük bir erdem mi, yoksa büyük bir çuvaldız mı bilemiyorum. Kaderin bir sonucu mu, yoksa kendi tercihim mi? Çünkü dışarıda hayat akarken huzursuz sağ bacağım sallanıp duruyor. Biraz durup dineliyorum, içimde derinlerden de derin bir ses beni harekete geçirmek üzere davullarını çalıyor. Soluk boruma değiyor bu ses, orayı titreştiriyor, soluk borumu hissediyorum. Bu davullar, diyorum, beni bir gün öldürecekler. Göğsümün içinde bu çağrıya cevap veren birtakım kıpırtılar duyuyorum. Bahçeli’de, 7. Cadde’nin ortasındayım bunu duyarken. Hemen şuradaki küçük kız çocuğunun annesine seslenişini duyamıyorum, yanımdan geçen hukuk öğrencilerinin yorgun kahkahalar attıklarını ancak tahmin edebiliyorum, ellerindeki kalın kitapların arasına beni sıkıştırmışlar gibi baskılandığımı hissediyorum. İçimde “Vira bismillah!” diye davullar çalınıyor. Hilmi Yavuz’un Lânet Şiirleri geliyor aklıma hemen, az önce okuyordum: “baktınız ki, ard arda geliyorlar:/kusmuklu bir araf’la” (29). Eğer, bir zevki tadıp içselleştirdiysek ve bu küçük yaşlarda olduysa, ömür boyu onu istermişiz. İçimde çalan davulları çözmeye başladığımda bunu kavrıyorum. On üç yaşına gideceğim bu davulların izini sürersem, davulları ilk kez o zaman duymuştum çünkü. Bunun üç harfli bir kelime olduğunu kavrayamadığım zamanlara doğru sürüklenip gidecek, gözlerimin hep aynı insana niçin mıhlandığını çözemeyip kendimce utanacaktım. Kendime ilk ket vurma deneyimimin başarısız olduğunu bilecek ancak bunun yirmi yaşıma kadar süreceğini bilemeyecektim. Küçük yaşlarımda hayatın anlamını sezdiğimi sanacaktım, bir amacım olacak ve yataktan her kalktığımda hep aynı ismi fısıldayacağımı fark etmeyecektim. Sanki “bir mâzi ile çorak bir şimdi”de yaşıyorum, sanki doğduğumdan beri böyleymişim, “o” da hep varmış gibi (Yavuz, 12). Ben Ankara'nın ortasındayken ve o başka bir şehirdeyken bu tokmakların davula her değişinde içimde bir telin gerildiğini hissediyorum. Yutkunuyorum, durmam gerek. Çünkü bu davullar imkânsızın ne olduğunu bilmiyorlar. Ama onları susturmak da imkânsız. Sesler bilinçaltımın derinlerinden geliyor, derinlerde derinlerden de derin davul sesleri büyüyor... Göğsüm inip kalktıkça içimde patlayacağını bildiğim bir güç doğuyor. Soluk borum belirginleşiyor, göğsümün sıcaklığı artıyor. Yürümeye devam ediyorum. Özlemenin bu kadar dayanılmaz olduğunu on üç yaşımdayken bilemiyordum, kendimi tutmanın gözlerimi yaşartacağını tahmin edemezdim, bu davullarla bu kadar kanlı bıçaklı olacağımı, şimdi karnıma bir ağrı saplanacağını nereden bilebilirdim ki? Zoruma gidiyor. Etrafıma bakınıyorum, sanki yapabileceğim bir şey bulabilirmişim gibi. Bakınıyorum, belki onu görürüm diye. Çünkü ne zaman böyle olsa gözlerim aranıyor ilkin, bu refleksi asla atamayacağımı biliyorum. "Zoruna gitmek" ne demekmiş onu görüyorum. Kaderin her sabah fısıldadığım ismi yanımdan alıp bambaşka bir yere götürmesi ve bana "Yaşa!" diye hüküm vermesi. Etrafıma bakınıyorum, etrafımda her boşluğun bir insana tekabül ettiğini görüyorum. Karnıma ince bir ağrı saplanıyor: İnce, uçlara doğru sarıya dönen kahverengi bir saç teliyle aynı kalınlıkta, biliyorum. Sonra tüm bu insanlar zoruma gidiyor, sanki on üç yaşımdan bugüne kadar bulutların üzerinde yaşamışım da şimdi çivili yatakta uyuyorum. Zayıf, dizimin daha çok büküldüğü bir adım atıyorum, tayin edemiyorum yönünü, belki de hiçbir yöne doğru atıyorum bu adımı. Sesli bir nefes veriyorum dışarıya, gözlerim ileriye kenetlenmiş vaziyette. Gözlerimin neyi gördüğünü tayin edemiyorum. "Uzak" olması yeterli gibime geliyor. Hâlbuki Bahçeli’de 7. Cadde’nin ortasındayım hâlâ, büyütülecek hiçbir şey yok gibi duruyor uzaktan. Öyle değil, soğuk taşlara çıplak basıyorum sanki. Yüzümü kara topraklı, kurumuş bir bağ olarak görüyorum dükkân camlarındaki yansımamda. Hayat bu bağda üzüm yemeye girmiş gibi. Etrafıma bakıyorum, etrafım bomboş, gözlerim doluyor. Tüm bunlar, benim tercihim olmayan tüm bunlar ve elimdeki tek koşul olan kendimi bastırmak koşulu zoruma gidiyor. Kaderci olmayan anlayışımla kader arasında ciddi bir muharebe bu. Göğsüm biraz daha yanıyor, sol şakağımdan bir damla ter ince ince yanağıma akıyor. Uzanıp durduruyorum onu. Davullara rağmen durmam gerek çünkü. Hâlâ 7. Cadde’deyim, yürüyorum ve tüm bunlar basit bir günün birkaç basit saniyesi gibi görünüyor. İçimdeki hisleri baskılamazsam hayata karşı çıkmam gerekecek. Belki göğsümde büyüyüp göğsümü yakan güç bunu emrediyor. Bu güç davulların bir yardakçısı ama davullardan daha sık yokluyor beni. Ben hasta olmanın kıyısındaki bir yetişkinim sanırım. Gözlerimdeki bu mahrumiyet duygusu, bu içimde dönüp dolanan şeyler beni dışarıya karşı kapatıyor. İç sesimle uğraşmaktan dışarıdaki sesleri duyamaz oluyorum. Kulaklarım bazen patlayacak gibi oluyor, Ankara bile bu kadar kalabalık ve gürültülü değil. Gözlerim doluyor, gözlerimin içlerinden mahrumiyet ve acziyet akıyor. Yine de sol şakağımdan yanağıma doğru kader karşısındaki mağlubiyetim akmıyor. Çünkü hayatı karşıma alma seçeneğimin olduğu bilinci beni asla terk etmeyecek, çünkü davullar bana öyle söylüyorlar. Seçim yapma şansı hâlâ elimde ve ben yapamıyorum, yapamayacağım. Buradaki engel benim. Bu hürlüğün verdiği suçluluk beni mahkûm ediyor. Hayatın bu kadar çok zoruma gideceğini on üç yaşımdayken tahmin edemiyordum. Belki aynı kıza duyduğum aşkla şimdi daha çok büyüdüm, belki de on üç yaşıma göre çok daha güçsüzüm. Bilmek istemiyorum. İçimde Lânet Şiirleri büyüyor sonra, sırtıma bir yumru gibi çörekleniyor. Kaynakça Freud, Sigmund. Narsizm Üzerine ve Schreber Vakası. İstanbul: Metis Yayınları, 2017. Yavuz, Hilmi. Lânet Şiirleri. İstanbul: Yapı Kredi Yayınları, 2017. GÜZEL BİR SÜRPRİZ VE KAFA KARIŞIKLIKLARI // İPEK ATALAY İki sene önce bir felsefe dersinde Nietzsche Ağladığında diye bir kitabın adı geçmişti Freidrich Nietzsche’nin felsefi görüşlerinden bahsederken. Kitap hemen ilgimi çekmişti çünkü karakterlerinden biri Freud’du. Freud’a olan ilgimse sanırım yıllar boyunca psikoloji okumak istemem –ki şu anda da psikoloji bölümündeyim- ve Freud’u hep üstünde yıllar harcayarak incelemeye değer bir adam olarak görmemden geliyor. Neyse, bu kitapta Freud da vardı sonuç olarak ve ben bu kitabı okumalıydım. Her ne kadar kitap okumaya bayılsam da, her lise öğrencisi gibi dersten çıktığım anda kitap aklımdan uçtu gitti, taa ki geçtiğimiz yılbaşına kadar... Bu yılbaşında iki ilginç olay yaşadım: İlki babamın bana bir hediye almasıydı, bu ilginç bir olay çünkü babam, yılbaşlarından bahsetmiyorum bile, doğum günlerimde bana hediye almaya gerek duymaz. İkincisi babamın bana hediye olarak Nietzsche Ağladığında’yı almasıydı. Bu da son derece ilginç bir olay zira babamın hem kitaplarla pek arası yoktur, hem de insan psikolojisinden pek anladığı söylenemez (üzgünüm ama gerçekler bunlar baba) ve bu kitap aslında felsefenin yanında derin psikolojik incelemeler de barındıran bir kitap. Fazlasıyla mutlu oldum tabii, iki sene önce bir anda aklıma girip yine aynı hızla aklımdan çıkan bir kitap güzel ve beklenmedik bir şekilde tekrar karşıma çıkmıştı. Kitabı okudum, okulun ağır temposuna ve arkadaşlarımın son derece cazip dışarı çıkıp eğlenme tekliflerine rağmen son derece kısa bir sürede bitirdim. Denecek bir şey yoktu, kitap oldukça sürükleyici ve güzeldi. Oturup Nietzsche’nin, Dr. Breuer’in ve Freud’un yaptıkları felsefi ve psikolojik konuşmalardan bahsedip sizleri sıkmak tabii ki istemiyorum fakat kitap boyunca gerçekten beni yiyip bitiren olaylarla karşılaştım. Bu can sıkıcı olayların baş kaynağı Nietzsche’ydi. Kitapta anlatılanlara dayanarak kısaca açıklamam gerekirse, Nietzsche insan ilişkileri konusunda son derece ciddi sıkıntılar yaşayan bir insan, özellikle kadınlara karşı inanılmaz bir güven sorunu var ve sıkı dostluklar kurmaktan sonuna kadar çekiniyor. Yine kitapta yaşadıklarına bakılırsa bunlar mantıklı sayılabilecek problemler fakat Nietzsche’nin bu sorunlarla yüzleşmedeki tavrı beni cidden çok sinirlendirdi. Tamam, kolay kolay insanlara açılamıyor hatta belki de hiç açılmıyor fakat karşısında ona var gücüyle yardım etmeye çalışan bir insan varken Nietzsche’nin ona karşı takındığı tavır son derece olumsuz ve cesaret kırıcı. Her ne kadar kitabın sonunda Nietzsche kendi korkularını bir şekilde yenip Dr. Breuer’e kendini açsa ve sıkı bir dostluk kurmuş olsalar da, ilişkinin o seviyeye gelmesi için Dr. Breuer tarafından harcanan çabanın haddi hesabı yok sanırım. Bir de Nietzsche’nin bu hâle gelmesine sebep olan Lou Salomé’den bahsetmek istiyorum. Lou Salomé son derece güzel, çekici ve güçlü bir kadın, erkeklerin esareti altına girmeye karşı ve özgürlüğüne çok önem veriyor. Buraya kadar her şey güzel, bir kadının böyle değerleri olması önemli bir şey sonuçta. Fakat Lou Salomé’nin bu gücünü kullanış şekli o kadar da güzel değil. İsteyerek veya değil, bu genç kadın, hayatına giren herkesin hayatını bir kasırga gibi mahvediyor, başta zavallı Freidrich Nietzsche’ninki olmak üzere. “Kendinle çelişiyorsun, daha demin adamcağıza kızıyordun, şimdi zavallı diyorsun.” demeyin çünkü ben de kitabın sonuna geldiğimde Nietzsche’ye üzülsem mi, kızsam mı karar veremedim. İşte Lou Salomé böyle karışık olaylara yol açan, böylesine karışık ve tehlikeli bir karakter. Özellikle beni sinirlendiren bu iki karakterden bahsetmemin sebebi yazarın kendi yaratmış olmasa da son derece özel bir şekilde bu karakterleri süslemesi sanırım. Kitabın ne kadar özenle işlenmiş olduğunu anlamak için bu iki karakterin kişiliklerini görmek yetiyor yani. Evet, arada bir sinirlendiriyor ama gerçekten güzel bir kitap, tüm yazı boyunca gelmek istediğim konu buydu sanırım. Bu kitabı bir çoğunuz duymuştur fakat okuyanların çok olduğunu sanmıyorum, en azından benim çevremde bu böyleydi. O yüzden size önerim, mutlaka rahat bir vaktinizde, koltuğunuza yayılıp bu kitabı okuyun, rahat bir vakit diyorum çünkü dikkatinizi bayağı bir yoğunlaştırmanız gerekecek kitaba. İyi okumalar! Not: Yazıma Nietzsche’nin bir fotoğrafını da ekledim çünkü ne kadar karmaşık bir insan olduğunu anlamanıza yardım edeceğini düşündüm ki bence bıyıkları bile bu karmaşık kişiliği kanıtlıyor. Damla Anık UMUT IŞIĞI Hayatımızda sürekli zorluklarla karşılaşırız ve bu zorluklara göğüs germe şekli her insan için farklıdır. Ama tüm insanlık ortak bir paydada buluşabilir: Umut. Hayat bize sürekli iyi şeyler sunmaz ama kötü şeyler olsa dahi insanlar umut ederek hayatlarını devam ettirebilir. Her insan acıyı farklı şekilde tadar. Bunun için de her insanın umut etme şekli farklıdır ama amaç aslında hep aynıdır: Hayata tutunmak. Aşk, ölüm, intikam, hırs gibi hemen hemen her duygu içinde umudu barındırır. Mesela bir insana geri dönülemez şekilde, tek taraflı aşık olduğunuzda içinizde her zaman onun da sizi seveceğine dair umut beslersiniz. Sizi ileride sevsin ya da sevmesin, siz o umutla yaşar hatta belki o umutla ölürsünüz ve bu umut sizi hayata bağlayan tek şeydir belki de. Ya da çok sevdiğiniz bir yakınınızın öldüğünü düşünelim(Tabi Allah korusun diyoruz içimizden). İçinizde her zaman onun geri döneceğine, sizi sonsuza dek bırakmayacağına dair hep bir umudunuz vardır. Bazılarınız bu umudu içinde büyütür ve onunla yaşamını devam ettirir. Hatta bazılarınız da ne kadar büyütmüyorum, içimde ona dair herhangi bir umut yok dese bile yüreğinde her zaman bir mum gibi yanan umudu vardır. Mesela Ahmed Günbay Yıldız demiş ki “Kışın en sert soğuğuna meydan okuyan tek çiçektir umut, yaşarken umutsuz kalma ki çiçeğin solmasın…”(1). Çünkü biz insanoğlu umut ile yaşarız. Beslemiyoruz desek bile içimizde her şeye karşı en ufacık bir umut vardır. Mesela çıkın dışarı, önünüze gelen herhangi birine sorun. Eminim ki hepsi içinde ileride bir gün zengin olacağına dair umut besliyordur. Bazı insanlar umutla ayakta kalır. Bu dünyadaki zorlu savaşını umut önderliğinde verir. Acılarına umut ile göğüs gerer. Umudun tanımı herkes için farklıdır. Eğer benimkini sorarsanız, ben umudun derinden hissedilebilen en gerçek duygu olduğuna inananlardanım. Çünkü yok desem bile biliyorum ki içimde her zaman kırıntı bile olsa umut var. Mesela size kendimden örnek vermek istiyorum daha gerçekçi olması açısından. Ben geçtiğimiz aylarda çok zorlu bir sınava girdim ve eğer geçemezsem hayatımın resmen elimden uçup gidebileceği tarzda bir sınavdı. Dersi çalışmanın yanı sıra, fazladan bir de umut ettim. Çünkü inanıyordum ki o umudu kendime aşılarsam buna bir şekilde beynim de inanırdı ve bu sınavı geçmek için yollar arardı. Hatta aynen de o şekilde oldu. Ben buna inandım, beynimi inandırdım çünkü çok fazla umut ettim ve sonunda o sınavı verdim. Burada değinmek istediğim şey, siz fark etmeseniz bile ettiğiniz umut size bir sürü kapı açar. Çünkü beynimiz düşünce odaklı çalışır ve umut bizim düşüncelerimizi şekillendirir. Ben umudun iyi düşünceyle yakından ilgili olduğuna inanıyorum. Yani bence kötü düşündüğünüz bir konu hakkında umut edemezsiniz değil mi? İyi düşündüğümüzde otomatik olarak umut da ediyoruz bence. Yani diyelim ki, bir kedi evsiz kaldı ve ona ev arıyoruz. Ona ev aramaya başladığımız andan itibaren içimizde artık onun bir evi olacağına ve bizim o sıcak yuvayı bulacağımıza dair umudumuz olur. Aslına bakılırsa umut hayatımızın her evresinde bizimle olan tek duygudur. Umut etmek güzel şey. Umut etmek hiç görmeyen birine gökkuşağını anlatmak kadar güzel şey. Umut etmek hiç duymayan birine tüm notaları çalmak kadar anlamlı bir şey. Umut edelim ki hayata tutunabilelim. Umut edelim ki yaşama dair bir parçamız olsun ve umut edelim ki umut edebilmeyi hiçbir zaman bırakamayalım. Umut ile hayatımız anlam bulsun. Kışın en sert soğuğuna bile umut ile meydan okuyalım. SIRADANLIKTAN GERİYE KALAN Kendimizi bildiğimizden beri hayatın içinde bir anlam arayıp bize adanan bu hayatın içini doldurmakla yükümlü hissediyoruz kendimizi. Toplum tarafından üstümüze yüklenmiş yüklerse bizi daha geriye, dibe götürmekten başka bir sonuca ulaştırmıyor. Sığmaya çalıştığımız, uyumluluğu bulmaya çalışırken kaybolduğumuz bu yol bizi netliğe kavuşturmayarak içimizde daha da derin bir belirsizlik deliği açıyor. Peki neden sığmaya çalışıyoruz? Hangi anlamı bulmaya çalışırken kendimizi yitiriyoruz? Boşlukta yaşanan bir hayat sürmektense her zaman onun içini bizi en çok tatmin edecek şekilde doldurmak hem topluma hem de bize bir amaç sağlıyor. Tutunma amacı ya da tutunmaya çalışırken kaybedilen hislerin anlamsızlığıyla bir hiçe dönüşebilir. Bu tutunma ve tutunabilme serüveni zamanın içinde akıp giderken elimizde kalan sadece değişmeyen ve yeniden başa dönen bir döngü olur. Her yeniden başlanan bu döngüde eksik olan şey ise sınırları zorlamanın gerekliliği olabilir. Sadece akıntıya kapılıp kendini ve hayatının anlamını bulmaya çalışanlar akıntıyla birlikte tekrar en başa dönenler olabilirler. Bu yüzden bulunması gereken bir uyumluluktan çok, bir cesaret ve bir başkaldırı olmalıdır. Gerçekten gereken cesarete ulaşıldığında, uyum sağlamaktansa alışılanı değiştirmekle başlamak doldurmaya çalıştığımız bu hayatın anlamını O kaybettiğimizi sandığımız noktada tekrar bize ulaştırır. Boş bir çabayla bir anlam yüklemeye çalıştığımız hayatlarımız en başından en sonuna kadar bu çabamıza şahitlik etse de bizi belirsizlikten öteye götürmez. Her başlanan yeni günde aynı hislere ve aynı dünyaya gözlerimizi açmak ve yeniden o karmaşanın, döngünün içine kendimizi adamak artık bir seçim değildir bizim için. Bu zorunluluk haline gelmiş adaptasyonlarımız içimizde bir parça sorgulayabilme hissi yaratıyorsa ne mutlu bizlere ki o sarmaşık halini almış döngüden bir an sıyrılıp gerçekten neyi aradığımıza odaklanabiliriz. Bu peşinde olduğumuz sıradan günlerin sadece değişip başka sıradan günlere dönüşmesini mi izlemek istiyoruz yoksa gerçekten kendimizi bulup kendi değerlerimizle birlikte anlamlandırdığımız bir yaşam mı? Kendini bulmak da bu değil midir zaten? Öğretilmiş ve zorunlu bırakılmış bir hayattan sıyrılarak sadece kendi inandıklarının peşine düşerek gelen bir özgürlük durumudur. Bahsedilen özgürlüğün gelmesi için gereken ise içinde en büyük cesareti barındırır ve bu cesaret artık bir kalıba sığmayı reddedenlerimizin içindedir. Ancak bu cesareti gösterebilenler bilinçsizce kaybolduğu döngüden çıkıp, kendi değerine ve ne için devam ettiğine odaklanır. Ve cesaretle birlikte gelen değişim bize gerçek amacımızı sunar, zamanla onu daha iyi tanırız ve artık uyum sağlamak zorunda kalmayız. Çünkü bizim bir parçamız değildir bulduğumuz bu özgürlük, artık biz ona dönüşmüşüzdür. Her bir düşünce ve her bir inanç ardında sorgulamayı taşımalıdır ki peşinde olduğumuz yolun bizden uzaklaşmadığını, o yolu yürüdüğümüzü ancak bu şekilde bilebiliriz. Anlam ararken bulduğumuz bu noktada gerçekten yaşamaya ve özgür kararlar almaya başlarız. Çünkü daha fazla kaybetmemiz gereken bir cesaretimiz olmadığında biz o cesaretin kendisine dönüşmeye başlıyoruz. Tıpkı kendini buldukça güçlenenlerimiz gibi. Max Frisch’de Sessizliğin Yanıtı’nda ulaşılan bu noktanın kaybettiğimiz bir olgu değil de cesaretimizle kazandığımız bir savaş olduğunu vurguluyor. Bizi Ileride bekleyen o noktaya hür irademizle ulaştığımızda o gücü artık bizi iten detaylarda aramıyor ve tamamen bağımsızlaşarak kendi hayatımızın başrolü oluyoruz. Aslında olmamız gereken yerde ve olduğumuzun en güçlü formunda kendimizi buluyoruz. Adapte olunmuş döngüler ve ulaşılamayan amaçlarla harmanlanmış hayatlarımız bizi dibe çekerek daha da ümitsizlikle doldurmuş olsa da, bulduğumuz o cesaretle hep aradığımız hayatın anlamını buluyoruz. Kalıplara sığmamak, öğretileni kabul etmeyip sorgulamak ve başka bir çözüm arayabilmek bizi o değere, anlamlandırmaya çalışarak yücelttiğimiz o olguya daha da yakınlaştırır. Bulduğumuz yanıt ise daha önce deneyimlediğimiz her sıradanlıktan daha üstündür. Hayatın kendisiyle birleşmiş cesaretimizdir. Kaynakça: Frisch, Max. Sessizliğin Yanıtı.Kolektif Kitap, Haziran 2019. Nisa Yegin Talha Hamza Türkcan 21400345 YALNIZLIKTAN KORKMAYIN Yalnızlık hakkında anlatılan korkutucu ve kötü hikâyelere kanmayın. Günümüzde çoğu insan, yalnız insanlara hep acıyarak ve zavallı nazarıyla bakıyor. Yalnız insanların karakterleriyle eşleştirdiklerimiz hep kötü özelliklere sahip olduğundan, yalnızlık asıl anlamından uzaklaştırıldı ve olumsuz bir kelime olarak zihinlerimize kazındı. Dürüst olmak gerekirse, Cem Şancı’nın “Yalnızlık Doktorası” adlı eserini okumadan önce ben de böyle düşünmekteydim. Okul hayatım boyunca etrafta yalnız dolaşan çok arkadaşımı gördüm ve onlar hakkında düşündüklerim günümüzde çoğu insanın düşündüğü kötü düşüncelerden farklı değildi. İşte beni etkileyen de okuduklarımın bu konu hakkındaki fikirlerimi değiştirmesi oldu. Okuduğum cümlelerin bana kattığı yeni bakış açıları doğrultusunda, artık yalnızlığı bir eksiklik olarak değil, bir ayrıcalık olarak düşünüyorum. Biz insanlar birine sevgi duyduğumuz vakit ona zaman ayırırız ve değer veririz. Yalnızlık da kendimize sevgi duymak ve değer vermektir. Yazarın da dediği gibi “Yalnızlıkla barışmak, olgunlaşmaya uzanan yolda ilk sınavdır.”(Şancı 68). Hayatta birçok başarıyı elde etmenin yolunun insanın kendisini tanımasından ve benimsemesinden geçtiğini düşünüyorum. Şöyle ki, kendi hayatımdan bakacak olursam, bu yazıyı yazarken bile nasıl yazacağıma karar vermek için öncelikle kendimi keşfetmem lazım. Bu da ancak yalnız kalıp kendi sesimi dinlememle mümkün olur. Yalnızca ulaşmak istediğimiz hedeflere giden yolda değil, bizi bekleyen belki