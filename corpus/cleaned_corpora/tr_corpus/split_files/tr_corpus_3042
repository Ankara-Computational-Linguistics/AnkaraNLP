düşündüren, fesatlık ettiren, dedikodu yaptırıp başkalarının hayatına burnumuzu sokmamıza neden olan şey kim veyahut ne? Biz olamayız öyle değil mi? Biz ki pamuklara sarılıp büyütülen, masum, günahsız bir bebek olarak doğmuşken, bu tür şeyleri yapan bir canlıya dönemeyiz öyle değil mi? Yoksa döner miyiz? Kim kırdı kalbini, kim döktürdü sana bu yaşları? Hayat mıydı bizi çok üzen yoksa hayatın içindeki bizler miydik bizi öldüren? Kötücül ama çok kötücül bir varlıkla yaşamaya başlamak bir zorunluluk mu oldu artık? Yoksa o, en başından beri bizimle miydi zaten? Biz hep kimi suçlarız bir yanlış yaptığımızda? “Bir şey...” deriz, “Bir şey aklımı çeldi, bana oyun oynadı. İnandım, saflık ettim. Aptallık belki...” diye yakınır da kime dert yanarız? Çok basit. Şeytana uyduk deriz. İçimizdeki şeytana. Kitaptaki başkahraman Ömer’in ondan yakışını da bunun kanıtı gibi: ‘Her şeyin başlangıcı o… Sonra içimdeki bu melun şeytan… Her şeyi imkansızlığı nispetinde bana cazip gösteren, beni olmayacak şeylerin hasretiyle kavuran bu korkunç his…’ (144) İçimizdeki şeytanın bizim bir parçamız olduğunu bilmeyiz ya da bilmemezlikten geliriz. Geliriz ki o masum olarak doğan benliğimize leke sürülmesin. (Bebeklerin masumiyetini kabul ettiğimi kesinlikle söylemiyorum çünkü her birimiz içimizde bir şeytan barındırarak dünya geldik ki bunun en güzel göstergesi Sineklerin Tanrısı’nda çocukların en sonunda birer caniye dönüşüp birbirlerini yok etmesi, içlerinde birer şeytan barındırdıklarının en büyük kanıtıdır.) Hatta içimizdeki şeytanı suçlamak işimizi daha da kolaylaştırır çünkü bizim saflığımızı ve böyle kötü oyunlara hemen inanacak kadar masum olduğumuzu gösterir. Kaçmak isteriz suçtan. “Yok!” deriz, “Vallahi, ben ettim sen etme. Şeytana uydum, bir daha tövbe!” derseniz benim açımdan daha da büyük bir günahın içine düşersiniz. Benim anlatmak istediğim zaten o kötü taraftan, içimizdeki şeytandan kaçılamayacağı. Ömer’in bu gerçeği fark edişi şu cümlelerde saklı: ‘Hâlbuki ne şeytanı azizim ne şeytanı? İçimizde şeytan yok… İçimizde aciz var…’ (250) ‘Ne demek istiyorsun? Ben gayet aklı başında bir şahısım, şeytana da uymam. Sen zamanında uymuşsun şimdi de bizi suçluyorsun.’ dediğinizi hisseder gibiyim. İşte tam da demek istediğim şey bu. Ondan kaçamazsınız çünkü aslında içimizde ayrıca bir şeytan yok, kendi benliğimiz onu kapsıyor zaten. Siz belki benim hakkımda böyle yargılar düşünürken yanılacak ve benim günahımı alacaksınız. Sonra ben öyle demek istemedim vs. başlayacak. Ben İçimizdeki Şeytan’ı okuduğumda aslında kendimle yüzleştim. Bazen hayatta aldığım yanlış kararların sorumlusunun başkaları değil de ben olduğumu anladım. Kendimi kabul etmeyi ve aslında insanoğlunun çok da masum varlıklar olmadığını anladım. Yani “Şeytanın benim fikrimi filan çeldiği yok arkadaş, ben zaten buymuşum!” demeyi öğrendim. Ama biz gene de içimizdeki şeytanı suçlamaya devam edelim. Daha kolay olduğu için değil, daha masum olmak için de değil, zaten asla öyle bir şey vaat edemem size, sadece sevmek için. Kendimizi ve başkalarını. Çünkü bilirsek kendimizi, başkalarını; asıl iç yüzleri aydınlanırsa belleğimizde, kaçarız. Hem kendimizden hem de karşımızdakinden uzaklaşır, sevmekten vazgeçeriz. Tıpkı Ömer’in biricik aşkı Macide’den en sonunda kaçtığı gibi. Onun için aman dikkat edin de şeytan aklınızı çelmesin! Çelerse de her zaman yaptığımız gibi, bırakın; aslında en masumken o, onu suçlayın. Merve Nur Aksakbağı Kaynak Ali, Sabahattin. İçimizdeki Şeytan. İstanbul: Yapı Kredi Yayınları, 2015 Notre Dame de Paris Müzikali Notre Dame de Paris, Victor Hugo’nun bu benzersiz başyapıtını bir müzikal olarak dinlemek ve izlemek… Hele bir de bu şaheserin bir Broadway müzikali olması benim için tarif edilemez ve nefes kesici bir deneyim oldu. Nisan ayında Zorlu Center PSM’da tecrübe ettiğim bu başeseri Luc Plamondon ve Richard Cocciante tarafından romandan sahneye müzikal olarak uyarlanmıştır. Bu muazzam prodüksiyon, Notre Dame de Paris, Broadway yapımı olarak Türkiye’de ilk kez Zorlu Center PSM’de bu sene sahneledi. Müzikalde kullanılan ses ve ışık sistemi gibi pek çok teknik özelliği bir arada barındıran bir salonun bugüne kadar olmaması Türkiye için büyük bir kayıp olsa da Zorlu Center PSM bu problemleri çözmüş görünüyor ki müzikal oyuncularının kusursuzluğu salonda kullanılan harika ses ve ışık sistemiyle perçinlendi. Yaşadığım bu tarifsiz deneyimi anlatmadan önce belki de eserin izlediklerimden hareketle olay örgüsünden bahsetmenin yerinde olacağı kanısındayım. Birçok alanda pek çok kere ödül alan bu eserin başkahramanı Quasimodo, katedralin önünde sahipsiz bir bebek olarak Rahip Frollo tarafından bulunur ve rahip bu kimsesiz bebeğe sahip çıkar ve büyüdüğünde ona katedralde zangoçluk görevi verir. Quasimodo’nun sıradan hikâyesi ise güzel Esmeralda’ya âşık olması ile baştan sona değişir. Esmeralda’nın güzelliği karşısından kayıtsız kalmak neredeyse imkânsızdır. Ona karşı koyamayanlardan bir de rahip Frollo’dur. Âşık olması yasak olan bir din adamının ise aşk karşısındaki çaresizliği aşkın gücünü gözler önüne sermesi açısından önemlidir. Gören herkesin kayıtsızca âşık olduğu Esmeralda’nın kalbi ise Subay Phoebus için atmaktadır. Oysa Phoebus’un kalbi boş değildir ve bir nişanlısı vardır; ancak Esmeralda’nın aşkı o kadar karşı konulmazdır ki Phoebus, Esmeralda’nın aşkına kayıtsız kalamaz ve bir gece yarısı buluşmaya karar verirler ama bu buluşma onların sonunu hazırlayacak olan buluşma olacaktır. Çünkü bu aşkın kötü adamı rahip Frollo, Esmeralda’nın bıçağı ile Phoebus’u bıçaklayacak ve suç Esmeralda’nın üzerine kalarak zindana atılacaktır. Esmeralda, Çingene arkadaşları ve Quasimodo’nun yardımlarıyla bulunduğu zindandan kurtarılırsa da kısa bir süre sonra acımasızca halk meydanında asılır. Quasimodo, tüm bu olanlardan sorumlu olarak gördüğü koruyucusu rahip Frollu’yu katedralden aşağıya atar ve Quesimodo’nun ölümüyle sahne sona erer. Müzikal, dansları, dekoru, kostümü, makyajı ve oyuncularıyla dört başı mamur bir gösteriydi. Sanatçıların ki asıl oyuncular olmamalarına rağmen, kusursuz denebilecek ölçüde oyuna yoğunlaştıkları açık bir biçimde seyirciye yansıyordu. Bu da onların tam bir profesyonel olduklarını göstergesiydi. Bana göre müzikalin en etkileyici bölümü özellikle “Belle” şarkısının söylendiği Frollo, Quasimodo ve Phoebus’un Esmeralda’ya aşklarını itiraf ettikleri sahneydi. Bu sahnenin etkileyici olmasının nedeni birbirinden farklı üç erkeğin aşk karşısındaki ortak tavırlarıydı. Oyunculardaki kusursuz ses ve beden kullanımı bu işin ne kadar iyi yapılabileceğini gözler önüne sermesi açısından dikkate değerdi. Sözün kısası bu müzikal bir müzikalin en üst derecesinin göstergesiydi. Tüm bunlara ses sistemindeki kusursuz donanım ve ışık sisteminin oldukça doğru ve abartıya kaçmadan kullanılması eklenince müzikalin olağanüstü bir görüntü ve ses vermesine şaşırmamak gerekir. Çünkü bu ekip ve proje, bu işi dünyada en iyi yapanlardan oluşuyor. Müzikalin kusursuzluğunun belki de tek eksiği, müzikali defalarca Fransızca olarak izlemiş olmamdı. İzlediğim bu eserin bütün müziklerine ve sahnelerine aşina olduğum için eserin İngilizce olması müzikalin büyüsünü ara sıra bozdu. Her ne kadar istemsiz olarak içimde parçaları sık sık Fransızcaya tercüme ettimse de bu duruma adapte olamayanın bir tek ben olmadığımı fark ettim. Müzikalin sonunda şair Gringoire bir sürpriz yaparak, müzikalin giriş parçası olan “Le Temps des Cathédrales”i Fransızca olarak seslendirdi. Sonuç olarak, aşkın gücü ve büyüsünü sahneye taşıyan Notre Dame de Paris müzikalini, Türkiye’de izlemiş olmak benim için harika bir deneyim oldu ve aşk karşısındaki insanın zeminsizliği ve zamansızlığına da bir kez daha şahit oldum: Şîrler pençe-i kahrımda olurken lerzân / Beni bir gözleri ahuya zebûn etti felek. Gökler Borluk 21502018 İNTİKAM UĞRUNA Öyle duygularla beslenmiştir ki insan ruhu, kısa bir zaman içinde onların esiri haline gelebilir. Bu duygulardan biri ise intikamdır. Aralarında en acımasızı, en karşı konulamazı… En iradeli insanları bile esiri yapmıştır bugüne kadar. Tek gereken şey, içimize girmesine izin vermemiz için bizi tetikleyecek ufak bir olay... Bir bulaştı mı insana, bir elma kurdu misali, içten içe sömürür ve gözünü kör eder. Bulaştıktan sonra da insanın amacı haline gelir. Bu virüsü kapan kişi artık bu intikamın hırsıyla çırpınır durur ve amacına ulaşma pahasına mantıksız bile olabilecek her türlü olayın içine girebilir. İzlemiş olduğum “John Wick” filminde genel olarak intikam ve hırs duygularının birleşimi ana karakter üzerinden ele alınmış. Aslında bu, çok da rastlanmayan bir durum değil insanların hayatlarında. Çoğu kişi için basit ve önemsiz sayılabilecek bir olay yaşarsınız sadece. Fakat siz onu takıntı haline getirmişsinizdir ya da belki de o, sizin can damarınızdır. Mesela biri çocuğunuza zarar verse, hırpalasa ne yapardınız? En azından aynı duyguyu, çocuğunuza zarar vermiş olan insana yaşatmak istersiniz çünkü evlat, insanın can damarlarından bir tanesidir. Başka insanlar için sıradan bir olay sayılsa bile sizin için kesinlikle kelimelerle tarif edilemeyecek kadar büyük bir acı olabilir. İşte bu noktadan sonra insanın beyninde uzun zamandır sönük duran intikam meşalesi bir anda alev alır ve artık her şey için çok geçtir. Lanet olarak betimlenebilecek bir duygudur bu, intikam duygusunu henüz benimsememiş insanlar için. Tabii bu duyguyu benimsedikten sonra farkına varıp göremez insan lanetlendiğini çünkü artık o, insanın beynindeki intikam meşalesi, tutuşan ateşiyle gözlerini de dağlamıştır. Fakat genelde, irade bakımından zayıf insanlara daha rahat bulaşabilecek bir lanettir intikam. Gözlemlediğim üzere bu laneti taşıyan insanlar genelde hırslı, daima kendi kıstaslarına göre davranan, kolayca kin besleyebilen ve içinde öfke duygusunu barındıran bir yapıya sahip. Bu insanlar irade bakımından kuvvetsiz olduklarından dolayı zevk aldıkları bir şeye de çok çabuk bağımlı olurlar. Öfkelerini kazanan birinden intikamlarını alarak amaçlarını gerçekleştirdiklerinde intikamın tadına varmışlardır. Onun verdiği lezzete bağımlı olmuşlardır çılgınlar gibi. Artık onlar da intikamın verdiği lezzetin birer tiryakisidirler ve yeni intikam hırsları peşinde koşmaya başlarlar. En ufak bir durumu bile kişisel algılarlar. Örneğin çalıştığınız şirketteki patronunuz, eğer intikamın tadına birçok kez varmış biriyse, ona günlerce çalışıp hazırladığınız proje dosyasını ofisinde sunduğunuz esnada dirseğinizle masada duran kupa bardağı sakarlıkla devirip patronunuzun üstüne kahve dökülmesine sebep olursanız, bunu kesinlikle bilerek yaptığınızı düşünecek ve kişisel algılayacaktır. Ve sonrasında ekmek teknenizle bile oynaması kaçınılmaz olabilir. Filmde bazı aksiyon içerikli sahnelerde, ana karakterin gözünü kırpmadan intikam uğruna neler yapabildiğini görüp etkilendim. Affedicilikten bu zerrede eser kalamayabiliyormuş insanın içinde. Bir süre sonra intikam uğruna yapılan her şey soğukkanlılıkla gerçekleştirilebiliyormuş. Ayrıca bu, bir yerden sonra insanların çektiği acıdan tamamen zevk almaya dönebiliyor ki bu da sadizm, insanın ruhunun artık tamamı ile kirlenmiş olması, oluyor. İnsanın dünyaya gözlerini yeni açtığındaki o saflığından eser kalmamıştır artık. İntikam ve intikam hırsının doğmasına önceden ortam hazırlamış olan nefret, öfke, hırs ve kin gibi kötü huylu duygular, saflığın ve saflığın getirdiği sevgi, bağışlayıcılık, hoşgörü gibi iyi huylu duygulardan daha ağır basıp üstün gelerek saflığı da kirletmiş olur. “Bunu sana bir gün ödeteceğim.” cümlesi artık beyinlerine kazınmıştır bu intikam lanetini kapmış insanların. Genel olarak özetlemek gerekirse, filmdeki ana karakterin yaptıklarının aksine, insanların iki günlük dünyada yaşadıklarını fark edip ona göre barışçıl ve bağışlayıcı davranmalarında kendileri açısından fayda var. İntikamlarını aldıktan sonra ellerine hiçbir şey geçmeyeceğinin farkına varmalılar yol yakınken. Aksi takdirde “İntikamım acı olacak.” diyecekler devamlı. Evet, kesinlikle acı olacağı doğru. Ama bir tek intikam aldıkları kişiler için değil, en sonunda kendi kararmış olan ruhları için de... TURK 101-57 2014-2015 Güz Dönemi İlk Ödev-Son Metin Opera 08.10.2014 Beril Babacan 20901276 DON GİOVANNİ Geçtiğimiz kış bir arkadaşımla ara tatilde yurtdışına çıkmak istiyorduk. Bütçemize de uygun ve çok uzun uçuş saatleri gerektirmeyen bazı Avrupa şehirlerine göz gezdirirken Viyana dikkatimizi çekti. Ankara’da da özellikle operaları hiç kaçırmayan, fırsat buldukça giden bir ikili olduğumuz için operasıyla ünlü bu şehir ön planda kendini gösterdi. Böylece turistik tatilimize Wolfgang Amadeus Mozart’ın Don Giovanni operasını Viyana’da izleme keyfini katmaya karar verdik. Ankara Devlet Opera ve Balesi’nin hazırladığı Don Giovanni operasının temsilini Ankara’da da iki defa izlediğimiz için oyuna çok hakimdik ve karşılaştırma imkanı bulduğumuz için de çok şanslı hissediyorduk. İkimizin de en sevdiği opera oyunu olması ve tam benim doğum günüme denk gelmesi de şevkimizi katbekat arttırıyordu. Paralarımıza kıyarak en güzel yerden aylar öncesinden biletlerimizi aldık. Gezimizin en önemli durağı burası olacaktı. Resmi giyinmenin önemli olduğunu bildiğimiz için o geceye özel kıyafetlerimizi bile çok önceden hazırladık. Sonunda temsilin olduğu akşam geldi çattı. Güzelce hazırlanıp opera binasına gittik. Opera binasının da başlı başına bir sanat eseri oluşu, 150 senelik geçmişi ve ilk açılışının da 1869 yılında yine Don Giovanni operasıyla oluşu büyülü havasını bizim gözümüzde ikiye katladı. Ankara Opera Binası’nın da o büyülü havayı yakaladığına inanıyorum ama tabiki 1934 yılında açılan, Viyana Opera Binası’na göre çok daha genç olan bir binayı 1869 yılında açılan ve 1945 yılında bir bombalama atlatan Viyana Opera Binası ile karşılaştırmak sanırım biraz haksızlık olur. Temsilden önce giriş alanında beklerken etrafımızdaki insanlara göz gezdirdik. Kendi yaşlarımızda insanlar hiç göremedik, yaş ortalaması ellinin üzerindeydi. Bastonlarıyla veya tekerlekli sandalyeleriyle gelenler çoktu; buna rağmen hepsinin kıyafetlerine çok özen göstermiş olduğu belliydi. Operanın kültürlerine bu kadar yerleşmiş olmasına imrendim. Genç insanların etrafta olmamasının sebebi sanırım bizim en pahalı kategoriden bilet almış olmamızdı; çünkü sonradan öğrendiğimize göre öğrenci ve turistlere 2 euro karşılığında arkada ayakta izleme imkanı tanınıyormuş. Hatta bazen ücretsiz bile içeri alabiliyorlarmış. Bu imkanı yaratmaları da çok hoşuma gitti; çünkü opera aslında emeğinin karşılığı düşünüldüğünde çok ucuz; ancak emeği işin içine katılmadan düşünüldüğünde pahalı ve dolayısıyla lüks olarak değerlendirilebilecek bir aktivite. Maalesef operanın bizim kültürümüzün içine bir türlü tam olarak katılamadığını, sanatçılarımızın emeğinin karşılığını çoğunlukla alamadıklarını bilerek, kendi operalarımıza giderken yüksek beklentilerim olmadan izleyip çok memnun ayrıldığımı birçok sefer için söyleyebilirim. Aynı mantıkla Viyana Devlet Operası’nın bir temsiline gitmek için aylarca bekledikten sonra (sahne tasarımı, kostümler, ışıklar, dekor ve sanatçılar bakımından) beklentilerim yükselmişti; ancak temsil başladığında ilk dekor yüzünden gözümde hemen puan kaybetti. Sahnenin tepesinden asılmış oldukça büyük, gösterişli bir avize göze çarpıyordu. En başta avizeyi gerçek bile sanabilirdiniz; ancak hemen sonrasında gözleriniz biraz daha alıştığında fark ediyordunuz ki gerçek bir avize değildi baktığınız; güzel bir perspektifle çizilmiş bir avize resmiydi yalnızca. Ankara’daki temsillerde daha güzel açılış dekorları vardı; hatta tüm oyunun dekorları çok daha iyiydi diyebilirim. Maddi konularda Ankara Devlet Opera ve Balesi’nin Viyana Devlet Operası’na oranla çok daha kötü durumda olduğunu belirtmeye gerek yok diye düşünüyorum; bu sebeple Viyana’daki dekorların çok daha güzel olabileceğini düşünmüştüm ama yanılmışım. Aslında yanılmış olmaktan da mutluyum, opera konusunda sandığımdan çok daha başarılıymışız; yine de hevesle gittiğim Viyana’da bu anlamda hayal kırıklığına uğradım. Özellikle son sahnedeki; Don Giovanni’nin cehenneme alındığı, oyunun duygularının en üst seviyede yaşandığı sahnedeki dekor Ankara temsilinde çok daha başarılıydı. Daha etkileyiciydi, insanın tüylerini diken diken etmeyi başarmıştı. Viyana temsilinde aynı sahne sönük kaldı. Sanatçılar konusuna gelirsek, Türk sanatçılarımız en az Viyanalı sanatçılar kadar iyiydi. Zaten istesem de bu işle uğraşan bir sanatçıyı eleştiremem diye düşünüyorum, yaptıkları işe çok saygı duyuyorum, ne kadar emek isteyen ve kolay olmayan bir iş olduğunun farkındayım. Ancak eleştirel bakmam gerekirse, gerçekten Türk sanatçılarımızla gurur duydum. Genel olarak sanata değer verilmeyen ülkemizde bu yola baş koymuş sanatçılarımızın, Viyana’da özel okullarda bu konularda eğitim gören, ödenekleri yeterli şekilde ayrılan, saygı duyulan ve devlet tarafından sonsuz destek gören sanatçılara taş çıkartacak profesyonellikte ve en az onlar kadar yetenekli olmaları beni çok mutlu etti. Sonuç olarak; Viyana’da, opera ve klasik müzik denildiğinde akla ilk gelen şehirde, açılışının 150 sene öncesinde yine Don Giovanni operasıyla yapıldığı binada Don Giovanni’yi izlemek, farklı kültürlerden insanlarda aynı anda aynı duyguları yaşamak, o havayı solumak çok güzel bir deneyimdi. Dünyaca ünlü bir opera topluluğunu Ankara Devlet Opera ve Balesi’yle karşılaştırmak başta saçma gelse de deneyimledikten sonra Ankara Devlet Opera ve Balesi’nin gerçekten çok güzel işleri layığıyla yaptığını, takdir ve destek görmesi gerektiğini fark etmek de beni çok mutlu etti. Umarım devletimiz ve halkımız da zamanla Viyanalılar kadar olmasa bile bu sanat dallarını kucaklar ve bu kurum ve kişiler hak ettikleri desteği, takdiri görürler. Ben kendi adıma elimden geleni yapacağım. Temsil Öncesi Viyana Opera Salonu Temsilden sonra Viyana Opera Salonu Sanatçılardan Bazıları Selam Verirken Elif Özer 21902204 Savaşın Diğer Yüzü Ocak ayının ilk pazarıydı, her pazar olduğu gibi bugün de sıcacık evimizin mutfağında annemin özene bezene kurduğu kahvaltı masasının etrafında toplanmıştı bütün aile. Annem suyu fokurdayan çayı bardaklara dolduruyor ben de dolu bardakları masaya taşıyordum. Babam ise her zamanki gibi sabah haberlerini açmış, bazen spikerle bazen de siyasilerle kavga ediyordu. İçimden “dünyada olup bitene neden bu kadar kafa yoruyoruz, bizim kendimizle derdimiz ne?” diye düşündüm, ancak babamın kanalı değiştirmesiyle karşımıza çıkan savaş haberleri bu düşüncemi tamamen değiştirmişti. dünyanın dört bir yanında yaşanan savaşlar bir anda çok ilgimi çekmişti ve bütün odağımı bu içler acısı olaylara vermiştim. Toplar, tüfekler havada uçuşuyor, çocuklar ölüyor ve masum insanlar ülkelerinden atılıyorlardı. Gördüğüm görüntüler beni adeta şoka uğratmıştı. Daha önce hissetmediğim kadar yoğun bir şekilde çaresizliği ve üzüntüyü saniyeler içinde hissettim. Sanki o yıkılan ev, gözyaşları içinde paramparça olan yuva onların değil, benimdi. O günün ardından uzunca bir süre gördüğüm görüntüleri aklımdan çıkaramadım ve kafamda döndürüp durdum. Savaş nedir? Ne için savaşır insanoğlu? Daha çok toprak, daha fazla hak için mi? Kimilerine göre böyledir evet, ama benim için bunlar bir çocuğun ölümüne, bir yuvanın yıkılışına sebep olacak şeyler olmamalıdır. Küçücük çocukları annelerinden ayırmak, ebeveynsiz bırakmak nasıl bir insanlıktır? Hangi savaş koşulunda olunursa olunsun kalbi tertemiz, saf güzellikte olan yavruları bir başlarına bırakmak doğru değil! İşte bütün bu düşünceler beni bir yıl önce izlediğim o etkileyici filme götürmüştü: AYLA. Ayla’nın da hikayesi tam da böyle işte. Kore savaşında canice katledilen ailesinin ardından; ona sahip çıkan, koruyup kollayan bir Türk askerini babası gibi görmesi ve ona sığınması. İnsanoğlu çoğu zaman merhameti ahmakça bir şey olarak görmüştür. Bazen en büyük darbeyi merhamet edip, güvenip yanımıza aldığımız, destek olduğumuz insanlardan alırız. Ancak yine de masuma merhamet etmekten asla vazgeçmeyiz, bizi temiz kılan şey de budur. İşte bu nedenle filmde beni en çok sonsuz güven ve merhamet duygusu etkiledi ve düşüncelerim derinleştikçe yeni sorular oluştu kafamda. Savaşanlar hep gaddar mıdır? Sadece savaşanlar mı etkilenir savaştan? Peki uğruna savaştığımız şeyler bir çocuğun hayallerinden daha mı önemlidir? Aslanlar ve sırtlanlar kavgasında yeşeren gonca bir gül gibi ortaya çıkmıştı Ayla. Aynı haberlerde gördüğüm çocuklar gibi o da yapayalnızdı. Sonra içimden ne zaman, ne mekan hiçbir şey değiştirmiyor olanları. Onlarca yıl farkı olsa da yaşanan iki olay arasında; yine görseller, duygular ve bütün yaşananlar aynı. Bizler yüzyıllardır bir savaş içindeyiz ve her kavgada ölen yine biziz. İnsan her şeyini kaybedince yine ancak kendine dönüp benliğini fark edebiliyor. Fakat bir çocuk, bunu tek başına nasıl başarabilir? Şunu fark ettim ki bir masumu mutlu etmek, arkasında bir dağ olmak ona eşsiz bir güven verir ve onu hayata döndürür. Bazen her şey bitti dediğimiz anda toprağa bir filiz düşer ve çölü ormana çevirir. İşte Ayla için ‘babası’ o filiz olmuştur. Bu yönden bakıldığında film duygusal yönden oldukça yoğundur ve insanda ümitsizliğin ne kadar korkunç bir şey olduğu bilincini, vefanın ise yüceliğini anlatır. Bütün bu yaşadığım düşünceler ve kurduğum empati sonucunda şunu anladım ki yaşanan en özel ve en zor günlerin ardından her ne kadar yıllar, yüzler ve ruhlar da geçse insan Elif Özer 21902204 benliğini bulduran hisse asla vefasızlık yapamaz. Kim bilir o sabah haberlerindeki masum yavrular ne zaman kendi ‘babalarını’ bulabilirler. Kaynakça Ayla. (2017). [film] Directed by C. Ulkay. Türkiye: Dijital Sanatlar Yapım Evi. Elif İpek Çakar Y Kuşağının Hastalığı Yaşamlarımız inanılması güç bir yoğunlukla geçip giderken, özellikle y kuşağı olarak tanınan bizler, ne kadar yıpranıp yorulduğumuzu fark etme fırsatını yakalayamadan yaşlanıveriyoruz. Bu durumun en önemli nedenleri, bizlere sunulmakta olan çalışma şartları ve de yaşam şekilleri. Ömürlerimiz, başka zihinlerce tasarlanıp bizlere yaşam biçimleri olarak sunulan paketleri hayatlarımıza uygun hale getirmeye çalışmakla geçiyor. Bu da doğal olarak günden güne bireyleri yıpratıyor. Bu ağırlığın en fazla hissedildiği zamanlar ise insanların iş hayatlarına atıldıkları seneler. Bana öyle geliyor ki, bireyleri en çok yoran ve yıpranmalarına en fazla neden olan süreç, genelde bu zamanlar oluyor. Günümüzde, iş bulma süreci bir hayli kıvrandırıcı. Bunun sebebi, insanların her zaman en iyi işlerde çalışmak ve en yüksek maaşları kazanmak istemeleri olabiliyor. Dolayısıyla da bir meslek seçimi yapma öncesindeki okul süreci gittikçe stresli bir hal almaya başladı son zamanlarda. Neredeyse herkes, meslek seçiminde yalnızca maddiyatı göz önüne alarak tercihlerini yapıyor. Bunun yanında aslında gerçekleştirmek istedikleri hedeflerini göz ardı ederek onları maddi açıdan tatmin edecek meslekleri tercih ediyorlar. Bunun nedeni, bizlere sunulmakta olan yaşam biçimi kuşkusuz. Bu düzen, toplumdaki bireylerin bu şekilde davranmalarını ön görüyor. Onları, yalnızca daha zengin oldukça mutlu olabileceklerine ikna edip emeklerinin karşılığını sadece maaşlarıyla sınırlandırıyorlar. Durum öyle bir hal alıyor ki, yaptıkları işlerden manevi bir tatmin duymaları onlardan beklenmiyor. İşini, yapması gerektiği şekliyle yapıyor olması ve çalıştığı iş yerine kazanç sağlaması yeterli görülüyor. Bu tatsız beklentilerin şekillendirdiği düzen içerisinde insanlar, henüz öğrenci iken meslek hayallerini maddi anlamda getirisi fazla olacak işlerde çalışma yönünde kuruyorlar. Bahsettiğim üzere, maddi olarak çok kazançlı olma isteği sadece meslek seçimini etkilemiyor. Bunun yanında bu süreç başlamadan önceki eğitim sürecinde verilen kararlarda da etkili. Bu yaşam biçimi, insan olmaktan ileri gelen ve etik çerçevesinde yer alan bazı davranışlara insanların gerekli özeni verememelerine sebep olabiliyor. Örneğin, özel yaşamlarında ailelerine, arkadaşlarına karşı oldukça kibar ve yardımsever davranışlar sergileyen bireyler, iş yerlerindeki rekabet ortamından dolayı bu nezaketten uzaklaşıp çıkarcı tavırlarda bulunabiliyorlar. Yani bu gibi insanların, onlardan beklenen bu acımasızca rekabetçi olma durumu uğrunda kazanacakları maddi fayda oldukça önemli. Dahası, bu amaç uğruna kimlik değiştirmekten yüksünmüyorlar bile ne yazık ki. Bu durumda da etik anlamda yozlaşmalar gözleniyor. Peki, harcamamak koşuluyla zenginleşmek yani cömert bir tavırla nihayetinde kazançlı olmak mümkün değil midir? Görüyoruz ki, günümüz düzeninde süregelen yaşam biçimi bunu pek de mümkün kılmıyor. Bugün ne yazık ki şu gerçeği inkâr edemiyoruz: kazançlarımız ölçüsünde yaptığımız harcamalardan dolayı mutlu sayıldığımız bir dünya düzeni içinde yaşıyoruz. İnkâr edemiyoruz ancak; varlığını sürdüren düzene de başkaldıramıyoruz bir yandan. Süregelen bu sisteme en ayak uyduramayacak insan dediğimiz kişiler bile bir noktada boyun eğiyor veya eğdiriliyor. Üzülerek gözlemliyoruz ki, insanlar kendi yapılarına uygun olmayacak davranışlar sergileyerek başkalarının mutsuzlukları üzerinden mutlu oluyorlar. Örneğin, iş yerinde başkasının ilerleyişini görüp onun yolunu kesmek mubah oluyor. Benzer bencil tavırların gözlemlendiği yerler yalnızca iş yerleriyle sınırlı değil. Rekabetin olduğu her ortamda başarılı olma hırsından dolayı birçok üzücü durum yaşanıyor. Okulda sınavlardan önce notların paylaşılmaması, benim gözlemlediğim ve bireysel hırsların paylaşma, yardımlaşma gibi özelliklerin önüne geçebildiğini gözlemlediğimiz basit bir örnek. İnsanların kendi mutluluğu, kendi kazançları her şeyden önce geliyor bu düzende çünkü. Hatta aksi şekilde davranan birinin bu davranışı oldukça akılsızca bulunabiliyor. Ekonomik kaygılardan ve tek bir koşula bağlanmış mutluluk anlayışından dolayı ortaya çıkan bu gibi sorunlar, insanların hayatlarını kendi isteklerinden bağımsızmış gibi yaşamalarına sebep oluyor. Bundan dolayı da bu hırslı ortamda birbirini takip eden birçok sorun oluşuyor insanların yaşamlarında ve hayat, günden güne tüm bireyler için yaşanması daha da güç bir hal alıyor. Turk - 102 - 77 Simge Aydın Beyazın Üstünlüğü (!) 12 Yıllık Esaret okuduğum en acıklı kitaplardan birisiydi. Her bir bölümünü yapılan haksızlığa dayanamadan okuduğum bu kitap, yaşanmış bir hikâyeyi anlatıyor. Asıl acıklı olması ise bundan kaynaklı aslında. Keşke yalnızca bir kitap olsaydı ve bunların hiçbiri yaşanmamış olsaydı dedirtiyor insana. İnsanlar nasıl bu kadar duygusuz ve acımasız olabiliyorlar bu kitapla birlikte bir kez daha görmüş oldum. Özgür bir adamken bir anda, sırf ten rengi yüzünden, köleleştirilen bir adam ve ailesine ulaşmak için hatta ondan önce hayatta kalmak için verdiği çabalar... Her zaman saçma gelmiştir bana, başka bir insandan kendini üstün görmek. Hele bir de bunun sebebi ten rengi ise. Bir de asıl kötü olanı, üstün görmekten ziyade bu insanı bir de köle olarak kullanmak, ona işkenceler yapmak. Kitapta bu eziyetler anlatıldıkça içimin daraldığını çok fazla hissettim. Bana kalırsa köle kavramı tamamen yanlış ve mide bulandırıcı. Herkes eşittir demek ne yazık ki bu adaletsiz dünyada çok zor ama hiçbir insan bir başkasının kölesi olarak doğmaz, doğmamalı da. Hadi köleliği bir kenara koydum diyelim, ya o zavallı insanlara yapılan işkencelere ne demeli. Kitabı okuduktan sonra biraz araştırma yaptığımda bu konu hakkında bir sürü eziyet hikâyesi okudum. Ben okumaya bile katlanamazken bir zamanlar bunların gerçekten yaşanmış olması şok edici. Günümüzde artık köle meselesini pek fazla göremesek de ırkçılık hala dünyamızın en büyük sorunlarından bir tanesi. Hala bazı yerlerde koyu tenli insanların alınmadığı restoran ya da mekânlar var. Sadece koyu tenli ya da açık tenli diye de ayrım yapılmıyor artık. Çekik gözlü, Asyalı, oralı buralı. Bunun sebebi bana kalırsa aşırı milliyetçilik. Bazen insan o kadar kaptırıyor ki milliyetçi olmaya diğer insanlar sanki insan değilmiş gibi davranabiliyoruz. Örneğin bir terör olayı yaşansa bir sürü insan ölse ilk olarak soracağımız soru “Nerede?” olur. O kadar önemsiyoruz ki kendi milletimizi başka ülkelerdeki insanlar sanki önemli değil. Geçenlerde televizyonda koyu tenli insanların da kendi aralarında daha açık tenli olanları dışladıklarını anlatan bir programa rastladım. Açıkçası gerçekten çok şaşırmıştım bu duruma. Neden bir insan kendine yapılan haksızlığı bir başkasına yapar ki? Dışladıkları insanlar için gerçekten çok üzülmüştüm. Tüm bunlardan çıkardığım sonuç ise insanın bencil ve duygusuz olduğuydu. Kitabın sonunda bir süre bu konu hakkında düşündüm, neden böyle bir düşüncenin ortaya çıkmış olduğunu, neden hala hepimizin dilinde olduğunu. Morgan Freeman demiş ki “Eğer herkes ırkçılık hakkında konuşmayı bıraksaydı şimdi ırkçılık kalmazdı” (2005) . Küçüklüğümüzden itibaren bu konu hakkında binlerce şey duyuyoruz ve bu da bizim bilinçaltımıza ister istemez işlemiş oluyor. Ben hiçbir insanı ayırt etmememe rağmen, koyu tenli bir yabancıyı gördüğümde elimde olmadan da olsa biraz garip hissediyorum. Bunun sebebi Türkiye’de daha çok açık tenli insanların bulunmasından dolayı da olabilir. İnsan her şeyden önemlidir ve bu dünyaya hepimiz eşit olarak gelmişizdir. Bunu değiştirmek isteyen insanları gerçekten kınıyorum doğrusu. Birbirimizi sevmeli ve haklarımıza özen göstermeliyiz. Umarım gelecekte bir gün ırkçılık diye bir kelime kalmaz. Her ne kadar buna inanmasam da umut ediyorum böyle olmasını. Olabildiğince bu konu hakkında konuşmamak en doğru karar olacaktır. Böylelikle zamanla unutulup gider ve insanlar hak ettiği eşitliğe kavuşur ve mutlu yaşarlar. Kaynakça: Northup, Solomon. 12 Yıllık Esaret. Penguin kitapları,2016. Freeman, Morgan. Kişisel görüşme. 22 Ağustos 2014 Doğa Tekin RASTGELE YAŞAMAK Luke Rhineheart’ın “Zar Adam”ı ve “Zar Teorisi” ile ilgili düşünceler... Bu yazıya başlamadan önce aklımda üç farklı başlık fikri vardı. Gittim oturma odasındaki tavla takımına, aldım zarlardan birini. 1 veya 2 gelirse ilk başlığı, 3 veya 4 gelirse ikinci başlığı, 5 veya 6 gelirse de bu başlığı yazacağım dedim. Salladım zarları ve bıraktım, 5 geldi. Tereddüt etmeden yazdım zarın bana emrettiği başlığı. Bunun gibi küçük ve nispeten önemsiz kararsızlıklardan kurtulmak için fena bir yol değil aslında. Peki ya bu zara önemli konularda danışsaydım? Hatta kararsızlıklarımı çözmek için değil de ne istediğimi gayet iyi bildiğim konularda başvursaydım bu zara? En önemlisi de, ben bu zara verdiğim seçeneklerin arasına hiç yapmak istemediğim şeyler de koysaydım? İşte Luke Rhineheart ve “Zar Teorisi” sizi buna teşvik ediyor. Rhineheart’a göre, herkesin aslında birçok kişiliği vardır fakat toplumsal normlar, yasalar ve diğer insanların etkileri nedeniyle bu kişiliklerin çoğu sürekli baskılanır. Zar Teorisi’nin amacı toplumsal normları kırıp, gerektiğinde yasaları bile yok sayarak, kişinin benliğini parçalayıp bu saklı kişiliklerin hepsini açığa çıkarmak. Rhineheart’ın yolundan giden bir “zar adam”, bazen eşini çok sevip bazen aldatmalı, çocuklarına bazen en iyi şekilde bakıp bazen eve bile uğramamalı, alkol, sigara ve uyuşturucuya karşı olup hepsini kullanmalı, cinsellikten nefret etmeli ama cinsel ilişki için para ödemeli, dindar ve dinsiz olmalı, bir gün barış yanlısı bir gün de psikopat olmalıdır. Yazara göre bütün bunları sağlamanın yolu da hayatını bir zarın üste gelen yüzüne bakarak yaşamaktan geçiyor. Sonuç olarak kişide kısmi kontrollü bir şizofreni yaratıyor bu süreç. Kısmi Doğa Tekin kontrollü diyorum çünkü sonuçta zara seçenekleri veren yine kişinin kendisi. Fakat bu kontrolü en aza indirmek de bir zar adam olmanın gerekliliklerinden. Zara seçenekleri verirken bu seçenekleri olabildiğince zihnin en uç köşelerinden seçmek, ruhun derinliklerinde saklanan arzuları ve korkuları da eklemek gerekiyor gerçek bir zar adam olmak için. Tabii bir de zarın kararını kutsal bir emirmiş gibi uygulamak. Benim bu teoriden bu kadar etkilenmemi sağlayan en önemli etken yazarın üslubu. Öncelikle, kitabın kapağındaki yazar ile odak figür aynı insan. Hatta hikayeyi ve bu teorinin oluşumunu da bizzat Luke Rhineheart’tan dinliyorsunuz çünkü kitap bir otobiyografi şeklinde yazılmış. Yazarın bu kitabı keyifle okunup bir köşeye bırakılsın diye yazmadığı çok belli. Gerçekten de yarattığı yaşam teorisini benimsediğini ve herkese açıklamaya çalıştığını hissettiriyor okura. Hatta bunu başarmak için alışılmışın dışına çıkıp kitabın ortasında bizzat sesleniyor okura: “Ve sen, bunları okuyan Okur, iyi dostum ve çılgın okurum, sen de aslında bir Zar Adamsın. Bu kitabı buraya kadar okuduğun için, burada portresini çizdiğim kişiliği, yani Zar Adamı ruhunda taşımaya mahkûmsun aslında. Sen çoklu bir kişiliksin ve onlardan biri de benim işte. Ben senin içinde bir pire yarattım ve o seni ölene kadar kaşındıracak. Ah, Okuyucu, aslında benim doğuşuma asla izin vermemeliydin. Hiç kuşkusuz diğer kişilikler de seni arada sırada ısırıyorlardır. Fakat Zar Adam piresi her zaman kaşınmanı ister, doymak bilmez o. Bundan sonra kaşınmadan asla duramayacaksın—ama kendin de pire olabilirsen kurtulursun bundan.” Kitabın atmosferine kendimi son derece kaptırmışken yazar bu satırları üstüme salınca tüylerim ürpermeden edemedim. Luke Rhineheart hikaye boyunca zarlar söylediği için işinden ayrılıyor, karısını ve çocuklarını terkediyor, tecavüz ediyor ve cinayet işliyor. Yazar okurlarından bunları yapmasını istiyor diyemem ama onları zar hayatını denemeye teşvik ediyor kesinlikle. İlginç düşünceleri ve bu düşünceleri işleyişiyle belli bir oranda başarılı da oluyor. Başlık seçmek için kullandığım zarı şuan tekrar atmayı, seçeneklere de şuana kadar yazdığım her şeyi silip başka bir şey hakkında baştan yazmak gibi seçenekler koymayı düşündüm. Farkettim ki zar bana bunu yapmamı söylese onu dinlemezdim. Sanırım rastgele yaşamak bana göre değil fakat bu kitabı okuyup benden çok daha fazla etkilenen, benden daha cesur ve belki de zar yaşamını benimsemeye karar veren insanlar olacaktır. Onların bu işi ne kadar ileri götüreceğine sadece kendileri ve zarlar karar verebilir... YANLIŞ DOĞRULARIMIZ “En uzak mesafe ne Afrika’dır, ne Çin, ne Hindistan… Ne seyyareler, ne de yıldızlar geceleri ışıldayan… En uzak mesafe iki kafa arasındaki mesafedir; birbirini anlamayan…” Can Yücel (Herman Amato’dan çeviri) Biz insanlar, doğamız gereği kendimize yakın bulduğumuz insanları, düşünceleri, yerleri daha kolay benimsiyoruz. Bize aykırı olanı, farklı geleni ise anlamadan kendimizden uzaklaştırıyoruz. Bunun modern dünyada bir adı var: Ön yargı. Peki, nedir bu ön yargı? Kanımca önyargı, dünya üzerinde tedavisi bulunmayan tek hastalıktır. Semptomları insanın vicdanında görülür. Yaşlandıkça, yaşanmışlıklar arttıkça baş gösteren bir hastalık bence. “Ön yargı” dediğimiz kavramın dozunun insanların yaşadıkları tecrübelerle doğru orantılı olduğuna inanıyorum. Siz hiç hayatınızda küçücük çocukların birbirleriyle oynamama nedenlerinin siyasi görüş ayrılığı olduğunu gördünüz mü, duydunuz mu? Ya da dini görüş farklılıkları yüzünden birbirinden nefret eden çocuklar gördünüz mü? On sekiz yıldır şu dünyadayım, böyle bir şeye bir defa bile rastlamadım. Bence bir insanla ilk temasa geçtiğimizde ilk önce hayatımızda o güne kadar yaşadığımız bütün birikimleri analiz ediyoruz. Yaşanmışlıklarımızla kavramları eşleştiriyoruz. Bireysel deneyimlerimizi bir anda genele vuruyoruz. Kısacası, daha tanımadan, bilmeden geçmişte yaşadıklarımıza dayanarak karşımızdakine veriyoruz hükmü. Hiç işlemediği bir suçun ağırlığını, onun omuzlarına yüklüyor, kendi gözlerimizde onu parmaklıkların ardına mahkûm ediyoruz. “Biz” ile başlayan cümleler yerini “ben” ile başlayanlara bırakıyor. Kalbimizi, vicdanımızı o kişiye karşı kapatıyoruz bir nevi. Gördüğümüze değil, istediğimize inanıyor ve ona göre etiketlendiriyoruz insanları. Kimininki Yahudi, kimininki zengin, kimininki ise dinsiz. İnsanlara layık gördüğümüz bu etiketler, damgalar karşımızdakini tam anlamıyla tanımadan asla silinmiyor gözümüzde. Hayatımızdaki değerli zamanların çoğu, bu etiketleri, insanları tanımaya başladıkça, onların üzerinden söküp atmaya uğraşmakla geçiyor aslında. Zaman zaman kendimizi, karşımızdaki bireyin aslında hiç de beklediğimiz gibi çıkmadığı yönünde düşünürken buluyoruz. Bir anda yerleştirdiğimiz bu tabuları yıkmak bizden çok fazla şey götürüyor aslında. Zamanımızı, kendi yarattığımız yanlışları düzeltmeye, onları doğrulara çevirmeye harcıyoruz. Peki, bu doğrular, yine bizim türettiğimiz, yakıştırdığımız doğrular mı? Bence kesinlikle öyle. Biz insanlar, çoğumuz empati yeteneğinden yoksun kimseleriz. Başkalarının hayattaki doğrularını kabul etmiyoruz, edemiyoruz. Neden mi? Düşünsenize, hayatımız boyunca çevremize tek bir açıdan bakmaya alışmışız. Dünyayı, insanları baktığımız bu açıdan elde ettiğimiz tecrübelere göre yorumluyoruz. Yani dünyayı, insanları kendimize özgü kavramlarla tanımlıyoruz. Dünyada şu anda yaşayan yedi küsur milyar insan var. Yedi milyar farklı bakış açısı var. Yani herkesin çevresini yorumlama ve anlama şekli birbirinden farklı. Eğer biz insanlar, bizi biz yapan bu farklılıklara saygı duymazsa ve hoşgörülü olmazsa, kime arkadaş, eş, dost diyebiliriz ki? Neden daha kendimiz mükemmel değilken, başkalarının bizim için mükemmel olmasını bekliyoruz? Hayatta aslında kimsenin, hiçbir şeyin göründüğü gibi olmadığını şu anda kadim dostlarımdan biri olan, kardeşim dediğim biri öğretti bana. İlk tanıştığımızda onu dış görünüşüne göre yargıladım. Uzunca bir süre de bu tabuyu kıramadım. Çekemiyordum onun benim çevremde olmasını. Hatta ufaktan ufağa nefret tohumları atmıştım içime. Bir gün tesadüfen karşılaştık, başladık konuşmaya. Benim gözümde bir kömür kadar değersiz bir taşken, bir anda parlayan elmasım oldu. Hayattaki bakış açısı, kendi doğrularımın aslında ne kadar yanlış olduğunu gösterdi bana. Onunla beraber, minik adımlarla ön yargının vicdanımdaki ağır yükünü hafiflettim. Bence ön yargı, insanın kalbine, vicdanına giden tüm yolları kapayan ağır bir yük. Bu ağır yükü, hoşgörüyle, farklılıkları kabullenmeyle hafifletmeliyiz. Çünkü öyle bir gün gelir ki, o ağır yükün altında ezilir kalırız. Seda ONGAN KAYNAKÇA: Yücel, Can . En Uzak Mesafe . Herman Amato’dan çeviri Belki de Korkmalıyız Yıllar önce, insanlığın ilk dönemlerinde “korku” denilen duygu atalarımızın hayatlarını kurtarırmış. Bir aslanın yanına gitmek istediklerinde hissettikleri korku duygusu, onları bu tür tehlikeli eylemlerden korumuş ve belki de insanlığın devamını sağlamış. Yıllar geçtikçe, yaşantılarımız değiştikçe korku duygusunu hissettiğimiz anlar da değişti doğal olarak. Okula giderken bir aslandan korkmak yerine, belki biriyle karşılaşmaktan korkuyoruz, belki de etmek zorunda olduğumuz bir sohbetten. Ancak, bunlardan korkmak, bize içgüdüsel olarak doğru gelse de aslında çoğu zaman hayatımızda yanlış kararlar vermemize yol açar. Bir hafta bile değil, sadece ve sadece bir günde belki onlarca şeyden korkuyorum. Akademik korkularım, sosyal korkularım ve bazı yaşamsal korkularım beni yapmak istemediğim şeylere zorluyor. Dersler, sınavlar ve notlarım akademik korkularım oluyor. Dersleri geçmem gerektiği konusunda kendimi çok zorluyor ve strese sokuyorum. Ek olarak mezun olduktan sonra neler yapacağım konusunda endişelenerek, daha şimdiden mutsuz bir hayata kendimi sürüklüyorum. Halbuki bu korkuya sahip olmasam ve her şeyi zamanı geldiğinde hallederek aşama aşama ilerlesem hem mutlu hem de başarılı bir insan olacağım belki de. Sosyal korkularıma, sınıfta herhangi bir konuda bir sunum yapmayı örnek gösterebilirim. Bu korkuya sahip olmasam, çok rahat bir şekilde istediğim gibi bir sunum yapma şansım varken, korkarak kendimi bir hata yapmaya ve başarısız olmaya itiyorum. Yaşamsal korkularım ise daha farklı. Ülkemizde son zamanlarda yaşanan olaylar yüzünden kampüs dışında arkadaşlarımla vakit geçirmek neredeyse imkansız hale geldi ve uzunca bir süre böyle devam edecek gibi görünüyor. Bunun gibi sosyal faaliyetleri gerçekleştirmeyi gerçekten çok isterken, eski çağlarda yaşanan “aslan korkusunun” bir benzeri olarak kendime zarar gelebileceği düşüncesiyle dışarıda vakit geçiremiyorum. Örneklendirdiğim tüm bu korkuları ele alırsak, bazılarının yararlı, bazılarının ise sadece bir alışkanlık sonucu var olduğunu ve yarardan çok zarar getirdiğini söyleyebilirim. Hatta bu korkulardan bir tanesi yaşandığında zincirleme bir şekilde diğerlerinin de etkilendiği bir gerçektir. Örneğin, sosyal korkularımda bahsettiğim “sunum yapma korkusunun” bir sonucu olarak başarısız olacağımı düşünürsem, akademik korkularım da tetiklenmiş olur. İşte tüm bu bahsettiğim korkuların içinden iyi olanların sağlıklı bir şekilde bizi korumasını devam ettirmesini sağlayıp, zararlı olanların ise bir şekilde kademeli olarak yok edilmesini sağlama gibi bir şansımızın olup olamayacağını araştırdım. Bulduğum sonuçlar geleceğe biraz daha umutlu bakmamı sağladı desem yalan olmaz. Araştırmalarım sonucunda öğrendim ki aslında birçok korkumuzdan kurtulmamız mümkün. Mümkün, fakat kolaylık ya da zorluk açısından bir şey söyleyemem. Öncelikle ne gibi bir korku ile uğraştığımıza bağlı. Bu küçüklükten gelen ve travma sonucu ortaya çıkmış bir korku ise büyük ihtimalle bir uzmana başvurulması gerekir. Bazı korkuları ise kendi kendimize bile yenebilirmişiz. İşin sırrı, beynimizin kontrol edemediğimiz kısmına, bizi korkutan bu olayı olabildiğince yaşatmak. Fakat burada, bize zarar gelmeyecek şekilde önlemimizi almamız gerektiğine dikkat çekmek istiyorum. Korktuğumuz bu anı yaşayan beynimiz bize kaçmamız gerektiği sinyalini yollayacaktır. İşte en önemli kısım burada başlıyor. Kaçmamız gerektiğini hissettiğimiz anda kendimizi rahatlatıp kalmayı başarabilirsek, beynimiz şunu öğrenmiş oluyor: Burada kalmam bana zarar vermiyor. Böylece bu korkumuzdan kurtulmuş oluyoruz. Bu yöntemi öğrenmem beni biraz daha hayata bağladı diyebilirim. Zorluklar yaşadığım konularda ve en ümitsiz olduğum anlarda bile bir çözüm yolu olması beni rahatlattı. Korkularımın bana zarar verdiği anları en aza indirgeyerek yaşam kalitemi yükseltmek şu andaki hedeflerimden biri. Hayati olarak bana yarar sağlamayan korkularımı azaltmadığım sürece gerçekten “yaşadığımı” söyleyemeyeceğim sanırım. Daha mutlu, huzurlu ve korkusuz bir gelecekte görüşmek üzere… Tarkan Ata Kan Kurtlar Vadisi Irak Film İncelemesiPetrol Üzerine, Petrolden Kara PlanlarKurtlar Vadisi Irak, Kurtlar Vadisi dizisi oyuncu kadrosunun yer aldığı ve yapımcılığını RaciŞaşmaz'ın yaptığı ilk film. Bu film çekildiği dönemde gerçekleşen siyasi olayları konu alan birsenaryoya sahip. Mesela o dönemde Türkiye gündemini sarsan, başa çuval geçirilme olayınada değiniyor. 14 milyon dolar bütçeyle çekilen film, en yüksek bütçeli 2.Türk filmi olarak dagözümüze çarpıyor.Film Irakta geçiyor, henüz ilk sahnesinden aksiyona doyuyor izleyici. Polat Alemdar veadamları, kendilerini aramak isteyen Irak askerlerini öldürerek başlıyorlar işe. Asıl hedefte iseAmerikan komutanı var. Film boyuncabir çok aksiyon sahnesi gördüğümüz gibi, canlı bombasahneside çok başarılı ve gerçekçi yapılmış. Orda yaşananları, insanların psikolojilerini vehalkın içinde ki gruplaşmayı çok iyi özetlemişler bir sahnede. Sadece bu sahneyle ilgili bile biryazı yazılabilir. Film dünya çapında övgüden çok eleştiri aldı bunun en önemli sebebiyse,senaristlerin olaylara dünyanın genel kabullerinden çok bir Türk gözüyle bakmalarıydı, bu dadoğal olarak olay kurgusunun Türk olmayan çevrelerce hazmedilememesine, Türkvatandaşlarınınsa göğüslerinin kabarmasına sebep oldu. Tabii bu tarz bir senaryoşekillenmesi doğaldı çünkü senaristler gibi Raci Şaşmaz da milliyetçi fikirleriyle tanınan birinsandı. Buna bağlı olarak ortaya koydukları eserlerde de hem kendi hem de milli bilincimizeuygun davranmalarına şaşırmamak gerekir.Bugün dahi, filmin sinemalarda gösteriminin üstünden 8 yıl geçmiş olmasına rağmen,olayların sıcaklığı ve etkileri sürmekte. Irâak ve diğer Orta Doğu ülkeleri kan ağlamakta,petrol adeta burunlarından getirilmekte hâlâ. Peki bunlar kendiliğinden mi oldu? Dışardan negibi etkiler oldu da böyle tepkiler doğurdu? Film bu konuları tartişmamız için bize kapılarıaçıyor ve gir diyor. En önemli sorularımızdan birisi şu olmalı ; Amerika'nın orda ve ordakidemokrasiylene işi var? Filmin de o dönemin siyasetinin de en önemli sorusu bu. Diğersorular ise şunlar; Türkiye bu işin neresinde durmalı? Ümmetçi bir anlayış mı yoksa milliyetçibir düşünce mi gütmeli? Türkiye yanında Amerikanları mı yoksa Arapları mı görmek istiyor?Avrupa ve İsrail bu işin neresinde? Tabii bu soruların yanına günümüzde dünyada en çokcevap aranan soruyu da sormayı ihmal etmeyelim; Kim bu IŞİD ?Gerçekçi bir tutumla tüm bu sorulara cevap vermek tam olarak bizlerin elinde. Elimizde birtakım basitbilgi var güvenebileceğimiz. Bu bilgilere dayanarak sırayla soruları cevaplamayaçalışalım. Amerika uzun bir zamandan beri Rusya ile güç mücadelesinde. Dünya hâkimiyetiiçin birbirleriyle yarışıyorlar bu birinci bilgimiz. Günümüz dünyasında en kıymetli şey dolardeğil enerji yani petrol bu ikinci bilgimiz. Günlük olarak sadece Amerika, bütün dünyanın gerikalan ülkelerinden daha fazla petrol tüketiyor bu da üçüncü bilgimiz. Bu bilgileri topladığımızzaman Amerika'nın siyasette önceliği petrol olmak zorunda sonucuna rahatça varabiliriz, aynızamanda hele ki bu petrol Rusya'nın coğrafyasında çıkıyorsa, o petrolü Rusların elindenalmaktan daha karlı ne olabilir ki ?İşteKurtlar Vadisi Irakbize girmemiz, irdelememiz, kurcalamamız için bu tür kapıları açıyor.Olaylara bir Türk aynı zamanda da bir Müslüman gibi bakmamıza yardımcı oluyor. Hele kitoplum olarak bu denli ayrışmalar yaşadığımız bugünlerde, geriye dönüp bir bakmak hemTürkiye Cumhuriyeti vatandaşı hem de Müslüman olmayı (müslümansak tabii) tekraranlamak, bu iki kavramı tekrar sentezlemek ihtiyacı doğmuştur.Ahmet Namlı-21301661-Turk101-48İstanbul ve Ben, Biraz da Büdü Başlığına ve arka kapak yazısına dayanarak kendimle bağdaştırabileceğim ve böylece blog yazısı yazmamı kolaylaştıracak bir kitap okuma umuduyla almıştım Atarlı Romantik’i. Kitabın başlarında hayal kırıklığına uğradım çünkü ana karakter Bürge –namıdiğer “Büdü”- ile neredeyse hiç ortak yanımız yoktu. Büdü çok sevdiği erkek arkadaşıyla uzun süreli bir ilişki yaşamış, ondan ayrılınca da çok üzülmüştü; ayrıca onu mutsuz eden bir işte çalışıyordu. Tüm bunlar benim yaşamadığım deneyimlerdi. Büdü’nün konuşma üslubu bile bana çok yabancıydı ve bu şekilde konuşan bir karakterle bağ kurma ihtimalimin olmadığına karar vermiştim. Ta ki Büdü İstiklal Caddesi’ndeki kırmızı tramvaya binip de şöyle diyene kadar: “Tramvayın arkasına takılan çocuklar, bicik bicik oyuncaklar öttüren seyyar satıcılar, otuz milyon tane yerden gelen müzik sesi, her şeye bayıla bayıla bakan turistler vardı etrafta. İstiklal’de olmayı hep sevmişimdir zaten, bence insanlar burayı biraz da insan beyninin içine benzediği için seviyorlar. Karmakarışık...” (Birdane 94). Bu satırları okurken kitapla ilgili tüm hislerim değişmişti. Meğer Büdü ile çok önemli bir ortak noktamız varmış: İstanbul sevgisi. Kendimi bildim bileli İstanbul’u çok severim. 7-8 yaşlarındaydım, dayımlar İstanbul’a taşınmıştı ve biz de sık sık onları ziyarete gidiyorduk. İstanbul’a yolculuk haberini duyduğumda çok sevinirdim; arabayla giderken ise saatler ilerledikçe sıkılıp sabırsızlanır, anneme ne zaman denizi göreceğimizi sorardım sürekli. Boğaz’a geldiğimizde ağzım açık kalırdı. İki kara parçası arasında masmavi deniz ve küçük bir ben... Manzaranın hangi tarafta daha güzel olduğuna bir türlü karar veremez, hiçbir şey gözümden kaçmasın diye kafamı bir sağa bir sola çevirip dururdum. Karşıya geçince dev gökdelenler karşılardı bizi, “böyle kocaman binalara neden ihtiyaç duyulur ki?” diye şaşırır ve o binalarda kimlerin çalışıp ne işler yaptıklarını merak ederdim. Belki bir gün ben de orada çalışacaktım, kim bilir? Bu şekilde merakla etrafı seyrederdim Boğaziçi Köprüsü’nden 4. Levent’e kadar, sonra dayımların evine ulaşırdık. Hem dayımları özlemiş olurdum hem de kardeşim olmadığından küçük bir bebek olan kuzenimi görmek beni çok mutlu ederdi. Böyle sevdiğim insanların bu güzel şehirde yaşaması da İstanbul’a hayranlığımı arttırdı. Bir akşam dayım bizi Bebek’te denize sıfır bir kafeye götürmüştü. Dayımın bana hangi içeceği aldığı dâhil, mocha idi, o akşama dair hiçbir şey hafızamdan silinmedi. Hafif serinliğe rağmen dışarda oturmuştuk; üşümemek için elimdeki kahveyi sıkıca tutuyor, bir yandan da etrafı izliyordum. Denizin gün ışığındaki o huzurlu mavisinden eser kalmamış, deniz de hava gibi kapkaranlık olmuştu. Bu bilinmezlik beni biraz ürkütmesine rağmen karşı yakadan göz kırpan ışıkları görünce rahatlamıştım. Yine büyülenmiştim bu şehrin güzelliği karşısında. O günden itibaren, kurduğum hayallerde İstanbul hep kendine bir yer buldu. Büyüdükçe kurduğum hayaller daha sağlam temellere oturdu; örneğin 5. sınıftayken Robert Koleji’ne gitmenin hayalini kuruyordum, ortaokulda ise Kabataş Lisesi’ne -galiba bundaki etken geleneğimiz olduğu üzere annemle Beşiktaş-Ortaköy arasında yürümemiz ve bu sırada Kabataş’ın yanından geçmemizdi. Lisedeyken hedefim üniversitede Boğaziçi’ne gitmekti, ders çalışırken en büyük motivasyonum Boğaziçi Üniversitesi’nin kampüsünü gözümde canlandırmaktı. Sınavda hedefime ulaştığım hâlde ailem Ankara’da olduğu için Bilkent’i tercih ettim, kalbimin değil mantığımın sesine kulak vermem gerekmişti. Üzüldüğümü gören yakınlarım ise sürekli olarak orada yaşamanın güçlüklerinden bahsediyorlardı. Oysa bana göre İstanbul’un zorlukları, nazar boncuğu gibidir; güzelliğini bozamayan, sadece dikkatleri başka yöne çeken... Şimdilerdeyse mezun olduktan sonra İstanbul’da çalıştığımı hayal ediyorum. Büdü’nünki gibi Boğaz’ı uzaktan gören mütevazı bir dairede kalmak; bana kızıymışım gibi samimi davranacak, hamaratlığını konuşturduğu yemeklerden getirecek tatlı bir teyzenin komşum olması, hayallerimi süsleyen küçük detaylardan bazıları. Yaşım büyüdü, hayallerim değişti belki ama arka plandaki Boğaz manzarası hiç değişmedi. Atarlı Romantik mutlu sonla bitiyor ve ben gülümsüyorum, aklımda İstanbul... Sueda Taner Kaynakça Tat Birdane, Merve. Atarlı Romantik. İstanbul: Okuyan Us Yayınevi, 2013. Baskı. Burhan Teke Bağlanmam Gerek Doğduğumuz andan bu yana sürekli birilerine bağlılık hissederiz. Bu bağlılık hayatımızın başlarında annemize karşı hissedilir. Bebeklerin herhangi bir şeye ihtiyaç duyunca çığlık çığlığa annelerini aramaları bundandır galiba. Kendine Giden Yol adlı kitapta yazar Jorge Bucay, bu bağlılığın derinlerine iniyor ve aslında bu bağlılığın başkalarına değil kendi içimize olması gerektiğini anlatıyor. Hayatımızda sürekli birilerine bağlılık hissediyoruz. Bu insanlar zaman geçtikçe değişiyor. Küçükken genelde ailemize ve en yakın arkadaşlarımıza karşı hissediyoruz bu yakınlığı. Yaş ilerledikçe bu insanlara olan bağlılıklar değişiyor. Aileye olan ihtiyaç hiçbir zaman kaybolmasa da zamanla azalıyor. Zamanla insan, yakın çevresindekilere bağlılık hissediyor. Sonra, kendi ailesini kurunca kendi ailesine güçlü bir bağlılık hissediyor. Sanki hayatına anlam katan, yaşamını değerli kılan onlarmış gibi… Sanki onlar olmazsa hayatta yapabileceklerimiz sınırlanacak, hayat, çekilmez ve zorlu bir şey olacak gibi… Onları kaybetsek ne yapacağımızı bilemez duruma düşeceğimizi hissederiz. Onları kaybetme düşüncesi bile insana korku dolu anlar yaşatabilir. Bu yüzden bu bağlılıklar zararlıymış gibi geliyor bana. Çünkü insan, bağlı olduğu birisine ulaşamayınca veya onu kaybettiğinde yarım kalıyor. Düşünsenize bir gün için annenizi, babanızı veya en yakın arkadaşınızı kaybettiğinizi. Hayatınız eskisine kıyasla çok farklı olmaz mıydı? Bence öyle olurdu. Bu yüzden mantıksal olarak bakarsak insanın başkalarına değil kendisine bağlı olması gerekiyor. İnsan, birilerine bağlılık hissetmediğinde veya bağlılıklarının zayıfladığını hissettiğinde yeni yakınlıklar kurmaya çalışıyor. Bence bunun sebebi insanın yalnızlık hissetmesi. Bence başkalarına olan bağlılıklarımızla hayatımızı anlamlandırıyoruz. Bu bağlılıklardan yoksunlaşınca da hayatımızın anlamı azalıyor ve daha yalnız hissediyoruz. Hatta kalabalık içinde yalnız olma deyimi bu bağlılıkların azalmasından doğmuş olabilir. Bu yalnızlık hissini gidermek için yeni yakınlıklar kurmaya çalışıyoruz. Yazar da, yalnızlık kısmı hariç, “Acı çeken insanlar, kendileri tarafından terk edilmişlerdir. Kendi yetişkin halleri onları terk etmiştir; içlerindeki çocuklar yalnızlığa terk edilmiştir; onları kontrol edecek kimse kalmamıştır. Bu kişileri yardım – hatta daha fazlası, bağımlılık- bulabilmek için etraflarına, her yere bakınmak zorunda kalmışlardır.”(s. 74) cümleleriyle böyle düşündüğünü gösteriyor. Bağımlı olduğumuz insanlar hayatımızı şekillendiriyor ve bir bakıma yönlendiriyor. İnsan tamamen özgür olabilmek için başka insanlara olan bağımlılıklarından kurtulup sadece kendine bağımlı olması gerekiyor. Nasıl mı? Mesela insan bir şeye ihtiyaç duyduğunda o ihtiyacını karşılayacak birisini aramak yerine kendi ihtiyacını karşılamaya çalışmalı. Bana her zaman yapılabilecek bir şey gibi gelmiyor aslında bu. İnsan bir şeye ihtiyaç duyduğunda ilk başvuracağı kişi kendisi olmalı fakat her ihtiyacımızı yardım almadan karşılayamayız. Toplumların oluşmasının sebebi de bu değil midir zaten? Yazar, bağlılıklarımızın sebebini sadece ihtiyaçlarımız olarak gösteriyor. Bence tek etken bu değil. Çoğumuz ailemizden uzak yaşıyoruz ve onlara çoğu zaman ihtiyaç duymuyoruz ama onlara olan bağlılığımız her zaman devam ediyor. Yani ailemize duyduğumuz ihtiyaçlardan dolayı kurduğumuz bağlılık ve yakınlık, onlara olan ihtiyacımızı ortadan kalksa bile hayatımız boyunca devam ediyor. Tamamen özgür olmak için bağlılıklarımızdan kurtulmak mantıklı bir fikir gibi gözükebilir ama bizi insan yapan şeylerden biri değil midir birbirimize olan bağlılıklarımız? Birbirimize karşı hissettiğimiz bu yakın hisler hayatımızı anlamlandırır. Birbirimize duyduğumuz ihtiyaçlar birlikteliğimizi korumamızı sağlar. Bunlardan kurtulup tamamen kendi kabuğumuza çekilmeye çalışmak biraz bencilce bir düşünce gibi geliyor bana. Bence bu yüzden birbirimize ihtiyaç duymaktan çekinmeyelim. Siz de ihtiyaç duymanın hayatınızı daha değerli kıldığını görebilirsiniz bence. Kısa olan hayatımızı kendi başımıza yaşamak yerine hep beraber değerlerimizi paylaşalım ve bağlılıklarımızdan korkmayalım. Kaynakça Bucay, Jorge. 2015. Kendine Giden Yol. İstanbul:Epsilon Yayınevi TOPLULUKTAKİ YALNIZLIKLAR "Kimsenin birbirine acımadığı, herkesin kolayca birbirinden nefret ettiği, birinin ötekine yardım etmeyi aklından dahi geçirmediği soğuk ve umutsuz bir dünyada yaşıyoruz. Yalnızlıktan korktuğumuz ama sürekli yalnız kalmaya çalıştığımız, yalnızlığımızın yetmediği ve bitmediği bir çağdayız." (sf. 23) Geçenlerde Ercan Kesal'ın Cin Aynası adlı şahane öykü kitabını okudum. Kesal'ı öncelikle Nuri Bilge Ceylan filmlerinden tanıyordum, ama özellikle Peri Gazozu adlı kitabından sonra daha yakından takip etmeye başladım. Kesal'ın doktor olması nedeniyle Anadolu'nun dört bir yanını karış karış gezmesiyle ortaya çıkan yüzlerce olağanüstü hikâyeyi son derece akıcı ve "yakıcı" bir dille anlatıyor olmasından aldığım hazzı tarif edemem. Bazen bir köy kıraathanesinde dedesinin koynuna sokulan yetim bir çocuğun hüznünü bazen de kasabaya ilk kez inen yaşlı bir kadının gazoz içişini derin bir psikolojik gözlem gücü ve doğallıkla anlatması nedeniyle Kesal'ın yazdıkları bana çok iyi geliyor. Bu yazıda da yukarıda alıntıladığım pasajdan hareketle Kesal'ın ele aldığı modern çağdaki tahammülsüzlük meselesini yine kitaptan edindiğim izlenimler aracılığı ile aktarmak amacındayım. Eskiden insanlar en az kendileri kadar başkalarını da umursardı ancak günümüzde artık çevremizdeki insanları eskisi kadar umursamıyoruz. Koca şehirlerde gün boyu insanlar kendi dertlerini halletmeye çalıştıkları için yanlarındaki kişilerin dertlerini ya da mutluluklarını görme fırsatı bulamaz durumdalar. Görseler de pek umursamayacak vaziyetteler. Trafik, iş stresi ya da başka dertler, giderek hayatımıza daha da yerleşen internet ve sosyal medya kültürü insanları yalnızlığa ve bencilliğe itmiş durumda. İnsanlar bunun farkına varamasa da. Kesal'ın yalnızlık konusunda yaptığı tespite son derece katılıyorum. Yalnız kalmaya çalıştığımız, özel alanımızı ve mahremimizi korumaya çalıştığımız, insanların yüzlerine nefretle baktığımız bir dönemdeyiz; ancak yine de insanlara muhtacız. Yalnızlık arzusuyla tutuşuyoruz; fakat aynı zamanda yalnız kalmaktan da ölesiye korkuyoruz. Artık yalnızca elektrik kesildiğinde ya da internet bağlantısı koptuğunda ev içindeki bireyler bir araya geliyor. Kendi ailemden örnek vermem gerekirse sadece akşam televizyon izlerken tüm aile bir arada olabiliyoruz. Onda da sohbet etmekten çok boş boş ekrana bakıyoruz ve birbirimizin derdinden çok ekrandakinin derdine yoğunlaşıyoruz beraber. Yani sözde ailecek takılıyoruz ama herkes yalnız aslında, herkes kendi dünyasında. Ya da evin dışına çıkalım. Metroya bindiğimde herkes telefonuna gömülmüş bir şeylere bakıyor. Hâlbuki yan yana oturan insanların havadan sudan dahi olsa paylaşacak pek çok şeyi olabilir, olmalı da. Ercan Kesal'ın eserinde yalın ve çarpıcı bir şekilde vurguladığı gibi acımasızlık çağı bu. Yani insanlar birbirlerine oldukça soğuk davranıyorlar, sadece ucunda bir menfaat var ise karşıdaki kişiyle samimi bir iletişim kuruluyor. Bunun dışında gönülden ve samimi bir şekilde iletişim kurmak çok zor çağımızda. Diğer bir ifadeyle içinde yaşadığımız çağ kardeşi yabancı kılacak kadar zihni meşgul eden ürünler sunuyor piyasaya durmadan. Artık internet fenomenlerinin özel sorunlarını ve mutluluklarını kendi kardeşimizinkinden daha iyi bilir hale geldik. Bu durumun artçı sarsıntılarını duyar gibiyim şahsen, ancak gelecek birkaç on yılda bu bencillik, yalnızlık ve umursamazlık halinin toplumlarda daha derin yaralar açacağını görüyorum maalesef. Sonuç olarak Kesal'ın enfes öyküleriyle nasıl bir toplum haline geldiğimiz konusunda düşünmeye ve mevcut halimizi nasıl düzelteceğimizi anlamaya çalışmaya başladım. Yukarıda eleştirdiğim hususların pek çoğuna ben de ortak oluyorum, ben de başımı ekrandan kaldırmıyorum çoğunlukla veya bende metroya binince telefonuma gömülüyorum çevremdekilere bakmadan. Kolay geliyor, rahat geliyor yanımda oturan kişiye halini hatırını sormak varken sanal kişiliklerle soğuk muhabbetlere girişmek; ancak bu durumdan, bu soğukluktan gitgide ben de rahatsız olmaya başladım. Bu rahatsızlığımı yeniden yüzüme vurması nedeniyle Cin Aynası adlı eseri çok beğendim. Böyle metinler gerek zaten, okuyanı uyutmayan, bilakis rahatsız eden ve harekete geçme cesareti veren daha çok kitap yazılması ümidiyle. Ercan Kesal. Cin Aynası. İletişim Yayınları. 2016 Mehmet Behnan Türkeri BİR YAZAR OLMAK Evet, yazar olmak. Birçok hayalimden yalnızca bir tanesi. Kısa süreli hayallerimden birisi desem daha doğru olur. Yani her şeyi bir ara yapmak istiyorum ama birkaç gün sonra yapma isteğim geçiveriyor. Yine de yazar olmak, aklıma en çok gelen hayallerden. Bir şeyler hatta bazen azıcık şeyler yazarak, pek çok insana ulaşabilmek… Kulağa hoş gelmiyor mu? Okunuyorsunuz ve beğeniliyorsunuz. Hayranlarınız oluyor ve hitap ettiğiniz kitle gün geçtikçe genişliyor. Tabii olumsuz sonuçlar gören yazarlar da olabiliyor ancak bu noktada pozitif düşünmemiz gerekiyor. Şimdi, neden ara sıra yazar olma arzusuna kapıldığımdan ve yazma hakkındaki bazı tecrübelerimden bahsetmek istiyorum. Öncelikle şiir okumayı çok severim. Türü fark etmez. Epik, lirik, didaktik, pastoral hepsi olur. Anlamdan çok görünüşe bakarım. Eğer kafiye bolsa ve üstüne anlam bütünlüğü sağlanmışsa, o şiir benim için mükemmeldir. Böyle mükemmel şiirler okuya okuya şiir yazma arzusu oluştu kafamda. Ben de yazmaya başladığım zaman öncelikle kafiyeye dikkat ettim. Yazma işlemine dokuzuncu sınıftayken okulda sıkıldığım ya da işimin olmadığı boş vakitlerde başlamıştım. Okulda yazdığımdan dolayı okul konulu şiirler oldu ilk şiirlerim. Önemli bir detay söyleyeyim, bu şiirleri İngilizce yazdım. Devamı da İngilizce geldi. Neden Türkçe yazmadım bilmiyorum. Herhalde ilkini İngilizce dersinde yazdığım için olabilir. Neyse işte sonra yazdığım ilk şiiri sınıf arkadaşlarıma ve öğretmenime gösterdim ve hepsi beğendi. İsmi “Corridors of Pain” yani “Eziyet Koridorları” idi. Okulun sevilmeyen yönlerini, bazen öğrencilerin nasıl acı çektiğini ve öğrencilerin kafasından geçen pesimist düşüncelerin kağıda dökülmüş hâli gibi bir yazı oldu desem yalan olmaz sanıyorum. Öğretmenim de içeriği okulla ilgili olumsuz fikirlerden oluşmasına rağmen beni takdir etmiş ve başka şiirler de yazmam gerektiği konusunda bir öneride bulunmuştu. Okulun son aylarına gelmiştik o zamanlarda. Bir veya iki ay sonra okul bitecekti. Sadece son sınavlarımız kalmıştı. Ben de sınavların baskısından bir nebze olsun kurtulabilmek için şiir yazmaya devam ettim. Yine okul hakkında oldu içerikleri fakat bu defa işin içerisine bir tanesinde akrostiş, diğerinde de İngilizce söz sanatlarını kattım. Güzel bir iş çıkardığımı söylediler. Toplamda üç tane şiirim olmuştu. Üç tane şiirim olmuştu da hepsi genel konuları içerdiğinden dördüncü çalışmamda farklı bir konuya yönelmek istedim. Oyumu da ilkokuldan beri başıma dert olan ve şu an üniversitede hâlâ bana sorun çıkartan Matematik dersinden yana kullandım. O da akrostiş ve matematiksel terimlerden oluşuyordu. Matematik konulu şiirimi de Matematik hocama gösterdim ve ondan da beğenimi aldım. Sonrasında da şiirim, okulumuzun Matematik dergisinde yayımlandı. Çevremdekilerin istekleri üzerine üç tane daha şiir yazdım ve onlar da okulumuzun İngilizce dergisinde yayımlandı. Evet, yeterince şiir yazmıştım. Yazar olmaktan bahsedeceğim dedim de kendimi şair ettim neredeyse. Bundan sonra şiir yazmaya hobi olarak tabii ki devam edeceğim ancak bir de roman gibi daha uzun soluklu çalışmalar var kafamda. Hayalet Yazar romanındaki gibi kendimi hayatımı bir romanın içinde ve başka bir yazar figür üzerinden anlatsam çok hoş olurdu açıkçası. Böyle romanlar okumayı seviyorum. Yazarlar hayatlarını, kendi yarattıkları karakterlerin ağzından anlatma işlemini sık sık gerçekleştirirler. Eğer şiir dışında roman falan yazarsam, aynı yöntemi ben de kullanmak istiyorum. Yöntemden sonra biraz içerikten bahsedeyim. Yazacağım kitap ya da roman her ne olacaksa; psikolojik tahliller ve iç monologlarla beraber gelen betimlemeler ile dolu olacaktır. Okuru fikir karmaşası içinde düşündürmek güzel olsa gerek. İşte, benim bu şekilde ufak bir edebiyat girişimim mevcut. Umarım gelecekte profesyonel bir pozisyonda olmasa da bir şeyler yazmaya vakit bulabilirim. Yazmayı ve okutmayı hayatımdan çıkarmamalıyım. Hem insanların hoşuna gidiyor hem de yazdıkça kafam dağılıyor, sıkıntılarımı unutuveriyorum. Ey insanlık! Sizleri, kafanızdakiler saçma da olsa yazmaya davet ediyorum. Eğer kendinizde herhangi bir yetenek keşfedemediyseniz, belki de içinizde bir yazarlık cevheri vardır. Bunu en kısa zamanda fark etmelisiniz. Sonuçta dünyanın gidişatını değiştiren veya büyük bir olayın başlangıcına sebep olan yazılara imza atabilirsiniz. Kimileri sizi eleştirir fakat siz yazdıklarınızla öne çıkar ve tanınırsınız. Ben şahsen popülerlik için yazmadım yazdığım şeyleri. Yani yazdıklarım henüz üç beş parça şeyler ama olsun. İnsanlara belki bir kıvılcım gösteririm diye düşündüm. Bir amaç için yazmak her zaman daha iyidir görüntüden. Ben de zaten ilk olarak görünüşe, sonra anlama önem vermeye başlamıştım. Kendimi edebî dönemler arası geçiş yapmış gibi hissettim anlık olarak. Neyse, demem o ki her yaptığımızı bir amaç için yapmalıyız. Zaman kıymetlidir değil mi? Hem yazmak da güzel bir uğraş. Zamanı iyi değerlendirerek faydalı şeyler yazmak bir insanın ömründe yapabileceği en güzel işlerden biri olabilir. Yağmur Uzunoğlu YARA DEFTERİ Kimileri çürümüş bir meyve gibi koklar anıları, kimisi kalbinin üstünde bir kabuk gibi taşır, kimi tuz misali öğütür hayatının üstüne… Hâlbuki hamurumuzu bugünkü haline getiren anıların mayasıdır; bugün neyseniz, kimseniz, hiçseniz ya da her şeyseniz geçmişteki yolculuğunuz bu payeye getirmiştir sizi. Harita Metod Defteri de Mungan’ı Mungan yapan bir dizi andan ibaret. Geçmişi hem koklamış hem yarasının kabuğunu sevmiş hem de bir temel hazırlamış geleceğinin inşasına Mungan. Goethe’nin bir sözü geliyor aklıma tam da şu an: ‘Geçmiş zamanlar bizim için yedi mühürlü bir kitaptır’. Düşünsenize ne zordur aslında o mühürleri çözüp tozlu yaprakları arasında gezinmek hatıraların. Bu suretin aslını tanımaktır, insanın kendi kendine gönderdiği bir manifestodur, darbedir, kabulleniştir hem. Siz cesaret edebilir miydiniz kendinize varacak bu yolculuğa? Hatrıma gelince öyle çok anıdan kaçıyorum ki ben… Bugünüme varana dek yüzüme çizikler atan bir kalem çünkü anılar, masumiyeti itibarsızlaştıran, yaş almanın yıllarla değil anlarla olduğunu hatırlatan bir çalar saat anılar. Acı veriyorsa geçmiş, geçmemiş demektir demiş biri. Buraya bırakıyorum bu cümleyi bir takoz görevi görsün diye bu satırların önünde. Acıdır ki insan mutlu lahzalardan ziyade belalı olanları anımsar. Anı kelimesinin yüreği sızlatması, ruhu hırpalaması bundandır, bundandır burnumuzun direğini sızlatan çoğu şarkıda bu kelimeyi en az bir kez duyuşumuz ve anı kelimesi zamanın gerisinde kalan demek değildir sırf bu saydığım sebeplerden. En az bir başucu kitabınız olmuştur muhakkak, ne ararsanız bulduğunuz, hayatınızı kolaylaştıran, hafızanızda bir oda edinmiş bir kitap. Kendi başucu kitabınızı kendiniz yazmış olsaydınız peki? Hayatın aparkatlarının, sulhlarının tanzim ettiği bir kitap olurdu şüphesiz ve anlar barındırırdı içinde bugüne ders, dudaklara gülümseme olacak anlar. Harita Metod Defteri’ni okudukça Mungan’ın anılarını ne civanmertçe kucakladığına şahit oldum. Kitabın içinde anların bir çocuğu yoğurarak bir adam haline getirişini izledim adeta. Kendi anılarıma kayıtsız kalamayacağımı, ruhumun yeraltı şehrine sakladığım hatıralarımı damarlarımdan akıtmam gerek dedim saman kağıtlarına. Sararmış, tozlanmışlıklarına, horlanmışlıklarına yakışır sarı kağıtların üzerinde de ben suretimin aslını görmeliydim. Çünkü Oktay Rifat’ın da dediği gibi “Hatıralar da dal istiyor, kuşlar gibi konacak.” geçmişimin kuşlarını salmalıydım gizlediğim yerden ve özgürlüklüklerine kavuşturmalıydım anların serçelerini! Kimileri çürümüş bir meyve gibi koklar anıları, kimisi kalbinin üstünde bir kabuk gibi taşır, kimi tuz misali öğütür hayatının üstüne… Mesele zindanlara koyup çürütmekteymiş anıları, durup durup kanatmaktaymış; hatamı anladım! Tuzu eksik olunca tadını sakınan yemek gibi kendimden sakınmışım kendimi. Kolay olmadığını, olamayacağını söylemeliyim. Hatıraların terkedilmiş, karlı sokakları epey sürüklüyor insanı içine zira uzun süre gezinemeyecek kadar anıların karanlık şehri. Gençler ümitleriyle, ihtiyarlar anılarıyla yaşarmış, bugün ihtiyarlamaya başladığımı ilk kez hissettim… Soluk soluğa koşar sonra döner ardınıza bakar mısınız siz hiç? Geçtiğiniz onca yolun ayaklarınıza değen taşların, geçtiğiniz gül bahçelerinin kokusunu taşıdığına şahit olursunuz bir an. Çocukluk zamanlarına dair hatırlanan ilk piknikler, ilk tatiller, ilk başkaldırışlar, ilk aşk, ilk kaybediş… Bugün yirmi beş yaşımdan gidiyorum odalarına çocukluğumun, bugün bir ağaç dalına kurduğum yuvamın minik dalları, sararmış yaprakları, uçuşan tüyleri, dikenleri yani neysem bugün geçmişten toparladıklarımın izi var duvarlarımda. Mühürlerin yedisini birden çözemedim, sanırım hiçbir zaman da cesaret edemeyeceğim bu kadarına. Ama yolumu bulacak kadar kırdım kapıları, Mungan’ı Mungan yapanları anladıkça, Yağmur’u Yağmur yapanları bulmam kolaylaştı. Başkalarının çıkmaz sokaklarında kaybolduklarımın dersini bugün aldım çünkü yaralarımın kabuklarına dokunmaya bugün cesaret edebildim ilk kez… Bugün Yağmur’un anılarını sevdim, sindirdim, öğüttüm şimdinin üstüne… Kimin sorusudur hatırlamam ama cevabını bugün bulduğum bir soruyla bitirmek istiyorum bu anı: “Geçip giden ömürde hatıraları anmak yaşamayı uzatmak mıdır, kısaltmak mı?” AZI KARAR ÇOĞU ZARAR Bugün 6 Ekim Perşembe ve ben çok ama çok mutluyum. Bahar havasını tüm ciğerlerime çekiyorum. Annemlerle aram gayet iyi hatta okula gelirken kardeşimin yanağından bir makas alıyorum. Yan komşumuz Semiha Teyze’ye selam verip, postacı Ahmet’e yardım ediyorum. Çiçekler, böcekler, hatta duraktaki sıra bile o kadar güzel ki. Okula gidip Füsun’u görecek olma fikri kalbimin daha da hızlı atmasına sebep oluyor. Hayat bizlere hediye edilmiş bir mucize. Neden böyle hissettiğimi sorarsanız size söyleyeyim. Âşığım âşık. Bugün 7 Ekim Cuma ve her şey oldukça berbat gidiyor. En son nöbet geçireli baya olmuştu. Ailem benden bir şeyler saklıyor ve ben bundan eminim. Annem psikoloğumla konuşuyordu ben içerde kardeşimle kavga ederken. Her şey o kadar kötü ki sanki dünyadaki herkes benden nefret ediyor gibi. Füsun ile gene kavga ettik hem de sudan sebeplerden dolayı. Mimarlık derseniz projemi yetiştirmeme son iki günüm kaldı ve ben bu nöbetlerden dolayı odaklanamıyorum. Neden bunlar hep başıma geliyor, neden? Hayattan nefret ediyorum. Ölmek istiyorum. ÖLMEK! Evet, yukarıda kendimi bipolar hastası olan Barış’ın yerine koydum ve onun hayatından az da olsa bir kesiti sizlere aktarmak istedim. Bir dakikalığına kendinizi Barış’ın yerine koyar mısınız? Hayatınızda her şey yolunda giderken bir anda tüm o emekleriniz tepetaklak oluyor. Sevgilinizle, ailenizle, arkadaşlarınızla ve en önemlisi kendinizle çelişiyorsunuz. Hayat size mucize gibi gelirken bir anda cehenneme dönüşebiliyor. Verdiğiniz keskin kararlar değişirken, aldığınız ilaçlar sizi daha da hırçınlaştırıyor. Hem kendinize hem de çevrenizdekilere zarar vermeye başlıyorsunuz. En sevdiklerinizin canını istemeden yakarken kendinizden nefret ediyorsunuz ve bu nefret bir sonraki sağlıklı döneme kadar devam ediyor. Elinizde olmadan bir canavara dönüşüp herkesin size nefret dolu gözlerle bakmasına neden olup daha sonra bunların hiçbirini yapmamış gibi hayat dolu olmanız sizin sorgulanmanızı sağlayacaktır. Barış, etrafındakiler tarafından çok sevilen, deli dolu, yardımsever biriyken mani döneminde her şeyi kırıp döken agresif birisi haline geliyor. Korkusuz birisi olmak ister miydiniz? Barış bu dönemde tüm korkularından kurtuluyor. Hız tutkusunu ve müzik duygusunu en derinlerinde yaşıyor. Kalbindeki hisler belki de ikiye katlanıyor, duygularını doruklarda yaşıyor. İşte bu yüzden çok mutlu olduktan sonra yere çakılmak çok ani oluyor ve toparlanması da bir o kadar zor. Peki neden ben? Ben kime ne yaptım da bunları yaşamak zorundayım? Ailem beni sevmiyor mu? Füsun neden benim gibi biriyle olmak istesin ki? Projelerim çok mu yetersiz? Arkadaşlarım benden neden nefret ediyor? Yan komşu Semiha Teyze benimle sırf bana acıdığı için mi konuşuyor? İşte tüm bu sorular Barış’ın kafasında günlerce dönüp duruyor. Peki ya sonra neler oluyor derseniz bu dönem bitiyor ve hayatının en güzel dönemleri başlıyor. Füsun’a ne zaman evlenme teklifi etsem? Anneme doğum gününde ne alsam acaba? Arif Hoca’nın çok beğendiği proje sunumum hangi güne denk geliyor? Bu akşam bizim mekânda çocukları da alıp hangi şarkıları çalsak? Adeta iki farklı kişi var Barış’ın ve onun sembolize ettiği tüm bipolar hastalarının içinde. Delibal filminin farkındalığımızı arttırdığı bipolar bozukluk aslında çevremizdeki çoğu kişide bulunuyor. Belki şu anda bu yazıyı okurken sizler de hem kendinizde hem de çevrenizdeki kişilerde bu belirtilere rastlamışsınızdır. Önemli olan bunu bir uzmanla paylaşmak ve hayata bir kere geldiğimizi asla ama asla unutmamak. Çağatay Ulusoy’un canlandırdığı Barış karakteri benim kalbimde en güzel yerini aldı. Unutmayalım ki hayatı “en”lerde yaşamak çoğu zaman bizlere zarar veriyor. Sizlere tek bir sözüm olacak Barış’ında tüm film boyunca vurguladığı gibi, azı karar çoğu zarar. HAZAL DALGALI KAYNAKÇA http://www.npistanbul.com/tr/sayfa/bipolar-bozukluk-manik-depresif-hastalik-iki-uclu-bozukluk Naz Özarı 21602860 UYGARLIĞIN BİZİ GETİRDİĞİ NOKTA “Burada Tevrat’tı kendi sözlerimle ifade edeceğim: Aşktansa, paradansa, inançtansa, şöhrettense, adalettense… Bana gerçeği verin.” 21. yüzyılda yaşayan modern bireyler olarak hepimizin birbirine çok benzeyen hayat tarzları var. Bir gün içinde ne yapıyoruz? Sabah yedide kalkıyoruz, işe ya da yaşımız daha küçükse okula gidiyoruz. Yanlış anlaşılmasın, okula da büyüyünce bir iş, bir kariyer sahibi olabilmek için gidiyoruz. Günümüzün yaklaşık sekiz saatini okulda ya da işte geçiriyor, bize verilen görevleri layığıyla yerine getirmeye çalışıyoruz. Akşam eve geliyor yemek yiyip televizyon izliyor ve uyuyoruz. Hayatımız toplumda bir yer edinmek için koşuşturmakla geçiyor. E bir de tabii para denilen bir olgu var ki hayatımızda oldukça önemli bir yer tutuyor. İyi kötü belli bir hayat standardı tutturmak ve yirmi birinci yılın bize sunduğu nimetlerden olabildiğince fazla yararlanmak istiyoruz. Sahip olduklarımızla asla tatmin olmuyor hep daha fazlasını istiyoruz. Daha fazla para, daha iyi imkanlar, daha yeni bir telefon, daha lüks bir ev, daha hızlı bir araba… Bunlara sahip oldukça toplum içinde saygınlığımız artıyor güya. Ne kadar çok eşyaya sahip olduğumuz ve bu eşyaların niteliği materyalist toplumda bir ölçüt olarak kabul ediliyor. Ne acı! Aslında bu bizim suçumuz değil. Çünkü bize böyle öğretilmiş. Medeniyet bizi bu noktaya getirmiş. Yani bir nevi kendi kendinin sonunu getirmiş. Peki, diyelim bu tekdüze hayatın akışından kafamızı kaldırdık, bu düzeni kimin uydurduğunu merak ettik ve aslında yaşadığımız hayatın bize medeniyet tarafından dayatılmış olduğunu fark ettik, medeniyetten vazgeçip, bütün insan ilişkilerinin bir yanılsama olduğunu düşünerek medeniyetten izole bir hayat sürebilir miyiz? Zamanı geriye doğru akıtıp ilk insanlar gibi yaşayabilir miyiz? Ya da insan ilişkilerinden soyutlanmak bizi mutlu edecek bir şey midir? Diyelim ki, Chris Mccandless gibi, gerçek mutluluğu aramak üzere evden çıktık ve okula, işe gitmeyi reddederek yolun bizi götürdüğü yere gideceğimizi söyledik kendimize, yolda da bütün paramızı yaktık, ailemizi arkadaşlarımızı geride bıraktık. Çünkü gerçek gelmedi bu ilişkiler bize. Hatta kendimize yeni bir isim edindik yeni hayatımızın başlangıcının şerefine. Ve kendimizi, Alaska’da bir hiçliğin ortasında bulduk; mutluluğa, gerçeklere kavuşmuş olur muyuz? İnsanlığın bu medeniyet seviyesine gelmesi çok uzun yıllar almış ve ilk çağlardan bu yana beraberinde pek çok adaptasyon getirmiştir. Önceleri öne çıkan kas gücü Sanayi Devrimi ile yerini makine gücüne bırakmıştır. İçinde yaşadığımız çağ bilgi çağıdır. Dolayısıyla beyin gücü öne çıkmaktadır. Bu noktada insanın eskiden sahip olduğu bir takım yetilerin körelmesi kaçınılmaz olmuştur. Avcılık ve toplayıcılık becerileri gibi… Bu becerilere veda etmiş olan birey toplumundan soyut düşünülemez ve toplumunu terk ettiği anda hayatta kalma şansı oldukça düşüktür. Medeniyetin yapay olduğunu düşünerek kaçan ve mutluluğu ilkellikte arayan insan, hayatta kalma şansının düşüklüğünü fark ettiğinde, “Mutluluk yalnızca paylaşınca gerçektir.” sonucuna ulaşır. Peki, medeniyete olan inancını yitirmiş bir birey medeniyeti terk etmeden hiç mi mutlu olamaz? Kendimizi medeniyetten soyutlamasak da medeniyeti sorgulayarak ve onun bize sunduklarından daha ölçülü bir şekilde yararlanarak medeniyet içinde mutlu olmak pekala mümkün. Mesela paranın, gücün bir yanılsama olduğunu düşünüyorsak yalnızca temel ihtiyaçlarımızı karşılayabilecek kadar para kazanacağımız, sevdiğimiz bir işi