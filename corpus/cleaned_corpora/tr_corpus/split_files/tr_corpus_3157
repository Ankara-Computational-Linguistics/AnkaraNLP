ve sınırlı malzemenin olduğu bir mutfakta yemek yapmaya çalışmakla; geniş ve her şeyin insanın elinin altında olduğu bir mutfakta yemek yapmak arasındaki fark gibi. Hepsini birleştirdiğimde acı bir tabloyla karşılaşıyorum: üçüncü ya da ikinci şahıslar gelip de beni yaşamaktan alıkoymuyor. Ben, kendi ellerimle daraltıyorum onu. Muhtemelen bütün insanların problemi de bu. Yaşlıların sözlerine kulak kabarttığınızda genelde hayatın çok hızlı geçtiğini, zamanımızın değerini bilmemiz gerektiğini söylediklerini işitiriz. Kendi kendimize hayat denen şeyi daralttığımız için, aradan geçen elli yıl bize çok kısaymış gibi geliyor düşüncesindeyim. Çünkü bizler o kalıplardan sıyrılmadan sadece süremizi doldurmaya çalışıyoruz. Güzel günleri herkes sever, mutsuz günleri de sevmeyi öğrenmeliyiz. Ömür uzatan ilaç haberlerini takip etmeyi bırakırız belki o zaman. Çünkü yeterince uzun yaşadığımızı anlarız. Şu an, bu son satırları yazarken yaşadığımı hissediyorum, umarım bugünü asla unutmam. Kaynakça: Hua,Yu. 2016. Yaşamak. ( Jaguar Kitap) UTANDIRAN MASUMİYEThttps://9gag.com/gag/aGx2Ey5/tribal-children-see-an-ipad-for-the-first-time Birkaç sene önce bu fotoğrafa sosyal medyada rastlamıştım. Fotoğrafı kimin çektiği belirsiz, fotoğrafın arkasındaki hikaye de bilinmiyor fakat söylenene göre o an çocuklar bu tablet üzerinden çekilen fotoğraflarına bakıyor. Hayatlarında ilk defa bir tablet gördüklerini söylemek zor olmasa gerek, hatta belki de ilk kez bir teknolojik alet… Muhtemelen baktıkları fotoğraf da onların hayatları boyunca çekilen ilk fotoğrafıdır. Aynı zaman diliminde yaşasak bile, aramızdaki coğrafi uzaklık bu çocuklar ve bizler arasında milyonlarca farklılık yaratıyor. Bu farklılıklar ise dünyanın bir tarafında yaşayan insanları şanslı konumuna getirip, diğer tarafındakileriyse hiç acımadan hayatın gerçekleriyle yüzleştiriyor. Öyle bir devirde yaşıyoruz ki, teknolojiyle beraber çocuk-genç-yetişkin ayrımı da ortadan kalkıyor. Küçücük çocukların elinde olan telefonlar koca koca insanların da elinden düşmüyor. Aynı oyunları oynayıp, aynı gündemden haberdar oluyorlar. Hayatlarının en büyük kısmı telefonundaki uygulamanın yeni güncellemesini tartışmakla geçiyor, elindeki tabletin en yeni modelini satın almak ise bu neslin en büyük hedefi haline geliveriyor. Oysa şu anki teknolojiyle çok da uzakta olmayan; uçakla belki de birkaç saate varılabilecek bir coğrafyada bizim, elimizdeki aletlerdeki oyunlarda verdiğimiz simülasyon “yaşam mücadelesi”nin gerçeğini veren küçücük bedenler var. Bizim oyun zevkimize devam edebilmek için saatlerce harcadığımız elektrik, bu insanlar için ulaşamayacakları bir nimet. Zaten içecek bir damla suyu, yiyecek bir lokma ekmeği bile bulamayan; bizim evlerimizde kutularca bulundurduğumuz ilaçların bir tabletine bile ulaşabilse belki de ölmekten kurtulabilecek olan bu insanların elektriğe sahip olmak gibi bir arzu akıllarının ucundan bile geçmese gerek. Dünyanın adaletsiz bir yer olduğu söylemine herkes katılıyor ama bu adaletsizlik sadece bizim başımıza geldiğinde anlam kazanıyor. Hepimiz etrafımızdaki olan bitenden bihabermişiz gibi davranıyoruz, sanki haberimiz olsa bunların karşısında duracakmışız gibi ama bilmediğimiz için bir şey de yapamıyormuşuz gibi… Hepimiz kendimize bahaneler yaratıyoruz ki başımız sıkıştığında bu bahanelerin arkasına gizlenebilelim. “Çok üzülüyorum şu Afrikalı çocukların haline, keşke elimden bir şey gelse de yapabilsem!” diye sosyal medyada gördüğümüz bu tarz fotoğraflara yorum yapan bizler, kendi mahallemizdeki evsiz çocuklara yardım etmekten bile kaçınıyoruz. “İşte! Teknolojiden uzaklaştığınızda hayattaki gerçek mutlulukları tadabiliyorsunuz.” diye eleştiriyoruz içinde bulunduğumuz düzeni yine elimizdeki teknolojik aletler vasıtasıyla. Belki de yaptığımız bu ikiyüzlülüklerle dünyanın gittikçe daha çok adaletsizleşmesini sağlayanlar da bizlerizdir kim bilir… Öyle bir zamandayız ki, hayattaki anlamlı olabilecek her şey çabucak tükeniyor. Bizi eğlendiren yeni bir oyun görüyoruz telefonumuzda, iki gün sonra oyundan sıkılıyoruz. Uzun zaman sonra arkadaşlarımızla buluşuyoruz, tek endişemiz güzel fotoğraflar çekinip sosyal medyaya yükleyip yüksek “like”lar almak oluyor. Gerçek duygulardan uzaklaştıkça artık bizi tatmin edecek şeyler bulmakta zorlanıyoruz. Herkes yeni bir hobi edinip uzaklaştığı duyguları tekrar tatmak için çabalıyor. Kimileri paraşütle atlama sporunu deniyor kaybettiği heyecan duygusunu bir anlığına da olsa tekrar yaşayabilmek için, kimisi de kendini alışverişe vererek sahte mutluluklar yaratıp kısa bir süreliğine tatmin olmaya çalışıyor. Oysa her şeyin bu kadar hızlıca tükenmesine izin vermesek gerçek duygular da bizden geçip gitmeyecektir. Aslında bu duyguları hissedebilmek için zannettiğimiz gibi özel bir şey yapmamıza gerek yok, hayat zaten her köşesinde bize tattırabilmek için bir duygu demeti saklıyor. Tek yapmamız gereken “gerçek hayat”ın içine kendimizi bırakmak, bize dayatılan bu teknolojik ve suni dünyadan biraz da olsa uzaklaşabilmek. Etrafımızda olan bitenlere karşı hassas olup, dünyayı iliklerimize kadar hissettiğimiz o an hayal ettiğimiz duygu serüvenine de atılmayı başarabileceğiz. İşte belki de o an; uzun zamandır hiç olmadığı kadar gerçek bir gülümseme oluşacaktır yüzümüzde, o resimdeki çocuklarınki kadar gerçek bir gülüş… RANA GÜNDÜZ KAYNAKÇA • https://9gag.com/gag/aGx2Ey5/tribal-children-see-an-ipad-for-the-first-time Samed Toprak GÜZELKÜÇÜK SONSUZ Bazen düşünüyorum da gerçekten kendim olduğum zamanlar çok az aslında. Çoğu zaman insanlara kendimi beğendirmeye çalışarak geçiriyorum hayatımı. Hatta bazen o kadar abartıyorum ki unutuyorum bu dünyadaki varlığımı. Yaşamayı, mutlu olmayı, unutuyorum. Tüm dünyam insanlardan ibaret oluyor. Hâlbuki ben olmasaydım bir önemi kalır mıydı o insanların? Belki de yalnız değilim bu söylediklerimde. Konuşmak istediklerini hep içinde tutan, insanların duymak istediklerini söyleyen biri… En küçük sesler, en güzel şeyleri söyler ama duygularımı saklarım ben içimde. Belki de bu yüzden hayatımı anlatan bir film olarak görürüm Saksı Olmanın Faydaları’nı. Her izlediğimde farklı şeyler bulurum kendimden. Sanki içimde tuttuğum, konuşmadığım her şeyin beyaz perdeye yansımış hâli gibi. Tüm o sahip olduğum melankoli ve karamsarlığın ortaya çıktığı bir karakter Charlie. Suskunluğunun ardında yatan onca düşünce… Kendileri için değil de başkaları adına yaşamaya başlayan insanlar… Ve mutsuzluk… Umarım sonum Charlie’ye benzemez diyorum bazen. Korkudan, yalnızlıktan kendimi kaybetmek istemiyorum. Bu dünyanın büyüklüğü altında ezilmek istemiyorum. Yaşamak istiyorum fakat zorlaşıyor günler geçtikçe. Bazen dışarıda otururken aklıma gelir Charlie birden. Charlie, Sam ve dostları… Sam, Charlie’nin ilk aşkı ve de son. Belki Charlie bir aşk ve birkaç dosttan başka bir şeye sahip olmayabilirdi. Ama açabilirdi bütün dünyasını onlara, kendi olabileceği bir sığınağı vardı. Beraber “sonsuz” olabilecekleri bir dünya… Bense kendimi burada hep ayırırım Charlie’den. Benim odam dışında kendim olabildiğim pek bir yer yoktur. Eve gelip, kapımı kapattığımda, yüzümden çıkarttığım maskem her geçen gün biraz daha yıpranmış olarak çıkıyor karşıma. O beni yoruyor, ben de onu. Çünkü içinizden geçenleri söyleyemediğiniz her an daha da büyük bir yük biniyor üzerinize. Birikiyor her şey zaman geçtikçe. Birilerine anlatmak, ben böyleyim demek isteseniz bile, o kişi gelmiyor işte. Geldiğini düşündüğünüz zamanlar oluyor fakat zamanı gelince o kişiler, Sam gibi kendi hayatlarına yöneliyorlar. Kendileri için daha önemli olan şeyler adına sizleri bırakabiliyorlar. Belki de olması gereken buydu diye düşünüyorsunuz ama söyleyemediğiniz, içinizde biriktirdiğiniz onca şey arasına bir de bu katılıyor. Ah aşk… Sanki ne kadar çok severseniz o kadar kötü bitiyor. “Hak ettiğimizi düşündüğümüz sevgiye razı oluyoruz” demişti Charlie. Uzun zaman düşünmüştüm ama anlayamamıştım pek bu cümleyi. Keşke hiç anlamasaydım diyorum. Sevdiğiniz insan gidince farkına varabiliyorsunuz. Sormak istemiştim, hak ettiğim bu muydu peki, bilemiyordum. Cevap verebilecek kimse yoktu ortada. Ben de diğer her şeyde yaptığım gibi içime atıp, bir başka maskeyi daha yüzüme takıp hayatıma devam ettim, edebildiğim kadar. Düşündüm ki ne kadar az sorgularsam, o kadar az yanar canım. Ne kadar az bu hayata bağlanırsam, o kadar çabuk koparım… En güzeli de bu dünyadan fazla bir beklentiye sahip olmamak, tıpkı Charlie gibi. Bir daktilo, bir kasetçalar ve belki de en çok gerçekleşmesini istediğim, Charlie gibi beni anlayabilecek bir insana sahip olmak... En güzeli de bu olurdu aslında. Farklı gözlerden, aynı hayatlar… İçimdeki her şeyi anonim insanlara anlatmak yerine, gerçek bir dosta dökmek… Çoğu insan aşk ister, para, şan ve şöhret belki de. Ben geçicilikten, sahtelikten şimdiden çok sıkıldım. Gerçekler lazım bana. Maskemi çıkarabildiğim bir dünya... Ve en önemlisi biraz mutluluk. İçimde biriken onca şeyden sonra, nasıl yakalarım mutluluğu bilemiyorum. Nasıl bir kez daha birine güvenerek açabilirim duygularımı, anlatabilirim aklımın en ücra köşelerini… Bilmiyorum. Çünkü kendim olamadığım her gün, hiçbir şey olmaya biraz daha yakınlaşıyorum. Yavaş yavaş bu dünyanın yok ettiği masum ruhlardan biri oluyorum. Umarım bu dünyadan bu kadar çok yalanla ayrılmam… Umarım bir gün duyar birileri içimde kopan fırtınaları… Umarım ben de bir gün “sonsuz” olurum… İğne-Çuvaldız Kim ne derse desin herkesin değişmeyen, kalıplaşmış, oradan buradan edindiği, üzerineyapışmış ön yargıları vardır ve insanlar bir şekilde yaşamını sürdürmeye çalışır onlarla. Bu yargılar her defasında bizi hüsrana uğratsa da hiç vazgeçmeyiz yeni bir tanesine bağlanmaktan. Belki de bizi biz yapan, diğer insanlardan ayıran bu düşüncelerimizdir, onu tam kestiremiyorum. Ön yargı hakkında bazı çıkarımlar yapabilmek adına kadınlardaki ön yargı kavramına eğildim. Kadınlar erkeklere nazaran daha çok düşünür, detaylara dikkat eder, kafasında sınıflandırmalar yapar ve yaptığı bütün ayrımları da aklında tutar. Buna rağmen onların gözünde bütün günahlar hiç kuşkusuz erkeklerin kitabına yazılır. Kötü sonuçlanan bir olay için günah keçisi çoktan hazırdır. Hatta kadınlarda düşünce sistemi, kurgulama öylesine gelişmiştir ki o günah ve sevap yazan meleklerin var olma sebebi erkeklerin düzensiz ve pasaklı olmasından dolayı kendi günah ve sevaplarını yazamayacak olmalarıdır. Kadınlardaki kurgulamanın yazıya döküldüğüne şahit oldum geçen gün. Kitapçıda Melis M’nin yazdığı bir kitabı gördüm: Yanlış Adamlar Atlası. Neymiş diye açıp içini inceleyeyim dedim, sonra da dayanamadım aldım. Almaz olsaydım ya neyse…. Belli ki zamanında çok şey yaşamış, doğru yanlış bir sürü kişiyle tanışmış en sonunda da elinden bir şey gelmemiş, olanları da sindiremeyince almış eline kalemini bu kitabı yazmış. Sınıflandırmış erkekleri: annesinin kuzusu adamlar, yakışıklı adamlar, eski sevgilisiyle dost kalan adamlar, hesap ödeten adamlar, söz verip tutmayan adamlar, kendine aşık adamlar… Dört sayfa içindekiler bölümü tutmuş zaten. Okul kitaplarında bile bu kadar uzun değil içindekiler bölümü. Anlatmış da anlatmış ve erkekleri günah keçisi kıvamına getirmeyi başarmış. Aslına bakarsanız gerçekleri yazmış.Çünkü her olayda erkeklere suç atılır. Başka bir kadınla konuşur, kadın için önemli ama belki de insanlık için hiçbir önemi olmayan bir günü unutur; tüm suç ondadır. Arkadaşlarıyla vakit geçirir, her zaman güzel sözler söylemez belki; yine de suçludur. Kadının özel günüdür, sinirleri bozuktur ağlayası gelmiştir; sebebi tabi ki de erkeğidir. Kısacası, taş bile çatlasa sorumlusu erkektir. "Aşka küsmüş, ümitsiz, kırgın kadınların sebebi ERKEKLERDİR." ( M. 241) Yazdıklarına göre bir erkek; annesini düşünse, onun söylediklerine değer verse ana kuzusu, vermese nankör. Yakışıklı olsa kendini beğenmiş, olmasa tipsiz. Eski sevgilisiyle dost kalsa ayran gönüllü, kalmasa evlenilecek değil eğlenilecek adam. Hesabı öderse cömert; ödemezse cimri. Kendini sevse ve kendine baksa kendini beğenmiş, bakmasa pasaklı. Peki biz ne yapalım, ölelim mi? Ne yapsak yaranamıyoruz. Bütün bu suçlamalara karşı bir tepki veriyor muyuz ya da kadınları sınıflandırıyor muyuz? Asla, hiç olur mu canım ne haddimize! Kadının biri otursun yazsın sonra hemcinsleri okuyup galeyana gelsin ama biz hiçbir şey yapmayalım Bir kere bizde o düşünce sistemi yok, basit düşünüyoruz biz, derinlemesine analiz edip tüm olası sonuçları değerlendirmiyoruz. Buna ihtiyaç da duymuyoruz açıkçası. Akışına bırakıp huzur buluyoruz belki de. Kadınlar düşünüyor ama yanlış düşünüyor, yanlış yerden düşünüyor. Kadınlara göre onlar mükemmel, tapılası varlıklardır da biz eşekler bir türlü doğru hamleyi yapamıyoruz. Doğru hamle olmadığı için olabilir mi ki? Kadınlar bu sınıflandırmaları yapmadan önce yaşadıklarını düşünüp de kendini hiç sorguluyor mı acaba? Karşıdakine suç atmadan önce acaba ben bu adamı yeteri kadar tanıyor muyum, o nasıl biri ki ben ona böyle davranıyorum diye düşünüyor mü? Konu sevmekse örneğin, o yeteri kadar sevmiş mi ki adam sevmemezlik yapmış; ya da o her zaman mı dürüstmüş de adamın söylediği toplasan bir eli geçmeyecek yalanlar onun gözüne batmış? Kadınların ön yargılarını gerçekten bir kenara bırakıp erkekleri ‘günah keçisi’ olarak görmeden önce kendi içlerindeki ‘inatçı keçi’yi yola getirip bizi bir de öyle değerlendirmelerini diliyor ve son bir sözle noktalamak istiyorum yazımı, İğneyi kendinize, çuvaldızı başkasına batırın. KAYNAKÇA M, Melis. Yanlış Adamlar Atlası. İstanbul: Doğan Egmont Yayıncılık, 2016. Baskı. Mustafa Enes AYDIN Muhammed Semih Kul 21102003 Elektrik ve Elektronik Mühendisliği Turk102-008 HIDIRNEBİ’DE BİR GÜN Bu yaz Doğu Karadeniz denince akla ilk gelen illerimizden biri olan Trabzon’un Akçabaat ilçesine bağlı Sertkaya köyünde bulunan Hıdırnebi Yaylası’nı gezme fırsatını buldum. Hıdırnebi Yaylası 1600 metre yükseklikte, turistik tesisleri olan, bulutların ve ağaçların iç içe olduğu bir yayladır. Her yıl temmuz ayında şenlikler düzenlenir ve yerel üreticiler ile birlikte çevre köylerde bulunan üreticiler, bu şenliklerde ürettikleri ürünleri satma fırsatını bulurlar. Bu şenlikler gerek Karadeniz halkı gerekse turistler tarafından yoğun ilgi görür. Ramazan bayramında bu yaylayı gezip görme fırsatı buldum ve gördüğüm doğal ortam insanı derinden etkiliyordu. Hıdırnebi Yaylası’na giderken izlediğimiz yol, Karadeniz’de bulunan çoğu yayla yolundan daha güzel bir yola sahip. Tabi ki belli kısımları çoğu aracın çıkması için zorlayıcı olacak kadar dik, çakıllı ve çukurluydu fakat doğayla iç içe olduğumuzu düşünürsek bu yollar insana doğanın resmen sizinle konuştuğunu göstermesinden dolayı bir sıkıntı yaratmıyordu. Hatta bazen doğa yola düşürdüğü sisle bize resmen merhaba diyordu. Bu sis bazen o kadar şiddetli oluyordu ki önünüzdeki arabayı görmek bile çok zor oluyordu. Ancak camı açıp nefes aldığınızda doğa size hoş geldin hediyesi olarak tertemiz havasını sunuyordu. Yaklaşık bir saatlik yolculuğun sonunda ulaştığımız Hıdırnebi Yaylası çok kalabalık olmasa da insan sayısı küçümsenmeyecek kadar fazlaydı. Bazı insanlar günübirlik gezmek için, bazı insanlar ise yayladaki tesislerde kalmak için buraya geliyorlar. Bu yayladaki tesislerde kalma şansımız olmadı fakat gördüğüm kadarıyla dört mevsim hizmet veren tesisler gayet iyi bir şekilde tasarlanmış ve bakımları düzgün olarak yapılmıştı. Doğal güzelliğinin yanı sıra bu kadar iyi tesislerin olması yaylanın dört mevsim turist çekmesini sağlamaktadır. Yaylanın biraz üstlerine doğru çıkma fırsatını bulduğumuzda uçsuz bucaksız bir orman ve ormanın içine adeta bir bulut gibi çökmüş sisle 1 Muhammed Semih Kul 21102003 Elektrik ve Elektronik Mühendisliği Turk102-008 karşılaştık. Bu sis 20 metre ilerdeki bir insanı sadece siyahlık olarak görmenize neden oluyordu. Böyle bir görüntüyle karşılaşmak insanın içini ürpertmiyor değil ancak doğal güzellik sizi içine öyle bir çekiyor ki etrafı izlemek dışında hiçbir şey düşünemiyorsunuz. Bu doğal hayatta, ağaçlarda bulduğunuz çoğu meyveyi yemek, hiçbir meyveden almadığınız tadı almanızı sağlıyor. Sizi doğanın kalbinde olduğunuzu hissetmenizi sağlıyor. Sebzeler son derece organik ve hemen hemen her evin kendine ait bir sebze tarlası bulunmakta. Bu yaylada bulunan müstakil evler genel olarak yazın kullanılmakta fakat tarlaları olan evlerde sık sık ekme biçme işleri yapılmakta. Bu evler genellikle küçük ve şirin olmakla beraber doğayla uyum içinde yaşayan canlılar gibi duruyorlar. Yaylanın merkezine doğru dönerken karşılaştığımız bir çoban, keçilerini ve koyunlarını gezdirmekteydi ve bu çobanla kısa bir sohbet şansı buldum. Yaylanın kışın çektiği sıkıntıları, çoğunlukla ulaşımdan dolayı kaynaklanan; ilkbahar ve yaz aylarında yaptıkları hayvancılık işleri insanın ilgisini çekmekteydi. Yemek zamanı geldiğinde ise, bir aile dostumuzun evinin önünde, oradaki insanların çoğunun yaptığı gibi güzel bir mangal yakıp, yeşillik ve maviliğin sonsuz olduğu bir manzarada yemeğimizi yedik. Her şeyin doğal olmasından ve 1600 metredeki oksijenden dolayı bir lokma aldığımız an insanın iştahı git gide açılmaktaydı. Zaman geçtikçe gezimizin sonuna yaklaşıyorduk fakat insanın içinden gidesi hiç gelmiyordu. Doğa resmen insanı kendine bağlıyordu. Gitme zamanı geldiğinde ise yaylanın görmediğimiz yerlerini de araçlarla gezerek gezimizi noktaladık. Hıdırnebi Yaylası’nı diğer Karadeniz yaylalarından ayıran özelliklerin başında tesislerin güzelliği gelmektedir. Karadeniz’in Hıdırnebi gibi güzel bir sürü yaylası vardır fakat bu yaylalardaki tesislere verilen önem Hıdırnebi’deki kadar titiz olmadığından dolayı bu yaylanın turist çekme özelliği diğerlerine göre daha fazladır. Doğal güzelliği ise ne kadar betimlemeye çalışırsam çalışayım, bu güzelliği kendi gözünüzle görmeden söyleyeceğim tüm cümleler kifayetsiz kalır. 2 DENİZİ ÇÖLLEŞTİREBİLEN İNSAN Hani bazı olaylar vardır ya insanlığımızdan utanırız, bunu yapan insan olamaz deriz hatta yapanla aynı topluluğun bir üyesi olmaktan bile tiksiniriz: İşte yukarda görmüş olduğunuz fotoğraf da bende bu hisleri uyandırmakta. İnsanoğlu olarak utanç duymamız gereken bir manzaranın fotoğrafıdır bu bence. Benim canımı daha da yakan şu ki bu korkunç manzaraya günümüzde bile bir dur denilebilmiş değil. Bilmeyenler için fotoğraf hakkında birkaç bilgi vermem gerektiğini düşünüyorum çünkü benim içimi sızlatan bu vahim gerçekten bihaber olan insanlar var: Yukarıdaki fotoğraf atlasınıza baktığınızda Hazar Denizi’nin doğusunda görebileceğiniz Aral Gölü’ne ait. Belki de atlasınızda Aral Denizi olarak geçiyor bile olabilir. 2016 yılında olmamıza ve elimizin altındaki akıllı telefon veya bilgisayarlara rağmen size atlas üzerinden tarif etmemin bir sebebi var, sakın ha Aral’ı uydu görüntülerinden aramaya kalkışmayın çünkü bulmanız çok güç. Sebebi şu ki atlasınızda gördüğünüz o kocaman ve masmavi Aral Denizi kurudu ve %90 küçüldü yani uydu görüntülerinden ancak dikkatlice bakarsanız fark edebileceğiniz birkaç gölcükten başka geriye bir şey kalmadı. Bu gerçeği utanç saymamın bir sebebi de bu. Hâlâ atlaslarda Aral’ı eski endamıyla gösteriyoruz ancak o koca gölden geriye kalan yukarıdaki manzara. Tamamen kendi başarımız olan bu doğa felaketini kendimizden bile gizlemekteyiz. Yukarıdaki korkunç manzaranın oluşmasının sebebi kuraklık veya küresel ısınma değil. Aslında küresel ısınma olsa bile kabul edilebilir bir tarafı yok çünkü o da insanoğlunun bir başarısı. Bir zamanlar deniz olarak adlandırılan, kıyılarında devasa limanlar olan, içinde sayısız balık türleri barındıran Aral’ın yukardaki vahim manzaraya dönüşmesinin sebebi maalesef biz insanlar ve bizim tüketmeyi seven, dur durak bilmeden hep daha fazlasını isteyen kişiliğimiz. Hani insan olduğuma utanıyorum ve bunu yapan toplumun bir üyesi olduğumu kabullenemiyorum demiştim ya, az önce felaketin sebebi olan insanların başına biz yazarken elim gitmedi, yüreğim sızladı, kabullenemedim. Aldığımız bu açgözlü tavırla dünyanın dört bir yanına verdiğimiz zararların genel bir sonucu küresel ısınma ancak küresel ısınma mevzusuna sonra değinmek istiyorum. Aral’ı bu hale getiren ise bence açgözlülüğümüzün ve doğaya kafa tutmamızın en çarpıcı örneği. Tarihimizde önemli yerleri olan, belki de tarih kitaplarından hatırlayacağınız Seyhun Nehri (Siri Derya) ve Ceyhun Nehri (Amuderya) 1960’lı yıllarda tarımsal verimi yükseltmek ve pamuk ekimini yaygınlaştırmak için kullanıldı. Nehirler yataklarından oynatılıp suları tarlalara verildi ve Aral faciası da böylece başlamış oldu. Göle giden su miktarı azaldı ve göl her geçen yıl kan kaybetti. Kaybediyor desem daha doğru olur çünkü bu felakete karşı henüz etkili bir önlem alınabilmiş değil ve hâlâ küçülmeye devam ediyor. Bence Aral Gölü insanoğlunun açgözlülüğünün ne kadar kötü sonuçlar doğurabileceğinin bir simgesi. Tarımı geliştirmek adına doğa anaya meydan okumanın bir sonucu, bir cezası. İnsanoğlunun açgözlü elleri değmeden önce Aral gölü bir deniz gibiymiş. Gayet modern sahil kentleri, gemilerin yük almak için sıra beklediği işlek limanlarıyla, barındırdığı türlü türlü balıkları ve bu balıklarla gelirini sağlayan balıkçı tekneleriyle bölgenin hayat kaynağı olan Aral Denizi can damarlarının elinden alınmasıyla beraber bunu yapan insanoğluna bir ceza verirmişçesine önce kıyılardan çekilmiş sonra balıklarıyla ve güzellikleriyle buharlaşmış, geriye bir çöl ve eskiden balıkların peşinden koşan tekneler kalmış, balıkların yerlerini ise develer almış. İnanması hatta hayal etmesi bile güç ama eskiden o tekne develerin yürüdüğü yere ağlarını bırakıyormuş. Daha fazla pamuk üretebilmek için yapılanların cezasını bölgenin insanı Aral’ın nimetlerinden mahrum kalarak çekmekte. Bu olay insanoğlu olarak ne kadar saf olduğumuzu düşündürtüyor bana. Sonuçlarını düşünmeden yaptıklarımızın cezasını çekiyoruz ancak hâlâ akıllanabilmiş değiliz. Doğa Ana’ya kötü davranmanın yararımıza olmayacağını ona kafa tutamayacağımızı bir türlü öğrenemememize rağmen kendimizi evrenin en zeki varlıkları olarak görüp bildiğimizi okumaya devam ediyoruz. Bundan dolayı Aral Denizi’ni Aral Çölü’ne dönüştürdüğümüz gerçeğini, bu utanç tablosunu gizlememeli ve yüzümüze vurmalıyız ki belki aklımız başımıza gelir. Kaynakça Materia, Maria. «Le navi sulla sabbia.» 16 Mayıs 2015. http://agocciaagoccia.blogspot.com.tr/. 9 Şubat 2016. 21201286 Melike İrem İlter Gönenç Tuzcu Turk102-Sec.25 TOPLUMSAL YABANCILAŞMA Albert Camus’un en sevdiğim romanlarından birisi olan Yabancı, kısa bir hikayeyi felsefi bir açıdan ele alır. Kitap her ne kadar basit bir konuyu içerse de derinlerde insanlardaki yaşama bakış açısındaki yabancılaşmayı aktarır. Karakterin yaşama yabancılaşması okurlar tarafından Marksist bir yaklaşım olarak algılanması en büyük yanılgı olur bu kitapta. Aslında buradaki yaklaşımda yazarın özgünlüğü gözler önüne seriliyor çünkü buradaki yabancılaşma tamamen yazarın ‘absürd’ felsefesinden gelmektedir. Kitabı açıklamak için çok derinlere inmek gerekir aslında. Yazıldığı dönemdeki Varoluşçular’dan gelen absürd kavramından oluşmuştur karakterdeki yabancılaşma. Yazar yalnızca absürd kavramına değil –saçma- kavramına da yer vermiştir. Karaktere göre dünya saçmalıklardan ibarettir. Yani boş ve anlamsızdır. Sadece dünya değil, hayat ve insanlarda bir o kadar boştur. Hayat yaşamayı gerektirmeyecek kadar gereksiz ve bir o kadar da makineleşmiş bir kavramdır. Ölüm insanlar için kabullenilmesi gereken sıradan bir şeydir. Çünkü hayat o kadar anlamsızdır ve gereksizdir ki ölümü rahatlıkla kabul etmek gerekir karaktere göre. Bu kadar saçmalık ve gereksizlik içerisinde okuyucunun kendisini rahatsız ediyor. Bilemiyorum ben bu satırları okurken açıkçası yaşama sebebimi ve neden bu düzen diye sorgulamadan geçemedim. Sonuçta hayata bu kadar umursamaz bakan bir bakış açısı bir yerde karşısındakini de rahatsız ediyor. Böyle bir felsefe ve düşünce bir romana en iyi bu şekilde yerleştirilebilirdi. Romanda yalnızca hayatın anlamsızlığından değil aynı zamanda karakterin vurdumduymazlığıve umursamazlığı da işlenmiştir. Karakterin annesi vefat etmiştir fakat böyle bir durumda karakter annesinin vefatından daha çok insanların davranışlarına odaklanmıştır. Bu da fazlasıyla aykırı bir durumdur normal hayattaki insanlara göre. Roman ilerledikçe sevdiğim karakter bambaşka birisi oldu gözümde. Bu kadar olamaz derken sanki karakter insancıl duygularını bırakıp tamamen bir makineye dönüştü. Bu beni karakterden tamamen soğuttu. Sanki bir bilgisayarı okurcasına okudum romanı. Karakter için kitap ilerledikçe her şey artık sadece belirli formüllere dönüştü. Ölüme bakış açısı bu kadar kayıtsız olmamalıydı. Sadece ölüm de değil. Sevgiyi, aşkı, nefreti, herhangi bir insana ait duyguya basitçe –alışkanlık- demesi, bencilce yapılan her davranışa mantıklı bir sebep bulması ve en önemlisi annesinin cenazesinde ilgilenmesi daha doğrusu hissetmesi gerek tek şey annesini kaybetmesi ya da –ölüm- olması gerekirken karakter bizimle dalga geçer gibi küçük ayrıntılara takılması insanı gerçekten şaşırtıyor. Artık bu noktadan sonra insan yerine makine ya da bilgisayar demek çok da yanlış olmaz. Sonuçta her insan kendi içince umursamazdır ya da bir şeylere önem vermez fakat bu karakter kadar abartılan bir insanla belki de yaşım gereği karşılaşmadım. Sırf bu sebepler yüzünden kitabın sayfasını her çevirdiğim de bir o kadar da karakterden uzaklaştım. Asıl olay ilk başta da dediğim gibi, yazarın felsefesini anlamak için gerçekten en derinlere inmek gerekiyor. Sonuçta yazar her şeyin bu kadar anlamsız ve boş olduğunu düşünseydi böyle bir şaheser ortaya çıkarmazdı. Aslında yazar da eleştirmektedir böyle insanları. Her şeyin bir anlamı olduğunu savunur bizim gibi. Bu yüzden de Yabancı gerek üslup gerek farklı karakteri ile hayatı sorgulamamızı ve yaşama dair düşüncelerimizi sorgulamamızı sağlar. Roman her ne kadar kısa gözükse de içinde sevgi, saçmalık, absürd ve hayata dair bir çok kavramlara değiniyor. Aslında bu cümleyi başta vermem gerekirdi ama yazar bunu zaten yapmış. Yazarın giriş cümlesiyle yaptığı vurguyu ben son cümleyle kapatmak istiyorum. Çünkü bence sırf bu cümlesi için bile okunmalı böyle farklı bakış açısına sahip kitaplar. -‘Anam ölmüş bugün. Belki de dün, bilmiyorum.’- Kaynakça: Albert Camus, Yabancı, Çeviri: Vedat Günyol, Can yayınları, 16.Basım, 2004, İstanbul. Bilip de Anlatamamak Bilmediğimiz olay veya durumlar bize zarar vermez. Aslı ortaya çıkana kadar, yalan, gerçek olarak kabul görür. Ama bir de gerçeği bilmesine rağmen bunu dile getirme gücüne sahip olmayanlar vardır ki asıl çile onlarınkidir. Emile Zola’nın Therese Raquin adlı romanında, odak figürler Therese ve Laurent tarafından inşa edilen yalanlar dağının temelindeki gerçekleri bilen onca figür olmasına rağmen hiçbiri bunları dile getirememektedir. Ben de onlardan biriyim, tekir kedi Francois. Paris’te bu eve taşındığımızda üç kişiydik, Therese, Camille ve Bayan Raquin. Bir de ben varım tabii ki. Ev en başta bir hayli kasvetli ve iç karartıcıydı. Bayan Raquin zamanla eve halılar, çiçekler aldı ama her nedense evdeki kasvet bir türlü yok olmadı. Ben evin tüm odalarında geziyordum. Therese ve Camille’in odasına sıkça uğrardım, en beğendiğim oda onlarınkiydi. Bayan Raquin, Therese ve Camille’i birbirleriyle evlendirmişti önceden ama öyle bir haldeler ki, evli demeye bin şahit ister. Birbirlerine gülümsemeyi bırakın hele, karşılıklı bakışmaları bile nadirdir. Günlerden bir perşembe, eve bir sürü konuk geldi. Bana da eğlence, hepsinin yanında gezindim ama genelde Therese’in kucağında oturdum, perşembe akşamları her ne oluyorsa beni birden sevesi geliyordu. Perşembeler geldi geçti, Therese’in bana olan ilgisi akşamın bazı dakikalarında azalmaya başladı. O dakikalarda, neden bilmiyorum, o da Laurent de kalkıp baş başa kalmaya giderlerdi. Bir gün evde olmadık bir sesle geldi Therese’in odasından. Bendeki de merak, koştum baktım ne oluyor diye. Perşembeleri gelen Laurent gelmiş, her nasıl girdiyse eve artık. Onları bırakıp tekrar aşağı inmiştim ki, haykırışlar duydum Therese’in odasından. Bayan Raquin’in umru değildi ama ben tekrar çıktım. Therese de Laurent de odada yarı çıplak, birbirlerine sarılmışlar. En başından beri diyordum, bu ev kasvetli diye. Kasvetin tek kaynağı tozlanmış perdeler değilmiş meğer, neler neler dönmüş bizim evimizde. Akşam gittim Camille’e anlatmak için, benim sadece miyavladığımı söyledi. Miyavlıyormuşum ha?! Bir dinlese beni her şeyi anlayacak. Artık evde dört kişiyiz, Laurent de eklendi. Bayan Raquin’in sevimli oğlu, Camille’in kankası, Therese’in sevgilisi… hayat ona güzel. Laurent’in Therese’e geldiği günlerden biri yine, ki nerdeyse her gün geliyordu, Therese beni ona bakarken yakaladı. Bana bakıp aynen dedi ki: Sanki her şeyi biliyormuş da gidip Camille’e anlatacakmış gibi bir hali var… Nasıl yapacak bak: Ayağa kalkacak, bir ayağıyla beni, öbürüyle seni gösterip: “Hanımla bey odada sımsıkı kucaklaşıp öpüşüyorlar”. Hani Therese, seni severim, sırtımı okşarsın, beni beslersin ama aklımdan geçen tam da buydu. Camille bir anlasa beni… Akşam tekrar anlatayım dedim, anlattım Camille’e olan biten her şeyi. Ondaki de inat, bir türlü anlamıyor. Beni kaldırıp yanından uzaklaştırıyor. Bir bilse olanları… Aradan zaman geçti, Camille gelmez oldu eve. Tekrar üç kişiye düştük evde. Therese de Laurent ile evlendi. Camille bir bilse olup biteni, nereye gittiğini de kimse söylemiyor bana. Her ne sebeptense artık Therese’in odasından önceden bahsettiğim çığlıklar gelmiyor. Sanki her şeyi bitirmek için evlenmeyi bekliyorlardı! Kedi aklıma hiçbir şey anlamıyorum. Aylar geçti. Bayan Raquin felç oldu, hareket edemez hale geldi. Artık Therese ve Laurent, aylardır inşa ettikleri yalanlar dağından rahatlıkla bahsediyorlardı onun önünde. Dediklerine göre Camille’i de onlar öldürmüşler. Eh be Camille, beni dinleseydin ya zamanında, her şeyi anlatmıştım sana. Bayan Raquin de her şeyi biliyor artık, belki anlatıyor da birilerine kendince ama dinleyen kim? Üstü yalanla kapalı gerçeği bilmenin kimseye faydası yokmuş, sadece bilene zarar veriyor. Bilgi, iletilince bilgi oluyor. Bilmemek neyse, bilip de iletememek beni bile ne hallere düşürdü, kim bilir Bayan Raquin nasıl hissediyordur. Gerçeği bilip de anlatamamak, dinletememek, herkesin bir yalana inanmasına seyirci kalmak ne kadar acı, ama patiden bir şey gelmiyor.AŞK VE BENLİK ÇATIŞMASI Okuduğunuz bir kitap sizi en fazla ne kadar sarsabilir? Sizi bilmem ama ben kitabı bitirdiğimde gözyaşlarımın sel olup gitmesine engel olamadığım bir roman buldum kendime. Piraye... Hayatım boyunca okuduğum kitapları düşünürsem en iyi beşin içine rahatlıkla koyabileceğim bir roman Canan Tan’ın Piraye’si. Bir solukta okunabilecek insanı olayların içine çekip bırakmayacak bir roman... Romanın konusunu soracak olursanız ana karakter olan İstanbul’da doğu büyümüş Piraye’nin üniversite yıllarından başlayıp âşık olduğu adamla evlenmesi, Diyarbakır’a gelin gitmesi ve bunun üzerine gelişen olaylar anlatılıyor. Kitapta modernize olmuş büyükşehirlerdeki hayatlarla geleneksel bir yaşam süren insanların ne kadar çok çakıştığı nokta olduğunu yazar tüm çarpıklığıyla okuyucunun gözleri önüne seriyor. Kitabın ilk bölümlerinde Piraye’yi özgürlüğüne düşkün, çağdaş düşünceli bir üniversite öğrencisi olarak tanıyoruz. Kendi doğrularından taviz vermiyor ve bu doğruların gerektirdiği şekilde yaşamını sürdürüyor. Daha sonra Haşim adında aslında kendi memleketinde ağa oğlu olan ama İstanbul’a üniversite okumak için gelmiş biriyle tanışıyor Piraye. Zamanla da bu genç adama âşık oluyor. İşte bu noktadan sonra da hayatı yavaş yavaş değişmeye başlıyor. Önce başlarda istemese de Diyarbakır’a gelin olarak gidiyor. Sonrasında da orada yaşadığı olaylar onu çok farklı bir konuma itekliyor. Bana sorarsanız ipin ucu Piraye Diyarbakır’a gittiği zaman kopuyor. Düşünsenize benimsediğiniz bir kültürden kopup bambaşka bir kültürde gidiyorsunuz. Doğduğunuz andan itibaren alışık olduğunuz yaşam tarzı değişiyor, çevrenizdeki insanların düşünce stili değişiyor. Elbette ki anlaşmazlıklar yaşanacak. Kitabı okurken kendimi hep Piraye’nin yerine koydum, ben olsaydım ne yapardım dedim. Çoğunlukla da yaptıklarına hak verdim. Haşim’in ailesinin doğru olarak gördükleri davranış ve taleplerini yadırgadım. Çünkü ben de Piraye’ye benzer bir kültürün içinde kendimi buldum. Piraye’yi daha yakından inceleyecek olursak hem kendi benliğini saygısını korumaya çalışan hem de kalbinde kocasına karşı kocaman bir sevgi besleyen genç bir kadın çıkıyor karşımıza. İşte tüm kitap boyunca da hep bu ikilem içinde kalıyor. Her olayın sonunda da içinde fırtınalar koparken bir şekilde ikna edilip aslında asla izin vermem dediği kararlara boyun eğmek zorunda kalmış birini görüyoruz. İlk başta eşinin ailesiyle bile aynı evde kalmak istemeyen Piraye, romanın sonlarına doğru her şeyi normal karşılayan kabullenen bir kadın haline dönüşüyor. Bu tür olaylarda da Haşim’e duyduğu sevgi, olanları kabullenmesinde yardımcı olup onu daha sakin birine dönüştürüyor. Haşim’i düşünürsek kendi kararlarını verme sürecinde bile ailesinin sözünden çıkamayan, dışarıda ne kadar güçlü ve bağımsız olduğu düşünülse de ailesini yanında onların kararlarını çiğneyip geçemeyen bir adam. Kitabı okurken belki de en çok kızdığım kişilerden biri Haşim. İnandığı şeylerin arkasında duramayıp ailesinin isteklerini o da memnuniyetsiz bir şekilde yapmak zorunda kalıyor. Kitapta beni en çok etkileyen bölüm kitabın son kısımları… Haşim’in Piraye’nin üzerine kuma getirdiği kısımda Haşim’e karşı duyduğum öfkeyi net bir şekilde hatırlıyorum. Sonradan pişman olup kendini yiyip bitiren adamın bu hali de aynı zamanda üzdü beni. En son Piraye erkek çocuğuna hamileyken Haşim’in ölüm haberini aldığı kısımda gözyaşlarıma hâkim olamadım kitabı okurken. Keşke dedim Piraye Haşim’i affetseydi de bunlar yaşanmasaydı. Tabi bunlar benim kendi düşüncelerim. Sürekli benliği ile aşkı arasında gidip gelen Piraye kitabın sonunda benliğini seçiyor. Kocasını affetmiş olsaydı neler yaşayacağını bilemeyiz ama aldığı kararla da kazandı mı yoksa kaybetti mi işte bu tartışma konusu… Bana sorarsanız kaybettikleri daha ağır basıyor. Ama şu var ki kitabın başındaki özgürlüğüne düşkün, kendine olan saygısını hiçbir zaman yitirmemiş olan Piraye aldığı kararla çizgisini bozmadığını gösteriyor bizlere. Sonuç olarak eğer sizi çepeçevre sarıp etkileyecek bir roman arıyorsanız Piraye bu iş için biçilmiş kaftan. Ayrıca bu roma aracılığıyla Diyarbakır’ın birçok geleneğini öğrenip küçük bilgiler edinebilirsiniz. Ebru Güver GEÇMİŞE ÖZLEM Başucu kitaplarınıza ne kadar önem verirsiniz? Eminim çoğunuz başucu kitabının değerini bırakın, anlamını bile bilmiyordur. Bu içler acısı durum için sizleri suçlayacak değilim elbette. Teknolojik çağ sizleri bu duruma sürüklüyor farkındayım. Ben kendimi zorladım ve bu akıntıya kaptırmadım kendimi. Şahsıma münhasır bir cevapla kendi sorumu cevaplayayım, belki böylelikle sizlere teşvik olurum bu konuda. En değerli kitaptır başucu kitabı benim için. Bu kitabı seçmek aslında benim için çok da zor olmadı. Kendi içimde yaptığım küçük bir analizden sonra geçmişe duyduğum özlem ve onun burnumda tüten buram buram kokusu beni Bazen Bahar adlı kitabı seçmeye yönlendirdi. Her gece bana hayatın bazen bahar olduğunu hatırlatsın diye yanımdan ayırmayı hiç düşünmedim. Kıymetini bilsin diye de kurutulmuş çiçeklerimin içerisinde saklarım onu. Kapağını açtığımda bahar kokusu yüzüme vurur ve çocukluğumu anımsarım anında. Kim çocukluğunu özlemez ki? Elbette herkes özler ama benim kadar geçmişine özlem duyanı bulamak zordur kanımca. Samimiyetle söylüyorum ki; o küçük çocukların minik ellerine oyalansın diye sıkıştırılan teknolojik aletlere hiçbir zaman özenmedim. Aksine onlara, benim yaşadıklarımı yaşayamayacakları için üzülüyorum içten içe. Küçükken sokakta oynadığımız oyunların ardından havanın kararmasıyla birlikte bir heyecanla evdeki akşam yemeğine yetişme… Bu ve buna benzer yaşanan tarifsiz duyguları kim özlemiyorum diyebilir ki? Küçük kuzenlerime bakıyorum da bırakın bu duyguları yaşamayı, aralarında bir oyun kurmayı bile bilemiyorlar. Teknolojik çağın getirisiyle, daha doğuştan bencilleştirilmiş bir nesil görmek beni yıkıyor. Asla oyuncaklarını paylaşamıyorlar, hâlbuki başkaları yokken o oyuncakların onlardaki kıymeti sıfırken. Ben hatırlıyorum da hiç unutamadığım bir kahve seti oyuncağım vardı. Bendeki değeri çok fazlaydı. Günümüzün çocuklarının aksine, o oyuncağımı saklamaz, arkadaşlarımla farklı hikâyelerimizin başrolü haline getirirdik. Günaydınım da o, iyi gecelerim de oydu. Aynı şu anki başucu kitaplarım gibi. Fakat şu anki çocukların binlerce oyuncakları arasından kendilerinin en değer verdiklerini bulmalarını bile beklemiyorum. Bencilleştirilmiş bireyleri aslında daha küçücük yaştayken tatmin bile olamıyor hiçbir durumda. Yani bu durumlar da bana geçmişe olan özlemimi daha çok arttırıyor. Babam küçükken her gün iş dönüşü eli dolu gelirdi. Her seferinde çeşit çeşit yiyecek veya oyuncak dolu olurdu elleri. O poşetleri açtığım andaki heyecanı, kalbimin çıkacak derecede atışını bana şu ana kadar hiçbir şey yaşatamadı. Bazen yapıştırmalar alırdı, defterimin güzel gözükmesi için her sayfasına özenle yapıştırırdım onları. Bazen tadı hala damağımda olan bir yiyecek alırdı. Bunlar gibi nice paketlerin içlerinden çıkanların değeri benim için ayrıydı, fakat şu anki jenerasyonun bunu için heyecanlanmayı bırakın, bunlara ilgi duyacağını bile beklemiyorum. Küçüklüğüme hüzünle dönüp bakarken, yeni nesle de bir yandan üzülüyorum. Bu düşünceleri bana Melisa Kesmez’in bu değerli Bazen Bahar adlı kitabı çağrıştırıyor. Aynı yazarın da dediği gibi çocuklukta yaşananların değeri hiçbir şeye değişilemez. 8 tane ayrı hikâyedeki her bir karakterin içinde hissetmiştim içlerindeki çocukluk dönemlerinin özlemini. Küçüklükte yaşadığı bahçeye özlem duyan Deniz’den tutun, vapurda kızıyla sohbet eden kadının çocuklukta yediği domateslerin tadına olan hasreti… Herkesin içinde barınan özlemin asıl kaynağını çok merak ediyordum. Karakterleri daha da derinden incelediğimde, onların içlerindeki bir tutam öfkeyi şu an anlayabiliyorum. Onlarda da benim düşüncelerimin aynısını görmüştüm. Anladığım kadarıyla, şu anki yeni neslin davranışları öfkeyle bizleri yaka paça çocukluk diyarlarımıza, hasret duyduğumuz geçmişimize sürüklüyordu. Benim hasretlerim sıralamakla bitmez sanırım. Mesela İstanbul’u ilk gördüğümde 8 yaşındaydım ve âşık olmayı tam anlamıyla yaşamıştım. Beyoğlu’nun şirin evleri, Kınalıada’nın Arnavut kaldırımları eşliğindeki gizemli sokakları, Galata’nın büyüsü, Pera’daki kocaman bahçeler beni âşık etmişti kendine. Fakat geçenlerde İstanbul’u tekrar ziyarete gittiğimde gördüm ki Beyoğlu’nun evleri, o heybeli (!) gökdelenlerin arasında kaybolmuş. Etrafına açılan kafelerden dolayı Galata’nın büyüsü kaçmış. Ne Kınalıada’nın sokaklarının gizemini oluşturan arnavutkaldırımları kalmış, ne de sonbaharda yere düşen yapraklarıyla muazzam görüntü oluşturan Pera’nın bahçeleri kalmış, yerlerini AVM’ler alıvermiş. Ben çocukluğumun İstanbul’una hasret duyduğumu en son ziyaretimde fark ettim. Kitaptaki her bir karakter çocukluğundan bir parçaya özlem duyarken ben ise sokak oyunları, aile yaşantım ve İstanbul’a ve daha nicelerine özlem duyuyordum. Aslında düşündüğümde günümüzde bu duyguyu hissetmenin bile önemli olduğunu fark ediyorum. Belki birçok kişi bu duyguyu hissediyor ama adlandıramıyor. Ben ise Bazen Bahar adlı kitap ile çocukluğuma olan hasreti her anımda yaşıyorum. Evet, hayat benim için de bazen baharmış. Gerçi asıl nokta, bu baharları veya başka bir değişle geçmişe olan özlemi anımsayarak tekrar içimizde yaşamaktaymış, bunu yeni fark ettim! REFERANS: Kesmez, Melisa. Bazen Bahar. İstanbul: Sel Yayıncılık, 2015. 1.Baskı. Merve Türkdeniz Peki Ya Ölüme Otostop Çekilir Mi? “Nasıl gidiyor hayat?” diye sorarız ahbaplarımıza her karşılaştığımızda. Bu sorunun artık sıkıcı hâle gelmesinden midir yoksa gerçekten her şeyin yolunda olmasından mıdır bilinmez ama her seferinde “İyi işte idare ediyoruz.” kıvamında bir cevap gelir karşı taraftan. Hayatımız gibi tepkilerimiz de tekdüzeleşme eğilimindedir. Her gün aynı saatte uyanıp işe gitmek, aynı masada akşama kadar oturup akabinde aynı otobüsle eve dönmek planlı bir yaşamın formülü gibi görülse de beyni âdeta oksitleyip henüz yaşarken ölmeye adapte eder kimilerini. Dışarıdan bakıldığında her şeyin aynı olağanlıkta akıp gittiği zannedilirken aslında akan ömrün sonuna giden kum saatindeki ikiyüzlü kum tanesidir. O ince kum tanesi ne kadar masum görünse de akıp giderken bizden ömrümüzü çalmaktadır usulca. Ne o hain kum tanesini geri alabilmek mümkündür ne de ardından süzülecek olan kumları engelleyebilmek. Önünde sonunda tüm kumların akıp da bedenini hiçliğe doğru sürükleyeceğini bilmek hayata karşı tahammülsüz vaziyete sokar insanı. Asırlardır en güçlü yaratık olduğu zannedilirken bir gün dibe vuracağını bile bile yaşamak çekilebilir gibi değildir onur sahibi bir insan için. Nasıl olur da kanlı canlı bedeni sanki bir çöp parçasıymışçasına toprağa karışabilir? Beynini böylesine sorular kemiren biri içinde bulunduğu anı değerlendirmek yerine yaşayamayacağı anlara odaklanır ve sırf o anların da kendisine ait olmayacağını bildiği için küser hayata. Veronika Ölmek İstiyor’un etrafı kara bulutlarla kaplı kahramanı Veronika da elinde olanları yeterli görmeyip daha fazlasına kavuşamamanın acısıyla son vermek istemiştir hayatına. Hayatının en güzel zamanında düz çizgilerden, monotonluğun sessizliğinden bıkmıştır âdeta. Onun avuçlarında bir zar misali salladığı düzenli hayata sahip olmak için can atan sayısız insan varken Veronika elinin tersiyle itmektedir sahip olduklarını. Kimbilir belki de nankörlük yapmaktadır lâkin onu bu romanın başkahramanı hâline getiren kendine özgü, cesur ama kendi sonunu başkasının yazmasından da bir o kadar ürken karakteridir. Çevresindeki insanların tekdüze rüyaları onun en azılı kabusudur. Çevresindeki kadınların başlıca emelleri evlilik, kendini adayacağı bir eş ve çocuklar iken Veronika dürbününü çok farklı rotalara yöneltmiş ve kendi kapsama alanı dışındaki hayatlar için de ayrıca üzüntü duymaya başlamıştır. Nitekim onu hayattan bu denli uzaklaştıran da oldukça geniş bakış açısıdır. Milyarlarca insan yaşadığı için şükrederken nasıl olur da ömrüne son vermek isteyenler var olabilir? Aynı dünyada yaşayıp aynı nefesi akciğerlerine çeken ve hatta aynı suyu içen insanların yaşama karşı tamamen zıt fikirlerinin olması hayli enteresandır. Bu karşıtlığın sebebinin doğada yatmadığı apaçık Merve Türkdeniz ortadadır zira tabiat ana imkânlarını tüm insanlığa cömertçe sunmaktadır. İstediği frekansta yaşayamayan insanların aklından intiharın geçmesinin nedeni çok uzakta değil de bizzat kendi içlerindedir. Yazıp çizdikçe, okuyup gördükçe anlarlar ki kutsal olduğu zannedilen yaşam aslında bir paçavradır. Yaşadıkça değerlenmez hayat, tam aksine küf tutup kokuşmaya başlar onların gözünde. Bu sancılı sürecin sonunda ise nihayet çürüyüp gider insanoğlu. Hayatın bu yönünü anlayıp aydınlanan insanlar kötü sonun gelişini eli kolu bağlı beklemektense kibriti kendi eliyle tutuşturmayı tercih ederler, tıpkı Veronika gibi. Kendilerine asla yakıştıramazlar çaresizliği, polis baskınını önceden haber alan bir sanığın kendi ayaklarıyla teslim olmaya gidişi gibi ölüm kapıyı çalmadan bedenlerindeki tüm umutları söndürerek kapıyı kitleyip çıkmaya kalkışırlar. Lâkin Veronika dâhil hepsinin hesaba katmadıkları bir husus vardır. Beğenmedikleri hayatta her şeyi elde etmeleri mümkündür fakat ölüm diğer istekler kadar basit değildir. Neden mi? Çünkü ne parayla ne de sırayladır ölüm... Acımasız Bir Tetikçi ile Küçük Kız Çocuğunun Hikâyesi Luc Besson’un yazıp yönettiği Leon benim için ilk günkü büyüsünü hâlâ koruyor. Bana kalırsa onu bu kadar etkileyici kılan şey Luc Besson’un inanılmaz senaryosu ve kurgusu. Acımasız, soğukkanlı ve işinde tam anlamıyla uzman olan bir tetikçi ile küçük bir kız çocuğunun bambaşka hayatlarının nasıl kesiştiğini anlatıyor film. Yani iki uç dünyanın nasıl birleştiğinin, bir nevi siyahla beyazın birbirlerini yok etmeden nasıl yeni bir renk oluşturduğunun hikâyesi Leon… Hayatta yapayalnız, mesleği gereği gözünü bile kırpmadan onlarca insanı öldüren bir adam Leon. Tek bir dostu var, her gün suladığı saksı bitkisi. Onu hiç soru sormadığı, şikâyet etmediği ve hep mutlu olduğu için seviyor. Yani insanları hatırlatan hemen hemen hiçbir özelliğe sahip olmadığı için. Köksüz oluşunu ise kendisinin belli bir yere veya birine bağlı yaşamamasına, aidiyet duygusundan yoksun oluşuna benzetiyor. Adeta bitkisiyle kendisini özdeşleştiriyor. Bu noktada oldukça yalnız ve diğer insanlardan uzak biri olduğu çok açık... Toplumdan kendisini dışlamış, içinde bulunduğu düzene oldukça yabancı. Hiçbir beklenti ve duygu barındırmak istemiyor içinde, bu sebepten dolayı da, işi dışında insanlarla hiçbir bağlantı kurmuyor. Bu denli profesyonel bir “temizleyici“ olması ise tamamen bundan kaynaklanıyor. Kaybedecek bir ailesi, arkadaşı veya sevgilisi olmadığı için işini hayranlık uyandıran bir soğukkanlılıkla yapıyor. Her gün düzenli olarak süt içiyor, bana göre süt Leon’un temiz ve çocuksu yanını yansıtıyor. Ya da sadece yaptığı iş sebebiyle kendini temizleme ihtiyacını vurguluyor, bilemiyorum… Usta bir katil olmasının aksine içinde çocuksu ve duygusal bir kişiliğe sahip, onu böylesine derin bir tezatın içine iten ise aslında hayatın acımasızlığından başka bir şey değil. Mathilda ise yaşı küçük olmasına rağmen oldukça olgun. Ailesi tarafından yeterince ilgi görmemesi sebebiyle kendi halinde bir nevi tek başına büyümüş bir çocuk. Daha on iki yaşındayken gizli gizli içtiği sigaralar ise çocukluğunu yaşamaktansa büyümüş gibi davranmasının bir göstergesi sanki. Peki, bu iki figürün hayatı nasıl kesişebilir? Leon, Mathilda’ya kapıyı açarak onu sadece ölümden kurtardığını sanıyor, fakat zamanla fark ediyor ki aslında onu hayatının tam da merkezine alıyor. O günden sonra sigara içen küçük kız çocuğu ile sütünü eksik etmeyen tetikçinin hayatları ayrılmaz bir şekilde birleşiyor. Mathilda’nın kimsesizliğini, sevgi ihtiyacını Leon, Leon’un aidiyetsizliğini, yalnızlığını ise Mathilda gideriyor. İkisi bir yapbozun kayıp iki parçası gibi günden güne birbirilerine bağlanıp birbirlerini tamamlıyorlar. Mathilda, Leon’dan ailesinin intikamını almasını istiyor, o günden sonra beraber çalışmaya başlıyorlar. Özellikle bu noktada filmin çok gerçek dışı gözüktüğünü biliyorum. Filmi izlemeden bu yazıyı okuyan biri “böyle bir olay hiç de gerçekçi değil” diye düşünebilir. Kabul ediyorum, kurgusu oldukça sıra dışı. Ama filmle ilgili asıl sıra dışı olan şey, böylesine uç karakterlerin birbirlerini tamamlayışının izleyici tarafından hiç yadırganmaması… Bunun sebebi sanıyorum sevgi kavramının hiçbir zaman bir kalıba sokulamaması, sadece belli insanlara atfedilememesi. Aslında her insanın birini sevip, ona bağlanmaya, en azından kaybetmekten korkacağı şeylere sahip olması şart. Kiralık bir katil bile olsa küçük bir kızla dostluk kurabilmeli, gerçekten insan olduğunu ona olan sevgisiyle anımsayabilmeli… Son nefesinde bile ona verdiği sözü tutacak kadar bağlanabilmeli. Onun sayesinde kök salabilmeli… Çekilen bir bomba pimi birçok şeyi anlatıyor filmin sonunda. O patlama sesini hâlâ duyabiliyorum. Leon, Mathilda’ya verdiği sözü paramparça olma pahasına tutuyor. Mathilda’da onu toprağına, köklerine kavuşturuyor. Filmin sonunda yüzümde yaşlarla, kafamda çeşitli düşüncelerle kalakalıyorum. Evet, Leon hayattan tamamen kopuyor ama hayatı boyunca hiçbir zaman öldüğü an kadar da hayata bağlı olmadığı kesin. Onu hayata Mathilda bağlıyor. Saksıdaki köksüz bitki Mathilda’nın sevgisiyle, dostluğuyla büyüyor. Ulu ve görkemli bir ağaca dönüşüyor. Açık söylemek gerekirse “Mathilda’ya ne olacak, Leon’u da kaybedince nasıl ayakta kalacak?” diye düşünmüştüm ama gördüm ki, Leon ölse bile onun sevgisi Mathilda’ya ömür boyu yetecek, zor zamanlarında onun gölgesine sığınacak, yapraklarının altında derin bir nefes alacak. Bütün bu dönüşümü sağlayan, bir tetikçi ile küçük bir kız çocuğunu birbirine bağlayan büyük bir sevgi sadece. Her şeyi kolaylaştıran, en imkânsızı bile imkânlı kılan, gittikçe çoğalan sevgi… Bana göre film kalabalıklar içinde büyüyen yalnızlığımızdan sıyrılıp sevince, paylaşınca her şeyin daha iyi olabileceğini vurguluyor. Tek başına sürüp giden bir yaşamdansa, yüreğinde büyüttüğü sevgiyle insan köklerini toprağın derinliklerine uzatabiliyor, bu sayede kendisinden geriye bir iz bırakabiliyor. Fakat sevgi olmayınca insan da olmuyor, kendisinden geriye hiçbir şey kalmıyor. Metropollerin ortasında yapayalnız kaldığımız şu günlerde “sevgi her şeye çözüm değildir” anlayışı hâkimken, Leon bütün tabuları paramparça edecek türden bir film. Süt içen bir tetikçinin ve sigara içen küçük bir kızın sevgi ve fedakârlık dolu hikâyesi… Beste Gizem Cicioğlu YENİDEN BAŞLAMAYA VAR MISINIZ? Günaydın akıp giden hayat. Günaydın açmak için beni bekleme ihtiyacı gütmeyen bütün pencere önü menekşeleri. Günaydın benden hızla kaçıp giden ve bensizliği kavramak da benim kadar ısrarcı olan her şey. Gözlerimi büyük bir çaresizlikle açmama sebep olan gün… Sana da günaydın. Bir sabah… Sadece ama sadece tek bir sabah için bütün bu saçmalıklardan, bütün bu yaşama zorunluluklarından, peşimizden sürüklediğimiz her şeyden sessizce uçup gidebilseydik... Gözümüzün önünden küçük kum taneleri gibi kayan ancak harcamaktan katiyen çekinmediğimiz hayatlarımızı tıpkı bir takım elbiseyi askıya asar gibi asıp çıkabilseydik içinden... Umutlarımızı, hayatla alıp veremediklerimizi, hayalini kurduğumuz birçok şey gibi harcayıp sonra da elindeki son çeyrekliğini bozuk bir yiyecek otomatına kaptırmış sıradan bir çaresiz gibi beklemek zorunda bırakılmasaydık… Ya da hayatımızın bizi nerede beklediğini fark edebilmenin tek yolunun bir yiyecek otomatından çok daha fazlası olduğunu kavramakta bu denli gecikmeseydik... Bir gün, eşinizi kaybettiğinizi varsayalım. Belki alışılagelmiş hayatınızın sıradan kadınını belki rüzgârı bol güneşi az günlerinizin olmazsa olmaz kişisini belki de sizin için duvardaki saatten çok da farkı kalmamış birinin artık hayatınızda yer almadığı bir dünya düzeni hayal edelim. Bu düzen kendinizi suçlu hissetmenize mi yoksa özgür hissetmenize mi sebep olurdu? Peki, ya bu durum sizin için piyasaya yeni sürülmüş herhangi bir fıstıklı çikolatadan fazlasını ifade etmiyor olsaydı? Akademi ödüllü Jean-Marc Vallée’nin eşsiz hayal gücünden dökülen 2016 yapımı orijinal adıyla Demolition, Türkçe uyarlamasıyla Yeniden Başla filmi; eşini talihsiz bir trafik kazası sonucu kaybeden bir adamın cebindeki son çeyrekliğini bozuk bir yiyecek otomatına kaptırmasıyla başlayan baş döndürücü hikâyesini beyaz perdeye aktarıyor. Filmimin ana karakteri Davis giderek monotonlaşan bir hayatın içinde sorgulamadan yaşamaya devam etmektedir. Sorgulamadan diyorum çünkü bana kalırsa hayatındaki çıkış yolunu tam anlamıyla bulamamış ve zamanı sadece ertelemekle yetinmiş bir yetişkin için kalabalığın içinde nefes almanın tek yolu, bazı solunum yollarını kapatmaktan geçer. Bunlardan biri de artık sorgulamayı bir kenara bırakmaktır. Davis eşini trafik kazasında kaybettiği gün cebindeki son çeyrekliğini hastanedeki otomatlardan birine kaptırır. Bunun üzerine otomat şirketine art arda şikâyet mektupları göndermeye başlar. Hikâyemiz tam o andan itibaren gerçek bir benlik arayışına döner. Kahramanımız kendini ve gerçek anlamda hayatının amacını bulmaya çalışır. Aslına bakarsanız hepimiz kayıplar dünyasında yaşıyoruz, yarı kabullenmiş yarı terk edilmiş bir haldeyiz lakin son nefesimize kadar bu savaşı sürdürmeye çalışıyoruz. Artık olduğumuz kişilerden çok uzaktayız. Kendimizden, kişiliğimizden, bize bizi yeniden sorgulatacak her şeyden olağan hızla uzaklaşmak derdindeyiz. Modern hayatın bizlere yaşattığı ağır sıkıntılara, omuzlarımıza yüklediği büyük sorumluluklara, sorgulamadan yaşadığımız hayatlarımıza ya da binlerce kez es geçtiğimiz daha birçok detaya rağmen her birimiz bir şekilde hayatta kalma mücadelesi veriyoruz. Burada ayrıca dikkat çekmek istediğim konu aslında bir bozuk para ve karşılığında geri dönmeyen bir fıstıklı çikolatadan daha fazlası. Yazımın girişini yaptığım ilk andan itibaren sürekli sözlerimin arasında dolanan bozuk yiyecek otomatının bu denli çok altını çizişimin sebebi aslında otomata sıkışıp kalan çikolatanın bende karşılığının ‘unutulmuş bir hayatı’ ifade etmesidir. Bana kalırsa Davis de konuyu aynı şekilde yorumlamış olacak ki şikâyet mektupları aslında her şey adına bir dönüm noktası ve yeni bir başlangıcın temsili olur. Çünkü bu mektuplar bireyin kendini keşfetmesi için sisteme karşı attığı ilk adımdır. Hikâyeyi günlük hayata yorduğumuzda aslında her bireyin zaman zaman anlatma, anlaşılma, çözüm arama, kendini ifade etme, düşüncelerini özgürlüğe kavuşturma gibi birçok eylem girişiminde bulunduğunu görüyoruz. Evet, çoğumuz yüksek binalara sahibiz. Son model arabalara, son derece lüks ve konforlu döşemelere, dünyanın bir diğer ucuna kolay ve hızlı yoldan ulaşabileceğimiz teknolojiye sahibiz. Peki ya manevi açıdan yeterince tam mıyız? Modern hayatın günümüz insanına yaşattığı duygusal çöküntülerin yanında verdikleriyle yetinebilecek miyiz? Geçmişle bugünün terazilerini kıyasladığımızda günümüz insanının anlatmaya, paylaşmaya ne denli muhtaç olduğunu görüyoruz. İlişkilerimizin arasına doladığımız egolarımızla büyük rantlar elde ediyor günün sonunda kârlı ve yalnız bir şekilde yüksek apartmanlarımıza geri dönüyoruz. Bugün neden psikiyatri bilimi gelecek 30 yılın en gözde mesleklerinden biri olarak gösteriliyor haberiniz var mı? Çünkü bugünün insanı birbirine her zamankinden daha fazla muhtaç. Filminde desteğini alarak hayat geç kalmak için fazla hızlı akıyor diyebilirim. Eğer sizlerde hayatınızla ilgili radikal kararlar almak konusunda yeterince emin değilseniz, adım atmak için hayatınızdan büyük kayıplar vermeyi beklememenizi öneririm. KAYNAKÇA DEMOLİTİON. Yönetmen. Vallée, Jean-Marc. Senarist. Sipe, Bryan. September 10, 2015(United States). Fox Searchlight Pictures, 2016. DVD. Selin Fildiş Turk102-37 21402228 İstanbul’da Kaybolmak Gezmek hep bir parçam olmuştur. Uçarcasına özgürce gezmek… Tıpkı gökyüzünde vapurları kovalayan İstanbullu martılar gibi… Yüzüme doğru esen rüzgâr, kendi taze kokusuyla beraber martıları ve denizin kokusunu getiriyordu. Ellerim, vücudum, beynim, zincirlerle, kayalarla bağlı olduğum topraktan sonunda ayrılmış, özgürlüğe denize, uçsuz bucaksız gökyüzüne ulaşmıştı. Ankara’nın grisinden sonra İstanbul’un mavisi ruhumu ele geçirdi. Haydarpaşa’nın denizle birleşmesi, onun ve vapurların etrafında turlayan martılarının oluşturduğu sade ama muhteşem renkler… Kendileriyle beraber beni de kattılar oyunlarına ve izledim ben onları saatlerce. Gökyüzünde en hızlı kim uçacak, en yükseğe kim gidecek diye yarıştılar… Sonbaharı kadar güzel İstanbul’un kışı… Haydarpaşa Garı Yumuşak, ama sinirlendiğinde yüzünüzü kesen bir rüzgârı var İstanbul’un. Binaların arasından bazen serinletmek için, bazen ise cezalandırmak için esen bir rüzgâr. Zaten bir şehri en iyi arka sokaklarını gezerek, orda kaybolarak deneyimleyebileceğimizi söylerler, belki de rüzgâr da bunu yapmaya çalışıyordu... Ben de ona uydum ve onunla kayboldum. Kadıköy’ün sokakları arasında bu kış günü insanları ısıtmaya çalışan güneşin, yaydığı ışıkla geziyorum. Ruhum mutlu. Uzun zamandır gün ışığı bana dokunmamıştı çünkü. Renkli binaların arasında, herkes gibi kendimden bir parça buluyorum. Duvarlarına dokunarak ilerliyorum, denizden esen rüzgârlar gibi… Kadıköy'de bir arka sokak Duvarın deniz kokabileceğini düşünmüş müydünüz hiç? Burada kokuyor. Farklı farklı insanlar var bu şehirde, farklı kültürler, farklı ve çeşitli hayatlar. Kıtaları birleştirdiği kadar insanları birleştiriyor, denizin ayırdığı kadar da keskin çizgilerle ayırıyor yaşamları İstanbul. Ellerim değiyor bir başkasının ellerine, gözlerine bakıp denizi görüyorum. Onun ruhu artık Marmara. Masmavi gözleri adeta… Her insan kendine özgü burada, her biri şehrin sokakları kadar farklı, özgünler. Avrupa’nın ayrı bir cazibesi var Anadolu’dan. Eski sokakları, antikacıları ve en güzeli ise Galata. Tepesinden aşağı sarkmak veya basitçe vapurdan izlemek ne de güzel… Masmavi gökyüzünde ona doğru uçan martılar, ne de şanslı. Galata ve çevresindeki binalardan gözlerimi alamıyorum, her biri renkli ve aynı zamanda soluk. Kim bilir nelere tanık oldular, kimlerin aşkına, kavgalarına, savaşlara, bunalımlara... Farklı farklı sokaklarda kaybolarak en sonunda İstiklal Caddesine ulaşıyorum. Ne kadar da kalabalık, herkesin kendi sorunları, yetişmesi gereken yerleri ve ayrı ayrı hayatları var. Bazıları hayatlarını birleştirip yeni hayatlar oluşturmuş, bazılarıysa hâlâ yalnız. Tek başına, gün boyu sokağı baştan sona gezen biri var Vapurdan Galata kırmızılı. Bana eşlik etmeyi teklif ediyor. Sohbet ediyoruz yolda, insanlarından bahsediyor bana İstanbul’un. Ondan ayrılıp denize yürümeye karar veriyorum. Uzun bir yol nispeten ama güzel bir yol. Gökyüzü üstümde ve birden ağlamaya başlıyor. Islanıyorum gözyaşlarıyla, üzüntüsü tenimden akıyor. Makyajı siliniyor ve insanları kaçışıyor. Sokaklarında sadece ben yürüyorum sarı montumla. Denize ulaştığımda denizin de üzgün ve sinirli olduğunu görüyorum. Gidip sahilde oturup deniziyle gökyüzüyle İstanbul’un ağlamasını izliyorum sessizce. Elimle gökyüzüne uzanıyorum, İstanbul ise bana bakıyor adeta. Çevremi sarıyor, kalbime, ardından ruhuma ulaşıyor. Şehir ruhumdan bir parça alıyor, eviriyor, çeviriyor ve bir şeyleri değiştiriyor. Sonunda ise ben artık eskisi gibi değilim. İçimde bir şeyler farklı, ruhuma dokundu İstanbul çünkü. Yıllardır, İstanbul’a karşı bir önyargıyla yaklaşan ben, insanların neden âşık olduğunu anladım buraya. Çünkü İstanbul üzgün, mutsuz bir kadın ve sanki bizler olmadan asla dinmeyecek bir gözyaşı var. Sonunda her denize bakışımda, bana kendini düşündüren bir şehir. Her batıya, gün batımına bakınca beni kendine bağlayan şehir… Altay Oğulcan DALKILIÇ Farklı Hayatlar Birçok toplumda maalesef tabakalaşma görülüyor. Gelir seviyesine göre olsun ırka dine göre olsun, var. Gömülü Dev kitabı fantastik bir kitap olup tarih boyunca efsanelere konu olmuş kişilerden, kâbuslara sebep olmuş yaratıklardan bahsetse de toplumdaki tabakalaşma da bu kitabın içinde kendini göstermiştir. Ana karakterlerimiz olan Axl ve Beatrice, açıkça belirtilmese de (ya da bakar kör olan ben görmediysem tabi) köy halkı içinde alt kademe bireyler olarak davranılıyor. Çocukların itiş kakışları, köy heyetinin muma bile izin vermeyişi ayrım ve dışlama değilse nedir? Böyle bir yanlışın bize bu kadar işlemiş olması acı bir gerçek. Kendi halkımızda bile ırk, din, dil gibi unsurlar yüzünden birbirimize farklı davranıyoruz. Bu farklılık her zaman kötü olmayabilir, belki bazen gerekli de olabilir (kültürüne göre başka bir insanın değerlerine dikkat etmek açısından mesela) ama çoğunlukta Amerika’da zencilerin dışlanması, Avrupa’da Asya kıtasından gelen göçmenlerin küçümsenmesi gibi örnekler toplumun ne kadar medeni olsa da ayrımcılıktan vazgeçemediğine bir işaret. İnsanoğlunun içine işlemiş olan bu davranış fantastik bir hikâyede bile kendini gösterirken insan düşünüyor, “acaba neden?” diye. Uzaylıları hayal ederken bile bizim gibi iki ayak üstünde, iki kollu, benzer vücut şekli ile hayal ediyoruz. Bize benzemelerini istiyoruz. Aslında her insan, kendisine benzeyenleri tercih ediyor. Herkesi kendi gibi görmek istiyor. Bu yorumların hepsi amatör bir gözlemci (o ben oluyorum) tarafından yapılmış dayanağı olmayan çıkarımlar olsa da kendiniz de düşünürseniz aynı kanıya varırsınız, eminim. Sizin gibi konuşan, sizinle aynı ortamlarda bulunmuş, aynı kültür seviyesinde insanlar çok daha rahat geçindiğiniz insanlardır. Muhtemelen bu size “Elbette öyle, bunun neresi şaşırtıcı?” dedirtir. Şaşırtıcı olan şu, insan tahammül etmeyi sevmiyor. Edebilse de yapmıyor, yapmak istemiyor. Tamamen aynı kişilikte iki insan arasından kendi dininden olanı, kendi kadar gelire sahip olanı, kendi gibi zenci, beyaz ya da sarı olanı tercih ediyor. Kitaptaki ayrımcılık sebebi olan gelir düzeyine odaklanacak olursak, gelir düzeyi elbette insanlar için olanakları belirleyen çok önemli bir unsur. Fakat iki insan arasında sadece gelir düzeyi sebebiyle davranışlar fazlasıyla değişebiliyor. Axl ve Beatrice’a olduğu gibi kitabın geçtiği dönem için bireyin iş gücü, günümüzde de eğitim seviyesi (kişinin gelirini belirleyen önemli unsurlardan bazıları) toplumun duyduğu saygıyı belirliyor. Bunun ne kadar yanlış olduğunu sağ olsun eniştem (en azından bana) kanıtlamış sayılabilir. Kendisi lise mezunu olup maddi sebeplerden üniversite okuyamamış olsa da büyük inşaat şirketlerinden birinde müdür olarak çalışıyor. Gittiği her yerde saygıyla karşılanan biri. Öte yandan aksine, yani parası olsa da gerçekten bulunduğu yerdeki itibara sahip olmaması gerekenler adına bir kanıt için de dünyada ileri gelen iş adamlarına ya da devlet adamlarına bakmamız yeterli. Dolayısıyla insan gelir düzeyleri ne olursa olsun başka biriyle uyum sağlayabilir. (Bkz. zengin kız fakir oğlan konulu filmler) Bunu elbette, bir erkek olarak, zengin koca bulma fikrini desteklemek için demedim. Ama bunu herkes yapabilir. Yapmalı da. Birlikte rahat, uyumlu ve tahammül etme gereği kalmadan yaşayabilme fikrimizden dolayı benzer insanlar birbirini tercih ediyor. Din, dil, ırk, gelir gibi özellikleri ortak tutmaya odaklıyız. Benzerliklerimiz yüzünden aslında ayrım yapıyoruz. Etraflarımızdaki onca insandan mahrumuz. Kendimizinkinden farklı bir fikre, görüşe, bakış açısına, tecrübeye sadece bizden farklı olanlara hoşgörü göstererek sahip olabiliriz aslında. O bizden farklı olanların tecrübelerini paylaşabiliriz, bakış açılarını, fikirlerini paylaşıp, tek bir insanın ömrünün yetmeyeceği kadar yeri gezebilir, yemeği tadabilir, kitabı okuyabiliriz. O farklı hayatları yaşayabiliriz. Ece Alper Feminizm ve Kadının Kadına Yaptığı “ ‘Feminizm herkes içindir’ yalnızca bir kitap adı değildir.” diyor Kadın Cinayetlerini Durduracağız Platformu genel temsilcisi Gülsüm Kav. Son yıllarda feminizmin ne olduğu, ne olmadığı, ne işe yaradığı ve niçin savunulduğu yoğun bir şekilde tartışılmaya başlandı. Benim feminizm ile tanışmam da bu şekilde oldu. Feminist yazarlardan okuduğum yazılar, kendi feminizmimi oluşturmamda oldukça etkili oldu. Hemen hemen her gün birçok kadının maruz kaldığı erkek şiddeti, devlet şiddeti, öldürülme korkusu ve toplum baskısı gibi daha birçok örnek verebileceğim durumlar, yalnızca karşıt fikir sahibi olmak yerine aktif mücadeleye geçmemi sağladı. Çünkü genel tanımıyla “kadınların ötekileştirilmesi” , yalnızca karşıt fikir sahibi olarak çözülebilecek bir mesele değil. Buna karşı ses çıkarmadıkça şiddeti uygulayana güç veriyoruz. Feminizm, birçoğunun zannettiği üzere ve bu sebeple nefret ettiği üzere “erkek düşmanlığı” değil, cinsiyet eşitliği için bir kadın mücadelesidir. Kendisini erkek olarak tanımlayan insanların günlük hayatta şiddete uğradığını, hor görüldüğünü, itilip kakıldığını pek duymuyoruz. Bu nedenle feminizm bir kadın mücadelesidir. Cinsiyet eşitliğinden, kadın haklarına, lezbiyen haklarına, yasal kürtaj hakkına ve tacizin/tecavüzün durdurulmasına kadar birçok yere uzanır. Feminizmi hayatımızın her alanına yaymak için bence ilk önce kullandığımız dili değiştirmeliyiz. Medyanın, yıllardır fark etmeden normalleştirdiğimiz alışkanlıkların ve siyasetçilerin de etkisiyle cinsiyetçi dil birçoğumuza nüfuz etmiş durumda. Hatta en kötüsü, kadınlar bile bu cinsiyetçi iğrenç dili kullanabiliyor ve bunda hiçbir yanlışlık görmüyor! Özellikle de bir kadının, kadınları aşağılayıcı söz veya küfür etmesi anlaşılabilir bir şey değil. Onların da dediklerinin aslında ne anlama geldiğini tam olarak bildiğini sanmıyorum. Çünkü o kadar işlemiş ki içimize... Elimizden geldiğince bu cinsiyetçi dile karşı insanları bilinçlendirerek biraz olsun bunun üstesinden gelebiliriz. Bu işe kendi arkadaşlarımızdan, hatta kadının daha yaşamının en başında “sen kız çocuğusun” denilerek küçümsendiği aileden başlamalıyız. Bu bilinçlendirme elbette ki nazikçe ve açıklayarak yapılmalıdır. Kavgaya dönüşürse içinden çıkılmaz ve kimse birbirini tam olarak anlayamaz. Unutmayalım ki dünyayı güzellik kurtaracak. Birbirimizi yadırgıyoruz. Kadın kadına, birbirimizi yadırgıyoruz. Ataerkil düzen içimize öylesine işlemiş ki, bir kadın başka bir kadın ne giymiş ne sürmüş diye dakikalarca belki de hiç utanmadan onu süzebiliyor. Hatta daha da kötüsü, bir kadının fiziksel özellikleri sanki bireysel bir tercihmiş gibi çirkin veya güzel olarak bir kalıba sokuluyor. Bu insanın kendisini sevmemesine, psikolojik sorunlara, özgüven eksikliğine yol açıyor. Ataerkil zihniyetin dayattığı tek tip güzellik algısının biz kadınları nasıl yıprattığının henüz birçok kadın bile farkında değil. Bir kadın, başka bir hemcinsinin tercihlerine, yaşam hakkına ve özgürlüğüne karışabiliyor. Başkasında yadırgadığımız, karıştığımız her şey gün gelir bizi de vurur. Bir insanı yargılamanın, ötekileştirmenin ucu bucağı yoktur. En sonunda kendimizi her şeyden utanır çekinir bir halde buluruz. Her konuda “acaba o ne düşünür?” demeye başlarız. Toplum baskısı işte tam da budur. Ataerkil zihniyet ile büyümeye zemin bulan bu baskıyı doğal olarak en çok erkekler kadınlara yapar, bazen de farkında olmadan kadın kadına yapar. Beni en çok yaralayan da kadının kadına yaptığı ötekileştirmedir. Kadına karşı her türlü şiddet, kadınlar hiç de farkında olmadan yasal bir hal aldı. Kullanılan cinsiyetçi dil ve kadının “bile” kadına yaptığıdır bunu meşru hale getiren bence. Feminizmi erkeklere anlatabilmek için ilk önce kadınların anlaması ve aktif mücadeleye geçmesi gerekiyor. Eğer tüm Ece Alper Feminizm ve Kadının Kadına Yaptığı kadınlar bunu yapmazsa gün gelecek o bıçak her birimizin karnına saplanacak ve o kurşun da delip geçecek bedenimizi. ELMA BİZİ SEVİYOR DİYE BİZ DE ELMAYI SEVMELİ MİYİZ? İnsan, doğası gereği toplumla birlikte yaşamak zorunda olan bir varlıktır. Bir takım ihtiyaçlarını gidermek için toplumla birlikte yaşamaktan başka çaresi yoktur. Hiçbir insan yalnız yaşamaktan hoşlanmaz. Yalnız yaşadığında duyguları, fikirleri kendinde saklı kalır. Oysaki iletişim, insanın en temel ihtiyaçlarından biridir. İnsan, bu temel ihtiyacı toplum sayesinde diğer insanlarla karşılayabilir. Duygu ve düşüncelerini birilerine aktarmak ister. Bunu da toplumdaki insanlarla iletişim kurarak yani onlarla paylaşarak karşılar. Bu paylaşımı yaparken bazen karşısındaki insanı çok büyütebilir kafasında. Karşısındaki insanın düşünceleri daha çekici gelmeye başlar ve o düşüncenin peşine takılır. Hatta artık kendi düşüncesini unutur, peşine takıldığı düşünceyi kendi düşüncesiymiş gibi benimser. Karşısındaki insanın doğrusunu kendisine doğru edinir. Artık kendisi olmaktan çıkmış, kendi benliğini unutmuştur. “Kendisi olarak” nasıl hissettiğini, ne düşündüğünü hatırlamamaya başlar. İşte bu noktada artık insan kendi yolunu kaybeder ve bunun sonuncunda da insanın başkasına bağımlılığı başlamış olur. Fakat insan başkasına değil kendisine bağımlı olduğunda daha mutlu olur. Dünyada sayısız kötülük ve çirkinliğin bulunduğu bir devirde bunu söylemek belki biraz tuhaf gelebilir fakat insan özünde duygusal bir varlıktır. Sürekli birileri tarafından sevilmek, onaylanmak, beğenilmek ister. Toplumdaki insanlar onu sevsin diye kendi benliğinden bile vazgeçebilir. Halbuki bu hayatının en büyük hatasıdır. Toplum içinde yaşıyoruz, diğer insanlara ihtiyacımız var fakat her ne kadar toplum içinde yaşasak da biz ‘bir birey’ olarak toplumda bulunuyoruz. Bir birey demek bir düşünce, bir renk, bir şarkı veya bir şiir demek. Bir toplum demek binlerce, milyonlarca birey dolayısıyla milyonlarca düşünce, renk, şarkı ve şiir demek. Benliğinden vazgeçmek ise bunların her birinden vazgeçmek demek. Bu şekilde davranan insanlar yalnızca benliğine değil topluma da zarar vermiş, toplumu tek düzeliğe itmiş, farklılığı ortadan kaldırmış oluyorlar. İnsan unutmamalı ki, her insan toplum için ayrı önemlidir. Kendisi için önemli olan bir insan toplum için de önemlidir. Kendisine saygısı ve inancı olan insana toplumdaki insanların da saygısı ve inancı vardır. Eğer insan kendisinin önemini fark edip kendisine inanırsa gerekli durumlarda kendisine yetebilmeyi de öğrenmiş olur. Başarabileceği bir işi yapamam düşüncesi ile başkasına yükleyip sorumluluktan kaçan ya da sonunda üzüleceği için sevmekten korkan insan mutsuzlukla yüzleşmek zoruda kalır. Fakat insan kendisini üzecek şeyin farkına varıp bu durumu kontrol altına alabilmeyi öğrendiğinde kendini mutlu hisseder. İnsan kendi hislerini, düşüncelerini, kendisini neyin üzeceğini ya da neyin mutlu edeceğini herkesten önce kendisi farkına vardığı zaman daha güçlü bir birey haline gelir. Kısacası insan, benliğine sahip çıkarak ve kendisinin farkında olarak yaşamayı öğrenmelidir. Bu şekilde yaşarken yapacağı çok önemli ve bir o kadar da basit bir kural vardır: “İnsanın toplum içinde yaşadığını unutmayıp diğer insanların özgürlük haklarını ihlal edecek davranışlardan kaçınması.”İnanıldığının aksine aynı renkleri ya da şiirleri sevmek değil farklılıklara saygı gösterebilmek toplumda birlikte huzurlu yaşayabilmenin temel anahtarıdır. Karşımızdaki insan maviyi seviyor diye biz de maviyi seveceğiz diye zorlamamalıyız kendimizi. İnsanlara kendimizi sevdirmek için sevdiğimiz şiirden ya da şarkıdan vazgeçmemeliyiz. İnsanların bizi sevmesi için önce kendimizi sevmeyi bilmeliyiz. Bunun için de kendimizi keşfetmeyi bilmeliyiz öncelikle. Yeni yerler görüp yeni insanlar ve kültürler tanıyıp nelerden hoşlanabileceğimizi keşfedebiliriz. Sürekli okuyup hayal gücümüzü genişletip, ufkumuzu açmak kendimizi keşfetmenin adımlarındandır. Okuduğumuz her cümlenin bize bir şeyler katmasını umut ederecek okuduğumuzda, tanıdığımız her insanın bize farklı açılardan bakmamızı öğreteceğini düşünerek insanlarla tanıştığımızda toplum içindeki çeşitliliklerin farkında olarak kendi benliğimizle yaşamayı öğreniriz. Yargılamadan dinlemeyi öğrendikten sonra yargılanmadan dinleneceğimizi hatırlamalıyız. Biz de kendimizi paylaşmaktan korkmamalı, utanmamalıyız. Kırmızıyı seviyoruz diye utanıp maviyi seviyormuş gibi davranmak bize mutluluk değil mutsuzluk getirecektir. Aslı Eroğlu BİR ÇİFT LAF Ben konuşmayı değil dinlemeyi sevenlerdenim. Konuşmayı sevmiyorum çünkü dil yeterli gelmiyor kafamdakileri anlatmaya. Ne kadar güzel kelimeler kullansam, ne kadar etraflıca anlatsam da bir şeylerin eksik kaldığını hissediyorum. Beynin var ettiği bir şey olan dil, nasıl beyni tamamen anlayıp onu anlatabilir? Bazen nedensiz yere üzgün ya da sinirli oluyorum. Soruyorlar neyin var diye. Daha çok sinirleniyorum. Çünkü bilmiyorum! Bu hissi nasıl anlatacağımı da bilemiyorum. Anlatamamak beni daha çok sinirlendiriyor. Kısır döngü! Kaç defa geldi başıma, anlatamadım kendimi, boş ver dedim. Yanlış anladılar beni, neyse öyle demiş olayım ne fark eder dedim. Ben konuşmayı değil dinlemeyi sevenlerdenim. Dinlemeyi seviyorum çünkü ancak dinleyerek gerçekten tanıyabiliyorum insanları. Bir insanı dinledikçe, anladıkça aramızda bir bağ oluşuyor. Ne kadar dinlersem o kadar sıkı bir bağ. Bazen de birini dinledikçe söyleyemediğim şeyler birikiyor içimde, uzaklaşıyorum. Ben işte sadece çok dinlediğim insanlara çok konuşurum. Ancak bir iki tanedir bu insanlar hayatımda. Ben hep içine kapanık bir çocuktum. Ailemin bana tutumu yüzünden mi, genlerimden mi kaynaklanıyor, bilmiyorum. Çok uzun bir süre çekingen, sessiz kaldım. Ben on sekiz yaşıma kadar hiçbir arkadaşımla doğru düzgün kavga bile etmedim. Tabii ki bu iyi insan olmamdan kaynaklanmıyor. Ben her şeyi içime atardım. Dilime gelenleri söyleyemezdim. O kadar çok şey biriktirdim ki içimde... İçime attığım her şey, beni başka bir insana dönüştürüyormuş, o zaman fark edememiştim. Her şeyi içine atmak bir insan için en kolay yıpranma yönetimi sanırım. Yıprana yıprana bir yerde patlıyor insan, benim yaşadığım gibi. Şu an, eskisinden çok daha "aklına geleni söyleyen" bir insanım. Ama bunun kötü bir tarafı da var. Bazen, öyle bir niyetim olmasa da kırabiliyorum insanları söylediklerimle, genelde en çok konuştuğum en yakın olduğum insanları. Bir Kadının Yaşamından Yirmi Dört Saat kitabında da bir kadını dinledim. Dedim ya dinlemeyi seviyorum diye, kitabımın kapağını açmamla kapatmam bir oldu. Dinledim ama "Senelerce bunu niye kendine dert ettin, içine atmanın gereği var mıydı" diyemedim. "Fazla duygusal davranıyorsun", diyemedim. Ben her zaman duygusal davranmak yerine mantıklı davranmaya çalışırım. Birini severken bile. Mesela ben ilk görüşte aşka inanmıyorum. Çünkü aşk, sevmek görüntülerin çok ötesinde bir kavram. Evet, birinden hoşlanabilirsin ilk görüşte ama kesinlikle sevemezsin. Pek çok arkadaşımın başına gelen bir olay da şu: Arkadaşım ayrılmak istiyor sevgilisinden, diğeri "Sen olmadan ben nasıl yaşarım, kendimi alkole veririm, depresyona girerim" filan falan başlıyor duygu sömürüsüne. Arkadaşım şimdi ayrılsa zor, ayrılmasa yine zor. Sorsan ama o duygu sömürüsü yapana, deli gibi seviyor. Yahu bu mu sevmek? Bu düpedüz bencillik, düpedüz hastalıktır. Ben sevdiğim insanın "benimle" olmasından çok "mutlu" olmasını isterim. Doğru olanının da bu olduğunu düşünüyorum. Hay Allah, nereden başlayıp nereye geldim yine. Olur olmaz şeyler söyletiyor bana bu kitaplar. Hayatın bana öğrettiği birkaç şeyi paylaşmak istedim sadece sizinle. Susabilirsin ama içine atma. Herkese içini açma. Âşık olabilirsin ama mantığını kaybetme. Mantıklı bir insan olmak, aşırı sevinçlerden ve aşırı üzüntülerden her zaman daha iyidir. Hayat, insanı türlü türlü hâllere sokuyor. Kimine susmayı sevdiriyor, kimine konuşmayı. Kimine tahmin edilemeyecek şeyler yaptırıyor. O yüzden pek çok konuda insanları değil, hayatı suçlamalıyız belki. İnsanları yargılamadan önce oturup ciddi ciddi düşünmeliyiz insanların davranışlarının nedenlerini nasıllarını. Kimse kimseyi sevmek zorunda değil, ama ben inanıyorum ki herkes birbirini bu şekilde anlamaya çalışsa birbirimize karşı durmak yerine hayata karşı daha güçlü durabiliriz. Yanlış anlamayın, bunlar uyarı ya da emir değil. Öneri bile değil aslında. Bunlar sadece benim daha iyi bir dünya hayalim. Kaynakça  Zweig, Stefan. Bir Kadının Yaşamından Yirmi Dört Saat.İstanbul: Türkiye İş Bankası Kültür Yayınları,2016. 3. Baskı. Poyraz Teoman HERKESİN BİR BULUTTAN ŞATOSU VAR Bütün bir varoluşu tek bir cebirsel ifadeyle özetleyebileceğini ileri süren matematikçiler tanıdığımız en hayalperest insanlar olmayabilirler. Ellerinde çeşitli varyasyonlarla birleştirebilecekleri tamı tamına on adet rakamı olan gerçekçilerdir belki zihnimizde hafif göbekli ama dönemin genç nüfusuna kıyasla epeyce cılız karatahtanın bir ucundan bir ucuna sanki ilkokulda öğrendiği basit bir cümleyi yazıyormuş gibi süzülen matematik profesörleri. Sadece sayılar da değil, ellerinde bir ressamın fırçalarından daha işlevsel matematik sembolleri de var onların. Peki, hayallerden, umutlardan ve pes etmemelerden bahsedecekken herhangi bir denklemin buluttan şatolar oluşturabileceğini gösteremezlerse? Şimdi bütün dünyanın izniyle bir sonsuz denklem oluşturma çabasına giren o hafif göbekli matematik profesörlerinin varlığını hissedebiliyoruz içimizde. Yaşamın anahtarını cebire dökmüyor belki kimse ama dünya üzerinde nefes aldığı yılların ifadesinde ilk rakamı “1”den “2”ye geçirmeyi hedeflemiş olan her buluttan şato avcısının hayallerini gözümüzde canlandırabiliriz. “Demek Yazar Olmak İstiyorsun” en büyük hayali bir araya getirdiği cümlelerden oluşturduğu kağıtlar bütününü bir yayınevinin sembolünü üzerine alıp çoğaltabilmek isteyenler için yazılmış bir tur rehberi gibi. Yolcunun son noktasını koymasından itibaren kitapevinde kendi adını görmesine kadarki yolculuğuna