gibi, hiçbir karşılık almadan onu serbest de bırakabilirdi. Ordu komutanları tutsakları ancak askerlerinin onayını alarak serbest bırakabilirlerdi. Çünkü berikilerin tutsaklar üzerinde ganimet payı olarak hakları vardı. Çocuklar kölelik durumunda annelerinden koparılmaz, ayrıca kadınla birlikte kocası da tutsak edilmişse, hiçbir Müslüman bu kadını kendine eş olarak alamazdı. Savaşın başlangıcında, önde gelen savaşçıların safların önüne çıkarak karşı tarafın yine kendileri gibi önde gelen savaşçılarını ikili çarpışmaya davet etmeleri bir kuraldı. Böyle bir meydan okuma karşılıksız kaldı mı, bu, karşı taraf için en büyük ve en aşağılatıcı ayıp sayılır, bunların yenilgisine artık kesin gözüyle bakılırdı. Herhangi bir savaşçı savaşmaktan kaçınırsa, ücretini ve ganimet üzerindeki her türlü hakkını yitirirdi. Savaşmak istemeyene karşı uygulanan ve bugünkü askeri anlayışa göre oldukça hafif görünen bu cezanın önemsizliği, böyle bir durumun gerçekte hiç görülmemiş olması nedeniyle, bu cezaya da hiç gerek duyulmamış olmasıyla açıklanabilir. Kuşkusuz, söz konusu savaşçılar Arap oldukları sürece geçerlidir bu. Büyük olasılıkla bu kural, Müslüman safında dövüşmekle birlikte kendi yakınlarına ya da dindaşlarına karşı bir savaşta bu kimselerin ille de savaşmak zorunda bırakılmamaları için konmuştur. Daha önce değindiğimiz askeri uç kamplarının (ordugahların) yerleştirilmesinde, yalnızca stratejik yararlar göz önünde bulundurulmamış, aynı zamanda söz konusu yerlerin sağlıklı bir bölgede, bereketli topraklara ve suya yakın seçilmesine dikkat edilmiştir. Irak'taki Küfe ve Basra kentlerinin yanı sıra, Suriye ve Filistin'deki Şam, Kudüs ve Tabariye, Kuzistan'daki AşkarMokram, İran'daki Şiraz, Sind'deki Mansura, Mısır'daki İskenderiye ve Kahire, Kuzey Afrika'daki Barka, Kayrevan bu türden askeri kampları oluşturuyorlardı. Basra ve Küfe yirmişer bin asker çıkarıyordu. Askerin tarımla uğraşmasına müsaade etmemek için uzun süre direnilmesine karşın, tüm başka nedenler bir yana, sırf maddi yetersizliklerden ötürü, sonunda bu yasak kaldırılmıştır. Bir yerden sonra, devlet kasasına alışılmış tarzda ve ihtiyacı karşılayacak kadar para girmemeye başlamıştır, bunun birçok nedeni vardır. Bunun üzerine askerlere, maaş yerine, ekilmek üzere arazi bırakılmış, ancak başlangıçta askerlerin buralarda bizzat tarım yapmasına olanak tanımayıp, söz konusu arazinin başkalarına kiralanıp, ancak gelirinin askerlerce alınabilmesi zorunluluğu getirilmiştir. İmparatorluğun sınırlarının çok büyümesi sonucunda devlet yapısının siyasal örgütlenme biçimiyle birlikte askeri kurumlarda da başka değişiklikler ortaya çıkmıştır. Halifelerin her şeyi bizzat görmeleri ve yönetmeleri olanaksız olduğundan, bunlar ayrı ayrı ülkelerde ve bölgelerde genel valiler atamak zorunda kalmışlardır. Bu genel valiler, söz konusu eyaletlerde aynı zamanda ordunun da komutanıydılar. Bunların yetkileri oldukça genişti ve sınırsız yetkili bir valinin söz konusu olduğu durumda, en saygın ve önemli yetkilerden biri, ordunun tüm örgütlenme ve yönetilme sorumluluğunu elinde toplayan yetkiydi. Bu valiler, birlikleri gerekli gördükleri şekilde konumlandırabilir ve dağıtabilirlerdi. Bunlar düşmanlarla aralarında patlak veren savaşlarda ordunun yöneticisi olur, devletin payına düşen beşte birlik bölümü ayrıldıktan sonra, maaş ve ganimeti bölüştürürlerdi. Genel valilerin, makamlarını sürekli ve gerektiğinde halifenin isteklerine karşı elde tutma girişimleri olasılık dahilindeydi ve böyle bir amaç için bir valinin kendi buyruğundaki bir ordu en elverişli araçtı. Kısacası, halifelerin varlıklarını sürekli kılabilmeleri için orduyu kendi yanlarına almaları başlıca kaygılarından biriydi. Bir ülkenin durumunun iyi olmasını herkesten önce o ülkede yaşayanlar arzu edeceklerinden, valilerin ordularını en başta ülkenin yerli halkından oluşturmaları kaçınılmazlaşıyordu. Bu yoldan, yavaş yavaş içlerindeki Arap öğenin gitgide ayıklandığı bölge orduları doğmaya başladı. Halife sarayında da durum yavaş yavaş değişmeye yüz tuttu. Sonu gelmeyen hırs ve tutkular, kıskançlıklar, bir aile üyesinin ötekini amaca giden her türlü araca başvurarak saf dışı bırakmaya çalıştığı açık ya da gizli mücadeleler yüzünden, her halife kendisini koşulsuz destekleyecek bir muhafız birliğiyle kendini güven altına almayı, en çıkar yol olarak görmeye başladı. Başlangıçta bu doğrultuda çeşitli kabileler payitahta getiriliyor, bunlardan herhangi birinin ön plana çıkmasını önlemek için de, bu kabileler arasındaki olası kıskançlıklar bile bile körükleniyordu. Gelgelelim artık halifelerin de saf Arap kanından olmadığı ve pers karakteriyle birlikte, ince, hazza yönelik Pers töre ve adetlerinden daha çok zevk alınan günler gelip de yöneticiler iyice rahatlıklarına düştüklerinde, bu korunma yolu da tehlikeli olup çıktı. Daha 750 yılından itibaren Bağdat halifeliğini ele geçiren ilk Abbasilerin sadık muhafız birliğinin önemli bir bölümü Berberilerden oluşturulmuştu. Ama bunların yanı sıra Selçuklu Türkleri ve Tatarlar da Abbasilerin hizmetine girmişlerdi. Başlangıçta halifelerin herhangi güzel bir kölenin çocuğu olmaları, hatta tahtta oturmalarını bu güzel ananeye borçlu olmaları, neredeyse bir kuraldı. Ne ki bu durumdan bir dizi rekabet doğdu. Bir halifeden ya da prensten oğlu olan her köle kadın, tıpkı rakibesi gibi, kendi oğlunu tahtın varisi ve hak sahibi olarak görüyordu. Komplolar ve saray darbeleri birbirini kovalamaya başladı, kendisine koşulsuz bağlı bir muhafız birliği tehlike ve tehdit altındaki halifeye biricik korunma olanağı olarak görünmekteydi. Kendi subaylarınca yönetilen ve halife tarafından her türlü onura layık görülüp iyice şımartılan Türkler, sonunda tek başlarına halifenin muhafız alayını oluşturmaya başladılar. Ama bu tür birlikler gitgide koruyucu etmenden çok tehlike unsuruna dönüştüler. İktidarı ele geçirmeye çalışan herkes, rüşvet ve vaatlerle halifenin muhafız birliğini kendi yanına çekmeye çalıştı. Bu binlerce askerden oluşan muhafız alayları, tıpkı Roma İmparatorluğunun muhafız alayları (prâtorianus) gibi, halifeleri tahta çıkaran ya da tahttan indiren korkunç bir insan sürüsüne dönüşmüştü. İmparatorluğun çökmesi kaçınılmazdı. Devlet Yönetimi ve Yasama Muhammed ve ilk halifeler, devletin tüm işlerini ve yeteneklerini kendi kişiliklerinde toplamışlardı. Bunlar hem savaş komutanı, hem imam, hem maliye yöneticisi hem de yargıçtılar. Önemli bir sorun ortaya çıkınca en deneyimli kimseler bir araya getirilir ve onlara danışılıp ortak tavsiye kararları alınırdı. Ancak imparatorluğun hızla büyümesi, bu ataerkil konumun da çok geçmeden sonunu getirdi. Birinci Ömer daha o dönemde vergi ve maliye işlerine bakan bir maliye kalemi kurmadan edememişti. Muaviye de, genel valiler ve ordu komutanları ile haberleşmeyi sağlayacak bir tür devlet kalemi kurmak zorunda kalmıştı. Çünkü kendisinden önce Ömer, ayrı ayrı eyaletlere genel valiler atamayı zorunlu görmüştü. Bu valiliklerin yönetim bölgelerinin kapsamı ve merkezinin yanı sıra yetkilerinin sınırları da sık sık değişmekteydi. Her halife kendine uygun düşen değişikliği gerçekleştiriyor, bunu yaparken de genellikle söz konusu mevkiyi elde tutan kişiyi salt kişisel kaygılardan ötürü kollamaktan öte herhangi bir nedende bulunmuyordu. Halifenin keyfi, kayırma ve kadınların etkisi gibi etmenler, söz konusu valiliklere atanmada etkili oluyorlardı. Valilikler sınırlı ve sınırsız olmak üzere ikiye ayrılmaktaydılar. Sınırsız valilik, yöneticisine, yetki bölgesinde canının istediği gibi yönetim uygulama olanağı veriyordu. Onun biricik yükümlülüğü, devlet gelirini halifenin kasasına aktarmaktan ibaretti. Bu durumda keyfi hareket etme olağanının ne kadar büyük olduğunu belirtmeye gerek bile yok. Valinin tüm orduyu ve savaşı yönetme ve yönlendirme konusunda en üst yetkili olmasının yanı sıra, hukukun düzenlenmesi ve kadıların (yargıçların) atanması yetkisini elinde tutan da oydu. Ayrıca vergi memurlarını atar, vergileri çıkarır, bunların nasıl alınacağını belirlerdi. Devlet güvenliğinin koruyucuları (polis) onun yetkisi altındaydılar. Vali, aynı zamanda dinin koruyucusuydu. Resmi Cuma namazlarını kıldırdığı gibi Cuma vaazını da vermek zorundaydı. Tıpkı Yahudilerin Cumartesi, Hıristiyanların da Pazar gününü kutsal gün saymaları gibi, İslam dini de Cuma'yı kutsal gün ilan etmişti. Öte yandan yıllık büyük hac hayvanlarının Mekke'ye selametle ulaşmaları, bunların güvenliğini, yine sağ salim geri dönmelerini sağlamak da valinin görevleri arasındaydı. Sınırlı valiliği sınırsızdan ayıran fark, birincisinin tüm bu resmi işlevleri yerine getirirken halifenin talimatlarına uymak zorunda olmasıydı. Valilerin sık sık yine kendilerine bağımlı olan ve onların talimatlarına göre hareket etmek zorunda bulunan bir tür müsteşarlar (vali yardımcıları) atadıkları da olurdu. Vali ölür ya da herhangi bir nedenle görevini bırakmak zorunda kalırsa, atanmalarını ona borçlu olan tüm öteki yetkililer de onunla birlikte işlerini bırakmak zorunda kalırlardı. Ancak onun yerine geçen valinin bu kimselerin görevlerini sürdürmelerini kabul etmesi durumunda, söz konusu kişiler işlerinin başında kalabilirlerdi. Öte yandan halife sarayından gelme kişilerin kendilerine bırakılan resmi görevi bizzat yürütme yerine sorumluluğu yetkili kıldıkları birine bırakıp buna karşılık ondan belirli bir gelir sağladıkları da olurdu. Yönetimde merkeziyetçilikten uzaklaşılmış olmasına karşın merkezde işler yine de alabildiğine yoğunlaşıp, halife tek başına bunların üstesinden gelemeyince, ya da bazen yeteneksizlik ve üşengeçlik yüzünden işlerin altından kalkamayıp bunun yerine zevk ve safa içindeki yaşamından geri kalmamayı yeğleyince, Abbasiler döneminde Vezirlik denilen resmi makam ortaya çıktı. Vezir, bizim bugünkü anlayışımıza göre, sınırsız vezirlik yetkilerini ele geçirdikten sonra, tıpkı halifenin kendisi gibi her şeyi düzenleyip yönetebilen bir tür başbakandı. Yetkisi dışında kalan tek şey, halifenin seçilmesiydi ki, bu bizzat halifenin bile elinde olmayan bir kudretti, çünkü halifenin yerine oğlunun geçmesi, çok ender görülen bir olaydı. Genelde halifelik kabilelerin seçimine bağlıydı. Ne var ki sonraki yıllarda iş hemen hiç seçime kalmayacak, partizanlık, mutlu bir rastlantı ya da taht adayının ve ona bağlı olanların azim ve kararlılığı kuralda halifeyi belirleyecektir. Büyük Vezir de denen sınırsız yetkilerle donanmış vezir, eylemlerinden yalnızca halifeye hesap vermek zorundaydı. Ama genelde havası sık sık değişen ve ne yapacağı belli olmayan efendisinin teveccüh ve güvenini yitirmemeye dikkat etmesi gerekiyordu. İşte bu yüzden, saray hayatının ortaya çıkaracağı tüm durumlarda ayakta kalmayı becerebilen, tüm entrikalara karşı koyabilen ayrıca işten anlayan kişilerin bu makamda başarılı olma şansı vardı. Yetenekli, işinin erbabı bir vezirden, kurnaz, zeki ve esprili olması, hazır cevap bir katip, iyi bir saray nedimi niteliği taşıması bekleniyor, ayrıca vezirin o çağlarda yaygın saray eğlencelerinden, oyunlardan anlaması, saygıdeğer bilimlerin başında gelen dilbilgisi, matematik, tıp, tarih, edebiyat ve yıldız falı gibi bilim alanlarında iyi kötü bir şeyler bilmesi gerekiyordu. Kimi zaman bütün bu erdem ve yetenekler bile, onun, yalnızca hayatına kastetmekle kalmayıp tüm maddi varlığının genellikle halifenin hazinesine katılmasıyla sonuçlanan ani bir darbeyle yıkılmasını önlemeye yetmeyebiliyordu. Gerçekten de kimi halifelerin, azledilen memurun maddi varlığını kendilerininkine katma ilkesi vardı. Öte yandan yüksek memurlardan birçoğunun kısa sürede koşulları zorlayarak de servetler elde etmeleri, halifelerin kendi kasalarını yeniden doldurabilmek için böyle kimseleri azletmelerine neden olmaktaydı. Olağan, sınırlı yetkilerle donanmış vezir, halife ile öteki devlet memurları arasında ki aracı kişiydi. Vezir, önemli her resmi işlemde halifenin onayını almak zorunda olduğu gibi, olup biten her şeyden de halifeyi haberdar etmek zorundaydı Bu vezirlik makamına zamanla Hıristiyan ve Yahudi'lerin getirildiği olmuş, koyu dindar Müslümanlar bu durumu büyük bir öfkeyle karşılamışlardır. Bir Yahudi'nin söz konusu edildiği aşağıdaki şiirde, Müslümanların onunla alay edişleri dile getiriliyor Devrimizin Yahudileri ulaştılar, Özlemlerinin hedefine ve iktidara geçtiler, İtibar onların, para onların Onları devlet şurası üyeleri, prens yaptılar Ey Mısır halkı, sana öğütlüyorum, Yahudi ol, çünkü tanrının kendisi de Yahudileşti. Demek ki günümüzün antisemitizm hareketinin kökeni de pek yakın geçmişlerde yatmıyor. İmparatorluğun çöküş döneminde, valilerden herhangi biri silah zoruyla belli bir bölgeyi ele geçirdiğinde, dönemin halifesi onu ister istemez tanımak zorunda kalıyordu. Söz konusu ülkeden gelecek haraçtan olmamak için böyle kimselerin valiliklerine karşı çıkmak zordu. Sonraki dönemlerde devlet gelirlerinin durumu gerçekten yürekler acısıydı.780 yılında devlet hazinesine yılda 410 milyon dirhem giriyordu. 820'lerde bu miktar 371 milyon dirheme düşmüş, 815 yılında ise hazine 24 milyon dirhem ile yetinmek zorunda kalmıştı. Harun El Raşit 809 yılında hazineye 900 milyon Dirhem bırakmış, ama kendisinden sonrakiler bu paranın hakkından kolayca gelmişlerdi. Tarımdan el sanatları alanından iş güçlerini çekip alan ve ardı arkası kesilmeyen dış savaşların yanı sıra, eyaletlerin birçoğunu tarumar etmekle kalmayıp, doğunun bitki örtüsü için yaşama kaynağı olan su yollarını harap eden iç savaşlar ve kargaşalar, ayrıca bağımsızlığını ilan eden prenslerle birlikte büyük eyalet parçalarının imparatorluktan kopması, valilerin geleneksel haraç ve vergileri devlet kasasına aktarmamakta direnmeleri ve nihayet gerek halifenin gerekse valilerin budalaca savurganlıkları ile el ele yürüyen sömürü ve baskıları, genelde devlet gelirlerinin azalmasına yol açan nedenlerin başında geliyordu. İmparatorluğun parlak dönemlerinde yer yer kusursuz devlet kurumlarına rastlamak olasıydı, imparatorluğun bütün eyaletlerinden haberleşme sisteminin yönetimini ve sorumluluğunu yüklendikten başka, valiyi de denetleyen ve valilerin davranışlarına ve aldıkları önlemlere ilişkin tüm gözlemlerinden ve bilgilerinden halifeyi haberdar eden bir tür posta müdürleri vardı. Bu posta müdürlerinin raporları orduya, derebeylerine ve mali duruma, dolaşımda ki paranın askeri yollarının ve halkın durumuna ilişkin bilgiler taşırdı. Bu türden genel raporlar düzenleyen bir kişinin varlığı merkezi yönetim açısından son derece önemliydi, ama bu kişilerin makamları zorba eyalet memurları nedeniyle her zaman güvence altında ve tehlikeden uzak sayılmazdı. Halifeler imparatorluğunda posta kurumu çok kısa sürede oldukça kusursuz, örgütlenmiş, bu amaçla devlet kasasından hatırı sayılır ödemeler yapılmıştı. Halife Mutemid (870-892) zamanında tüm imparatorluk sınırları içinde 930 posta istasyonu kurulmuştu. Kimi eyaletlerin posta kurumu için yaptıkları gider, örneğin Irak postaları için yılda 4 milyon dirhemi buluyordu. İmparatorluğun başkentinde de ayrı bir posta başmüdürlüğü vardı. Bu kurumun başında bir tür posta genel müdürü işlevi gören bir şef bulunur, halifeye postalanmış resmi evrak ve mektuplar, başka bir değişle eyalet posta müdürlerinden gelen mektuplar önce bunların eline geçer, onlarda bunları halifeye takdim ederlerdi. Bu başmüdürler, memurları atama yetkisine sahip olduğu gibi, ödemeleri yapar, posta idaresinin işleyişinden sorumlu tutulurlardı. Araplar, kendilerini daha sonraki uygar devletler dediğimiz kuruluşların bazılarında bile taklide değer bulunan işler yapmışlardır. Bunu sağlayan, organizasyonlarını büyük bir titizlikle ve sistemli bir biçimde ele alıp düzenleme özellikleridir ve bunun sonucu olarak, içlerinde her bir durağın aralarındaki uzaklığın ve konumlarının kesin sayılarla belirlendiği haritalı özel gezi kılavuzları düzenlenmiştir. Postalar çeşitli yollardan ya yaya habercilerle ya da arabalarla yollanırdı. İvedi yollamalara gelince, bunlar iyi düzenlenmiş ve seçkin atlarla kurulmuş bir taşımacılık zinciri sistemiyle uzun mesafeleri -o zamana göre- inanılmaz bir sürede alabilen özel posta ulaklarıyla yollanırlardı. Araplar güvercin postalarına da yabancı değillerdi. Tüm ileri devletlerde düzenlenmiş bir para sistemi söz konusu düzenli devlet ekonomisinin ya da özel ekonominin temel koşullarının başında gelir. Bir çok halklardan oluşmuş Arap İmparatorluğunda madeni para (sikke) çokluğundan geçilmiyordu. Gelgelelim bu çeşit madeni paraları birbirleriyle doğru bir orana getirmek çok güç olduğu gibi, bunlar, para dolaşımını engellemekle kalmayıp, paranın taklit edilmesine elverişli ortam sağlıyorlardı. Bu nedenle, dengeli ve bütün imparatorlukta geçerli bir madeni para sistemi kurmak hemen bütün halifelerin başlıca kaygılarından biri olmuş, bunlardan Abdülmelik (685-705) böyle bir sistemi uygulamaya koymuştur. Yine, tüm imparatorlukta geçerli bir ortak ölçü ve ağırlık birimi kullanılmış, gerek para gerekse ölçü ve ağırlık birimlerinden sorumlu birde merkezi resmi organ oluşturulmuştur. Sıcak Doğu ülkesinde, yaşayan insanların mutluluk ve acılarını, durumlarının iyi ya da kötü oluşunu büyük ölçüde belirleyen çok önemli kurumlardan biri de sulama işlerine bakan resmi kurumdu. On Asya ve Arabistan orman yönünden büyük ölçüde yoksul bölgelerdir, bu nedenle nemin yapay yollardan sağlanması gerekmektedir ve ancak bu sulama biçimi, kumlu toprağın zengin bir ürün vermesini sağlar. Sulamanın, çoğu zaman büyük bir özenle korunmayı ve bakımı gerektiren görkemli sulama tesisleriyle gerçekleştirmesi zorunluluğunu göz önünde tutacak olursak, birçok kimseye oldukça şaşırtıcı gelen bir durum da kendiliğinden açıklanır. Asya'nın bir zamanlar yoğun bir nüfusa besin ve yaşanmak için gerekli maddeleri sağlayan bereketli bir bitki örtüsüyle kaplı geniş alanları, bugün oralara giden gezginlere, cılız bir bitki örtüsünden ve bir zamanlar insanların yaşadığı yerleşim yerlerinin belli belirsiz kalıntılarından başka bir şey sunamamaktadır. Buna karşılık, Dicle ve Fırat deltalarında ki gibi, su baskınlarının önlenmesi gereken alanlarda da su bentleri ve su setleri zehirli hastalıkların yayılmasına yol açan bataklıkların oluşumuna neden oluyordu. Su kanallarının ve bentlerin birkaç yıl ihmal edilmeleri, bunların, var olan bitki örtüsünün izlerini yok etmelerine yetip artmaktaydı. Öte yandan konutların ve hatta büyük yapıların az dayanıklı malzemeden yapılmış olmaları, günümüzde geçmişin dev kentlerinden sadece cılız izlerin kalmış olmasını açıklamaktadır. Günümüzde de Orta Doğu ülkelerindeki insanların ve yönetimlerin ülkenin genel çölleşme sürecine, toplum ve devlet hayatının çökmesine engel olmadığı bir gerçektir. Çöllerin birkaç yıl içinde yeni yeni alanlara yayılabilmeleri nedeniyle doğu ülkelerinin git gide daha çoraklaşması sürecinin önünün alınamaması, insanı üzen bir saptama olduğu kadar, doğudaki devlet ve toplum anlayışının genel çöküntüsünün de bir belirtisidir. Ancak Avrupa ülkeleri halklarının yeni ve daha iyi bir düzen kurmaları halinde, bu halklar doğu ülkeleriyle daha yakından ilgilenme olanağı bulabilecek, böylece orada milyonlarca insana zengin besin kaynakları ve yaşama sevinci sunabilecek, sürekli bir uygarlık durumunu yaratabilmek için gerekli araç ve yolların yanı sıra insanlar gerekli zamana da kavuşacaklardır. Halife imparatorluğu başlangıçtaki diriliğini koruduğu dönemlerde, gerek halk gerekse yönetim, sulama ve atık su sistemlerinin önemini çok iyi kavramışlar, buna bağlı olarak özellikle Dicle ve Fırat bölgesinde, Suriye'de, Mısır ve İspanya da geliştirilmiş bir kanal ve sulama sistemi kurmuş ya da daha önceki dönemlerden kalagelmiş tesisleri mükemmelleştirmiş, bu amaçla büyük devlet harcamaları gerçekleştirmişlerdir. Bir kanallar şebekesi kurulmuş, su basmalarına karşı su setleri inşa edilmiş, suları yan kanallara ve tarlalara aktarmak için su çarkları, su dolapları yapılmıştı. İmparatorluk bu tesislerin büyük bir bölümünün giderlerini kendi bütçelerinden karşılamış, giderlerin geri kalan bölümü, eyalet bütçelerinden ya da özel bütçelerden sağlanmıştı. Ayrıca özel kişilerin suya yönelik faaliyetlerini teşvik etmek amacıyla su hukukunun geliştirilmesine özellikle dikkat edilirdi. Kendi bütçesinden kanallar ve sulama tesisleri kuran kişilere suları özel kullanma hakkı tanınır, bunlara ayrıca başkalarının bu sulardan yararlanmasını önleme ve yasaklama hakkı verilirdi. Birden fazla kişi birleşerek sulama tesisi kurarsa, bunlar, hukuki kişiler niteliği kazanarak tesisi kolektif kullanma hakkını elde ederlerdi. Bu durumda, aralarından herhangi biri, ancak ötekilerin onayıyla bu tesislerde değişiklikler yapabilirdi. Su kuyularının kullanılmasında da birçok başka yasal düzenleme getirilmişti. Herhangi bir kuyu terk edilince, içinde ulunduğu resmi bölgenin malı olurdu. İşlenmeyen bir toprakta kuyu açan bir kimse, kuyunun çevresini 40-50 arşın genişliğinde çitle çevirebilir, kuyu ve bu bölge onun mülkiyetine girerdi. Herhangi bir su kaynağı bulan kimse, onu 500 arşına varan bir çitle çevirme hakkına sahipti. Gerek kaynak gerekse çevirdiği toprak kendi malı olurdu. Bu önlemlerin amacı toprağın sulanması ve yeni yeni su kaynaklarının aranmasını teşvik etmekti. İşlememiş ve sulanmamış bakir toprakların ekilmesini sağlamak içinde benzer önlemler alınmıştı. Böyle bir toprağın ekilme işini üstlenen kişi, işlenen toprağın sahibi olurdu. Buna karşılık işlenmesi öngörülmüş toprağı ekmeden bırakmak yasaktı. Bu durumdaki kişinin toprağı ya kiralaması ya da satması zorunluydu. Kısacası, bu hukuk anlayışı tek tek kişilerin bireysel davranışları genelin zararına oluyorsa, bunların toprakları üzerinde canlarının istediği gibi tasarruf edemeyecekleri biçimindeki, çok doğru bir ilkeye dayanıyordu. Nehirlerin, kanalların ve savakların taşımacılığa açık olması için de büyük bir gayret sarf edilirdi. Gerekli bütün önlemleri almak ve su tesislerini korumakla görevli özel bir su polisi teşkilatı kurulmuştu. Nehir, kanal ve savakların yapım ve onarımı devletin göreviydi. Arabistan'ın kuzey ve kuzey batı kesimlerinde sık sık açlık ve kıtlık baş gösterdiğinden, halifeler, Kızıl Deniz'deki Süveyş ile Nil arasında l.Ptolemaios'un açmış olduğu, ama sonraki yüzyıllar boyunca ilgisizlik ve bakımsızlık yüzünden kumlarla dolarak hemen hemen izleri silinmiş durumdaki eski bir kanalı yeniden kazma gereğini duydular. Böylelikle Mısır'ın içlerinden suyoluyla Arabistan'ın çöl halkına ucuz yiyecek sağlamak mümkün olmuş, öte yandan bu yeni su yolu, bugün Süveyş Kanalı'nın sağladığı kolaylığı Nil üzerinden bir kestirmeyle sağlayarak Akdeniz'i Kızıl deniz ve Hint Okyanusu ile birleştirmiş, böylelikle gerek siyasal gerekse ticari alandaki önemli birleştirici yollardan biri olmuştur. Ülkenin kara kesimindeki trafiği, sağlamak için, çeşme, kuyu ve sarnıçların yakınlarında insanlar ve hayvanların barınmasını sağlayan ve ana yollar üzerinde belirli aralıklarla yer alan kervansaraylar kurulmuş, bunun için gerekli para devlet bütçesinden sağlanmıştır. Kentlerde de parasız yoksul gezginler için ücretsiz kalınabilen resmi hanlar vardı. Bu yoksul kimseler buralarda konaklarken devlet bütçesinden sadaka denilen belirli bir yardım alırlardı. Halife imparatorluğunun tipik olaylarından biri de, Doğuda bugün bile varlığını koruyan sınırsız özerkliğe sahip bir tür ilçeler, daha doğrusu belediyelerdi. Kamu yollarının ve meydanların panayır, çarşı gibi satış amacıyla kullanılması, devlet mülkünün kullanılması sayıldığından, buradan gelecek gelirler devlet kasasına girerdi. Ancak yol ve meydanlar dışındaki tüm birimlerin yönetimi belediyelere bırakılmıştı. Bu idari sınırlar içindeki Müslüman olmayan kimseler, din ve eğitim konusunda bağımsız hareket ederlerdi. Bu alanlardaki faaliyetlerini istedikleri gibi düzenleme ve yönetme hakkına sahip oldukları gibi, aralarındaki anlaşmazlıklarda adaleti sağlama konusunda serbest bırakılmışlardı. Ancak anlaşmazlığın taraflarından birinin Müslüman olması durumunda, kadı işin içine karışırdı. Halifelik imparatorluğunun çöküntü sürecine girmesiyle maddi baskılar da artmaya yüz tuttu. Daha Abbasiler döneminde vergilerin listesi oldukça kabarmıştı. Burada, iktidar sahiplerinin, paraya gereksinme duyduklarında, vergi kaynakları bulmakta usta oldukları bir kez daha görülüyor. Başlangıçta imparatorlukta tüketim vergisi diye bir şeyden kimsenin bir haberi yoktu. Oysa şimdi bu, geniş ölçüde uygulanmaya başlamıştı. Madenlerin ve çayırlıkların vergileri, gelirlerinin beşte birine yükseltilmiş, toprak ürünlerinin vergileri ürünün ya da kazancın neredeyse yarısına ulaşmıştı. Gelgelelim valiler bağımsızlaşıp halifelere yalnızca biçimsel bağımlı duruma gelince, bu alanlarda da değişiklikler olmuştur. Valilerin yönetim bölgeleri birbirlerinden iyice yalıtılıp kendi başlarına buyruklaştılar. Hicri dört, Miladi onuncu yüzyılda, devlet girdileri bir yandan gittikçe cılızlaşıp, halifelerin ve sarayın giderleri bunun tersine artınca, halifelerin aklına, devletin eyaletlerden gelen tüm gelirlerini tek bir sorumlu kişinin elinde toplama gelmişti. Örneğin halife Muktedir (908-931) ayrıca tüm devlet yönetimini de vezirine devretmiş, bu kimse, yani vezir devletin gelirlerini sağlamak için kendi bildiğince önlemler almış, belirli miktar geliri halifenin kasasına aktarırken aslan payını kuşkusuz kendine ayırmıştı. Gelirleri iç etme, şantaj, rüşvet adalete kadar uzanacak, kadılar çok geçmeden ünlü rüşvet yiyiciler olarak ün yapacaklar, kundaklar, vergi yükselmeleri ve yeni vergiler gündeme geldikçe halkın refah düzeyi de hızla aşağıya çekilmeye başlayacaktı. Hicri dördüncü yüz yılda halifelerin güç ve iktidarlarının sınırları neredeyse yalnızca Bağdat ve çevresiyle sınırlanmıştı, imparatorluğun bütün eyaletleri bağımsız yöneticilerin ya da yabancı istilacıların ellerine geçmişti. Bu dönemde imparatorluğu sıkıştıran ve sonunda halifeliği tümüyle ellerine geçirenlerin başında Türk kabileleri geliyordu. Bin yılında, üç ayrı halifelik vardı. Bunlardan biri Bağdat'ta, ikincisi Kahire'de, üçüncüsüyse Kurtuba'daydı. Kurtuba'dakiler Emevi'lerin bir koluydu. Bağdat'ta görünüşte Abbasiler egemendi, ama bu biçimsel egemenliğin ötesinde asıl iktidar Selçuklu Türk'lerinin eline geçmişti. Ancak Selçuklular, halifeye geçineceği kadar geliri sağlamak koşuluyla iktidara egemendiler, sonuçta Selçuklu sultanları yönetimin varisleri arasına girmeye başlamış. İstanbul'un fethinden (1453) yaklaşık yarım yüzyıl sonra 29 Ağustos 1516 yılında halife unvanını almışlardır. Toplumsal Gelişmeler Araplar, İslam bayrağı altıda fetihlere başladıklarında gerçek bir doğa toplumuydular. Gururlu ve bağımsızlığına düşkün Arap halkı, başkalarına egemen olmayı sevdiğinden, kendine boyun eğmiş halkların insanlarıyla kaynaşmakta güçlük çekmiştir. Daha eski ve ünlü bir kabilenin kendisinden daha yeni ve ünsüz bir kabileye tepeden bakmasına yol açan gurur, Arapların, kendilerine boyun eğmiş halkların küçümsemelerine neden olmuştur. Yine bu nedenle, yenilgiye uğramış bir kimsenin İslamiyet'i benimsemesi halinde bir Arap'la eşit tutulması gerektiğini söyleyen Müslümanlığın bu öğretisine Arap insanı çok zor uyum sağlayabilmiştir. Arap'ların örnek düzenlenmiş ordularının ve cesaretlerinin yanı sıra, çeşitli dönemlerde Arabistan'dan başka ülkelere göç etmiş ve oralara yerleşmiş olan Araplar, kendilerinden olanlara büyük bir sevgiyle bakıp, aralarında yaşadıkları yabancı halkın Arap istilacılara karşı direncini kırdıklarından, bu yabancı ülkelerdeki Arap kabileleri fetih ve istilaları kolaylaştıran bir etmen olmuşlardır. Genellikle tarım ve hayvancılıkla uğraşan bu türden kabileler, Mısır, Filistin, Suriye ve Mezopotamya'da yoğunlaşmışlardı. Ayrıca böyle ülkelerdeki bütün eyaletlerde genellikle kabile şeflerini o eyaletlere vali ya da vali yardımcısı olarak atayan Emeviler'in bu akıllı politikası, kabilelerin gerek örgütlenme gerekse yönetim bakımından aynı konuma gelmelerini sağlamıştı. Bütün bunların sonucunda Arapça ve Arap ruhu imparatorluğun dört bir yanında ağırlık kazanmış, ortaya yeni çıkmış istilacı Arap halkının doğallığını koruyan yozlaşmamış gücü, Araplara boyun eğmiş olan ve aynı zamanda doğallığını kaybetmiş yerli halkların Araplarınkine göre çok daha gelişmiş kültürüyle birleşince, ortaya çok olumlu sonuçlar çıkmıştır. Arapların en temel duygusu olan güçlülük duygusu, ruhsal ve manevi yönden zayıflamış, ince, kılı kırk yaran bir duyarlığın ve hayattan kopmuş bir kültürün içine sinmiş öğelerle kaynaşmıştır. Bu güçlülük duygusu, başlangıçta belirleyiciliğini korumuş buna bağlı olarak da gerek toplum gerekse devlet yönetiminin bütün alanlarında görkemli bir maddi manevi kalkınma gerçekleştirmiştir. Gelgelelim gevşetici ve uyuşturucu bir iklimin yanı sıra, hızla artan zenginlik, ayrıca yabancı kadınların sayıca çoğalması ve bedensel hazların ağırlık kazanması sonucu, kalkınma ve gelişmeye koşut hızlı bir çöküntü başlamıştır. Öte yandan, toplumsal koşulların özgürlüğe elverişli olmaması, alt sınıfların yükselmesini önleyince, öteki tüm olumsuzluklara karşın, gerek imparatorluğun gerekse de toplumun kendisini yenileme olanağı yok olmuştur. Halifelik imparatorluğu, gökyüzünde birden bire belirip gittikçe yükselen ve yoğun parlaklığıyla tüm dünyayı şaşkına çevirip herkesin gözlerini kamaştırdıktan sonra birden bire aşağı yönelip ardında yalnızca bir sis bulutu bırakan parlak bir kuyruklu yıldıza benzetilebilir. Araplar, hem egemen halk olarak devlet yönetimini ellerinde bulundurduklarından hem de birçok sorunda onların himaye ve yardımı gerekli olduğundan, ayrıca dilleri resmi ticaret dili olarak kullanıldığından ve bütün bunların ötesinde onlara boyun eğmiş olanların iyi ve özgür bir konuma kavuşmaları İslamiyet'i kabul edip etmemelerine bağlı bulunduğundan ve İslamiyet'i iyi anlayabilmek için Arapça bilgisi zorunlu olduğundan, Arapça halkın hemen her kesiminde hızla benimsenmeye başlamıştı. Her gelişmemiş, ham ama zihinsel yetenekleri bakımından hazır bir halkın, kendine boyun eğmiş olanlarla manen ve düşünce yönünden de eşit duruma gelmek ya da hatta onlardan üstün olmak için kendilerinkinden daha gelişmiş bir kültürü özümsemeye can attığı bilinir. İşte bu nedenle Araplar, büyük bir enerjiyle tüm bilim dallarına saldırmışlar, bunun üzerine egemenlikleri altındaki uluslarla aralarında dünyanın ikinci bir örneğini görmediği bir yarışma başlamıştır. İmparatorluğun dört bir yanında hemen hemen aynı anda dilbilgisi, hukuk, din-tanrıbilim, felsefe ve doğa bilimleri öğrenim ve incelemesi başlamış, egemenlik altındaki halklardan sayısız bilgin, mevcut eski yazıları ve yapıtları Arapçaya çevirmeye koyulmuş ve iki yüzyıldan daha az bir süre içinde Arap dili şaşılacak zenginlikte bir edebiyat hazinesine kavuşmakla kalmamış bu kültür ve eğitim araçlarının, imparatorluğun tek dili olan Arapçada kolaylıkla ulaşılabilme duruma gelmesi, görkemli başarılara yol açmıştır. Töre ve ahlak anlayışlarının yanı sıra alışkanlıklar ve dil, daha o dönemde İslam imparatorluğu sınırları içindeki uluslar ve değişik dinlerden kişiler arasında öylesine eşit bir biçim de dağılmıştı ki, halifeler, inançlarına sadık kalan Hıristiyan ve Yahudilerin gerçek Müslümanlardan ayırt edilebilmeleri için elbiselerinde belirli işaretler taşımaları zorunluluğunu getirmişlerdi. Yeni ama eski kültür öğelerine fazla yabancı olmayan dini, siyasi ve sosyal düşüncelerle donanmış heyecanlı bir halkın dünya sahnesine çıkması verimli ve körükleyici bir etki yapmıştır. Arapların öteki halkları egemenlikleri altına alıp baskı altında tutmaları bazen iyi sonuçlar vermiş, bu halklar henüz tümüyle tükenmemiş güçlerini harekete geçirerek, bu baskıdan kurtulmaya çalışmışlardır. Ama işte böyle bir kuruluşun yolu da Araplardan daha üstün olmaktan geçtiğinden, çeşitli alanlardaki bilgileri hızla çoğaltarak, uygulamada bunlardan faydalanmak, aynı zamanda da bu bilgileri gelişmiş bir pratik faaliyette vazgeçilmez duruma getirmek gerekmiştir. Birbirinden uzak, geniş alanları, tek bir imparatorluğun sınırları içinde toplamanın değişik halklar arasında mücadele ve yarışmaya yol açtığını, ayrıca bu halklar arasındaki tüm engelleyici ve kısıtlayıcı etmenlerin ortadan kalktığını, öte yandan, ulusal ve dini özelliklerin elden geldiğince korunduğunu ve genellikle imparatorluğa katılmış ve boyun eğmiş halkların üstündeki baskının, bunların daha önce kendi yönetimleri döneminde katlandıklarından daha fazla olmadıklarını ve nihayet halifelerin tarımı, el sanatlarını, ticaret ve eğitimi geliştirebilmek için sayısız önlemi hayata geçirdiklerini göz önünde tutacak olursak, halifelik içindeki görkemli manevi ve toplumsal kalkınmayı açıklayan başlıca nedenleri de bulmuş oluruz. Doğunun değerli ya da doğal madenler, taşlar vb. yönünden geniş alanlara yayılan zenginliği ve bu maden ve taşların çeşitliliği göz önüne alındığında, aklı başında bir yönetimle devlet zenginliğinin hızla artması en olağan sonuçtu. Zenginliğin kolayca elde edilmesi, onun çeşitli amaçlar doğrultusunda kolayca harcanmasını sağlamış, bu da ticarete, sanata ve el zanaatlarına olumlu ve teşvik edici etkiler yapmıştır. Kuşkusuz bu gelişme, yukarıda belirtildiği gibi dümdüz bir çizgi izlenmemiş, bu gelişme doğrultusundan sayısız sapmaların ötesinde, zora dayalı sömürü de eksik olmamıştır. Bir şeyi elden geldiğince zahmetsiz elde etmek ve onun tadını çıkarmak, insan doğasını en köklü karakteristik özelliklerindendir. Egemen, egemenliklerin altındakilerin sömürülmesini o kadar doğal bulur ki, sömürüsüz bir durum aklına bile gelmez. Üstelik tehlikesizce üstesinden gelebileceğine inandığı anda töre ve geleneklerle belirlenmiş ölçüde sınırlarını aşmaktan da çekinmez, içinde yaşadığımız dönemde bile, hemen hemen yaşadığımız her gün bize bu türden örnekler sunduğuna göre, çok daha geri düzeydeki görüşlerin, anlayışların, talan ve sömürü eylemlerinin iyice yaygın olduğu o dönemlerdeki sömürü örneklerine şaşmamak gerekir. Bütün bunların sonucunda, baskı altındakiler, yöneticilere karşı sayısız ayaklanma ve mücadele örnekleri vermişler. Lübnan ve Anti-Lübnan'daki Hıristiyan mezhepleri, Mısır'daki Kıpti mezhebi ve Kuzey Afrika'daki berberi kabileleri, çeşitli başkaldırı girişimlerinde bulunmuşlar bazen bu isyanların bastırılması büyük dert olmuştur. Araplar da zor yoluyla boyun eğdirilen kimsenin, galip kişinin kölesi olması adeti geçerli olduğundan, güzellikleriyle ün salmış Berberi erkek ve kadıları büyük sayılarda köleleştirilmiş ve özellikle kadınlar zenginlerin haremlerini doldurmuşlardır. Ayrıca İspanya'dan da fiyatları oldukça yüksek olan ve sözgelimi bir Türk köleye ödenenin altı ya da sekiz katı para eden çok sayıda köle getirilmiştir. Hıristiyan Venedik'in yanı sıra İtalya'da bu insan ticaretinin en hevesli ortaklarındandı. Öte yandan Roma papazlarının ve din adamlarının bile bu işe karışmış olmaları ve kendilerine bağımlı kölelerin ve serflerin çocuklarını Araplara satarak dinsizlerle yaptıkları bu kirli ticaretten dünyanın parasını kazanmış olmaları oldukça ilginçtir. Papalığın, Hıristiyanlığın başkenti olan Roma'da, 748 yılına kadar hala resmi bir köle pazarı varlığını korumuş ama o dönemlerde bu gerçek gizlenmiş ne var ki bu, insan ticaretinin sona ermesi anlamına gelmemiştir. Her ülkede tarımın gelişmişlik düzeyi ve durumu, o ülkenin kültürel gelişmesinin bir ölçütünü oluşturur. Halifeliğin ilk iki yüzyılında tarımcılık o döneme kadar görülmemiş bir atılım yapmıştı. Tarımda yalnız alışılmış temel yaşamsal maddeler yetiştirilmekle kalınmıyor aynı zamanda ticaret için gerekli ürünler kapsamına alınıyordu. Bunların arasında sayısız boya maddeleri vardı. Ketenin yanı sıra o zamanlar Avrupa'da hemen hiç bilinmeyen pamuk da yetiştiriliyordu. İyice yaygınlaştırılmış dut türü ağaçlar ipek böceği yetiştirilmesine olanak sağlıyor, bu da çok önemli ve çok gelişmiş ipek üretiminin temelini oluşturuyordu. Boya maddelerinin geliştirilmesi, doğu ülkesi insanının açık, parlak ve göz alıcı renklere olan düşkünlüğünden kaynaklanıyordu. Ve gerek elbise lüksüne gerekse alacalı halılara ve kumaşlara düşkünlük, oldum olası doğu insanının tutkularından biri olduğundan, boya maddeleri çok büyük miktarlarda üretilmekteydi. En değerli renk safran sarsıydı ve bu renge bağlı kültür de o ölçüde yaygınlaşmıştı. Öte yandan anayurdu Güney Arabistan olan aspur (yalancı safran) da en çok aranan renklerdendi. Safranla birlikte İspanya da ekilen ve oradan Avrupa'ya giren kök kırmızısına duyulan gereksinme de çok büyüktü. Doğudaki çok değerli süslenme maddelerinden biri de saçın sakalın yanı sıra, ayak ve el tırnaklarını da boyamaya yarayan kınaydı. Kına doğu insanının batıl inancına göre insanı kem gözlerden koruduğu için atların ve develerin boyanmasında da kullanılıyor, hayvanlar kınayla süsleniyorlardı. Araplar bahçıvanlıkta şaşılacak bir yetkinliğe ulaştılar. Meyve ağaçları, sebze, çiçek ve süs bitkileri, Avrupa göğü altında ancak çok ender durumlarda elde edilebilecek bir zenginliğe ve görkemliğe ulaştılar. Olağanüstü pratik ve akıllıca kurulmuş bir sulama sistemiyle donanmış zengin ve büyük kişilere ait bahçelere, bunların içindeki rengarenk çiçeklere ve kokuya süs bitkilerinin ve sarmaşıkların bolluğuna, meyve ağaçlarına ve asmalara ilişkin betimlemeler, biz batı insanına masal gibi gelmektedir. Hıristiyan Avrupası meyve ağaçlarının, çiçeklerin, süs bitkilerinin ve yararlı bitkilerin büyük bir bölümünü Müslümanlara borçludur. Bunların arasında portakal, kayısı, şeftali, mersin ağacı, armut, elma ve üzüm türleri, zeytin, nar ve alp gülü (rododendron) vb. 'yi sayabiliriz. Ağaçların, bodur bitkilerin ve çiçeklerin yetiştirilmesi ve aşılanması konusunda da Araplar birer ustaydılar ve bu ustalıkları bugün bile hala erişilmemiş bir düzeydedir. Özellikle güllere, badem ağaçlarına ve asma üzümlerine aşılama uygulanırdı. Bugün bile nasıl yapıldığını bilmediğimiz bir yoldan, örneğin üzümlere istedikleri baharat tadını aşılayabilmişlerdir. Çiçeklerin göz alıcı çeşit çeşit renklerde yetiştirilmesi ve türlerinin ıslah edilmesi konusunda da ustaydılar. Avrupa sebze yetiştirme alanında, birçok sebzenin yanı sıra kuşkonmazı da Araplardan öğrenmiştir. Araplar, ayrıca sebze ve meyvenin konserveleşmesi alanında da iyice yetkinleşmişlerdi ve Avrupalılar bu konudaki bilgilerini de Araplara borçluydular. Gerek bu alanlarda gerekse başka birçok alandaki birikimler yönünden Arapların yüzyıllarca İspanya'da Sicilya'da yaşamış ve faaliyet göstermiş olmaları ve çeşitli Avrupa ülkelerinin halklarıyla doğrudan bağlar kurarak, bunların Arapların genel bilgilerini, çeşitli alanlardaki uzmanlıklarını ve kurdukları tesisleri öğrenip kendilerine aktarmalarına yol açmaları, daha sonraki Avrupa kültürü açısından büyük bir önem taşımaktadır. Gerçi Haçlı Seferlerinin de doğunun töre ve kültürünün Avrupa'da tanınmasına katkıda bulunduğuna hiç kuşku yoktur. Ancak Arap'ların yukarıda sözünü ettiğimiz Güney Avrupa ülkelerindeki yüzyıllar süren uzun egemenliklerine bağlı olarak bu alandaki etkileriyle karşılandığında, Haçlı seferlerinin olumlu etkisi çok sınırlı bir önem taşır. Öte yandan bu savaşlar, tıpkı Arap egemenliğine karşı yüzyıllarca mücadele veren İspanyollar da gördüğümüz gibi İslam kültürünün yok edilmesini bir sevap, tanrının hoşuna gidecek bir iş sayan fanatik güruhlarca yönetildiğinden, savaşlar üzerinde olumlu ve kalıcı bir etki yapmaktan uzaktılar. Buna karşılık Endülüs saraylarında ve eğitim yuvalarında çok sayıda Avrupalı öğrenci ve dinadamı, soylu ve prens, savaşların kesildiği barışçı ara dönemlerinde bir araya gelerek İspanya ve Sicilya'daki Arap egemenliğinin nimetlerinden yararlanmışlar. Buralarda Avrupanınkine kıyasla daha üst düzeydeki bir uygarlıkla tanışmış ve onu değerlendirmeyi öğrenmişlerdi. Almanya'nın 2.Joseph'e kadar tanıdığı en aydın ve kültürlü imparator olan II.Frederich de eğitimini kuşkusuz bu etkilere borçluydu. Hatta o zamana kadar işitilmemiş bir girişimde bulunarak Arap sultanıyla barışçı bir ilişki kurmuştu. Gerek bu davranışı gerekse kiliseye aykırı düşünme ve yaşama tarzı onu dar kafalı çağdaşları arasında olumsuz bir üne kavuşturmuş, sonunda imparator papanın lanetine uğramıştı. Hıristiyanlığın neredeyse bin yıllık egemenliği sonunda Avrupa, manevi ve düşünsel alanda kurtuluşu için çabalarken İtalya ve İspanyada Arapların kültür girişimlerinin bilinmesi ve bunlarla kurulan bağlar nedeniyle, söz konusu ülkelerde Rönesans adını verdiğimiz yeniden doğuş hareketinin başlamış olduğuna ve kimi geri dönüşlere karşın sonunda tüm Avrupa'nın bu ilerleme çizgisine girdiğine hiç kuşku yoktur. Demek ki o dönemde insanlığın ileriye doğru attığı her adımda ona karşı direnen ve ilerlemeye ateş ve kılıçla karşılık veren Hıristiyanlık yerine, Hıristiyan olmayan, tanrıtanımaz sayılan bir etki, Avrupa'da düşünce hayatının gelişmesine ve reform ortamının doğmasına yol açmıştır. Güzel kokulu suların, yağların, kremlerin ve tütsülerin elde edilmesi ve hazırlanmasında da Araplar büyük ilerlemeler kaydetmişlerdi. Bu türden ürünler doğunun erkek ve kadınlarınca çok geçmiş dönemlerden beri çok tutulurdu. Gül, lavanta ve menekşenin yanı sıra, yasemin, limon ve defne yağı, zambak ve kandil yağları, ayrıca palmiye, badem, safran ve kaisum ağacı suyu ve daha sayısız güzel kokulu yağlar ve sular kullanılırdı. İpek böceği yetiştiriciliği özellikle İran'da gelişmişti. Pamuk ekimi ise Hindistan'dan gelip önce Güney Arabistan'da yaygınlaşmıştı. Pamuktan yalnız giysi kumaşı hammaddesi olarak yararlanılmıyor, aynı zamanda kağıt da yapılıyordu. Bu uygulama gerek kitap gerekse yazı alanında büyük gelişmelere yol açmış, Avrupa buna ancak 15. yüzyılda ayak uydurabilmişti. Çok yaygın bir üretimde keten ekimi alanındaydı ve buna bağlı olarak keten kumaşların üretimi çok gelişmişti. Kenevirden uyuşturucu bir zehir olan esrar elde edilirdi. Söz konusu madde, kültürün gelişmesine, Avrupa'daki alkollü içkilerin yaptığından daha olumsuz bir etki yapmıştır. Tarımın, bahçeciliğin, bostancılığın yanı sıra arıcılık ve kümes hayvancılığı da gelişip yaygınlaşmıştı. Araplar her iki alanda örnek başarılar elde etmişlerdi. Güzel kokulu güzel birçok yağın, suyun, krem ve pomatların tütsü ve nihayet boya maddelerinin hazırlanıp üretilmesi, halkın büyük bölümüne, bu zanaat alanlarında iş olanakları oluşturmuştur. Buna söz konusu nesnelerle gerek ülke içindeki gerek dışındaki ticarette katılıyordu. Çamaşır ve elbise lüksü, iplikçilik, dokumacılık, apre, dikiş ve biçki gibi çeşitli zanaat faaliyetlerini de teşvik etmişti. Elbise lüksü özellikle ülkenin önde gelenlerine, şairlere, kadın ve erkek şarkıcılara erkek ve kadın kölelere, ya da ihsanda bulunmak istedikleri kimselere sayısız değerli giysiyle bu isteklerini yerine getirme alışkanlığı bulunan halifeler tarafından özellikle körüklenmekteydi. Zenginler ve kibar kişiler bu örnek girişimleri taklit ederlerdi. Gerek iklim gerekse töre nedeniyle elbiseler alabildiğine geniş ve uzun dikilmek zorunda olduklarından, elbiseler için akıl almaz miktarda kumaş harcanıyor, moda gereği elbiselerin etek kenarları yerlere kadar uzandığından, ayrıca kadınların doğuda erkeklerden çok daha önce şalvar giymesi nedeniyle, kumaş israfı artıyordu. Hakiki Samidoğu töresi olan ve günümüz Avrupa'sındaki Yahudi kadınların Hıristiyan rahibelerinden önemli bir farklılığını oluşturan törelerden biri de kadınların üzerinden taşmaya kadar varan parlak ziynet eşyasına duyulan düşkünlüktür. Kulak, parmak ve ayak bilekleri, ayak parmakları kollar ve bilekler için bilezik, yüzük ve küpeler, gerdanlıklar, alınlıklar ve taçlar en değerli madenlerden yapılıyor, bunlar değerli inci ve değerli taşlarla süsleniyor ve bunları sosyal konumu elverişli olan her kadının yanı sıra, zenginlerin cariyeleri, kadın şarkıcılar ve dansözler de çok miktarda takıyorlardı. Bunlara altın ya da gümüş, inci ve değerli taşlarla süslü kemer, başörtüsü ve peçe, terlik ve değerli kumaşları da eklemek gerekir. Erkeklerin silahları ve silah askıları, özellikle vaaz kürsüsüne çıktığında imamın bile yanından eksik etmediği en zengin biçimde süslenmiş ve donatılmış kılıçlarını da bunların arasında saymak gerekir. Soyluların ve zenginlerin elbise ve ziynet eşyası alanındaki görkemliliğiyle ev eşyaları yarışmaktaydı. Harika arabesklerle, av ve hayvan motifleriyle, kent ve doğu sahneleriyle süslü değerli halılar, zemini ve odaları kaplıyordu. Kapı ve pencerelerde ağır ipek perdeler asılır, altınla işlenmiş kumaşlar duvarları kaplar, oda döşemeleri rengarenk süslemeler ve resimlerle donanırdı. Yataklar ve mobilya ender bulunan ve kokulu ağaçlardan yapılır, sedef, altın ve gümüşle kakılır, üzerlerine değerli kumaşlar kaplanırdı. Altın ve gümüş şamdanlar, çin vazoları, lake ve cam eşya odaları doldururken, değerli madenden ya da kristal camdan yapılmış lambalar tavanlardan sarkardı. Evlerin avluları mermer ve mozaikle döşenir, buralara ince bir sanat duygusuyla biçimlendirilmiş şadırvanlar yerleştirilir, bu şadırvanlar gerekli serinliği sağladıktan başka, evlerin arkasında uzanan görkemli bahçelerin sulanmasını kolaylaştırırlardı. Sütunlu, uzun koridorlar ve asma yaprakları ve bereketli sarmaşık bitkisinden oluşan yaprak örtüleri, avlu ve bahçelerde gevşemiş rehavet içindeki sakinleri güneş ve sıcaklıktan korurlardı. Böyle bir yaşama tarzı, çeşitli zanaatlara ve faaliyet türlerine olumlu bir etki yapacaktı elbette. Kendine özgü bir kültüre sahip bir halkın, ayrı bir mimari tarzı vardır. Araplar çok sayıda zengin ve göz alıcı tarzda inşa edilmiş camilerin yanı sıra, sultanların, soyluların ve zenginlerin saray ve özel malikânelerinin inşa ve donanımında kendi mimari tarzlarını geliştirdiler. İnşa tarzının temel biçimini yer yer Bizanslılardan, yer yer Hintlilerden almış, ama bu tarzı kendilerine özgü bir biçimde geliştirmişlerdi. Kemerlerin kullanılışı ve süslenmesinde, özel bir ustalığa ulaşmışlar, genellikle tepesi yuvarlak nal kemeri, ucu sivri çıkıntılı kaş kemer, sivri kemer türlerini kullanmış, birbirine dolanmış girift hatlarla bu kemerleri süslemişlerdir. Ayrıca kendi tarzlarında kubbe ve kemerler, perspektifte konsül gibi öne çıkarak, çok hareketli bir bütün oluşturan iç ve dış bukeyi oyulmuş tek bütün kayalar kullanmışlardır. Bunların yanı sıra sütun inşasında da çok değişik ustaca uygulamalar gerçekleştirmişlerdir. Bütün bunların ötesinde, tamamen Araplara özgü bir tarzda, çok özgün bir biçimde birbirine sarılmış, çeşitli olanakları nerdeyse sonsuz biçimlerden oluşmuş, Arabesk adı verilen süsleme tarzı, Arapların düşüncesinin bir ürünü olduğundan, adını da onlardan almıştır. Böylece çeşitli ticaret işlerinin yanı sıra, dokumacılık, terzilik, boyamacılık, ipek dokumacılığı, halıcılık, camcılık, nalbantlık, demircilik, silah yapımcılığı, çömlekçilik, pamuk ipliği bükmeciliği, kağıt ve kitapçılık zanaatlarının yanı sıra duvarcılık, ahşap işçiliği, taş yontmacılığı, marangozluk, süsmecilik, altın kaplamacılığı, mimarlık, altın ve gümüş sarraflığı, değerli taş işlemeciliği gibi, türlü türlü zanaatlar gelişmiştir. Her zanaat, tıpkı Roma da ve daha sonra ki Hıristiyan ortaçağındaki gibi, zanaat loncalarına bölünerek örgütlenmişti, ve kentin belirli yollarında ve meydanlarında iş ve satış merkezleri bulunmaktaydı. Tek tek zanaatların, örgütlenebilmek için gerekli güce ulaşamadıkları yerlerde, bunlar, ötekilerle birleşip loncalaşırlardı. Bu türden kendi içinde örgütlenerek bütünleşmiş loncalar düşüncesi öylesine güçlü yaygınlaşmıştı ki, sahtekarlar ve dolandırıcılar bile kendi loncalarını kurma zorunluluğunu duymuşlardı. Her lonca, üyelerinin kendi aralarında patlak verecek anlaşmazlıkları ve sorunları tamamen bağımsız bir birim olarak kendi içinde hallederdi. Üyelerinden herhangi birinin cinayet ve suç işleme durumunda, söz konusu lonca devlet karşısında tümüyle sorumlu duruma düşerdi. Belirli lonca kolları, belirli kentlerde özellikle çok gelişmişti. Örneğin kağıt ve cam üreticiliği, çömlekçilik ve hasırcılık yapımı Samara'da yaygındı. Küfe ve Basra'da bir çok dokuma tezgahı vardı. Basra'da ayrıca ünlü eğri kılıçlar yapılırdı. Kahire görkemli lame kumaş üretimiyle ün yapmıştı. Gus, ipek ve halılarıyla ünlüyken bu her iki kentte de genelde halifeye ya da imparatorluğun önde gelenlerine ait olan büyük altın örme tezgahları vardı. Dimyat mobilya için gerekli maddeleri sağlarken Tinnis tül ve altın işlemeli kumaşlar ile ünlüydü. Başına perde, Tyb ipek kuşaklar, şinis, Kennabe, Kazerum ve Tavey özellikle keten ve Lame, manto ve halı üretimiyle tanınmışlardı. Bağdat o dönemde bile çok pahalı olan ipekli ve pamuklu elbise kumaşlarıyla ünlüydü ve başlıca sanat loncalarının da bulunduğu kent olarak ün yapmıştı. Nartira, Bağdat kumaşlarını taklit etme ve bunları Bağdat'a apreye yollamasıyla ün yapmıştı. Tacirler sahte üretim markalarıyla donanmış bu kumaşları hakiki Bağdat kumaşı olarak piyasaya sürerlerdi. Aynı şey Bağdat perdelik kumaşları içinde geçerliydi. İsfahan'da ipek ve ünlü damask kumaşı üreten sanayinin yanı sıra pamuk ipliği sanayi de yerleşmişti. Ferkhana demir sanayinin merkezi, Banun peçe ve türban üretiminin kaynağıydılar. Güney Arabistan'daki Amman ve Yemen eyaletlerinde yaygın lame, ipek ve keten kumaş üretiminin yanı sıra, silah üretimi ve ince bir sanat zevkiyle işlenmiş zırh gömlekleri üretimi yapılırdı. Bu son iki ürün aynı zamanda Irak ve Bahreyn'de de üretilirdi. Önemli bir ticaret dalı da doğu da çok büyük bir önem taşıyan çadırların üretimiydi. Çadırlar en yalın biçiminden en büyük ve göz alıcı biçimlere kadar çeşit çeşitti. Çadırların gerek hazırlanması gerek kurulmasında Araplar büyük bir ustalığı ulaşmışlardı. Çünkü bu çadırların hem çabuk ve kolaylıkla kurulabilmesi, hem de tüm hava koşullarına ve zenginler, kadınlarının konfor gereksinmelerine yanıt verebilmeleri gerekiyordu. Her yıl Mekke'ye bir kez yapılan hac ziyaretinde çadır kurma konusunda bütün ustalıklar gösterilir ve söz konusu çadırların merkezinde ya halifenin ya da ülkenin herhangi bir büyüğünün çadırı bulunurdu. Ayrıca gerekli tahta genellikle çok uzaklardan, hatta deniz aşırı ülkelerden sağlanmak zorunda olmasına karşın, gelişmiş bir deniz ticareti de gemi inşaatı sektörünü olağanüstü körüklemişti. Demir, bakır, cıva kurşun, şap vb. gibi maden ve değerli minareler imparatorluğun çeşitli eyaletlerinden çıkmaktaydı. Demir işçiliğinin ne kadar mükemmel bir düzeye eriştiğini anlamak için cilalanmış çelikten ayna yapıldığını bilmek yeter. Araplar tıbbın gelişmesi alanında da büyük çabalar harcamışlar, ilaç ve eczacılık maddelerinin yapımında da büyük ilerlemeler göstermişlerdir. Deniz ticaretinin başlıca merkezleri Bağdat ve Dicle üzerindeki Obolla, Fırat'ın ağzındaki Basra ve Dicle, İran körfezindeki Şiraf'tı. İskenderiye özellikle Avrupa'ya yönelik deniz ticaretinin bağlantı merkeziydi. Büyük imparatorluğun dört bir yanı başlıca merkezleri birbirine bağlayan kervan yollarıyla doluydu. Yollardan biri Bağdat'tan kalkıp Şam üzerinden Suriye çölünü geçip, Süveyş'ten Kahire'ye uzanıyor, burada Afrika çölünü aşıp, Tanca'ya ve Cebelitarık'a ulaşıyor buradan da İspanyaya geçen yolla mallar İspanya'ya yollanıyordu. Yine başka yollar, Bağdat'tan İsfahan'a, Şiraz ve Sind'e, Ray, Horasan ve Hazar denizine, Halep ve Antakya'ya uzanıyordu. Antakya ve Halep Arapların sürekli ilişki içinde bulunduğu ama aynı zamanda karşılıklı düşmanlığın da eksik olmadığı Bizans-Roma imparatorluğunun en yakın temas noktasıydı. Daha önce Arapların deniz savaş filosunun ne kadar hızlı ve elverişli biçimde geliştiğini ve bu filodan çok daha uzun bir geçmişi bulunan deneyimli ve ondan üç defa daha büyük Bizans imparatorluğunun donanmasını 734 yılında yendiklerini söylemiştik. Arapların pratik zekaları ve pratikte son derece düzenli oluşları ve hemen her şeye bu özellikleriyle el atmaları sonucu, deniz ticaretleri de kısa sürede büyük bir önem kazanmıştı. Hindistan ve Çin ulaşmayı en çok istedikleri yerlerdi. Daha sekizinci yüzyılda üç Arap araştırma gurubu, ticaret ve taşımacılık ilişkilerini düzenlemek amacıyla Çin'e gitmişti. Doğu Hindistan'ın ve Afrika'nın doğu kıyılarında nüfusun çoğunluğunu Arapların oluşturduğu bir dizi koloni kurulmuştu. Doğu Hindistan'da İslam nüfusun 20 bine ulaştığı yerleşim bölgeleri vardı. Seylan adasın da daha yedinci yüzyılda bir Arap kolonisi kurulmuş, hatta 758 yılında bir Arap donanması Kanton'a saldırmıştı. Araplar Akdeniz de kıyısı bulunan ülkelerle ticari ilişkiler kurmuşlar, onların aracılığıyla Hindistan'dan gelen ürünlerin ticaretini gerçekleştirmişlerdi. Cebelitarık boğazını geçerek Atlas Okyanusuna yelken açan Araplar o zaman Avrupalıların hemen hiç tanımadıkları Azor ve kanarya adalarına ulaşmışlardı. Hatta kimi tarih yazıcıları, onların daha önce Afrika'nın etrafını dolaştıklarını bile ileri sürselerde, bu iddia kesinlik kazanmamıştır. Ama buna karşılık Kuzey kıyısı boyunca Ümit Burnuna ulaştıkları, ayrıca Afrika'nın kuzeyden başlayarak Gine'ye kadar olan Batı kıyısının da büyük bir kısmını bildikleri kesindir. Kısacası dokuzuncu yüzyılda Araplar, Hıristiyan Avrupa'sının ancak kulaktan dolma bilgilerle tanıdığı, üstelik bunu da Araplardan öğrendiği ve ancak 15. Yüzyılın sonlarıyla 16. yüzyılda keşfedeceği deniz yollarını ve ülkeleri tanıdıkları gibi, söz konusu yerlerde ki halklarla da yaygın bir ticaret ilişkisi kurmuşlardı. İnsan faaliyetinin söz konusu olduğu tarım, ticaret ve taşımacılık, el zanaatları, sanat ve bilim, askerlik ve savaş gibi tüm alanlarda Araplar o dönemlerde Avrupalılardan çok daha üstün, çok daha ileride oldukları gibi bu alanlarda Avrupalılara hem esin kaynağı olmuşlar hem de çoğu kez öğretmenlik yapmışlardır. Arap imparatorluğundaki gibi bir devlet ve toplum düzeninde yoğun toplumsal karşıtlıkların da var olması kaçınılmazdı. Kendilerine genelde kuşkulu sayılabilecek bir koruma sağlamakla birlikte kuşku götürmeyecek kadar yüksek bir ücret alan koruyucu muhafızlarının sayısı elli bini bulan toprak ağaları vardı. Sözünü ettiğimiz mani faktörlerin büyük bir bölümü (sözcüğün modern anlamında fabrikalardan söz etmek olanaksızdır elbette) bu ağaların imparatorluğun soylu kişilerinin ya da doğrudan halifenin malıydılar. Bu nedenle binlerce kişi tek bir kişinin bolluk ve refahını sağlamak için canını dişine takmak zorundaydı. Her dönem de her halk için en az gayret gerektiren çekici uğraşlardan biri ticarettir. Bu nedenle ticaret yapanlar, her yerde ve her dönemde büyük bir etki sahibi olmuşlardır. Bağdat'ta, Basra'da, Şiraz, Buhara, Şam, Kahire ve imparatorluğun öteki merkezlerinde varlıkları altmış milyon Dirheme ulaşan tacirler vardı. Kahire ve Bağdat gibi parlak dönemlerinde nüfusları bir milyona ulaşan kentlerin yanı sıra, nüfusları yüz bini bulan Şam, Küfe ve Basra'daki insanlar arasında da refah ve varlık koşulları içinde yaşayan, durumları ortanın üzerinde olan sayısız zenginde vardı. Ayrıca bütün bu kentlerde imparatorluğun onur ve nişanına sahip bir çok kişinin yanında yüksek memurlar ve büyük toprak sahipleri yaşarlar, bunlar zenginliklerini bu kentlerde tüketirlerdi. Bu nedenle kimi ilişkileri yönünden bizim çağdaş büyük kentlerimizdeki ilişkileri anımsatan sosyal yaşam yönünden renkli, canlı bir kent yaşamı doğmuştur. Şam konumu gereği Arap imparatorluğunun en çekici kentlerinden biriydi. Ve daha sonra Emeviler hanedanının ikinci halifesi olan Muaviye tarafından, imparatorluğun başkenti seçilmişti. Şam içinde gümüş renkli palmiyelerin, ceviz ağaçlarının ve çınarların uzayıp gittiği bereketli bir düzlük üzerinde kurulmuştu. Kayısı, incir ve zeytin ağaçları büyük koruluklar oluşturuyor, bereketli asmalar ve rengarenk sarmaşıklar bahçeleri süslerdi. Bir yandan uzakta güneşin altında ışıl ışıl yanan Suriye çölünün sarı kumu gözükürken, öte yandan Anti -Lübnan dağlarının vahşi bir biçimde parçalanmış konturları görüntünün geri düzlemini oluştururdu. Gerek bu kentte, gerekse onun görkemli çevresinde Emeviler en şaşalı saraylarını kurmuşlar, bunlara ülkenin zenginlerinin ve büyüklerin sarayları da eklenince, saraylar, kasırlar, villalar, camiler ve anıt mezarlar, rengarenk ve tamamen Araplara özgü tarzda süslenerek ovanın verimli yeşilliğinin yeknesaklığını gidermişlerdir. Emevilerin kurdukları muhteşem bir su kanalı şadırvanlar ve bahçeler için gerekli suyu sağladıktan başka ovanın bitki örtüsünü de arttırmıştı. Böyle bir çevre ve ortam içinde, Arapların yaşama tarzının sadeliği hızla yok olup gitti. Hıristiyan Bizans sarayını örnek alan Araplar en güzel köle kadınlarla doldurulmuş ve harem ağalarının beklediği büyük haremler kurdurttular. İnsanın bedensel duygularını harekete geçiren hazlar, cinsel haz, şarkı, müzik ve şiir sanatı, büyük ziyafetler ve içki alemleri gerek halifenin ve gerekse imparatorluğun önde gelen büyüklerinin saraylarında doruğa ulaştılar. Erkek ve kadın şarkıcılarla, müzikçilerle, ozanlarla, her türden sanatçıyla sonu yoz çılgınlığa varan bir kült yaratıldı. Bir şarkı ya da şiirle halifenin ya da büyüklerden birinin beğenisini kazanan kişi, sultanlara layık ödüllerle mükafatlandırılmayı umabilirdi. Safahatın her türü, dinin yasaklarına karşın alabildiğine yaygınlaşmıştı. Halifelerin çoğu, Kuran'ın sünnetinde her ikisi de şeytanın işi ve kötülükleri olarak tanımlanan şarap ve kumara, öylesine büyük bir tutkuyla bağlıydılar ki, bu uğurda devlet kasasını boşaltmaktan çekinmezler, devlet işlerini yapamayacak duruma gelinceye kadar içki içerlerdi. Daha sonra Bağdat'ta Abbasilerce sürdürülen hayat zaman zaman Şam'daki debdebeyi bile gölgede bıraktı. Bağdat, Abbasilerce İsa'dan 762 yıl sonra kuruldu. Daha baştan, her yönüyle har vurulup harman savrulan, debdebeye düşkün bir saray hayatının örneğini sunuyordu. Sayısız zenginlere ve büyük parasal olanaklara sahip bir devlet, ancak böylesine parlak bir kenti böylesine kısa bir süre içinde kurabilirdi. Bağdat Dicle'nin en verimli bölgelerinden birinde, bir zamanlar Babil ve Ninova gibi iki dev kentin bulunduğu topraklar üzerinde kurulmuştu. Kentin dairesel bir biçimi vardı ve daha ilk kuruluşunda çevresi ancak birkaç saatte dolaşabilecek kadar büyüktü. Kentin dev yapılarından biri, tuğla, saz ve bitümden yapılan, tabanı 90 arşın, tepesi 20-25 arşın eninde ve 60 arşın yüksekliğindeki kent surlarıydı. Bu duvarların biraz ötesinde, burçlu bir sur yükselir, bunun önünde de her an Dicle'nin suyuyla doldurulabilecek geniş ve taşlarla döşeli bir su hendeği yer alırdı. Kenti çevreleyen surlar her 5000 arşında bir kapı ile kesilirdi. Ve her bir kapının üzerinde görkemli bir kubbe göze çarpardı. Kent düzenli mahallelere ayrılmıştı ve bu mahallelerde belirli halk kesimleri otururdu. Hükümet binaları kentin özel bir bölümünü oluştururdu ve haremleri resmi hizmete ayrılmış konutları, ahırları görkemli avlu ve bahçeleriyle, kentin diğer bölümlerinden yalıtılmış halifelik sarayı gibi bunlar da, özel duvarlarla öteki mahallelerden ayrılmışlardı. Amaç, bu yerleri, halk ayaklanmalarına karşı korumaktı. Dicle üzerindeki sayısız köprü, kentin çeşitli mahallelerini birbirine bağlardı. Büyük bir su kanalı, açık örülmüş kanallardan suyu kentin tüm caddelerine taşır, ayrıca halka açık hamamlar da bu suyla beslenirlerdi. Her türden değişik uluslara ait yüzlerce gemi Dicle'nin taştan kanallarındaki iskelelerine bağlanıp metrelerce uzayıp giden bir sıra oluştururlardı. Bir yanda zenginlerin gururlu sarayları ve kasırları romantik bir atmosfer ve ortam içinde Dicle'nin bir yanını süslerken, karşı yanda zanaatkarların ve emekçi halkın konutları geniş alanlara yayılırdı. Tıpkı bugün bizim büyük kentlerimizde olduğu gibi, korkunç bir zenginlikle kitlesel yoksulluk içiçeydi. Ağaların dilenci durumuna düşürdüğü yoksullaşmış adamları, insafsız bir efendiden kaçmış köleler, parasız yabancılar vb. halifelik başkentinde büyük bir kargaşa oluşturuyor ve bunlar halifeliğin payitahtındaki kargaşa ve kalabalık arasında başlarını sokacak bir yer, sığınacak bir köşe arıyor, karınlarını doyurmaları rastlantılara kalıyordu. Despotik yönetimin egemen olduğu bir ülkede daha önce güçlü büyüklerin sık sık sürülmeleri ya da sefalete düşmeleri, bunların kendilerine bağımlı kimseleri de birlikte sürüklemeleri sonucunda, iç komplo ve ihanetler artmaya başlamış bunlara açlık ve büyük dış dertlerin yanı sıra gözü doymaz kimselerin ve halife sarayındaki günahkar hayata öfke duyan fanatik tarikatların ihanet ve suikastları eklenmeye başlanmıştı. Bütün bunlar kıpırdamalara ve hoşnutsuzluklara zemin hazırlamaktaydı. Halifeler ya da zengin büyükler ara sıra, büyük ziyafetlerle, tıpkı eski Roma'da olduğu gibi halkın öfkesini dindirmeye çalışmaktaydılar. Bu durumlara duyulan öfke hayatın hemen bütün olaylarına yer veren Arap edebiyatına da yansımıştı. Bağdat için yazılmış bir şiirde Allah Bağdat'ı, yeryüzü cennetini korusun İnsanlar için bir ruhsal mutluluk olan. Yalnızca zenginlere haz verip, Yoksullara sadece dert sunsa da. Yılda milyonlarca dirhem yutan sarayda zevk ve sefa hayatının yanı sıra, paralı yabancı muhafızların, özellikle de Selçuklu Türklerinin sayısının yoğunlaşması karşısında halkın hoşnutsuzluğunun gittikçe arttığını gören Halife Mütesellim Billahi, Bağdat'tı terk edip, sıfırdan başlayarak kurduğu Şam'da yerleşip payitahtı buraya taşıttı. Kendisinden sonra tahta geçen Mütevekkil yalnızca Şam'ın inşasına 300 milyon dirhem harcayacaktı. Bu çılgınca hayat, Halifelerin ve devlet büyüklerinin sık sık zihinsel çöküntülerle karşı karşıya kalmalarına yol açıyordu. Neredeyse deliliğe varan bir kendini beğenmişlik ve kibirlilik duygusu önüne geleni hediyelere boğma alışkanlığıyla tamamlanıyor, insafsız işkenceler de eksik olmuyordu. Aile dışındaki herhangi bir kimseye aile hayatı tamamen kapalıydı. Bir yandan bu, öte yandan harem hayatının yaygınlaşıp kök salması olgusu Arap ailelerinin dış dünya ile iniltilerini iyice koparmış, sonuçta aile içindeki despotluk alıp yürümüştü. Hiçbir duygu, başkalarına kayıtsız şartsız egemen olabilme ve hükmedebilme duygusu kadar insan ahlakını bozucu etki yapamaz. Bu sınırsız egemen olabilme duygusuna birde rahatına düşkünlük, tembellik ve heyecanlı yaşama gibi alışkanlıklar eklenince, ortaya büyük bir hareketsizlik, uyuşukluk durumu çıkar bu da uyuşturucu ve keyif verici maddelere düşkünlüğü artırır kendinden geçme keyfi en üst düzeye varır. Erkek-dişi çok sayıda genç insanın köle olarak varlıklı kimselerin evlerinde bir arada yaşamaları, efendilerin arkasından her türlü entrika ve komplonun kotarılmasına yol açabiliyordu. Çünkü zenginlik kadın sayısı ile ölçülmekteydi ve bu kalabalık içinde bu genç insanlar alabildiğine tembel bir hayat sürmekteydiler. Söz konusu entrikaların ya da komploları düzenleyenler, efendilerin özellikle sevip kolladığı insanlar arasından çıkınca, efendilerin öfkesi büyük oluyor, bu kimseler korkunç cezalara çarptırılmaktan kurtulamıyordu. Öte yandan zenginlerin özellikle oyunculara, şarkıcı kadınlara, çengilere ve benzer kimselere büyük zaafları vardı bu kimseler de bu zaaflardan yararlanarak zenginleri adeta yoluyorlardı. Söz konusu insanların zenginlerin, cebindeki parayı alma usulleri konusunda o zamanki anlatımlara bakacak olursak bu usullerin günümüzde başvurulanlardan hiç de farklı olmadıklarını görürüz. İnsanların tutkuları ve çılgınlıkları her yerde ve her zaman birbirine benzemektedir. Sanatçı güzel kadınlar ve kadın köleler yüzünden, Kuran'ın dörde kadar cevaz verdiği aile kadınları zamanla geri plana düştü. Doğunun iki kutsal kenti Mekke ve Medine, aynı zamanda sosyal yaşantıyı renklendiren hayat ve eğlence kadınlarının da eğitildiği okullar sayılırlardı. Her iki kent de bir yandan İslamiyet'in merkezi, bir yandan da eğlence ve hayat kadınlarının yetiştirildikleri yerler olarak ünlüydüler. Her yıl Mekke'ye yapılan ve utanç verici cinsel kaçamaklara sahne olan hac ziyaretleri, dünyevi zevklerin karşılanmasına yönelik kurumların da ortaya çıkmasına yol açtı. Gerçi Mekke de kamuya açık randevu evlerine Muhammed'den öncede rastlamak mümkündü. Ama Muhammed bunları yasaklamayı denemiş, bu gibi yerlerse faaliyetlerini gizlice sürdürmüşlerdi. Randevu evleri zamanla Arap imparatorluğunun hemen her kentine yayılacaktı. Genelde bu evler kumarhaneler ile birlikte çalışmaktaydılar. Araplar zararsız oyunların yanı sıra, insanın mahvına yol açacak büyük kumarları oynamaktan büyük bir zevk alırlardı. Satranç, domino gibi oyunların yanı sıra topla oynanan oyunların kökeni de Araplara uzanır. Doğuda ayrıca horoz, köpek dövüşleri ve yarışmaları yaygındı. Soytarılar ve müstehcen öykü anlatıcıları da geniş bir erkek dinleyici çevresine sahiptiler. Kökenleri Doğu olan doğaya aykırı anormal tutku ve düşkünlükler, toplumsal ahlakın genel çöküntü sürecine girmesiyle birlikte iyice yaygınlaştı. Güzel oğlanlar, genç erkekler kadın kılığına sokulur, bu zenneler kadın davranışlarını, dişiliği taklit ederler, izleyenlerde dişi varlıkların uyandırdığı duygu ve heyecanı uyandırırlardı. Bu ahlak çöküntüsüne uyuşturucu kullanma zevki de eklenince, bir yanda cinsel ilişkilerde ki yozlaşma, öte yanda tembel, miskin bir yaşama tarzı ve nihayet içki, uyuşturucu düşkünlüğü, devleti yönetenlerde akıl namına bir şey bırakmazdı dense yeridir. Gelgelelim üst kademelerdeki bu manevi, ahlaksal, zihinsel ve fiziksel çöküntülere alternatif oluşturacak bir kitle ağırlığının halk tarafından meydana getirilmesi söz konusu değildi. Doğu insanı gayretli, ılımlı ve azla yetinen insandır ve bu azla yetinme, çok şükür deme huyu onun felaketini hazırlayan etmenlerin başında yer alır. O en azla yetinirken, tepesindeki despotların, emeğinin ürününü elinden nasıl çaldıklarını seyretmektedir yalnızca. Buna bir tepki göstermez. İkliminde etkisiyle, yoğun güçten, sert tepkilerden yoksun, düşünmeye çok az istekli doğu halkı, kuşaklar boyunca, atalarından bu yana, despotizm ile birlikte yaşamaya alışmış, baskıyı, önü alınmaz, karşısında tamamen güçsüz kaldığı bir doğa gücü gibi algılama alışkanlığını üstünden atamamıştır. Doğu insanının bu genel ve tipik özelliği, genelde hemen herkesçe benimsenmiş bir gerçekliği de açıklayabilir. Dünyanın başka hiçbir ülkesinde, herhangi bir kimse, Doğu ülkelerinde olduğu kadar zahmetsiz ve herhangi bir engelle karşılaşmadan, kolayca en büyük yetkilerle donanıp, soylu konumlara yükselemez. Muhammed güç sahibi olmakla kalmayıp her türlü yetkiyi eline geçirebildiği gibi, Arap halkının iyiye yönelik, olumlu dürtülerini yararlı bir kanala aktarabilmeyi başararak, elindeki olanaklardan ve güçlerden akıllıca yararlanmasını bilen bir kimse olarak karşımıza çıkar. Muhammed'ten önceki dönemde başa geçenler, hiç değilse onun ve hemen ardından gelen ilk halifelerin eğitici ve yetiştirici etkinliklerine ayak uydurabilselerdi, Muhammed'in başarısı çok daha büyük ve kalıcı olurdu. Gelgelelim onun ardından manen güçsüz ve zaaflı kimseler devleti yönettiler. Kötü, olumsuz etkiler ve koşullar ağırlık kazanmaya yüz tuttu. Böylelikle imparatorluğun kaderi de belli olmuştu. Adalet Anlayışının Gelişmesi ve Hukuk kurumları Muhammed, bir yandan yeni bir dinin, öte yandan da yeni bir devletin kurucusu ve mimarı olarak çifte rol oynamak durumundaydı. Bu nedenle de dinin inanç ilkeleri ile siyasal hukuk ilkelerinin sımsıkı bir bütünlük oluşturması kaçınılmazdı. Muhammed'in çok değişik alanlarla ilintili, birbirleriyle herhangi bir bütün oluşturmaktan uzak hadiselerini karışık bir sırayla içeren Kuran, Müslümanların hem din hem de siyaset kılavuzudur. Muhammed'in sözleri, Kuran da vahiy yoluyla ona Allah tarafından iletilmiş bilgiler (ayetler) olarak yer alırlar. Bu ayetler, dine ilişkin buyruk ve ahlak ilkelerinin yanı sıra, günlük hayatın geri kalan ilişki alanlarını da kapsarlar. Söz konusu ayetler, aile ilişkilerinin düzenlenmesinden, yaşama tarzına yönelik buyruk ve önerilerini, yiyecek içecek yasaklarını, günlük yıkanmayla ilintili düzenlenmelerine kadar geniş bir alana yöneliktirler. Ayrıca İslamiyet'ten başka bir dine inananlara ilişkin duaları da içeren Kuranda tanrı tarafından kitapla iletilmiş vahiy dinleri olarak kabul edildiklerinden Hıristiyanlık ve Musevilik İslamiyet'e en yakın dinler olarak nitelendirilmişlerdir. Kuran bunlardan büyük bir hoşgörüyle söz eder. Kuran bütün Müslümanların eşit sayılmasını buyurduğundan, kabileler, halklar arasındaki düşmanlık ve rekabetin giderilmesine olumlu katkılar yapmış, ayrıca İslam dini içinde aristokrat bir kurumlaşmanın oluşumunu önlemiştir. Kuran ne resmi memuriyetlerde ne de soyluluk unvanlarında, miras hakkı, veliahtlık gibi şeyler gibi şeyler tanımaz. Devlet memuriyetleri ya da yüksek mevkiler, herkes bu yerlere getirilmeye layık, gerekli yetenek ve becerileri taşıyan kişilerce doldurulmalıdır. Bu da, ancak seçim yoluyla belirlenmelidir. Bu yüzden halifelik ünvanının bile babadan oğula geçmesine olanak yoktu. Gerçi Muhammed tarih sahnesinde belirdiğinde, ona yardım etmiş ve dostça davranmış kabilelere imparatorluk sınırları içinde büyük bir saygı duyulmuş ve bu kabilelerden kimseler önemli memuriyetlere getirilme konusunda kayırılmışlardı, ama bunların bile işgal ettikleri memuriyetler üzerinde herhangi bir hakları bulunmazdı. Böylece İslamiyet tam anlamıyla demokratik bir akımın yaratıcısı oluyordu. Sosyal konumu ne olursa olsun büyük ve etkili memuriyetler herkese açıktı, hatta başka dinlerden kimselerin bile bu tür idari işlere atanmalarında İslamiyet'in en ufak bir engel getirmemiş olduğunu daha önce de söylemiştik. O dönemlerde Hıristiyan Avrupa'da kimsenin aklının ucundan geçiremeyeceği bir durumdu bu. Muhammed kendisini Allah'ın seçtiği peygamber olarak ilan etmişti, ama sıradan, ölümlü bir insan olduğunu da vurgulamaktan geri kalmamıştı. Muhammed, Hıristiyanlığın, İsa'yı tanrının oğlu sayan anlayışına karşı çok sert tepki göstererek, bu dinin teslis öğretisini de çok tanrıcılığın bir ifadesi olarak yorumlamıştı. Yine beşinci, altıncı yüzyıllarda rastlanan azizlere ve aziz resimlerine tapınma olayına Muhammed nefretle bakmıştı. Muhammed'de göre İsa'da, olağan bir anneden doğma bir peygamberdir. İsa'nın ölümünün, bütün insanlığın günahtan kurtarılması anlamına geldiğini ileri süren Hıristiyanlığın ilgili dogmasına karşı çıkan Muhammed, bu anlayışı, adaletine karşı bir haksızlık olduğunu söyler ve Allah'ın başkalarının günahını bir başka insana yükleyip ona ödetmeyeceğini belirtir. Yine bildiğimiz gibi İncil, kölecilikten yana tavır koyar. Muhammed ise köleliğin koşullarının yumuşatılması ve mümkünse kölelerin serbest bırakılmasından yanadır. Doğruya inanan bir köleye özgürlüğünü bağışlayan kimse, Allah'ın karşısında büyük bir sevap işler der ve zekatın bir bölümünün, kölelerin satın alınarak onların özgürlüğe kavuşturulması için kullanılmasını salık verir. Aslında köleliğe tamamen karşı çıkmak ve köleciliğin yok edilmesini istemek, o yüzyılların anlayışına ve kavrama gücüne töre ve adetlerine çok aykırı, henüz fazla ileri gitmiş bir talep olurdu. Bilindiği gibi kölelik Avrupa'da on dört ve on beşinci yüzyıllara kadar uzandı. Muhammed ayrıca bir köle kadını özgür bir kimseden olan çocuğunun özgür olma kuralını getirmişti. O dönemlerdeki Avrupa'nın ya da Almanya'nın bu konudaki anlayışına tamamen aykırı bir yenilikti bu söz konusu yerlerde aynı konumdaki bir çocuk, özgürlüğünden yoksundu. Öte yandan Muhammed bu konumdaki bir çocuğun annesinin satılabilmesi veya hediye edilebilmesi olanağını da ortadan kaldırmıştı. Birçok Hıristiyan kültür tarihçisi, Müslümanlarda kölelere genellikle son derece ılımlı ve insanca davranıldığnıı ve tutsak edilmiş Hıristiyan kadınların, saraylara girmekte hiçte isteksiz görünmediklerini kabul etmek zorunda kalmışlardır. Kuranın dinsiz, inançsız, başka dinlerden kimselere verilen sözün tutulmasının şart olmadığını ileri sürdüğü yollu Avrupa'daki yaygın sanı bütünüyle yanlış bir bilgiye dayanır. Bilindiği gibi, Hıristiyan ortaçağda imparator Sigismund Huss dinsizlere verilen sözün tutulması gerekmez gerekçesiyle, koruma sözünü yerine getirmeyerek, bu düşünceyi pratiğe yansıtıp, Avrupa'da ortaya çıkaran örneklerden biridir. Oysa Arap hukuk bilginlerinin, karşı, yani anlaşmayı bozsa da, rehinelerin serbest bırakılmaları gerektiği, çünkü haksızlık yapmaktansa haksızlığa uğramanın daha yeğ olacağı, anlayışını benimsediklerini daha önce de belirtmiştik. Kuran bir putperest (Müslüman olmayan bir kimse) sana sığınıyor, senden kendisini korumanı istiyorsa, ondan bunu esirgeme ki, o kimse Allah'ın sözlerini işitebilme olanağı bulabilsin, o kimse Müslümanlığın doğruluğuna ikna edilemiyorsa, onun gene de yurduna sağ salim geri dönmesini sağla diye öğretir. İslamiyet'e ayrı bir ruhbanlar (din adamları sınıfı) yoktu imam, seçimle imamlık görevine getirilirdi. İmamlık ile yakından bağlantılı resmi memuriyetler de vardı. Halifenin görevi bile salt fiziksel dünyaya yönelik olmaktan uzaktı çünkü halife aynı zaman da en büyük dini lider sayılmaktaydı. Rahipliğe benzeyen bir kurum olan dervişlik, ancak imparatorluğun çökme aşamasında ortaya çıkmıştı. Daha önce Araplara yabancı bir olguydu. İslamiyet'ten dönenin öldürülmesi gerekliydi ve böyle bir kimsenin dönmesiyle geride kalan bütün mal varlığına el konulurdu. Öte yandan çok belirli resmi memuriyetlere atanmaya kalkışmadıkları sürece mezhep ve tarikat üyelerine herhangi bir tepki gösterilmezdi. İşte bu hoşgörünün sonucunda zamanla 72 mezhep türedi. Bunların arasında basbayağı komünistçe ilkeler savunanlar bulunmaktaydı. İslamiyet'te Kuran'ın yanı sıra en önemli dinsel ve siyasal yazılarının bütününden oluşan sünnet bulunur. Sünnet gerek peygamberin yaşama tarzına, onun hayatına ve davranışına gerekse hemen ondan sonra iş başına geçenlerin aldıkları kararlara ilişkin dolaylı anlatımlardan, bu konuda kulaktan kulağa aktarma bilgilerden oluşmuştur. 'Sünnet' adı altında derlenmiş yazıların çoğu, peygamberin ölümünden hemen sonra, yakın çevresinden kimselerin verdikleri bilgilere dayanarak, özellikle de eşi Hatice henüz hayattayken kaleme alınmış olmalarına karşın, oldukça tartışmalı kimi olayları da içermektedir. Sünnet, ne kadar güvenilir kaynaklardan derlense de aktarma bilgilerin doğruluğunun hep tartışılır olabileceğine bir örnektir. Kaldı ki buradaki olaylar Muhammed'in ölümünden hemen birkaç yıl sonra kaleme alınmışlardır. Oysa bilindiği gibi, Hıristiyanlığın kurucusu İsa'ya ilişkin kulaktan kulağa aktırılan bilgiler, hem daha önceki görüşlerle uzun bir çatışma sürecinden süzülüp geçmişler, hem de Hıristiyanlık izlenip kovuşturulmuş, bunun sonucunda da kendi içinde mitosların ve destanların doğması kaçınılmazlaşmış, Hıristiyanlığa ilişkin bilgiler de aradan birkaç yüzyıl geçtikten sonra bir araya toplanabilmişlerdir. Sünnet altında bir araya getirilen bu sözlü aktarılmış bilgiler, kültür tarihi yönünden büyük bir önem taşırlar, çünkü bunlar İslamiyet'in doğup ortaya çıktığı ilk yüzyıl içindeki gelişmelere ve o yüzyılın ilişkilerine bakış olanağı sağlarlar. Gelgelelim bunların derlenmesinde gösterilen özen ve gayret, onları eleştirel Sami ruhu düşüncesi karşısında koruyamamıştır. O dönemin en önemli Arap düşünürlerinden biri sünnetle ilgili olarak bilginin ilk mutlak koşulu kuşkudur demiştir. Söz konusu eleştiri ve kuşku en yoğun biçimiyle İslamiyet'in doğurduğu sayısız mezhepler arasında yaygındır. Söz konusu din kavgaları ortaçağda da ortaya çıktıkları her yerde siyasal huzursuzluklara yol açmışlardır. Çünkü bugüne kadar tarihte belirli bir toplumsal ve siyasal hedefi olmayan herhangi mezhep ya da tarikat ortaya çıkmamıştır. İnsanlar öte dünyaya yönelik tüm aşkın düşüncelerine ve çabalarına karşın yeryüzünden kaçamazlar ve fanatik din düşünceleri içinde bile dünyaya yönelik konulara sandıklarından daha fazla önem ve yer verirler. Söz konusu mezhep oluşumları özellikle Müslümanlar arasında dağınık bir şekilde yaşayan ve çoğunlukla eski inançlarını terk etmemiş Hıristiyan ve Yahudilerin belirli çıkarlar nedeniyle İslamiyet'i benimsememelerinin sonucudur. İnançlarını kolayca değiştiren insanlar gerçekte inançları çok az olan insanlardır. Bütün bu öğeler dönemin düşünsel mayasını da oluşturuyorlardı. Gerek yazılarda, gerek kitaplarda, gerekse resmi tartışmalarda felsefi bir disiplin ve büyük bir özenle Tanrı'nın gerçek niteliklerinin ve özünün ne olduğu, cehennemin olası niteliği ve cehennemin cezalarının ne türden cezalar oldukları, kaderin önceden belirlenmiş olması ve insanın irade özgürlüğü, iyi ve kötünün kaynağının ne olduğu gibi sorunlar tartışılıyor, hatta iyice ileri gidenler dinin tüm temel ilkelerini tartışma konusu yapmaktan geri kalmıyorlardı. Bu mezhep kavgalarının en ilginç yanı dinden ve her düşünceden insanın kamuya açık ağız kavgasında birbirinin karşısına çıkması ve bu sözlü mücadelelerde birbirini yenmeye çalışmalarıydı. Ne var ki bu türden tartışmalara konuşma ve toplanma özgürlüklerine devlet uzun süre en ufak bir müdahalede bulunmamıştır. Ancak bu tür kavgaların bazen görüldüğü gibi tartışan yanların elle tutulur bir başarıya ulaşma kaygısıyla işi eyleme dökmeleri sonucu sokaklara dökülüp ayaklanmalara yol açması, devleti duruma müdahale ederek, ardından da ağır cezalar getirmek zorunda bırakmıştır. Bu türden şiddete yönelik kavgalara katkıda bulunan amansız kovuşturma ve izlenmeleri tahrik edenlerin başında çeşitli dinlerden papazlar gelmekteydi. Bu kavgalar ve tartışmalar ne olursa olsun Arapçanın gelişmesine inanılmaz katkılarda bulunmuş Arapçaya çevrilmiş yazıların sayısını büyük ölçüde arttırmış ve ileriki yıllarda her kentte bir tane bulunacak olan büyük halk kütüphanelerin kurulmasına olanak vermiştir. Ayrıca bu kavgalar ve tartışmalar taraflar rakiplerini rakiplerinin tüm gücüyle alt etmeye ve onların düşüncesini çürütmeye çalıştıklarından felsefi düşüncenin gelişmesini de teşvik etmiş ve öteki bilim dallarına da verimli etkiler yapmışlardır. Bütün bunların ötesinde taraflar karşılıklı olarak birbirlerinin inanç ve kanaatlerini sarstıklarından kuşku uyandırmaktan da geri kalmamışlar ve bunların arasında gerekli sonuçları çıkararak açıkça ateizmi benimseyen ön yargısız birçok insan çıkmıştır. İslamiyet birçok Hıristiyan ve Yahudi kökenli görüşü kendi bünyesinde özümlediği gibi hukuk anlayışının temeline de Roma hukukundan gelme ilkeleri yerleştirmişti. Arabistan yüzyıllar boyu Roma hukukunu benimsemiş ülkelerle çevriliydi, ama bu hukuk Arabistan'ın ataerkil koşullarına yabancıydı. Başlangıçta Hz. Muhammed ve ondan sonra gelenler açısından Roma hukuku kavramlarını kendi hukuk işlemleri içine almaları için hiçbir neden yoktu. Gelgelelim yüksek bir kültür düzeyine sahip ve az çok Roma ve Bizans Hukukuna dayanan ve bu kültür düzeyine karşılık gelen hukuksal koşullar içindeki ülkeler İslam İmparatorluğuna boyun eğmeye başlayınca bu durum da değişmeye başladı. Araplar nasıl bir yandan tüm fetih ve istilalarında devlet çıkarları,