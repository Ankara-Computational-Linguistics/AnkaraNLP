bırakmak zorunda kaldıklarında, o masumu yerden kaldıracak bir aile hediye etmek isterler. O eksik kalan yavrunun yarasına merhem olacak, ona yurt olacak bir aile.. Dedeler, nineler, teyzeler, amcalar onlara uzanan ve yerden kaldıran yeni bir el olurlar. Hiçbir zaman anne ve babaların yerini tutmasa da bir aileye sahip olmak en güzel armağandır. Babam ve Oğlum filminde ki Deniz karakteri bu anlatılanlara en güzel örnektir. Deniz hayata gözlerine açarken annesi kapamıştır. Babasının yanında büyüyen Deniz hiç görmediği annesine hasretken, babasının varlığı ona güç olmuştur ta ki babası ölümcül bir hastalıkla karşılaşana kadar. Babası, Deniz’e güzel bir aile bırakabilmek için, onu düştüğünde yerden kaldırabilmeleri için küs olduğu ailesiyle tüm geçmişi silerek barışır. Deniz babasının vefatından sonra eksik kalmayı tamamen öğrense bile, babasının ona hediye ettiği aile ona uzanan yeni bir el olur. Hayat, yalnız biri için çok acımasız. Hayatta her zaman biri olsun istersin yanında, bir aile ya da yanına bir yoldaş. O zaman daha güçlü durursun hayat seni devirmeye çalışsa bile. Anne ya da baba yeri hiç kimse tarafından doldurulamasa bile, ölüm onları yanından çaldığında sığınacak bir omuz ararsın. Sudan çıkmış balık misali çırpınırsın can bulmak için kendine. Anlamaz insan yetim ya da öksüz olmayan kadar annesinin ya da babasının değerini. Onlar hep yanımızda olacakmış gibi düşünülse bile ölüm bir yangın gibi düşer içimize. Henüz bu yangın içimize düşmemişken, kıymetimizi bilelim bugünlerin. Zor yarınlar bizleri bekliyor. Ceren Tıraş Kaan Karavelioğlu Aidiyetsizlik KaygısıYeni doğmuş bebekler, kendilerini güvende hissetsinler diye kundağa sarılırlar. Anne kucağı onlar için en güvenli, en huzurlu yerdir. İnsan ne kadar büyürse büyüsün; bu güven hissine ihtiyacı olduğundan mıdır, istediğinden midir bilinmez, bir şeyin parçası olmak, kendini belki de ana kucağındaki gibi güvende hissetmek ister ve hayatı boyunca bir isim, ait olacağı bir yer arayışı içinde olur insan. Küçüklükte bize o güven hissini veren kundağın yerini, bir kimlik, aidiyet duygusu ile yakalamaya çalışırız. Düşüncelerimi satırlara dökmeden önce karakterden ufacık bahsetmek gerekirse, karakterimiz dünyadaki konumları iki uç nokta olan anne ve babanın kızı. Annesi katı bir dindar, babası ise sadece beş duyusuna güvenerek hareket eden bir akılcı. Hikayenin düşündürücü kısmı ise karakterimizin kaygılarıyla, bulamadığı kimliğiyle başlıyor çünkü Peri'nin düşünceleri bu iki uç noktayı ortalıyor. İnsan düşündüğü için insandır. Bizi bir çok canlıdan ayıran en önemli özelliğimiz, aklımız , düşünme ve karar verme yetimizdir. İlkel duygularımız mantığımız ve zekamızla bastırılmıştır. İnsanlık tarihinin günümüze yakın olan kısmına baktığımızda, icatlar, bilim insanları, din adamları, din savaşları görürürüz. Aslında dünyada yaşayan insan sayısı kadar farklı düşünce olabilir fakat bunu kabullenmeyi nedense zor görür insanoğlu. Aynı düşünceyi taşıyan insanlar kendi aralarında gruplaşır, zıt düşünceler besleyenlere düşmanlaşır ve birçoğunun sıfatları isimleri vardır. Bireye birey gözüyle değil, düşüncelerinin yöneldiği yönün kendisine kazandırdığı sıfatla bakılmaya başladığında ise fikir ayrılıkları yüzünden bir takım problemler ortaya çıkmaya başlar. Birbirlerinin düşüncelerini değiştirmeye uğraşan, kendi kafalarındaki düşüncelerden farklı şekilde düşünmeye kapalı insanlar bu fikir çatışmalarının başrol oyuncularıdır. Benim görüşümce bir insanın fikir sahibi olması için konuya hakim olması gereklidir ve insan her konuda bir fikir sahibi olmak zorunda değildir. Hatta bir fikir sahibi olmak demek kesin ve katı olmak ya da başka görüş kabul etmemek anlamına gelmemelidir. İnsanın fikrini belirtme özgürlüğü olması gerektiği gibi belirtmeme, tarafsız kalma ya da sessiz kalma özgürlüğü de olmalıdır çünkü bazı insanlar için büyük önem taşıyan konuların, bazı insanlara tamamen yabancı gelmesi olası bir durumdur. Fakat yine de baktığımızda hemen hemen her konudaki düşünceler için fikir ayrılıkları ve farklı görüşlerin toplandığı farklı sıfatları vardır. Kitapta Peri'nin annesinin aldığı dindar sıfatı gibi. Dini görüş ve düşünceleri, kendi için yaptığı ibadeti göz önünde bulundurarak annesine dindar sıfatı yakıştırılmıştır. Ben görmediğime inanmam felsefesindeki baba için ise akılcı sıfatı kullanılmıştır. Fakat bir şeye fazla inanmadığı ya da belirli bir çerçevenin dışında düşünemeyen insanlar olduğu gibi, katı bir kafayla düşünmeyen, hiçbir düşünceye körü körüne inanmayan insanlarda olacaktır. Ya da iki zıt görüşün arasında, her hangi bir tarafa daha yakın olmayan zihinler de görülecektir elbet Peri gibi. Fakat arada kalanlara bir sıfat verilmemesi, onların bir adı olmaması, bu insanların bir yere, bir şeye ait olmadığını mı gösterir? İnsan kendini tanımlamak ister elbet. Karakterini gösterecek bir sıfat, düşünceler bütününü özetleyen yanyana gelmiş bir kaç harf insanı bir şeye, bir düşünceye ait hissettirir, güven verir. Fakat eğer kendini tanımlayamıyorsa bir birey, bu kişi nereye aittir? İnsanoğlunun yarattığı sıfatlarla kendini bir şeye ait hissedip fikir çatıştıran, kimliğini bulan ya da bulduğunu sanan insanlar için bir sıkıntı yokken, düşünceleri keskin olmayan, arada kalmış insanların kendini dışlanmış, yalnız veya kaybolmuş hissetmesi gerçekten hafife alınacak bir şey değildir ve insanlar güvende, huzurlu ve bir yere ait hissetmek için, fikirleri sıfatlarla, kimliklerle ayırıp her düşünceyi kabullenmediği sürece de arada kalmış, aidiyetsizlik kaygısı yaşayan insanlar olacaktır. Her gün yüzyüze oturduğum, bir konuda fikri olmamasına rağmen boş konuşan arkadaşlarım, kendini çocuklarına ve evine adamış, "evinin hanımı" annem, bizleri gözünden sakınan, ihtiyaçlarımızla uğraşan "ailenin reisi" babam gibi. Herhangi birinin kulağına dehşet verici de gelse, düşünceler suç teşkil etmez. Aynı şekilde fikir sahibi olmamakta suç değildir. İnsan kafasının içinde dönen şeyler için sadece kendisine sorumludur. Düşünceleri veya düşüncesizliği yargılamak,ayırmak yerine düşüncenin kendisine, tepkisizliğin kendisine kafa yorulursa eğer, herkes bir birey olabilir ve aidiyetsizlik kaygısı mazide kalır. Çünkü eğer bu yazıyı bile okuyan iki kişi varsa, iki ayrı düşünce ortaya çıkabilir ve ikisine de saygı gösterilmelidir. Ecem Büyükgüllü LİMİTSİZ ÇAĞ Git gide insanlara yama oldu bu ‘param var’ duygusu. Kime sorsanız zengin kime sorsanız herşeye sahip kimseye ihtiyacı yok. Yeni bir şey çıksın, anında koşarak gidiyorlar. Ben anlamıyorum elinizdeki sizin neyinize yetmiyor? O kart bitene kadar kullanmak zorunda değilsiniz. Sakin olun biraz. Üzülüyorum bu hallere. Kendilerini kandırdıklarını düşünüyorum. Parası olanın boyu uzamıyor. İnsanlar bunu biraz yanlış anlamış. Paran var diye insanlara tepeden bakmak ne kadar iyi olabilir ki yada ezilmemek için öyleymiş gibi davranmak. Acınası haldeyiz. Gün geçtikçe de bununla karşılaşmaya devam ediyoruz. Alışverişe çıktınız kabinden kabine koşuyorsunuz. Kombinler yapıyorsunuz, günü gününe kıyafet seçiyorsunuz. Hele bir de kadınsanız, yıkılsın ayakkabı vitrinleri. Renkler, numaralar, modeller havalarda uçuşur eminim. Onu giyer, onu çıkarır milletin bakışlarına göre karar verirsiniz. Öyle ya her mağazada sizi izleyen birkaç göz olur. Siz karar verene kadar gözü sizin üstünüzde dolaşır. Ama kabul edelim seviyorsunuz siz bu durumu. Bir de her mağazada sinir bozucu bir satış temsilcisi olur her zaman. Gelmesin diye belki hızlı adımlarla bakmanız gereken herşeyi geçer, mağazayı dolaşır yine de atlatamazsınız onu. Aradığınız bir şey olmasa bile olması için elinden geleni yapar. Hatta bazen huzursuz edecek kadar peşinizde olur. Ee durumlar böyle olunca, kasanın yolu gözükür size. Küsüratlara bakarsınız tabi ama sizi cok da kaygılandırmaz bu durum. Bakışlardan anladığınız kadarıyla alacağınız parça çok beğenildi, gerisi hikaye artık. Nasıl olsa karttan ödeyeceksiniz. Sanki sizin cebinizden çıkmıyormuş gibi. şifre istendi, girdiniz şifreyi. Beklediniz... satış görevlisi dedi ki “çekmedi, yetersiz bakiye”. Olmaz. İmkanı yok bir daha denemesini istediniz. Denedi, ama sonuç değişmedi. Hemen başka kart verdiniz yine aynı durum. Bankayı aradınız, nedenini sordunuz ama suçu asla kendinizde aramadınız. Çünkü sebebini biliyorsun, harcamaların çoktan senin boyunu geçti. “Bir dur artık” demenin vakti gelmedi mi? Gönül isterdi ki ben de gidip alışveriş merkezlerini arı gibi geziyim, her mağazadan bir bal alayım. Güzel hayaller bunlar. Ama gel gör ki hayal dünyasında da yaşamıyoruz. Ay sonunda liste liste aldıklarını sıralayacak olan bir düşmanınız var unutuyorsunuz. Sizden belki var olan herşeyi alıp götürecek güce sahip. O çok sevdiğiniz çantanızı, yün kazağınızı, kürkünüzü hatta arabanızı alır. Egonuzu da ayaklar altına seriverir siz farkında olmadan. Bu kadar kendinizi kaptırmayın. İzlediğim tiyatro aslında bu tarz gerçekleri yüzüne vuruyor insanın. Hande Subaşı, bu konuyu sahneye taşımakta çok başarılıydı. Bunca sarfettiğimiz kelimelerin her biri parayı işaret ediyor ama bu kadar önemli olmamalı bence. Birşeylerin peşinden sürüklenmeyi bırakmamız lazım. İki kağıt parçasının köpeği olup çıktık ne yazık ki. ‘Vay halimize’ demekten başka birşey gelmiyor elimden. Tüketmeye öyle meyilli hale geldik ki, kendimizi gerçekten unutur haldeyiz. Bulunduğumuz çağda hepimiz herşeyin son modeline sahip olmaya alıştık. Kazandığımız paranın kıymetini bilmeden harcıyoruz. Ay sonunda da duvara toslamış gibi oluyoruz. Sonra anlıyoruz işin ciddiyetini. O kadar borcun içinden nasıl çıkılacak diye binbir tane süpersonik fikirler atılır ortaya. Birinden birinin sizi kurtarmasını istersiniz tabi ama işte her istediğimiz gerçekleşmiyor malesef. Bende ünlü olmak istiyorum mesela. Aslında öyle paranın lafını yapıp onu yücelten birisi değilim ama bunları birinin söylemesi gerekiyordu. Daha doğrusu söylemem gerektiğini düşündüren bir tiyatro oyunu izledim. Geçen hafta sonu Hakan Yılmaz’ın ve Hande Subaşı’nın beraber sahne aldıkları Yetersiz Bakiye isimli tiyatro oyununa gittim. Tiyatroda da kart limitlerinin tükenmesi ve bu çaresizliğin üzerine çiftin başvurduğu çözüm yollarını ele almışlar. Bunu her ne kadar kahkaha atarak izlesem de aslında ağlanacak halimize gülüyoruz. Herkesin önce haddini bilmesi lazım. Para bizden büyük değil ama onu yücelten ve öyleymiş gibi davranan biziz. Bence hakediyoruz çaresizlik içinde söylenmeyi. REFERANSLAR Murat Kürüz, Yetersiz Bakiye, MEB Şura Salonu, 2017 Sudenur SOYSAL EKSİLTEN KAYIP İnsan hayatı boyunca ondan eksilenleri ve ona eklenenleri tecrübe eder. Bazı eklenenler sonraları kayba dönüşür, eksilenlerden olur çıkarlar. Herkesin kayıpları olur. Her kayıp insandan bir şeyler de alır götürür. Birinin kalemini kaybetmesi bile hayatından bir şeyin çıkmasıdır. Bazıları zamanla kişiliğinden değerli vasıfları kaybeder mesela. Bu da ömrün geri kalanında ulaşılamayan bir kayba dönüşür. Biri hayatından birini kaybetmiş olabilir. Geri gelmeyecek bir kayıp… Zaman bile kaybedilir. Zaten yaşamak biraz da zamandan eksiltmek demek değil midir? Durmadan kaybedilen, eksilen kavramdır zaman. Her şey kaybedilebilir. Herkes kaybedebilir. Bu kayıpların geri dönüşü olmayabilir de. Kaybetmek insanı eksiltir. Kalemini kaybetmiş bir insan düşünürsek o kaybolan kaleminin yerini doldurmak ister. Hayatındaki eksikliği kapatmayı istemek son derece doğal bir davranıştır. Kim eksik kalmayı tercih eder ki? Neyse ki kalem yenisi alınabilecek bir kayıptır. Maddi kayıpların yeri her zaman doldurulabilir. Bu kayıp ne kadar büyük olursa olsun belki yerini doldurmak daha zor olur ama asla imkânsız değildir. Batmış bir şirket yeniden kurulabilir. En dipteki konumundan yine eski konumuna getirilebilir. Zordur, sıkı çalışma gerektirir belki ama imkânsız değildir. Kumarda kaybedilen milyon dolarlar mesela… Yeri doldurulabilir bir kayıptır çünkü paranın kaynağı vardır. Maddiyatın nereden geldiği bellidir. Ne yazık ki her kaybın yeri doldurulamaz. Manevi varlıklar yeri doldurulamayacak kayıplardan olabilirler maddiyatın aksine. Bebekken kullandığın o kokusu hiç eksilmeyen pembe battaniyenin yerini hangi battaniye doldurabilir ki? Pembeyse yine pembe, yumuşak, çiçek kokulu bir battaniye mesela o boşluğu doldurmak için yeterli olur mu? Daha da kaliteli bir tane bile dolduramaz ki. İçinde, kokusunda anılar biriktirmiş bir nesnenin yerinin hiçbir şey dolduramaz. Bir battaniyenin yeri bile doldurulamayabilir yani. Peki ya hayatında, anılarında yer etmiş bir insan gittikten sonra onun yeri doldurulabilir mi? Hayır. Kimse onun yerini dolduramaz. Onun verdiği anıları içinde taşıyacak olan sen nasıl başkasını onun yerine koyabilirsin ki? Bazı kayıplar geri kazanılamaz, ne kadar istesen de. İçgüdü olarak, eksilen yanını doldurmak insanın doğasında vardır. En azından doldurmayı denemek… Bir anne öbür tarafa geçmiş çocuğunu geri getirmek istemez mi? Elinde büyümüş, hayatının her alanında hep önceliği olmuş bir insanın gidişi nasıl kabullenilebilir? Bu gidişin o annenin hayatında, kalbinde, geleceğinde bıraktığı etki, o boşluk illa ki doldurulmak istenir. Colm Toibin’in eseri olan Brooklyn adlı kitap da aynı böyle acılı bir anne içermekte. Kitapta büyük kızını kaybeden anne derin bir acı içine girer. Doğal olarak bu kaybın kendinde açtığı boşluğu doldurmak ister. Küçük kızını kaybettiği kızının yerine koymaya çalışır. Kaybının acısını böyle gidermeye çalışan anne kızını ablasının çalıştığı yerde işe bile başlatır. Küçük kızını ablasının kıyafetleriyle giydirir. Maalesef manevi kayıpların yeri hiçbir zaman dolmayacağı gibi bu anne de kaybettiği çocuğunun yerini dolduramaz. Onun yerine birini koyamaz. Çünkü bunu denemesi aslında küçük kızını da kaybetmesine yol açar. Kaybettiği çocuğunu küçük kızında yaşayan anne küçük kızını kimde yaşayacak? Görüldüğü üzere bir şeyler bir kere eksildi mi hep eksik kalır. Kayıp iki çeşitte vardır: yeri doldurulabilenler ve doldurulamayanlar. Maalesef birinin yerinin doldurulamayacağının bilinmesi yine de umut etmeyi durdurmaz. Aynı o anne gibi kimse manevi kayıplarının ardından eksilmeyi kabul etmez. Fakat bunu kabul etmemek ya da umudu kaybetmemek gerçeği değiştirmez. Manevi bir kayıp eksiltir ve geriye kalanın yapması gereken bırakılan boşlukla yaşamayı öğrenmektir. 20.02.2017 Ercan Emre Çelik 21602913 Kan ve Gül, Gül ve Diken Tarih 10 Aralık 2016, saat 22.30. Görselde, İstanbul’da sakin bir akşam günü bir parkta gitar çalıp beraber şarkı söyleyen iki arkadaş gözükmekte. Kim bilir kimlere adadılar o gün dillerinden dökülen kelimeleri? Anı ölümsüzleştirmek istediklerinden olsa gerek diğer bir arkadaş kayda almaya başlamış o neşeli dakikaları. Eğlencelerinin tam ortasında arkada beliren alev topunu sanırım hepimiz hatırlıyoruz. O gecenin karanlığında terör, dehşetiyle huzurumuzu bozmuştu ve kırk dört canımızı daha bizden almıştı. Olaydan kısa süre sonra yukarıdaki görsel sosyal medyada yayılmış ve tartışma konusu olmuştu. Alev topuna önce merakla baktılar ve birkaç dakika sonra bombanın sesinin onlara yankılanmasıyla birlikte sanatı da, neşeyi de orada bırakıp evlerine sığındılar. Bu görüntüler birçok kişinin kafasında acı bir gerçeği ortaya çıkardı. O da Türk gençliğinin bombaların, yasakların ve darbelerin ardında yitip gittiğinin en acı göstergesi olmasıydı. 2016 yılı hiç şüphesiz hiçbir yurttaşımızın hatırlamak istemeyeceği bir yıldı. Birçok gelişim endeksine göre Türkiye’nin çok daha gerisinde olan ülkelerdeki akranlarımızın bile başlarındaki en büyük zorluk yaşadıkları aşk acısı veya eğitim hayatlarındaki engeller iken neden biz bunun çok daha ötesinde, korkunçlukla yarışamayacak kadar korkunç olaylarla baş etmek zorunda kaldık? Daha da acı olan bizi buna alıştırmak isteyen insanların varlığının bugün bizim insanımızı birbirine düşürmüş olması değil de nedir peki? Geçtiğimiz yıl; yirmi yaşında bir Mehmetçik teröristlerce şehit edildi, dört yaşındaki bir kızımız bombalı saldırıda yaşamını yitirdi, on dokuz yaşındaki bir tıp öğrencimiz arkadaşlarıyla eğlenmek için gittiği Beşiktaş maçında saldırı sonucu yaşamını yitirdi. Siyasi görüşü, etnik kimliği ne olursa olsun ülkemizin gençleri terörün her türlüsüne akan su gibi kayıp verdiler. Kimileri teröristle savaşırken kimileri ise teröre karşı protesto yaparken canlarını verdi. Birçok insanın gözünde yitip giden bu canlar birer istatistikten ibaret olsa da akan kan, bu ülkenin geleceğidir. Önümüzdeki aylarda ülkemiz sandığa gidecek. Şimdiden insanlar birbirlerine kinlerini kusmaya başladı. Siyasi cenahların açıklamalarıyla toplumun yarısı bir anda terörist kefesine kondu. Neden peki? Çünkü terör örgütlerinin takındıkları roller, başka insanların hür iradesiyle çakıştığı için. Konumuz referandum değil elbette çünkü zaten uzunca bir süre dilimizden düşmeyecek bir konu. Düşünceniz ne olursa olsun sadece gözlerinizi kapatın, her şeyi unutun ve yalnızca kendi halkınızın ne kadar kutuplaşmış bir hale geldiğini bir dakikalığına düşünün. Birileri kurucu değerlerimiz üzerinden bizi çok güzel ayrıştırıyor. Tarihimizi menfaatleri uğruna çeşitli kalıplara ayırarak miras kavgaları başlatıyorlar. Yabancı kurdan yapılan birikimleri yerli kura çevirmemiz isteniyor. Gerekirse de yaparız sonuçta milli ekonomimiz söz konusu. Fakat ne hikmetse, yeni açılmış bütün mega projelerimiz hizmetlerini halen yabancı para değeri üzerinden yapıyor. Bir düşünceyi savunurken eskiden insanlar neyi neden savunduklarını biliyordu fakat bugün ülkemizin büyük bir kesimi neden evet veya hayır diyeceklerini bilmiyorlar. Bunun sebebini akademik bir şekilde aramanıza hiç gerek yok. Günlük politik tartışmalarda birbirimizi anlamak için mi dinliyoruz yoksa karşımızdakine cevap vermek için mi? Sanırım cevabı hepimiz biliyoruz. Geçtiğimiz gün, Müjdat Gezen Sanat Merkezi kundaklandı. Sanatı ve özgür düşünceyi hedef alan bu saldırıda bile toplumumuzda görüş ayrılığı varsa bu bizim için cumhuriyet tarihinin en büyük ayıplarından biridir. Bir taraftan susmak bilmeyen bombalar öbür taraftan ise gitgide birbirine kin kusan bir toplum haline gelmemiz Türk gençliğini çok büyük gelecek kaygılarına sokmuştur. Birçok genç gelecek hakkında sahip olması gereken o ruha sahip değil. Hayallerimizdeki meslekleri düşünmek yerine can güvenliğimizi düşünüyorsak akıllara Şeyh Edebali’nin Osman Gazi’ye söylediği söz geliyor: “İnsanı yaşat ki devlet yaşasın!” KAYNAKÇA Görsel: Youtube, https://i.ytimg.com/vi/HBvLjjr5Ah0/maxresdefault.jpg Rana KAPLAN İnternet ve Psikolojimiz Günümüz dünyası hiç olmadığı kadar hızlı değişiyor. Önceden değişimler uzun sürede gerçekleşirken bugün bu değişiklerin hızı kat ve kat artmış durumda. Bu değişimlerin en önemli sebebi durmaksızın yayılan ve gelişen teknolojidir. Teknolojinin en önemli silahlarından biri olan internete erişimi olmayan insan sayısı yok denecek kadar az. Dolayısıyla her yaştan, her kültürden insan internet aracılığıyla birbirinden etkileniyor ve bu da doğal olarak psikolojimize yansıyor. Erol Göka İnternet ve Psikolojimiz kitabında bu konuyu detaylı bir şekilde ele alıyor. Günümüz değerlerinin geçmiş değerlerimizden farklılaşmasını ve gerçekliğin yerini alan sanallığı anlatıyor ve bu durumun psikolojimize etkilerini ortaya koyuyor. İnsanlığın geleceği olan çocuklara baktığımızda internetin etkisini net bir şekilde gözlemleyebiliyoruz. Daha konuşmayı öğrenmeden akıllı telefon kullanmayı öğrenen çocuklar elbette ki internetten ve teknolojiden doğrudan etkileniyorlar. Bu etki çocukların psikolojilerine de yansıdığından yeni nesil çocuklar ve eski nesil çocuklar karşılaştırıldığında yeni nesil çocukların çok daha agresif, çok daha saldırgan olduğu net bir şekilde görülebiliyor. Bu psikolojik yansıma da elbette ki anne ve babanın etkisi de yadsınamaz. Benzer davranışları rol model olarak aldığı anne babasında da gören çocuklar internetin aile bireyleri arasındaki iletişimin önüne geçmesini normal bir olay olarak anlamlandırıyorlar. Aynı zamanda çocukların internet aracılığıyla oynadığı oyunlar da silahların, kan ve vahşetin son derece yüksek olduğu oyunlar olduğundan insanlara zarar vermek, silah kullanmak hatta insan öldürmek çocuklar için kabul edilebilir ve normal bir davranış olarak görülüyor. Sanal ile gerçeği ayırmakta son derece zorlanacakları yaşlarda olan çocukların davranışları, onlar yetişkin olduklarında değiştirmek neredeyse imkânsız oluyor. İnternetin yaratığı sanallık ile gerçeği ayırmanın zorluğunu Yazar Erol Göka da İnternet ve Psikolojimiz kitabında ele alıyor. İnternet bağımlılığı çoğu zaman insanlar tarafından yanlış anlamlandırılıyor. İnternette boş vakit öldürmek internet bağımlılığı olarak sayılıyor fakat asıl internet bağımlılarının internetin başında günlerini, gecelerini geçiren, temel ihtiyaçlarını karşılamak için bile bilgisayarın başından kalkmak istemeyendir. Sırf bu bağımlılıkları yüzünden uykularından feragat eden bu internete bağımlı insanların içinde hayatını kaybedenler dahi oluyor. Özellikle Japonya’da çok sayıda gencin internet bağımlılığından kaynaklı uykusuzluktan dolayı hayatını kaybettiği biliniyor. Buna rağmen interneti aktif olarak kullanmak ya da boş vakit doldurmak için kullanmak internet bağımlılığı kategorisine girmediği gibi aksine faydalı olduğu zamanlar da olabiliyor. Hatta günümüzde internetsiz bir yaşamın düşünemeyeceği de aşikâr. İnternet doğru kullanıldığında aslında çok faydalı olabildiği gibi uzaktaki sevdiklerimizle de internet sayesinde iletişim kurmamızda yararlı olabilir. Sonuç olarak, internetin insanların üzerindeki olumsuz etkileri küçümsenemeyecek kadar çok. Hem insanların psikolojilerinde hem de geleceği şekillendirecek çocukların üzerinde çok büyük etkiye sahip. Yanlış kullanıldığı zaman insanları ölüme ve kendi bilincinden uzaklaşmaya sürükleyebilecek etkiye sahip olan internetin önemi küçümsenemez. Sadece negatif etkiye sahip olmayan internet aksine etkili kullanımlarda sonsuz bilgi ve yönteme erişimize olanak sağlar. Yani internetin etkisi hafife alınmamalı ama sırf bizi kötü etkileyebilir diye de kendimizi internet kullanımından uzaklaştırmak günümüz koşullarında bizi zorlayabilir ve sosyal hayatımızı olumsuz etkileyebilir. İnternetin bizim üzerimizdeki etkilerini bilmeli ve kendimizi olası sonuçlara hazırlamalıyız. Bu istenmeyecek sonuçları engellemenin en önemli adımı bilinçlenmektir. İnternetin potansiyelini bilmeli bununla ilgili bilinç geliştirmeli ve bu konuda alabildiğimiz önlemleri almalıyız. Bilinçli ve önlemini almış bireylerin doğabilecek olumsuz sonuçlardan hiçbir çekincesi olmadığından internetten faydalanmaya devam edecektir. Kaynakça Göka, Erol. İnternet ve Psikolojimiz. İstanbul: Kapı Yayınları, 2017. Baskı Ölüm ve Prestij Perde… Oyun bitti. Gelmiş geçmiş en yetenekli sihirbaz hayat, şeytan oyuncağı ‘ölüm’ ile yaptı son sihir numarasını. Geriye bomboş bir sahne ve acınası birkaç seyirci kaldı sadece. Kimse prestij bölümünün böyle olmasını beklemiyordu oysaki. Ne güzel umutlar ile gelmişlerdi bu gösteriyi seyretmeye. Ne güzel sihir numaraları yapmıştı hayat önceki gösterilerinde. Seyirciler hayatlarında hiçbir zaman istemedikleri kadar çok kandırılmak istememişti bu sefer. Gerçekti ama bu oyun. Kimsenin dili varmıyordu söylemeye ama herkes de farkındaydı durumun. Bu izledikleri son sihir gösterisiydi, son numarasıydı hayatın. Son bir çırpınıştı, prestij bölümü eksik olan… İnsan, gerçeklerle yüzleşemediği zaman kandırılmak için bir neden ararken bulur kendini. Kaldıramayacağı acıları, küçük mucizelere inanarak atlatmaya çalışır çoğu zaman. Bu durum maalesef ölüm için de geçerlidir. Yaşamın her bir bölümünde ölüm ile karşı karşıyadır insan ve hayat, adeta bir sihir numarası yapar gibi ince ince işler bu olguyu insanın içine. Christopher Nolan tarafından yazılıp yönetilen Prestij filmini izledikten sonra da bir sihir numarasının nasıl üç bölümden oluştuğunu ve bu bölümleri ölüm olgusuyla nasıl bağdaştırabileceğimi gördüm. Hayat kadar sade ve öz üç bölüm: vaat, dönüşüm ve tabii ki prestij… Annenizin siz daha beş yaşındayken “baban vefat etti” demesi kadar kolaydır vaat bölümü. Bu bölümde “sihirbaz, size sıradan bir şey gösterir: iskambil destesi, bir kuş ya da bir insan” (Nolan & Jonathan, 2006). Seyirciler tarafından normal olduğu onaylanan herhangi bir sıradan obje. Ölüm örneğin… O an, o dakikadan sonra var olduğunu bilirsiniz ölümün. Kuşku duymazsınız gerçek olup olmadığına dair. Ölümün nasıl bir olgu olduğunu düşünmek aklınıza bile gelmez. Zaten o sırada hayatın size yapacağı yeni sihir numaralarının merakındasınızdır. Siz daha bir gösteride olduğunuzu anlamadan gelip geçer vaat bölümü. Zor ama en heyecanlı olanı, bir şeylerin farkına vardığınız bölüm, dönüşüm bölümüdür. Sihirbaz seyircisini selamlamış, ilk tanışma tamamlanmıştır. Sırada herkesin sihirbaza dikkat kesildiği, kimseden çıt çıkmayan dönüşüm bölümü vardır. Bu bölümde sihirbaz, size gösterdiği olağan nesneyi alır ve sizi hayretler içinde bırakacak bir şey yapar. Kaybolan tavşanlar, bir anda yok olan güvercinler, bir demet çiçeğe dönüşen yaka mendilleri ve daha niceleri… İzleyenler bu akıl oyunlarıyla mest olur adeta. Peki ya ölüm oyununda dönüşüm bölümü nasıl gerçekleşir? Hayat ilk defa karşımıza çıkardığında olağan bir obje olarak gördüğümüz ölüm, ne olur da bizi hayretler içinde bırakır? Hayat, bize bu bölümü sergilemek için büyümemizi bekler sabırla. Aklımızın erebileceği bir çağa ulaştığımızda ise bir tokat gibi vurur yüzümüze o gerçeği: “Ölüm kaçınılmazdır ve geri döndürülemez.” Tavşanlar ve güvercinler gibi bir anda yok olur içindeki o çocuksu neşe. Gidenlerin geri gelmeyeceğini fark etmen, sen ve tüm sevdiklerinin bir gün göç edip gideceği düşüncesiyle harmanlanır. Bu gerçekten başarılı bir sihir numarasıdır. Ancak “henüz alkışlamazsınız, çünkü bir şeyi yok etmek yeterli değildir. Onu geri getirmeniz gerekir” (Nolan & Jonathan, 2006). İşte bu yüzden Prestij filminde de söylendiği gibi her sihirbazlık numarasında son bir bölüm bulunur. Kaybedilenlerin geri getirildiği, gösterinin en zor bölümü: Prestij. (Nolan & Jonathan, 2006) Hayatın sergilediği bu ölüm oyununda tüm seyirciler ortak paydadadır ve her bir seyirci birbirine paralel tepkiler verir oyun boyunca. Genellikle aynı şeylere şaşırır, aynı şeyleri bekler ve aynı şeyleri düşünürler. Ta ki bu sihir numarasının bir prestij bölümü olmadığını anlayana kadar… Kimisinin bunu algılaması birkaç dakika sürer. Kimisi hiçbir şey anlamadan ölümün arkasından senelerce bekler prestij bölümünü. Kimisi de görür gerçekleri ama itiraf edemez kendisine. Bazıları bir göz yaşıyla tepki verir duruma, bazıları ters giyilmiş beyaz bir gömlek, bağcıksız bir ayakkabıyla… Kimisi sıkılır terk eder salonu. Kimisi de oturduğu yerde kalır o acınası seyircilerin arasında. Günün sonunda da tanrının icadı ölüm; prestij bölümü olmayan ve seyircilerin alkışlamadığı tek sihir numarası olarak kalır sonsuza kadar. Onuralp AVCI Kaynakça Nolan, C., Jonathan, N. (Yazarlar), & Nolan, C. (Yönetmen). (2006). The Prestige [Motion Picture].USA. Mehmet Ali ALTUNTAŞ2140100419 KERE 365Sonundan bağımsız bakmanız gereken kitaplardan biri Adam Strand’ın Otuz Dokuz Ölümü. Ben 19 yaşında olduğumu ve hayattan artık hiçbir şey alamadığımı, gerçek ölümü, sonrasında yaşam olma ihtimali bile olmayan ölümü istediğimi söylediğimde bana inanmadınız. Daha ne gördüğümü bilebilmediğimi, hayatın şu an gördüğümden çok daha farklı şekillere bürüneceğinden falan bahsettiniz. Adam Strand’ı okuyunca da aynı tepkiyi mi veriyorsunuz? Sadece kendimi afili bir dille ifade edemediğim için miydi iki yüzlülüğünüz?En iyi seçeneğin ölümse, değerlendirmeye çalışırsın. Aksini düşünmek aklına bile gelmez. Hemnasıl yaşayacaksın ki daha huzurlu bir seçenek karşında sana bakarken? Bir kez atlatsan o ikna edici tavrını ölümün, diğer saniye yine karşında. ‘ Hâlâ geç değil’ dediğini duyuyorsun sürekli. Bir saniye önce yapamadıysan, şu an yapabilirsin. Fırsatı kaçırmadın. Ölüme hayır demek işte bu yüzden zor... Kendimi dinledikçe, okudukça karar veriyorum, siz de haklısınız. Ben gerçekten Galloway kadar güzel anlatamıyorum ölüme neden ihtiyaç olduğunu. Neden ölümü her şeyden, herkesten daha çok istediğimi... Şimdilik devam edebilirsiniz o yüzden iki yüzlülüğünüze, ben ölene kadar zaten mutlu olamam. İki yüzlülüğü bırakmanızın bana ne faydası var?İlk anlattığı sahnelerden biri düşen bir insan... Etrafına bakmıyor çünkü kaybettiği tek bir şey bile olmadığını en iyi o biliyor. Adam Strand siz gram pişmanlık duymayan adamın intiharına sebep ararken araya giriyor: “İşte o adam benim!” Sebepsiz intihar mı olur diye soruyorsunuz kendinize. Neden olmasın? Siz intiharı gerçekleştirmek için gerekli cesaret ve dürüstlükten mahrumsunuz diye sizden binlerce kez masum birinin intiharında neden bel kırıcı sebepler arıyorsunuz? Gerçekten kendinize karşı dürüst olsanız, yaşamın bu halinden hiçbir zaman iyiye gitmeyeceğini bildiğinizi kendinize itiraf etseniz, siz de fazladan bir saniye yaşamazdınız bu çivisi çıkmış yuvarlağın yüzeyinde. Düşerken hiçbir şeyden vazgeçmediğinizi, hatta yaşadığınız vakitlerde ölümün sıcak kollarından vazgeçmiş olduğunuzu anlardınız birkaç saniye için... Kitabın, Amerika’nın orta batısında küçük bir kasabada geçmesi hikâye için hiçbir önem arz etmiyor aslında. Doğu Karadeniz’de geçse de aynı hisleri yaşatırdı. Ölüm’ün nihai çare oluşu ve insanlığın ölümden korkusu evrenseldir çünkü. Şu an anlamıyorsunuz. O an geldiğinde, vazgeçip tutunmayı bıraktığınızda anlayacaksınız. “Aslında çok kolaymış” diyeceksiniz. Sıkıca tutunduğunuz şeylerin ne kadar boş olduğunu anlayıp son birkaç saniyenizde pişmanlığınızda boğulacaksınız.İstedim, deneyemedim. Göz kapaklarımın arkasında dönen çarkları hissedebiliyorum, kimin yağladığını bilmesem de bazen gerçekten yavaşlayıp yeniden hızlanıyorlar. Kendi kendime onların beni ikna ettiğini düşünüyorum. Bilincimden bağımsız hareket eden çarklar... Hem benim Adam Strand gibi bir sorunum da yok. Cesaretimi bir kez toplamam yetecek. Onun gibi ölemedikçe denememe, denedikçe ölemememe gerek yok. Tek bir anlık cesaret dalgası beni istediğim her şeye kavuşturacak. Bu kitabı okumayın. Hem kısa hem hikâye gayet ilgi çekici. Kendinizi daha fazla kandırmanıza izin vermeyebilir ölüm konusunda. Sonra kitabı suçlar etrafınızda derinliği sorgulanabilir insanlar. İyi gözlerle bakmaları gereken her şeyi gözlerinin göremeyeceği yerlere saklayanlar da onlar değil mi zaten? Sizin sonunda gerçek sıcaklığa ulaştığınızı, gerçekten tüm hayâllerinizin gereksizliğini anladığınızı, ölümün başından beri bilincinizin tek şansı olduğunu ben hariç kimse anlamayacak. Ben de kötü bakacağım, imrenmeden çok kıskanmayla... Kötü bir haber olur ben bile cesaret edememişken 19 kere 365 gündür, siz bir kitapla anında karar verebilirseniz. Galloway nasıl bu hikâyeyi bu kadar hafif bir dille anlatabiliyor biliyor musunuz? Artık o da biliyor ölümün sandığımız kadar karanlık, korkutucu ve ağır olmadığını.Ölürseniz aklınızda bulunsun, kurtuldunuz...Duygu Depolama Ağlamak hakkında düşündüğümüz zamanlar muhtemelen gülmek hakkında düşündüğümüz zamanlara kıyasla çok daha azdır çünkü insanlar mutlu oldukları, güldükleri anları anımsayıp mutluluklarının süregelen etkisini hissetmekten keyif alırlarken, mutsuz oldukları zamanlar hakkında düşünmekten kaçınırlar. Böylece çoğunlukla, ağladığımız zaman sadece ağlarız ve biter. Gel gelelim ki eski zamanlardaki insanlar bunun böyle gelip geçen bir şey olarak kalmasına izin vermemişler, ağladığımız zaman döktüğümüz gözyaşlarını küçük şişelerde biriktirip saklamış ve onların değişik güçleri olduğuna inanmışlar. Bu şişelere gözyaşı şişeleri adı verilmiş; gözyaşlarını muhafaza etmek için yapılmış zarif bir görüntüye sahip, pek de büyük olmayan, kimi zaman renkli camlardan, kimi zaman topraktan yapılmış çeşitli desenlere sahip şişecikler. Hatta içlerinde gözyaşı saklamak için yapılmış olduklarını aklınızın ucundan geçirmeyeceğiniz küçük şişeler... Onlarla ilk karşılaşmam geçen hafta Pergamon Antik Kenti'ni görmeye gittiğimde uğradığım Bergama Müzesi'nde oldu. Ardından kendimi bu gözyaşı şişelerinin ne için kullanıldıklarını öğrenmek için sabırsızlanırken buldum ve bir an önce öğrenmek için kendime söz verdim. Birçok insanın varlığından dahi haberinin olmadığı bu şişeler, zamanında çok yaygın ve değerli bir geleneğe hizmet ediyorlarmış. Çoğunlukla Roma döneminden kalan mezarlardan bulunan gözyaşı şişeleri, sevdikleri insanlar tarafından onların ölümlerinden sonra duydukları üzüntüden dolayı döktükleri gözyaşlarıyla doldurulmuş ve bu gözyaşları ölülerinin bedenlerine gömülmeden önce serpilerek o kimseleri öldükten sonra kötülüklerden koruyacağına ve günahlarını affettireceğine inanılarak onlarla birlikte mezarlarına gömülmüşler. Bunu öğrendiğimde ne kadar ince ve zarif bir gelenek olduğu düşünmeden edemedim ve içimden o dönemin insanlarını bu düşünceli davranışları için takdir etmekten başka bir şey yapamadım. Çünkü duygularımızı yaşayışımız ve dışavurumumuz hakkında yeniden düşünmemiz gerektiğine inandığım bu dönemde ağlamak üzerine yeniden düşünmemi sağladıkları için minnet duymak ve takdir etmek dışında yapabileceğim pek de bir şey yoktu. Umarım daha çok insan gözyaşı şişeleri sayesinde olmasa bile, duygularımızı nasıl yaşadığımız konusunda yeniden düşünmelerini sağlayacak şeylerle karşılaşıp toplumsal olarak içerisinde bulunduğumuz bizi robotlar gibi yaşamaya teşvik eden bu durumu bir kez olsun sorgulama şansını yakalar. Böyle bir benzetme yapmak ne kadar doğru bilmiyorum fakat duygularımızı hazır yemekler gibi yaşar olduk, hızlı ve pratik olduğu için tercih ettiğimiz aslında hiç de sağlıklı olmayan o yemekler... Hazır yemek yemekten vazgeçemiyoruz çünkü zamandan tasarruf etmeye ihtiyacımız var, duygularımızı tam anlamıyla kavramaya ve yaşamaya iznimiz yok çünkü yine zamandan tasarruf etmeye ve güçlü gözükmeye ihtiyacımız var. Karnımız acıktığında en hızlı şekilde bu ihtiyacımızı gidermek için hazır yemeklere başvuruşumuz gibi eğer ağlamak istersek de üzücü bir film izleyip ağlayabiliyoruz. Peki gerçekten ne için ağladığımızı biliyor muyuz? Hayır, sadece ihtiyacımız var ve ağlıyoruz. Çünkü gerçekten ağlamamıza sebep olacak durumlarda ağlamadık ve öylesine gelip geçmesini sağladık. Bu durumun böyle bir şeye dönüşmesi duygusuzlaşmak olarak adlandırıldı ve birçok insan buna inanıyor ama aslında duygusuzlaşmak ne kadar mümkün olabilir ve duygusuzlaştığımız sürece robotlardan farklı olan tek özelliğimiz etten yapılmış olmamız kalmaz mıydı? Belki sadece duygularımızı başka bir zamana saklıyoruz hatta belki de geleceğinden bile emin olmadığımız zamanlara. Ta ki benim neredeyse bin yıl öncesinden günümüze ulaşmış olan gözyaşı şişeleriyle karşılaşmış olmam gibi bir şey çıkıp gelene kadar bu bekleyiş bilinçli ya da bilinçsiz olarak devam ediyor. Şanslıyım ki, gözyaşı şişeleri ne kadar uzak bir dönemde varlıklarını ve düşüncelerini sürdürmüş olsalar bile o incelikli dünyalarının kapısını bana aralayıp bir an olsun ait olduğum toplumdan ve onun alışkanlıklarından kopup sadece bir insan olarak duygularımız üzerinde tekrar düşünmeme fırsat verdi tıpkı içe tutulan bir mercek gibi, kim bilir belki bir başkası da gözyaşı şişeleri sayesinde kendi içine bakar. Damla İrem Kılınç Yaren Yeşilkılıç-21802077 Türkçe 101-55 / Melike Batgiray BAKTIĞIM YERDEN BAK En üzüntülü anlarımızda kimimiz ailemize ya da arkadaşlarımıza sırtımızı dayarken, kimimiz kendini sarıp sarmalamayı bekleyen kitaplara sığınıyor. Böyle dönemlerde daha çok yalnızlığımızla yüzleşebilmemiz için bizi cesaretlendiren kitaplar okumayı tercih ediyoruz. Ben de kendimi yapayalnız hissettiğim bir dönemden geçerken tesadüfen Elif Şafak’ın “Sanma ki Yalnızsın” kitabıyla karşılaştım. “Bir kitap hayatınızı tamamen değiştirebilir.” sözüne yüzde yüz inanmasam bile bu kitabın beni çok etkilediğini söyleyebilirim. Elif Şafak’ın dergi ve gazetelerde yayınlanan denemelerinden oluşan bu kitap diğer kitaplarından çok daha farklı. Bence amaç okurlara bir olay örgüsünü anlatmak değil. Onlara kendilerinden bir parça bulabilecekleri ve onlara yol gösterebilecek denemeler sunmak. Ben de bu kitabın birçok yerinde diğer okurlarda da olduğu gibi kendimde eksik olan parçaları buldum. Kitabın benim için en dikkat çeken başlığı “KKKK” açılımı Kadınların Kendilerini Kanatma Kabiliyeti. Başlık içerik hakkında bize küçük bir ipucu verse de denemenin içine girince bir kadın olarak kendimde eksik olan yerleri ne kadar öne çıkarttığımı, kendimi olabildiğince küçültürken karşımdaki erkeği bir o kadar yükselttiğimi fark ettim. Üstünde biraz düşününce bunun geçmişte bize okunan birçok hikâye kitabıyla ilgili olduğu fikrine kapıldım. Niye mi? Daha küçücük bir çocukken bana anlatılan masallarda kendilerini büyük tehlikelerden geçerek kurtarmaya gelen prensleri bekleyen prensesleri dinleyerek büyüdüm. Büyüdükten sonra da karşıma çıkan her erkeği o masallarda dinlediğim beyaz atlı prens yerine koymaya çalıştım. Tabi bu durumda ben de kurtarılmayı bekleyen prenses oldum. Her zorlukta kendimi geri çekerek prensimin benim için bu sorunu ortadan kaldırmasını bekledim. Kendi gücümün farkında olmamakla birlikte, karşımdaki erkeği kendimden çok daha yüksekte gördüm. Bu yüzden de sağlıklı bir ilişki yaşamak yerine, bir masalda yaşamaya çalıştım. Kitabın bu bölümünü okuduktan sonra çoğu kadının benim gibi kendilerinde olan en ufak bir soruna bile bir büyüteçle baktığını fark ettim. Elbette bu deneme herkeste aynı duygu ve düşünceleri uyandırmayabilir ama benim için ilişkilerdeki bakış açımı değiştirdiğini söyleyebilirim. Kitabın beni etkileyen diğer başlığı ise “Kaç Yüzü Var Sevginin?” idi. Bu metinde Elif Şafak, hayata gözlerini yeni yummuş olan yazar Gore Vidal’ın sevdiklerine ve sevmediklerine karşı takındığı iki tutumdan bahsetmiş. Sevmediklerine karşı “Kazanmak yetmez, başkalarının yenildiğini görmek lazım.” diyecek kadar sert ve vicdansızken, ölüm yazısını kaleme alan yazar arkadaşına göre esprili ve şefkat dolu birisiymiş. Bu metni okurken “acaba beni de çok zıt noktalarda tanımlayabilecek insanlar var mı?” diye düşündüm. Kimisine göre çok komik ve sevecen bir insanken, kimisine göre sinirli ve soğuk bir insan olabilir miydim? Sorunun cevabı, soru kadar değerli değildi benim için ama yine de cevabını bulmaya çalıştım. Sevdiğim ve sevmediğim insanları düşündüm, onların yanındayken ki davranışlarımı düşündüm. Bu açıdan baktığımda pekâlâ insanların benim için çok zıt fikirlerinin olmasını olağan buldum. Bu metinden yaptığım en büyük çıkarım belki de bütün insanların dışarıya yansıttığı birçok tutumunun olduğuydu. Tanıştığımız herkesi sevemeyiz. Elbette sevmediklerimiz ve bizi sevmeyen insanlar olacak. Bu durumda onlara takındığımız pek de sevimli olmayan diğer yüzümüzü garipsemememiz gerekiyor. Hayatımıza yeni biri girdiğinde onu yüceltmek adına kendimizi olduğumuzdan daha farklı göstermeye çalışabiliriz. Çoğu kadın o anki ilişkilerini hayatının aşkı sanıp ilişkideki bütün kontrolü erkeğe vermeye meyilli olduğundan hak ettikleri mutluluğu bulamıyor. Bu yüzden kadınlar olarak bütün özelliklerimizin farkında olup ilişkilerimizde sırf karşımızdaki erkeği yüceltmek adına kendimizden ödün vermemeliyiz. Karşımızdaki insandan sadece biz kendimizi olduğumuz gibi seversek bizi olduğumuz gibi sevmesini isteyebiliriz. Ayrıca bizi sevmeyen insanlar olduğu için kendimizi üzmememiz gerekir. Hayatımıza giren insanlardan elbette bizi sevmeyenler olacaktır. Onlar yüzünden kendimizi, bizi biz yapan özellikleri değiştirmek kendimize yapacağımız en büyük ihanet olur. Bu yüzden her zaman ayakları yere sağlam basan, kendini tanıyan ve seven kadınlar olmalıyız. Kaderimizi başkalarının yazmalarına izin vermemeliyiz. ÜLKE KÖRİCEKLİ İNSAN AKLIYLA GÖRÜR İnsanlara, paranız ve zamanınız olduğunda yapmak istediğiniz ilk şey nedir, diye bir soru yöneltsek sanırım ” Gezmek ve değişik yerler görmek isterim” en sık karşılaştığımız cevap olur. Özellikle de yurt dışına gitmek herkesin hayalidir. Peki, bu fırsat elimize geçse yeteri kadar hakkını verebilir miyiz? Harcanan zamanı yeterince değerlendirebiliyor muyuz yoksa sadece herkes tarafından bilinen oraya özgü birkaç etkinlikte bulunup geri mi dönüyoruz evimize? Gezmek ve değişik yerler görmenin bu denli çok kişi tarafından istenmesi ve giden insanların tecrübelerini dinlemek bu yazıyı yazmama neden oldu. Çoğu kişi tarafından sorun olarak düşünülmeyen fakat zamanın, harcanılan paranın hakkını veremeden içi boş bir tatil yapmak ne kadar da kötü. Aslına bakarsanız bunun da çok basit bir çözümü var: Okumak ve araştırmak. İlk duyulduğunda çok da mantıklı gelmeyen bu çözüm, İlber Ortaylı Seyahatnamesi’ni okuduktan sonra bir hayli netleşiyor. Elbette, Bilkent’te okuyor oluşum beni bu kitabı okumaya sevk etse de asıl sebep, insanların hayatlarında belki de bir kez yapabildikleri yurtdışı gezilerine katkıda bulunmak. Günümüzde yurtdışına giden insanların yaptıkları temel şeyler vardır. Rahat otellerde konaklamak, oraya özgü yemekleri tatmak ve tanınan tarihi yerlere uğrayıp fotoğraf çekinmek. Bu kitabı okuyana kadar ben de bu yolu izlemekteydim dürüst olmak gerekirse. Geçen yaz gittiğim Malta’da yapılacaklar listesi çıkarıp ilk günden itibaren onu uygulamaya başlamıştım. Hiçbir eksik yok gibi görünüyordu. Fakat bir yıl geçmesine rağmen bu kitabı okuduktan sonra neleri kaçırdığımı, aslında zamanı düşündüğüm kadar dolu ve anlamlı yaşayamadığımı anladım. Örnek verirsem daha rahat anlaşılacağım düşüncesindeyim. Bu kitapta yaklaşık otuz ülkeden bahsedilmiş ve bir tanesi de tahmin edeceğiniz üzere Malta’ydı. Kitabın içindekiler bölümünde Malta başlığını gördüğümde mutlu olmuştum. Bildiğim, gezip gördüğüm bir ülkeyi okuyacaktım çünkü. Her bir satırda şaşkınlığım giderek artıyordu. Bunun sebebi farklı bir bakış açısından, bu çok kıymetli bir tarihçi bakışıydı, bu ülkeyi okumaktı. O ülkeyi gezen insanların internette yaptığı yorumlardan oldukça farklıydı. İşte o an bu yazıyı yazmayı bu kadar çok istedim. Seyahatname okumak sadece o toplumun tarihini değil sosyal yapısını, kültürünü, nüfusundan tutun da siyasi yapısına kadar ufak da olsa bilgi sahibi olmak için en iyi seçimdir. Türk toplumunun alışkanlığına çok uzaktır seyahatnameler. Hele bir de tarih içeriyorsa yanından bile geçmeyiz. Yeteri kadar kanıtlayıcı olamadığımı düşünerek toplumda sıklıkla karşılaştığımız basit bir örneği vermeliyim sanırım. Altmışlı yaşlarına ulaşmış, emekli olmuş, çocuklarını büyütmüş ve artık kendi hayatlarına farklılıklar katmak isteyen çiftler Türkiye’de çoktur. Bu insanların, giderlerinin düşmesiyle birlikte yurtdışı istekleri de bir o kadar artar. Çünkü bir daha geçmeyecektir bu fırsat ellerine. Geçerler bilgisayarın başına ve en çok merak ettikleri ülkeye bakmaya başlarlar. Genelde de medyanın bize en çok yansıttığı ülkelerdir bunlar. İspanya, İtalya gibi ülkeler vazgeçilmezdir bizim insanımızda. Bir haftalık gezi ayarlar ve yaptıkları pizza yiyip şarap içmek, birkaç tarihi eser veya ünlü yer görüp dönmek olur. Hepsi bundan ibarettir, gezdikleri yerlerin onlarda uyandırdığı duygu gördükleri karşısında belki de içeriği doldurulmamış bir beğenme duygusudur. Fakat birazcık okumakla, edindikleri kitabi bilgilerle, seyahatlerini çok daha anlamlı ve bir o kadar da eğlenceli hale getirebilirler. Evet, İlber Ortaylı Seyahatnames’nden bunca düşünceye yelken açmak çok zor gibi görülebilir; fakat bunu hayatımıza yansıtacak olursak sadece tatiller için değil hayatımızın geri kalanında yapacağımız işlerde de farklı bakış açılarını bilmek, okumanın sağladığı dünya görüşünün bizde yarattığı olgunluk hepsi paha biçilemez değerlerdir. AYBİKE KARAYEL Büyük İroni: Harry PotterHayatım boyunca okuduğum en şaşırtıcı, her sayfasından içi mistik ögelerle dolu hediye paketleri fışkıran ve beni kendine bağlayan bir seridir Harry Potter. Öyle ki, hiç okumayan insanları kıskanmama yol açıyor, hiçbir şey bilmeden yeniden okuyabilme, o heyecanı yeniden tadabilme isteğim. Ayrıca okuyucuların hayal gücünü tamamen farklı alanlara yönlendirerek yeni bir çağı başlattığını ve kült kabul edildiğini söyleyebilirim. İroniktir ki, bütün seri boyunca yaptıklarıyla, saçma davranış ve düşünceleriyle sinirlerimi zıplatan tek karakter de Harry Potter'ın kendisi. Harry Potter, yıllarca akrabalarının yanında büyümüş ve onlar tarafından çeşitli cezalara, azara, aşağılamalara maruz kalmış bir çocuk. Bir gün büyücü olduğunu öğreniyor ve hayatı tamamen değişiyor. İşte anormallik burada başlıyor. Eski hayatı komple siliniyor ve bambaşka bir denize yelken açıyor. Etrafında olağanüstü ve şaşırtıcı güzellikte birçok şey olurken, bunların hepsini doğal karşılıyormuşçasına şaşırmıyor. Girdiği birbirinden değişik iksir yapma, büyücülük, biçim değiştirme gibi derslere en ufak bir ilgi göstermiyor. Örneğin; birkaç ay öncesine kadar hayaletlerin varlığından haberdar bile değilken, hayaletlerin anlatıldığı bir derste uyuyabiliyor. Ya da öğrenmesi gerekli olan büyüleri öğrenmeyip zayıf biri olarak kalıyor. Arkadaşları harıl harıl ders çalışırken o sadece boş boş geziyor. Etrafında devler, cüceler, uçan süpürgeler, türlü türlü büyüler ve olmasına ihtimal dahi veremeyeceği olaylar olurken ilgisizce ortalarında dikiliyor. Birçok okuyucu yaptıklarından ötürü kendisini alçakgönüllü, temiz yürekli biri olarak tanımlayabiliyor. Güçsüzlüğüne rağmen cesareti, yıllarca ezilmesine rağmen gelmiş geçmiş en güçlü büyücüyü yenebilmesi, küçücük bir çocuğun kocaman bir zafer kazanması onlara çekici geliyor. Çünkü sıradan kahraman profiline sahip değil; ne yakışıklı ne aşırı zeki ne de yenilmez. Dik başlı olmaması, pasif ve hırssız bir şekilde kahraman olma çabaları okudukça beni daha çok sinirlendirdi. Mesela, Hogwarts'ta eğitim aldığı 6 yıl boyunca olağanüstü hocalardan sıradışı dersler almasına rağmen bunların hiçbirine yeterince ilgi göstermiyor. Bu ilgisizliğinin sonucu olarak da elimizde doğru düzgün büyü bilmeyen, kendini savunamayan, etrafında olup bitenlerden habersiz bir kahraman oluyor. Zaten serinin çoğunda da arkadaşları tarafından kurtarılıyor. Bütün seri boyunca bize en başta sezdirilen o "destan yazacak çocuk" havasına giremiyor, destanı da aslında arkadaşları yazıyor. Bu fantastik hayat , hayal edebileceğimin çok ötesinde olup, en ufak detayına kadar mükemmel olmasıyla okudukça hayallerimi süslemeye başladı. Aslında ne kadar sıradan birisi olduğumu fark edip, içimde bir yerlerdeki ufacık da olsa diğer insanlardan farklı ve üstün olma isteğimi uyandırdı. Tıpkı benim gibi, Harry de sıradan bir insandı. Okul, kötü bir aile, kötü insanlar arasında bocalayıp oldukça berbat bir yaşam sürüyordu. Sonra, hayatının yüz seksen derece değişmesiyle adeta bambaşka bir evrende olağandışı maceralara başladı. Kahraman olması için her şey hazırdı. Dünyaca tanınıyordu, muhteşem bir okula gidiyordu, güçlü arkadaşlıkları vardı. O ise pervasızlığıyla bu fırsatları değerlendiremedi. Belki de sevmememin ve kızmamın sebebi kendisinin yerinde olsaydım neler yapabileceğimi düşünmemdi. Tamamen masalsı bir hayal de olsa kendimi onun yerine koydukça daha da heyecanlandım. Yaptığı her yanlışta, ilgisizliğinde ve pervasızlığında o hayatı hak etmediğini düşündüm. Daha mükemmel, en mükemmel olmasını istedim ki benim gözümde gerçek bir kahraman olabilsin. Harry, hiçbir zaman hayalimdeki kahraman olamadı. Ama Harry Potter Serisi, bana hiçbir kitabın yapamadığını yaptı: Hayal gücümü farklı yerlere çekti. Seriyle birlikte büyürken hayal gücüm de büyüdü, hayal gücümü kullanabilme yeteneğim gelişti. İlginç bir şekilde baş kahramanını sevmediğim ama kitapların kendisine bayıldığım tek seri olmayı başardı. GİZEM VE HAYAL GÜCÜ HİKÂYELERİ Kapkaranlık, ıssız bir yolda tek başıma yürüyordum. Yaprakların hışırtısını duyuyordum. Sanki ensemde bir nefes hissediyordum. Tarif edemediğim bir şey beni takip ediyor gibiydi. Dönüp arkama bakmaya cesaretim yoktu. Bir an önce kaçmak, izimi kaybettirmek istiyordum. Koşmaya başladım. Nefesim kesilene kadar durmadım ve karşıma çıkan bir yola saptığımda önümde birçok yol belirdi. Bir yolun sonunda kuyu vardı, diğerinin sonunda ürkütücü ve gri bir malikâne. Bir yolun sonu mezarlığa çıkıyordu, diğeri çan kulesine. Dehşet verici görüntülerden kurtulmam mümkün değildi. Etrafımda yapraklarını çoktan dökmüş ağaçlar ve kasvetli bir hava… Beni takip eden yüzü kızıl lekeli bir gölge… Sabaha böyle bir rüyadan uyanarak başlamak iç açıcı olmadı benim için elbette. İçim ürpermişti ve gerilmiştim. Hayal gücümün ve o gizemli dünyanın etkisinden kurtulmam o kadar uzun sürdü ki bir an için hayallerimi gerçek sandım. Düşle gerçek arasında iki dünya kurmuştum sanki kendime. Ürkütücü fakat çekici… İlginçtir ki içimdeki ürperti beni kitaba daha da yakınlaştırıyordu. Düşündüm. Belki saatlerimi esir aldı düşünceler ama düşündüm. Nasıl olur da bir kitaptan böyle etkilenebilirim diye. Kendi kurtuluşunu düşlerde bulan bir yazardan bahsediyorken çok da şaşırmamalı aslında bu etkiye. Evet, Edgar Allan Poe’dan bahsediyorum, “ Bu kitabı düşlerin tek gerçeklik olduğuna inananlara adıyorum.” diyen o yazardan. Hayatımda bu kadar etkilenerek okuduğum nadir kitaplardan biri oldu Edgar Allan Poe’nun Bütün Hikâyeleri. Gizemli olaylar, hikâyelerin ürkütücü atmosferi, düşle gerçeğin bir arada bulunmasının güzelliği, olağanüstü hayal gücü, insanların en korkunç yönleri… İşte tüm bunlar o büyülü dünyaya tanık olmamı sağladı. Hikâyeler beni gittikçe içine çekti. Çoğu zaman rahatsız edici bir ürperti hissetsem de kitaptan kendimi alamadım. Düş içinde bir düş ve bambaşka bir dünya yaşıyordum. Bir kitabı farklı yapan, ondan etkilenmenizi sağlayan özellik kitabın birçok farklı duyguyu barındırmasıdır bence. Varoluşu düşlerden ibaret olan bir periler ülkesindeydim hikâyeleri okurken fakat insanların en karanlık yüzünü de bu düşler ülkesinde gördüm. Tezatlıklardı Edgar Allan Poe’nun hikâyelerini çekici kılan, benim için özel yapan. Poe hikâyelerini yazarken kendi hayal gücünü ve iç dünyasının yaratıcılığını kullanmıştı. Ben ise okurken kendi hayal gücümü Poe’nun hayal gücüne kattım. Öyle inanılmaz bir zevk verdi ki bu bana sanki öyküler benim hayal gücümle hayat buldu. Karakterlerle aynı havayı soludum çünkü ve en korkunç, en karanlık olaylara onlarla birlikte tanık oldum. Bütün Hikâyeler sadece bir kitaptan ibaret değil benim için. Derinliğini yaşadığım, büyüsüne kapıldığım bir kitap. Hatta hayal gücümü geliştiren, daha sık hayallere dalmamı sağlayan bir kitap. Yine o ıssız yollardan birindeyim. Alaca karanlıkta birilerinden kaçıyordum. Bazen katil oluyor kaçtıklarım, bazen ise ölüler. Bir anda her şey değişiveriyor. Yüksek tepelerin gizlediği, sadece güneş ışıklarının girdiği, nehirlerin usulca aktığı bir yerde buluyorum kendimi. Rengârenk çiçekler gülümsüyor. Düşler dünyası… Huzurlu ve tutkulu… Rüyalar da değişebiliyor. Dehşetten etkilenmişliğim yerini huzura bıraktı çünkü bu sefer. Ruhum Poe’nun hayal gücünün coşkusuyla ve tezatlıklarıyla doldu taştı. Öyle bir hayal kurma yeteneği ki bu beni şaşkına çevirdi. Kitabı okurken ben de hayal kurar oldum. Poe’nun hikâyeleri benim düş dünyamın kaynağı oldu sanki. Rüyalar, hayaller, düşünceler derken hayatımın en özel anlarına tanık oldu Edgar Allan Poe. O kadar etkilendim ki Poe’nun öykülerinden kendimi onun düşlerine teslim ettim. Bana çok şey katan bir kitap oldu Bütün Hikayeler ve kitap okurken yaşayabileceğim en güzel anları yaşattı bana. Düş içinde yaşadığım bütün düşler için Edgar Allan Poe’ya teşekkürler! Meriç Doğa Birinci Bir Cümleye Bütün Hayatı Sığdırmak Hayatınızı bir cümle ile anlatabilir misiniz? Eğer bu soruya “Evet, anlatabileceğime inanıyorum.” yanıtını verebiliyorsanız, nasıl bir cümle kurardınız? Bu cümle içinde bir sürü şey barındıran, dolu dolu, upuzun, komplike bir yapıya mı sahip olurdu, yoksa kısacık, az ama öz, sizi ve hayatınızı birkaç kelimeyle özetleyen bir yapıya mı? İçinde umutsuz bir aşkı mı barındırırdı, yoksa bir türlü çok isteyip de ulaşamadığınız herhangi bir hayalinizi mi? Ya da ikisini birden mi? Yoksa sadece sizi anlatan kısacık bir cümle mi olurdu? Mario Levi’nin Bir Cümlelik Aşklar adlı kitabını okuduğumdan beri acaba ben hayatımı bir cümleyle nasıl anlatırdım, bir cümleye nasıl sığdırırdım, kuracağım cümle kısa mı yoksa uzun mu olurdu, hayatımla ilgili bütün detayları ekler miydim yoksa kısacık bir cümle kurup sonunu yoruma açık bir şekilde, okuyucuyu merakta mı bırakırdım diye düşünerek kafamda türlü türlü, bir sürü cümle canlandı. Cümlenin formatının, uzunluğunun kısalığının, detay içerip içermemesinin yanı sıra, kitaptaki bir çok cümle gibi ben de beni çok etkileyen, bir türlü unutamadığım bir anı mı yazardım, hayatımda iz bırakan bir insanla ilgili mi yazardım, yoksa hayatımda en büyük yeri teşkil eden arkadaşlık sorunlarımı mı yazardım bir türlü karar veremedim. Anladım ki, böyle bir konuda karar vermek, daha doğrusu ne yazacağıma karar vermek, ona karar verdikten sonra bu sefer de ne şekilde yazacağıma karar vermek gerçekten çok zormuş. Ama yine de, uzun uğraşlar sonucunda, kendimi anlatabilmek için iki farklı cümle yazabildim. İlk olarak kendimi en çok sevdiğim şeyleri içeren, hayatımın minik bir özeti gibi olacak kısa bir cümleyle anlatmak istedim, “gerçek bir Londra âşığı, her gün düzenli olarak annesine bir köpek alması için yalvaran, hayal ettiği okulda okuma şansını elde eden ancak hayalindeki bölümde okuyamayan, bir şekilde yolunu bulmaya çalışan ancak henüz bulamamış bir genç kız” gibi. Fakat bu cümle, ya da tanım, kitaptaki diğer cümlelerin formatıyla uyuşmadı, özel olarak bir olaydan da bahsetmedi, sadece hayatımla ilgili birkaç kısa bilgi içeren bir cümle şekline bürünebildi, o kadar. O yüzden bu cümleyi, başka bir şekilde yazmaya karar verdim. “En sevdiği şehir olan Londra’ya gittiğinde, aklından ne istemeyerek okuduğu bölümünün, ne her gün annesine yalvaracak kadar çok istediği bir yavru köpeğin, ne de hayatında durmadan bir arayış içerisinde olduğu gerçeğinin uçup gideceğini kim bilebilirdi ki?” gibi. Bu cümle hem hayatımdaki nispeten en önemli şeylerin çoğunu içerik olarak taşıdı, hem de sahip olduğum en büyük tutkumu, bitmek tükenmek bilmeyen Londra sevgimi ve Londra’ya karşı her geçen gün artan özlemimi vurgulamış oldu. Bu cümleleri yazarken anladım ki insanın kendisini anlatması, bütün hayal kırıklıklarını, üzüntülerini, mutluluklarını, onu mutlu eden veya üzen şeyleri, insanları, tek bir cümleye sığdırması neredeyse imkansız. Cümlelerimi yazarken, veya kurgulayıp yazmaya çalışırken, sadece bir tarafa odaklanabildim; beni üzen bir şeyden bahsederken, beni mutlu eden herhangi bir olay dışarıda kaldı, aynı şekilde beni mutlu eden bir şeyden bahsederken de beni üzen bir olayı cümleye bir türlü ekleyemedim. İçerik olarak neyden bahsedersem bahsedeyim, hangi olayı anlatırsam anlatayım, cümlenin içerisinde yer bulması kesin olan tek bir şey var, o da üstünde konuşmaktan, hakkında bir şeyler yazmaktan hiçbir zaman vazgeçemediğim, hakkında bıraksalar sabaha kadar konuşacağım Londra hayranlığım. Hayatımda ne Meriç Doğa Birinci olup biterse bitsin, istersem üzgün, istersem mutlu olayım, kendimle ilgili bir şeyler yazacaksam eğer, o cümlenin içinde bir yerde, başında ya da sonunda, Londra için sahip olduğum bu büyük sevginin kesinlikle ve her zaman kendine bir yer edineceğini adım gibi biliyorum. Kerem Serdar Ecevit GİDENİN ARDINDAN Şimdiye kadar kimsenin “Elektrik ne güzel bir buluş. Kim bulduysa mekânı cennet olsun.” da “İnternet mükemmel bir şey. Hayatımızda olduğu için çok müteşekkirim.” dediğini duydunuz mu? Cevabınız büyük ihtimalle hayır. Hatta sizin de pek umurunuzda değil. Kimsenin umurunda değil. Ama bir gün elektrikler gitse ya da internet kesilse kıyamet kopuyor. İnsanlar ne yapacaklarını şaşırıyor. Sanki kıtlık olmuş ya da savaş çıkmış da yiyecek bir şey bulamayacakmışız gibi davranıyor herkes. Peki, sizce bu normal mi? Mustafa Kutlu’nun Hesap Günü adlı kitabında bir cenaze anlatılıyor. İnsanlar gelip merhumla konuşuyorlar. Sağlığında ne kadar iyi bir insan olduğundan bahsediyorlar. Tam da bu konu işte. Sağken kimse önemsemiyor, değer vermiyor ama ölünce birden kıymete biniyor. Hepimiz yapıyoruz bunu. Elimizde olanın değerini hiçbir zaman bilmiyoruz, anlayamıyoruz. Ta ki onu kaybedene kadar. Kaybedince bir şeyi aslında o şeyin ne kadar önemli olduğunu anlıyoruz ama iş işten çoktan geçmiş oluyor. Kalbini kırdığımız bir insanı düşünebiliriz mesela örnek için. Aslında bizim için çok değerli olan, çok sevdiğimiz nice insanları kırıp kendimize küstürmüşüzdür. Bazı insanlar güçlü oluyor, affedebiliyor. Fakat herkes bunu yapabilecek diye bir şey yok. İşte küstürdüğümüz insan da öyle bir insansa yapabileceğimiz hiçbir şey kalmıyor. Bazen tam tersi için de geçerli olabiliyor bu durum. Elimizde olmayan bir şeyi, özellikle de hiç bilmediğimiz bir şeyin kıymetini bilmiyoruz ilk evrede. İkinci evrede ise ona sahip oluyoruz o zaman birden “Şimdiye kadar bu olmadan nasıl yaşamışım?” diye soruyoruz kendi kendimize. Aslında o şey olmadan gayet de güzel yaşıyorduk. Ne değişti de değer vermediğimiz bir şey birden kıymete bindi? Tabii bir süre sonra o da normal gelmeye başlıyor ve değerini bilmediğimiz şeyler listesine giriveriyor. Bu da son evre oluyor. Mesela kredi kartı… Üniversiteye başlamadan önce yoktu benim kredi kartım. İhtiyacım da yoktu. Pek değerli bir şey olduğunu düşünmüyordum. Üniversiteye başlayınca bir tane çıkarttım ve ne kadar güzel, hayatı kolaylaştıran bir şey olduğunun farkına vardım. Şimdi ise son evredeyim. Kaybedene kadar kıymetini bilmeyeceğim. Değer bilememek olayı çok zararlı olabiliyor bazen. Sırf değer bilemediğimiz ya da bilmediğimiz için sağlığımıza, sevdiklerimize, malımıza, mülkümüze çok büyük zararlar gelebiliyor. Kaybettiklerimizi bir daha bulamayabiliyoruz mesela. Ya da o kadar çok zarar görüyoruz ki bir daha toparlayamıyoruz. Değer bilebilsek başımıza gelmeyecek, gelse de zararı çok büyük boyutlarda olmayacak şeyler değer bilmediğimiz için bizi mahvedebiliyor. Sigorta mesela. Yine değer bilmediğimiz için “Aman canım ne olacak?” deyip sağlığımızı, malımızı mülkümüzü sigortalamıyoruz. Sonra da başımızı taşlara vuruyoruz “Keşke…” diye diye. Zararımız, eğer sigorta yaptırsaydık harcayacağımızdan kat kat daha fazla olmuş oluyor. Bu, işin sadece maddi boyutu. Başka tarafları da var değer bilmemenin zararlarının. Sağlık mesela… Sağlığımızda sağlığa zararlı her şeyi yapıp hasta olunca pişman olmak. “Keşke yapmasaydım.” diyoruz fakat vakit çok geç olmuş oluyor. Manevi olarak da zarar görebiliyoruz tabi ki. Sevdiğimiz insanları kırıyoruz, üzüyoruz, küstürüyoruz… Onlar gittiklerinde geriye kalan tek şey koca bir “keşke” oluyor. Yani, sırf bir şeyin değerini bilmediğimiz ya da bilemediğimiz için çok büyük zararlar görebiliyoruz. Oysaki değer bilmeyi öğrenebilsek başımıza hiçbiri gelmeyecek. Sonuç olarak, değer bilmeyi bilmediğimiz için çok şey kaybediyoruz. Zarar ediyoruz, sevdiklerimizi kaybediyoruz, sağlığımızı kaybediyoruz, gençliğimizi kaybediyoruz. En önemlisi de hiç ders almıyoruz. Ders almaya başlayana dek kaybetmeye devam edeceğiz. Kaybettiklerimizin sayısı katlanarak artacak. Peki, ne zaman öğreneceğiz ders almayı? Ne zaman elimizdekilerin kıymetini bilmeye başlayacağız? Korkum o yönde ki, artık kıymet bilmeyi öğrendiğimizde zaman çok geç olmuş olacak ve ne yazık ki elimizdekilerin hepsini çoktan kaybetmiş olacağız. Bu yüzden de değer bilmeyi bilmemizin bir değeri kalmayacak. TANRI MI İNSAN MI? Kitapta bahsedilen Erebos aslında bir bilgisayar oyunu. Lakin öyle bir bilgisayar oyunu ki oyuncularını yönetiyor, onların hayatları haline geliyor, tapılası bir konuma geçiyor. Onun dediğini yapmamak, ona karşı gelmek bir günahkâr olmakla eş değer. Üstün bir zekânın ortaya çıkardığı yapay bir zekâ aslında bu Erebos adlı oyun. Oyunculuları ve üreticisi için de değeri çok fazla. Herkesin bu kadar değer verdiği bu yapay zekâ bana yapay zekâlar hakkındaki düşüncelerimi sorgulattı. Yapay zekâların şu anki durumunu ve gelişmeleri göz önünde bulundurduğumda, kitaptaki gibi sınırları aşacak bir yapay zekânın üretilmesi bana muhtemel geldi ve bu nedenle bu kavramı ne şekilde görmem, tanımlamam gerektiğini her sayfada bir kez daha sorguladım. Sorulara cevap vermek, ortalama bir insandan daha zeki olmak, sorunlara çözüm bulmak… Bunlar şu anki bazı elektronik cihazların bile yapabildiği eylemler. “Peki,” dedim kendime “bu teknolojiye ulaşıldığında ne şekilde kabulleneceğim ben bu varlığı, ne gibi bir adlandırmaya tabi tutacağım? İnsani duyguları olacak mı, olacaksa bütün üstünlüğüne rağmen insan diyebilir miyim ya da Tanrı’yla eş değer tutulabilir mi yetenekleri sebebiyle?”. İnsandan çok daha üstün bir varlık olacağı kesin. Hata yapmayacak olması, zekâsı, sorunlara çözüm bulup onları düzeltmesi… Bunlar çok üst seviyede olacağından ben gelecekte yapılacak bu yapay zekânın yeteneklerini Tanrı’nın yetenekleriyle bir tutuyorum ve duyguları da olacaksa insan- Tanrı karışımı bir varlık çıkacak sanırım ortaya. Sevgi, nefret, korku… Bunları hissedebilecekse ne Tanrı ne de insan diyebilirim, yepyeni bir tür. Fakat daha çok Tanrı’ya benzer bir varlık olduğunu kabullenmek gerek bence. Kitapta bu yapay zekânın üç temel işlevinden bahsediliyor. İlk olarak yaratmakla başlayabilirim sanırım. Yaratmak… Tanrı’nın en büyük eylemlerinden biridir. Bu yapay zekâ bilgisayar oyunu içinde bir dünya yaratıyor ve orada yaşanacak olan olayları kendi belirliyor, bir nevi oyuncuların kaderlerini yazıyor. İkinci işlev ise elde tutmak. Oyun, oyuncularını yönetirken bir şekilde kendini bırakmamaları için en çok istedikleri ödülleri vadediyor. Son işlevi de yok etmek. Elinde tutamadıkları tabiri uygunsa oyundan aforoz ediliyor ve bu ödüllerin zevkinden mahrum bırakılıyor. Elinde tuttukları da en sonunda oyunu bitiriyor ve sonrası büyük bir boşluk. Oyuncuların hayatlarına nasıl devam ettiği bilinmiyor, anlatılmıyor. Tanrı’nın tam olarak yaptığı da bu bana göre. Bir avuç varlık yaratıyor ve onları Dünya’ya yerleştiriyor. Yarattığı bir avuç insana diyor ki “Din diye bir şey var ve siz buna inanıp bana ibadet ettiğiniz sürece iyi insanlarsınız. Ödülünüz ise cennet”. Tıpkı oyunda olduğu gibi ödül vadederek elinde tutmaya çalışıyor insanları. Yaptırdıklarını sorgulayanlar cezalandırılıyor ve cennet denen ödülden mahrum kalıyor, kitabına göre öyle söyleniyor. En sonunda da herkes ölecek, oyun bitiyor. Bir nevi yok oluş. Bu yetenekleri ve davranışları göz önüne aldığımda fark ediyorum ki Tanrı denilen varlık, insanüstü eylemler yapabiliyor lakin onun yapabildiği her eylemi yapabilecek bir varlık üretiyor ve bunu insanlara yani ona itaat edenlere ürettiriyor. Kimin kimden üstün olduğu belli değilken nasıl bir sınıflandırma yapılmalı ki? Bu varlığa Tanrı veya insan demek ne kadar doğru olacak, işte tam bunu sorgulatan bir bilim kurgu kitabı Erebos. Şahsen ben rahatlıkla Tanrı diyebilirim, kendimce sebeplerim var. Benim için sorun olan tek kısım bu yapay zekâyı, bu tanrısal varlığı biz ürettik. O mu daha çok Tanrı, ben mi daha çok Tanrı’yım? Kaynakça Poznanski, Ursula (2011). Erebos. İstanbul: Pegasus. Mehmet Behnan Türkeri ÖĞRENCİ DOSTU YAZ TATİLLERİ Normal bir sene içerisinde öğrencilerin en sevdiği zaman diliminin ne olduğu sorulduğunda cevap yüzde doksan, yaz tatili dönemidir. Genelde sıkıcı ve yorucu geçen bir okul senesinden sonra ilaç gibi gelir yaz tatilleri. Adeta bir yenilenme dönemidir biz öğrenciler için. Yaşadığımızı hatırlar, istediğimiz şekilde hareket ederiz. Başka şehirlere, ülkelere tatil yapmaya gideriz. Doksan gün uzun bir süre gibi gözükse de su gibi akıp geçer hemen. O vakit bir sonraki senenin yaz tatilini düşünmeye başlarız. Biraz yaz tatiliyle ilgili düşüncelerimi aktarayım. Bu zaman diliminde neler yaparım, nasıl zaman geçiririm, neler aklıma gelir, bahsedeyim. Bir kere yaz tatilinin üçüncü ayını her zaman gereksiz bulmuşumdur. Yani tamam yoruluyoruz, bıkıyoruz okuldan ama üç ay bana biraz fazla geliyor. İki ay olsa şu tatiller tadından yenmez vallahi. Öyle uzun geliyor ki sıkıldığım okulu tekrar özlemeye başlıyorum. Gerçi tatilin o son haftası yok mu… Tam bir çelişki haftası oluyor. Acaba okulu özlemeli miyim? Yoksa keyfime bakmaya, şu kalan yedi günün tadını çıkarmaya mı bakmalıyım? Gerçekten karar veremiyorum bazı senelerde. Fakat bu sene, kendimden emin bir şekilde yaz tatilinden kopmak istemedim çünkü üniversite sınavına çalıştığım seneydi. Hayatımda en çok yorgunluk yaşadığım ve pes etme noktasına geldiğim seneydi diyebilirim. Öyle bir hâle gelmiştim ki sınavla işim bittiği zaman en az bir sene tatil yapasım gelmişti. Her istediğimi aldırasım vardı. Her istediğimi yapasım vardı. Nihayet bitmişti işkence. Sonucumu öğrenene kadar hem nereye yerleşeceğimi düşünmenin stresi vardı üzerimde hem de artık çalışmamın gerekmemesinin rahatlığı. Artık üniversiteli olmuştum ve içim rahattı. Sonucumu öğrendikten sonra az bir miktar daha tatilim kalmıştı. O zamanda da olabildiğince boş durmaya gayret göstermiştim. Üniversiteye başlamayı istiyordum ama çok az. Yeni arkadaş sahibi olmak, yeni hocalarla tanışmak, ilginç dersler görmek kulağa hoş geliyordu ancak bu kadar çalıştıktan sonra maratona girecek vaziyette değildim. Ne yazık ki acı gerçek bana ulaşmayı başarmıştı. Artık okul başlıyordu. “Oryantasyon” diye daha önce duymadığım bir etkinlikle başladı 2016-2017 Öğrenim yılım. Eskilerinden bayağı farklı olacak gibiydi. Sonuçta yeni arkadaşlarım oldu, yeni insanlarla tanıştım, değişik sunumlara ve konserlere katıldım. Oryantasyondan önce bir de hazırlık sınavım olmuştu, o da ayrı bir stresti ondan bahsetmeyeyim en iyisi. Neyse, oryantasyondan sonra son iki haftam kalmıştı tatil olarak ama oryantasyon bizi öyle bir yanıltmıştı ki üniversite başladıktan bir hafta sonra keşke hâlâ tatil olsaymış demiştim. Evet… Yaz tatili öyle bir olay ki hem kendinden bıktırıyor hem de kendini özletiyor. Her şeyin fazlası gerçekten zarar ama az olunca da tatmin etmiyor tatil. En iyisi bir yaz tatilinin iki ay olması benim gözümde. Tembel öğrencilere az gelebilir fakat benim gibi ortalama bir öğrenci için kâfi olacağını düşünüyorum. Biraz da tatilimi nasıl geçirdiğimden bahsedeyim. Bir kere aşağı yukarı ilk üç hafta günde 12-13 saat uyuyorum ve aynı zamanda en az 3 saat de konsol oyunları oynuyorum. Şehir dışına çıkmayı falan genelde tercih etmem yani benim için tatil anlayışı genelde boş boş durmaktır. Boş bulunmayı her zaman severim. Kanımda azıcık tembellik var da. Gene de biz işin olumlu tarafına bakalım. Eskiden tatil ödevleri diye can sıkıcı kavramlar vardı. Tam tatile girdik derdik ki bu ödevler çıkagelirdi. Hep de matematik ağırlıklı ödevler olurdu, daha da üzülürdüm neticede. Aslında artık düşünmemek lazım bunları. Hepsi geride kaldı sonuçta değil mi? Bundan böyle önümüzdeki tatilleri isteyeceğiz. Şu sıralar tam da sınav dönemine girerken… Ah tatil, keşke gelmiş olsan… İşte tüm bunları dedikten sonra son olarak bazı tavsiyelerde bulunmam gerektiğini düşünüyorum. Yaz tatiline kesinlikle iş bırakmayın. Örneğin üniversitedeyseniz ve bu üniversite Bilkent ise, kesinlikle bir dersinizi bırakmak gibi bir işe kalkışmayın. Aman sonra uğraşırım, aman sonra hallederim gibi düşüncelere kapılmayın. Yapmayın, etmeyin. Yaz tatiliniz kıymetli. Boşuna anlatmadım bunları. O yenilenme sürecine ihtiyacınız var. Yok yere doldurmayın tatilinizi derslerle, sınavlarla. Eğer yaparsanız gerçekten pişman olursunuz. Harf notu “D” veya “F” gelecek dersiniz varsa ve ortalama kaygınız yoksa, uğraşmaya devam edip o dersten geçmeye çalışın derim. Herkese şimdiden iyi tatiller diliyorum buradan. Çalışmaya devam… KÜÇÜK UMUTLARIN MEZARI İki kardeşin acı hikayesinin anlatıldığı “Ateş Böceklerinin Mezarı” filmi, gerçek fedakârlık ve sevginin anlamını bir kere daha gösteriyor. Savaşın ortasında kalmış iki masum kardeş… Baştan uyarmak lazım bu film öyle her yüreğin kaldırabileceği gibi bir film değil. Hatta animasyon olmasına rağmen sizi başka birçok filmden daha çok ağlatacağına garanti edebilirim. Japonya’da 2. Dünya Savaşı sırasında başlayan bu film ateşböceklerinin mezarının yanı başında bitiveriyor. Ailesini savaş yüzünden kaybeden kardeşlerin açlık ve sefaletle dolu hüzünlü ve bir o kadar sevgi dolu yolculukları bekliyordu. Savaş onları da vurmuştu ve artık hem yetim hem de öksüz kalmışlardı. Seita artık bir abiden fazlasıydı artık küçük kardeşinin hem annesi hem de babası hem de en yakın dostu olmuştu. Setsuko ise dört yaşında annesini görmek isteyen minik bir kızdı sadece. Esas beni üzen şey ise Seita’nın kardeşinden sakladığı o gözyaşlarıydı. Çünkü yapacak başka bir şeyi yoktu, güçlü olması ve kardeşinden bunu saklaması gerekiyordu. O an, küçük kızın üzüntüsünü görüp de yine de içindeki fırtınaları saklayıp onu mutlu etmeye çalıştığı an… İşte duygu selinin bedenimi sardığı o ilk an, tüylerim diken diken eden o sahne aklımdan bir türlü çıkmıyor. Elbette filmin acıklı yönleri olduğu kadar içinizi sıcacık kaplayacak sevgi dolu sahneleri de vardı. İlk aklıma gelen ise filmin adından da anlaşılacağı üzere ateşböcekleri. Kardeşler evsiz kaldıklarında Seita bataklık arasında küçük bir barakayı evleri haline getirmişti ve akşamları yattıklarında ateşböcekleri muhteşem ışıklarıyla parıldamaya başlamıştı. O küçük kızın onları hayranlıkla izlemesi ve ateşböceğini eline alması o kadar özel bir andı ki anlatamam. Hissettiklerimi anlayabilmeniz için küçük kızın gözlerindeki o ışığı ve neşeyi görmeniz gerekir. Kardeşini elinden geldiğince mutlu etmeye çalışan Seita ile birlikte denize gidip eğlenmeleri de bir o kadar neşeli sahneleden biriydi bence. Ta ki geçmişten bir kare gelene kadar. Annesinin onları deniz kenarında beklemesi ve yemeğe çağırması. O zaman da açlardı şimdi de ancak artık onları yemeğe çağıran bir anneleri yoktu. O aile karesinden geriye yalnızca ikisi kalmıştı ve artık yapayalnızlardı bu acımasız dünyada. Başlarına gelenler yetmezmiş gibi bir de evlerinde kaldıkları halaları onlara aşağılık mahlûklarmış gibi muamele ediyordu. Bu onların suçu bile değildi, onlar da evlerine anneleriyle birlikte olmak istiyorlardı. Aklımın ermediği konu ise o kadının yaptıklarında insanlık neredeydi? İnsanlık demişken de filmi izlerken tek düşünebildiğim yanı başımızda gerçekleşen savaş ve oradaki çocuklardı. İster Japonya’da ister Suriye’de veya dünyanın öbür ucunda olsun savaş gittiği her yere felaketi de beraberinde götürür. Oradaki çocuklar da Seita ve Setsuko’dan farklı değil, onlar da bu felaketin içinde savrulup gidiyorlar. Hayatta kalabilenler ise ya başka ülkelere gönderiliyor ya da orada kalmaya mahkûm ediliyorlar. İşte insanlığın bittiği nokta ise bizim bütün bu gerçekleri bile bile hiçbir şey olmamış gibi hayatlarımıza devam etmemiz. Aynen filmde halalarının onlara davrandıkları gibi biz de burada yaşamaya zorunda bırakılmış insanlara öyle davranıyoruz. İnatla savaşın korkunç yüzünü görmeyi reddediyoruz. Şimdi tekrar soruyorum insanlık öldü mü? Neden hala aynı şeylerin yaşanmasına izin veriyoruz? Tarih tekrar ediyor ve insanlar hala aynı durumlara düşüyor. Bu film bende çok derin bir iz bıraktı. Belki şu anda elimden pek bir şey gelmiyor olabilir ama bunu izledikten sonra kalbiniz size zaten doğru olanı yaptıracaktır. Peki neden ateşböcekleri seçilmiş? Belki de gecenin karanlığında küçük ışık parçacıkları gibi onlara da savaşın karanlığında umut ve neşe parçacıkları olmasındandır. Cılız ve küçük bir ışık ama yeterli. Bir çocuğu mutlu etmeye yetecek kadar. Seita kardeşine ‘’Ne yapıyorsun?’’ diye sordu. Setsuko ise ‘’Mezar yapıyorum. Annem de mezarda. Halam söyledi. Annemin öldüğünü ve şimdi mezarda olduğunu söyledi. ’’ diye cevap verdi. Ve bir sessizlikten sonra Setsuko abisine sordu masumca ‘’neden ateşböcekleri bu kadar çabuk ölmek zorunda?’’. Verilebilecek bir cevap yoktu buna. Tekrar bir sessizlik çöktü, bu seferki hüzünlü bir sessizlikti. Ne mi oldu sonunda? Tabii ki de ikisinin de o masum yürekleri ve bedenleri bütün bunlara dayanamadı. Setsuko açlıktan ölmeden saniyeler önce Seita yemek bulup getirmiş ve ona yedirmeye çalışmıştı. Ama artık her şey için çok geçti. Setsukonun küçük bedeni artık yaşamıyordu. Ben ise o an ne kadar ağladığımı anlatamam, son bir çabanın boş olduğunu görmek beni kahretmekle kalmamış boğazımı ağrıtacak kadar ağlatmıştı. Ve sonra Seita ise bir tren istasyonunda diğer savaş kurbanı evsizlerle birlikte sersefil bir şekilde öldü. Ayağa kalktığında ise kardeşi onu bekliyordu ateşböceklerinin arasında. Ve onlar sonsuzluğa adım atarken film de burada son buldu. Bense bir ton değişik duygu içinde boğulmuş bir şekilde ağlıyordum. Bu filmi de anlatmayı tam da bu yüzden istedim, bende bıraktığı bu derin izden dolayı. Zelal İrem ALDAĞ TAKAHATA, İsao, Ateşböceklerinin Mezarı, 1988 Şimal BİNİCİ 21302539 TURK- 101 /061 09.12.2014 Neşe ÇETİNER AŞKLAR, HAYALLER VE GERÇEKLER Her türden kitabı okumayı sevmemin yanında, özellikle insana dair hayalleri ve gerçekleri psikolojik bir kurguyla işleyen eserler, hep daha çok ilgimi çekmiştir. Kendi hayatımızda olup bitene, başka pencerelerden bakmanın ve yaşamın değerini bir de onların dilinden dinlemenin, kişisel gelişimimize katkı sağlayacağını düşünmekteyim. Türk edebiyatının önemli kalemlerinden Sabahattin Ali’nin Kürk Mantolu Madonna adlı romanı tam da böyle bir kitap olarak; bir aşk öyküsü üzerinden insanı, insan olma yolculuğundaki detaylarda sarsıcı düşüncelere itmekte ve insana bulunduğu yeri, kim olduğunu, kimlerle olduğunu, ne yaptığını, nasıl yaptığını sorgulamaya yöneltmektedir. Bana göre sorgulamalar, hayata bağlı kalabilme sebeblerimizi aramak için gereklidir. Bu sebepleri ararkende, sanırım herkesin yolu bir gün aşk ile kesişecektir. Çünkü hepimiz anlaşılabilme ihtiyacımızı, bizi tamamlayacağına inandığımız biriyle karşılayarak, yaşamımızın anlamına kavuşmayı amaçlarız. Anlaşılabilme ihtiyacını, Sabahattin Ali’ nin kendi hayat öyküsünde de görmekteyiz. Benim edindiğim izlenim; onun hayata karşı aktif ve heyecanlı bir duruşa sahip olmasına rağmen, iç dünyasındaki yalnızlık ve kendini bir yere ait hissedememe ikilemleriyle yaşamını sürdürmüş olmasıdır. Bu ikilemlerden ise, onun gittiği her yerde ve yaptığı her eylemde aslen yoldaşını ve duygudaşını arayarak, varlığını bulma çabasında olduğunu anlamaktayım. Öğretmenliği döneminde, Bakanlık tarafından Almanya’ya gönderilen yazarın, orada tanıdığı ve aşık olduğu kadınla yaşadığı ilişkinin, kendi üzerindeki etkisinin bir izdüşümü olduğunu düşünebileceğimiz eserde; Sabahattin Ali’nin kişiliğini, kitaplara ve sanata olan düşkünlüğünü, kendi yaşadığı yalnızlık ve yabancılaşmanın örneklerini de bulabilmekteyiz. Romantik ve heyecanlı bir anlatım diline sahip hikayede genç bir erkek, Raif Efendi ve Maria Puder karakterleriyle verilen insan ilişkileri; bizleri düşünce ve duygu boyutunda melankolik bir şekilde kavramaktadır. Hassas, içe dönük, yalnız, insana