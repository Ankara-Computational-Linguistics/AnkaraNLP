ve tepkiler birer gölgeye dönüşmüş ve etrafımı sarmıştı? Düşünüyordum, mantıken bu gölgelerin hepsini ben oluşturduysam neden içimde kalmayıp koyu, boğucu hatta yaşam enerjimi sömüren gölgelere dönüşerek çevremi sarmışlardı ki? Tam o sırada imdadıma bir zamanlar okuduğum bir kitaptan bir cümle yetişti. “Kimi polis korkusundan, kimi geçim derdinden, kimi de utangaçlıktan gölgeler yaratmıştı kendine.”(Livaneli, 61). Bu, Cumhuriyet Dönemi yazarlarının kendi adlarını kullanmak yerine müstearlarıyla eser yayımlamaları için söylenen bir sözdü. Buna rağmen kendi durumuma yakın gelmişti. Belki polis korkum ya da geçim derdim yoktu. Hatta eser bile yayımlamıyordum sonuçta ama aynı onlar gibi ben de kendi gölgelerimi yaratmıştım. Fakat bir fark vardı: Onlar kendi hür düşüncelerini güvenli bir şekilde aktarmak için bu gölgeleri kullanıyorlardı; Benimse bu gölgeleri oluşturmaktaki amacım kendimi korumaktı. Gölgelerin, benim yarattığım gölgelerin, beni boğmasındaki temel sebep buydu. Tamamen sahtelerdi. Kendimi toplumdan, diğer insanların eleştirilerinden koruma biçimimdi bu benim. Onların benden beklediği şekilde cevap vermiş, beklenen şekilde davranmıştım hayatımda. Bu ben değildim, sadece benim müstearımdı. Bir noktaya kadar beni korumuş olsa da bu gölgeler, belli bir yerden sonra etrafımı o kadar yoğun bir biçimde sarmışlardı ki boğulmaya başlamıştım. Kendimi ifade edememek, harici beklentiler üzerine kurulmuş bir kişilik beni öldürmeye başlamıştı. Bundan kurtulmalıydım. Siz olsanız ne yapardınız? Günlük hayatınızda daha mı doğal davranırdınız? Emin olmamakla birlikte çoğu insanın bu durumda böyle bir cevap vereceğini varsayıyorum. Bana fazla klişe bir cümle gibi geliyor. Ayrıca bu kararı alıp anında günlük yaşantısında bu şekilde davrananı da henüz göremedim çünkü oldukça radikal bir karar kanımca. Fakat ben kendim için doğru olan kararı biliyordum. Nasıl bildiğimi bilmiyorum ama farkındaydım. Benim bu çukurdan kurtulmamın tek yolu yalnız kalmamdı. Benden beklenen şekilde davranıp, gölgelerimin ardında saklanıp boğulmaktansa, bu şekilde davranmamı bekleyen insanlardan uzaklaşmalıydım. Öyle de yaptım. Çevremdeki çoğu insanla arama mesafe koydum. Zamanla azalan gölgelerle birlikte ellerimi ve sonrasında kendimi net bir biçimde görmeye başlayabildim. Sonunda. Sonunda kendim olabilmiştim. Gölgelerimden, beni dipsiz bir çukura çeken gölgelerimden, kurtulabilmiştim. Her ne kadar acılı bir süreç olduysa da sonunda ulaştığım rahatlık hissi hepsine değerdi. KAYNAKÇA Livaneli, Zülfü. Gölgeler. İstanbul: Doğan Kitap. 2018. Baskı. Hilmi Can SAĞLAM Diba Dilsiz21401577 TURK101-44Kuralsızlığın KuralıCumhuriyet Dönemi Türk Edebiyatı’nın yetenekli modern hikâye yazarı Haldun Taner’in Şişhane’ye Yağmur Yağıyordu kitabı okuyunca neden hikâye türünde bir duayen kabul edildiğini kesinlikle anlarsınız. İki bölüm ve on bir hikâyeden ( Sonuç –Epilog – Sonucun Tepkileri hariç ) oluşan bu eser şimdiye kadar okuduğum en iyi hikâye kitabıdır. Kitabı okurken hem Haldun Taner’in bilgi seviyesine hem de görgüsüne tanık oluyorsunuz. Aslında bu kitabı okurken yazarın hayatının ufak kesitlerine şahit olmuş hissine kapıldım. Sanki Haldun Taner ile Cihangir’in ara sokaklarındaki salaş bir kafede oturmuşkahvelerimizi yudumlarken konu konuyu açıyor ve farklı zamanlardaki farklı anılarını kendi ağzından dinliyorum. Belki de anlatımındaki içtenliği bana böyle hissettirdi ama kesinlikle Taner’in benzersiz yeteneği tartışılamaz. Aslında bu kitabın beni bu kadar kendisine çekmesinin, kendisini üç kere okutmasının -kesinlikle ben üç kere okumadım kitap kendini okutturdu- nedeni ortaokul dönemlerime kadar dayanıyor. O dönemlerde neredeyse herkeste bir şiir yazma tutkusu vardı fakat benim tutkum hikâyeydi. Sürekli üç dört sayfalık hikâyeler yazar bunları aşırıbetimlemelerle süslerdim. Yıllar sonra kitaplarımın arasında rastlayınca istemsiz biçimde acaba devam etmeli miydim diye sordum kendime işte o gün Haldun Taner’in bu eserini ikinci kere okumaya karar verdim, hatalarımı bir duayenin kalemi sayesinde gördüm daha doğrusu hikâyedeki hatasızlığı, kuralsızlığın kuralı… Hikâyenin ‘ben’ olduğunu ‘benim’ olduğunu her şeyin içimden gelen şekilde olması gerektiğini işin ustasından öğrendim diyebilirim. Haldun Taner’le hiç tanışma şansım olmasa da o benim öğretmenim oldu. Kalemi yönüm oldu. Bu kitabın içeriği hakkında söylemek istediğim şeylerden ilki Taner’in yerli yerinde muazzam tespitleri olacaktır. Bir bakıma ‘ İşte bu! ’ dedirten çoğu insanın duygularına tercüman olan bu tespitlerin en başında Fraulein Haubold’un Kedisi adlı hikâyenin ilk sayfasındakiinsanların kötü niyetleri ve temiz kalplilikleri hakkındaki satırlar geliyor. Açıkçası tam olarak benim bu konu hakkındaki düşüncelerimi kaleme dökmüş. Aynı zamanda aynı hikâye birçok farlı tespit de içeriyor, fakat diğer çoğu hikâye kitabında olduğu gibi okuyucunun gözüne sokmuyor. Yorumu okuyucuya bırakıyor. Bunun bir güzel örneğine kitap ile aynı adlı hikâyede rastlayabilirsiniz. İçeriği hakkında bahsetmek istediğim bir diğer şey ise anlatım tekniklerinin özgünlüğü. İlk okuyuşta sadece sohbet tadında hissedilse de, ikinci okuyuşta altındaki bilgi birikimini kuralsız kuralları hissedebiliyorsunuz. Mesela Bir Eczanenin Akşam Müşterileri hikâyesindeki profesyonellik dikkatli bir okurun gözünden kaçabileceğine inanmıyorum doğrusu. Bir diğer ilgi çekici bulduğum nokta kesinlikle Ablam adlıhikâyedeki içtenlik ve açık sözlülüktür. Çıplak ayak yürüyen bir kız gördüğünde oluşturduğu ön yargıyı hiç gizlemeden, bakış açısının yanlışlığını anladıktan sonra bile gerçekleri açıklamaktan çekinmemesi Haldun Taner’e hayranlığımı bir miktar daha arttırdı. Aynı zamanda Ablam hikâyesini okurken kendimi âdeta o ortamda, aynı okulda gibi hissettim. Bu eserle ilgili sıkıntı kategorisine sokulabilecek tek durum kitabın dili olabilir. Dildeki çok olmasa da ağırlığıve çağdaş Türkçe kelimelerin her sayfada etkili kullanılmaması olabilir. Fakat bu Haldun Taner’den kaynaklanan bir durum değil zira kitabın ilk basımının 1970 yılında olduğunu düşünürsek fazlasıyla modern bir Türkçe kullanıldığını görebiliriz. Kitabın daha doğrusu anlatımın orijinalliğinin korunması açısından da kitabın aşırı bir sadeleştirmeye maruz bırakılmamasının doğruluğu tartışılmaz. Bu kitabı her okuyuşumda, her sayfasından ayrı ayrı keyif almış bir okur olarak büyük bir içtenlikle söyleyebilirim ki Şişhane’ye Yağmur Yağıyordu; modern Türk hikâye tarzını görmek, kendi yeteneklerini geliştirmek veya sadece güzel bir hikâye kitabının tadına varmak isteyen herkese tavsiye edeceğim etkileyici bir eserdir. Halil Kerem AYDIN Her Şeyden Önce Tüm zamanların en önemli problemi ve en yetkili anahtarı öncelik belirleme süreçleri olmuştur. Geçmişten günümüze tanınan insanların başarı öykülerine ve başarısız insanların hayal kırıklıklarına baktığımız zaman açık bir şekilde görebiliriz ki öncelik kavramı hayatımızdaki dönüm noktalarında karşımıza çıkan altın bir şans aynı zamanda zehirli bir talihsizlik olmuştur. Yan etkilerini ilk andan itibaren belli eden sıradan talihsizliklerin aksine hayatımızın sonuna kadar meçhul zamanlarda nükseden zehirli talihsizliğin kaynağı önceliklerimizi belirleyememek yahut yanlış belirlemektir. Mario Puzo’nun yazdığı “Godfather” romanı 1972 senesinde uyarlayan ve beyaz perdeyle buluşturan yönetmen Francis Ford Coppola , önceliklerini belirlemekte son derece başarılı ve hiçbir zaman bu önceliklerin yerini karıştırmayan, İtalyan asıllı, New York’ta yaşayan bir mafya babasının hayatını en ince ayrıntılarıyla seyirciye sunuyor. Eserde, ünlü oyuncu Marlon Brando’nun canlandırdığı Don Vito Carleone karakteri her ne kadar mafya babası olarak lanse edilse de aslında ailesinin refahı için üstüne düşen vazifeleri eksiksiz yerine getiren ve bu vazifelerin sonucunda yakasına yapışan sorumlulukları son derece soğukkanlı bir şekilde üstlenen ideal bir aile babasıdır. Hepimizin geleceğe dair büyük hayalleri ve bu hayalleri gerçekleştirmek için güzel planları vardır. Fakat bu planları elerken elimizde tehlikelerden arınmış, korkularımıza yenik düşme ihtimalimizin en az olduğu planlarımızın kalmasını hedefleriz. Don Vito Carleone bu düşüncenin aksine ailesine son derece kaliteli ve refah seviyesi yüksek bir gelecek inşa edebilmek uğruna kendi refahından, korkularından vazgeçmiş ve tehlikeli bir yola baş koymuş bir aile babasıdır. Gerçekçi olacak olursak soygun, rüşvet ve hatta katliam hiçbirimizin hoş karşılamayacağı başarıya ulaşma yöntemleridir. Peki ya bu ayıplanan icraatlar öncelik listemizin başında gelen ailemiz için gerçekleştirilecekse? Hali hazırda yaşadığımız mülteci sorununa da bakacak olursak, mülteci olmak Türkiye gibi merhametli ve misafirperver vatandaşlarıyla ün salmış bir ülkede bile düşmanımızın dahi başına gelmesini arzulamayacağımız bir vaziyettir. Acaba asıl suç kanunların belirlediği ilkelerin dışına çıkmak mıdır bu durumda yoksa kanunların görmediği biri olarak yüksek kaliteli bir yaşamı, uğradığımız haksızlık kadar hak talep ederek elde etmeye çalışmak mıdır? Ben de önceliklerimiz doğrultusunda başarıya giden her yolun mubah olduğunu düşünen o bencil insan kitlesinin bir üyesiyim aslında. Çok güzel bir aileniz ve birbirinden neşeli çocuklarınız olduğunu fakat o çocuklarınızın gülüşünüzü gece de görmenize olanak tanımayan, elektrik dağıtımından faydalanamayacağınız bir eviniz olduğunun düşünün. Hayatınızdaki en önemli önceliğinizin aileniz olması ihtimalini varsayarak konuşacak olursak, hayattaki en önemli önceliği sabah erken uyanıp ilkbaharda açan çiçeklere şarkılar söylemek olan bir insanın başka insanların kararları yüzünden gözlerini kaybetmesiyle aynı hayal kırıklığı diyebiliriz sanırım. Veya o çiçeklerin bir daha hiç açmayacak olması da denebilir bu duruma. Kabullenmek yerine çocuklarınızın neşeli suratlarını gece de görmek isterdiniz bittabi. Tam da bu noktada öncelikler işin içine giriyor. Yüzünüzde oluşan, kabullenişiniz ve mevcut olana şükredişinizin oluşturduğu tebessüm gece yerini şeytani bir hüzne bırakıyor. Hüzün ve öfke birleştikleri zaman ateş ve barutun dahi kaçacak delik arayacağı felaketler doğurabiliyor. Yer altı dünyasında erkeklik gururu ve onuruyla tanınan Don Vito Carleone herkesi bir kez daha ters köşeye yatırarak “ailesiyle vakit geçirmeyen bir erkek, asla gerçek bir erkek sayılmaz.”(Godfather,1972) repliğiyle asıl önceliğinin erkeklikten ziyade ailesi olduğunu ve üstüne üstlük erkekliğinin temelinin ailesiyle vakit geçirmesi olduğunu izleyicilere söylüyor. Önceliklerimizi doğru belirlersek hangi hayali hangi yöntemle elde edeceksek edelim saf mutluluğa ulaşmamız kesinleşmiş oluyor. Kimin ne düşüneceğinden ziyade önceliğimizde olan kişilerin önceliğimizde olan mutlulukları yaşaması bizim yegâne mutluluk kaynağımız olduğundan ötürü yazımın başında da belirttiğim gibi önceliklerimizi gerçekleştirmek uğruna başarıya giden her Halil Kerem AYDIN yol içinde yer aldığımız toplumun, geçmişten günümüze süre gelen etik unsurları ve kişisel vicdani duygularımız göz önünde bulundurularak seçildiği sürece mubahtır. Furkan Şahin DELİLİK ve DÂHİLİK İçinde bulunduğumuz evren için nasıl ki sınırı ve sonu yok diyebiliyorsak esasında hemen her olayda ve durumda sınırların kaybolduğu ve geçişlerin hüküm sürdüğünü gözlemleyebiliriz. Öte yandan geçişlerin de sınırların yok olduğu bir düzende iki zıt şey arasındaki ince çizgi de bizleri düşüncelere sevk eder. Bir an durup anlamaya ve düşünmeye başladığımızda yaptıklarımızın ve yaşadıklarımızın ne kadar da birbiriyle ilintili olduğunu ve birbirine taban tabana zıt olayların, fikirlerin nasıl da sanki çok yakınlarmış gibi beraber hizaya durduklarını gözlemleriz. Kimi yerde öyle olaylar yaşarız ki zamanın o anlık değişimlerinde bile birbirinden çok karşıt kararlar hâsıl olur. Tüm bu sınırlardan yoksunluğun, zıtlıkların da birbiriyle kancalarla bağlanmış halkalardan oluştuğu ve hayatın aslında halkalara değil kancalara bağlı bir düzende meydana geldiğini bilmek beni çoğu zaman şaşırmaktan alıkoyar. Hatta kimi zaman oksimoronların bile zıt iki kavramlardan oluşmayabileceği fikri düşünce dairemde oluşur. Bazen de deliliğin dâhilikten, cehaletin bilgelikten hudutları keskin olmayan belki de birbiriyle sımsıkı dost olan kavramlar oldukları fikri belirir zihnimde. Dali’nin müzesini gezerken de bu altyapı bana eşlik etti. Dâhi kabul edilen birinin neden kimi zaman da deli sıfatıyla yan yana koyulabildiği, beni farklı düşünce iklimlerine sürükledi ve tabloları, duvar resimlerini incelerken bu iklimin getirdiği rüzgâr bana refakatçi oldu. Tüm sanat eserlerinde de hem dehadan hem de ancak bir delinin elinden çıkabilecek resimlerde de aslında bir ortak yön olduğunu keşfettim. İşte bu yönü ile Dali’nin, neden özgün olduğu ve eski çağlarda yaptıkları gösterilse sürrealizmin ve kendisinin nasıl da ayaklar altına alınacakken günümüzde yüceltildiği ve bir ekol kabul edildiği açıklığa kavuştu. Bu yön ise birbiriyle alakasız ve akıl ile izah edilemeyecek şeylerin nasıl da dehanın pırıltılarıyla 1 bezenerek insanlığa mâl olabileceğiydi. İşte bu şekilde, tüm resimlere yansıyan bu altyapı müze boyu beni çok farklı kıyılara sürükledi. Diğer yandan, beni hem şaşırtan hem de bir hayli hayrete düşüren resim, dehanın ve deliliğin yetenekle olan birleşiminden vuku bulmuştu. Sadece rastgele atılmış ayak darbelerinden ibaret gibi gözüken o resim, dikkatli bakıldığında dâhiliğin ve o akıl almaz yeteneğin birleşiminden başka bir şey değildi. Deli saçması kabul edilebilecek o gelişigüzel darbeler, anlamlı bir bütüne dönüşünce ancak bu kadar etkili olabilirdi. Büyük müzisyen Beethoven’ın siluetine dönüşmüştü, o anlamlı darbeler nasıl da yerini bulmuş ve bir bütünlük arz etmişti. Sadece bu resimde değil, daha pek çok yerde aklın tahayyül sınırlarını bugün bile zorlayan, yaratıcılığın ve orijinalliğin adeta dans ettiği bu müzede, böyle bir dehanın aşk ile olan münasebetinden ortaya çıkan tabloya da tutulmamak içten bile değil. Dali biricik aşkı olan Gala’yı pek çok yerde resmetmişti ama onu Retro perspektifle harmanladığı meşhur tablosu bir başkaydı. Her ne kadar Dali’nin ilham kaynağı olan ve birçok resminde görülen o gizemli kadın, bu resimde o dünyanın, ayın, gezegenlerin şekilleriyle birlikte sonsuza ve sınırları olmayan bir evrenin serüvenine atılıyordu. 2 Müzede girişten çıkışa kadar hemen her yerde hem anlamsız gelen hem de aklın ve daha birçok şeyin iç içe geçtiği birçok eser bizlere eşlik etmişti. Bu iki tablo kadar beni üzerinde düşünmeye sevk eden daha onlarca eser, o kaleden bozma müze binasında, herkesi çepeçevre sarmalıyor. Uzun kuyrukların, içerdeki hengâmenin içinde Dali’nin sanatına, dehasına, kimi yerde delilikle ortaklaşa zikredilen yaşamına ve en önemlisi tüm bunların harmanlandığı o muhteşem portrelere, duvar resimlerine kendinizi kaptırmamak içten bile değil. Son olarak da delilik ve dâhilikten hangisinin sizi galebe çaldığını keşfetmek için bu İspanya’nın Fransa sınırındaki muhteşem tiyatro müzesini mutlaka gezin ve Dali’ye kulak verin: “Bir deliyle benim aramda tek bir fark var. Deli aklının yerinde olduğunu sanır. Bense deli olduğumu biliyorum.” Kaynakça Dali, S. Galatea of the Spheres. http://www.bbc.com/turkce/haberler/2016/05/160525_vert_cul_optik_iluzyon_resimler Dali, S. Cabeza de Beethoven. http://www.todocoleccion.net/postales-arte/cabeza-beethoven-salvador-dali~x15503441 3 2 İREM IŞIK 21703506 27.10.2017 tarihinde erişildi. http://www.fotografturk.com/iki-cay--p289867 ÇAYLAR BENDEN Kulakları sağır edecek bir gürültü, gözleri kör edecek bir toz duman... Mart 2016 Kızılay Patlaması sonrası milletçe uyandığımız ilk sabah, 14 Mart sabahı. Kulaklarım ölenlerin isimlerini radyolardan işitmeye devam edecek, gözlerim yetip bitmeyen saldırılarda yitip giden canları televizyonlardan izleyecek kadar sağlam.Etrafıma bakınıyorum.Kulakları sağır, gözleri kör insanlar arıyorum ama bulamayınca anlıyorum meğer onlar artık aramızda değil. Vücumda bir yer acımaya başlıyor, yerini yokluyorum. Bakıyorum elim sol göğsümün üzerinde. Anlaşılan beni sadece kalbimden vurmuş patlama. Göğsümün üzerinde olmayan elimi telefona uzatıyorum. Sosyal medya platformlarında her yer kırmızı. Ölenlerin kanları hala yerde, kalanlarsa kan kusuyor. Derken gözlerim birden bir cümleye takılıyor, idrak etmekte zorlanıp üç dört kez aynı yazıyı okuyorum. Bir iki dakika sonra liseden arkadaşımın, Ozancan abimin, vefatını güç de olsa idrak etmiş bulunuyorum. Kalbimdeki sızı öyle büyüyor, katlıyor ki kendini, dünkü hiçbir şeymiş, diyorum. Ateş düştüğü yeri yakarken, ben o yangında her geçen saniye kaybolmaya devam ediyorum. İşte bu yazıyı ne kaybettiği abisini ne de kendisini bir daha bulabilmiş biri olarak yazıyorum ki zaman bugünün dünle, yarınınsa bugünle aynı olmasına asla izin vermiyor. Çok karamsar gözükmek de istemem ama genelde bugünler dünden, yarınlar da bugünden daha sancılı oluyor. Çünkü kayıplarımız, sonrasında defalarca arayıp bulamadığımız nice kayıplarımız, birikiyor, birikiyor. Bize İki Çay Söyle’de Elif Key daha ilk satırlarında buna “tıpta büyümek dendiğini”ni ( Key 14) biz okurlarıyla paylaşıyor. TURK101 1 İREM IŞIK 21703506 Tıpta büyümek denirmiş, iyi hoş da kaybettikçe insan nasıl büyür? Zamanın alıp götürdüğü nice değerde ve değerlilerde bir parçası giden, gittikçe küçülen bir ben miyim? Küçüldük küçülüyoruz. Miadını dolduran yalnız “anneannelerin laylon Pazar çantaları” (Key 12) değil. Birbirimize olan sevgimiz ve hatta saygımız da her geçen gün yokluğunu hissettiriyor. Birbirimizi sevmeyi unuttuğumuzdan beridir çocukluğumuzun kokulu silgileri kokmuyor. İnsanların birbirine olan tahammülü minimum düzeyde, herkes kavgaya hazır bir halde pimin çekilmesini bekleyen bombalar gibi. O yüzden birbirimizi birbirimizden korumaya çalışıyoruz sanırım. Kimse bir başkasının kendi alanına girme ihtimalini bile hoş karşılamıyor, metrelerce öteden çizdiğimiz sınırlar ve ördüğümüz duvarlar var. Uzun masalar kurup yemek yediğimiz köy meydanları yerine artık bir porsiyonluk çorbalarımızı kaşıkladığımız camekan balkonlarımız var, sınırları net. Sevgiler - eğer hala kaldıysa- karşılıklı ve sadece bazı insanlara karşı. Sevmek için karşıdan beklenen şey yalnızca sevgi değil ne yazık ki.İnsanlar sadece sevgiden daha fazlasını verebilecek insanları seviyor ya da sevmeye layık görüyor. Tükenen sevgiler saygıyı da tüketmiş olmalı ki insanlar birbirinin gözünde böylesine kıymetsizleşiyor. Önce yaşarken kıymetsizleşiyor sonra yaşamaya değdiği düşünülmeyecek kadar. İşte canlar bir bir böyle yitiyor. Kayıpların yerini bazen yakılan bir mumun, bazen bırakılan bir çelengin, bazense okunan bir Fatiha’nın doldurması bekleniyor. Birkaç gün dolduruyor, sonrasında dolduracak bir yer de kalmıyor zaten hayatlarımızda. Bayram sabahlarına yataklarının ucunda birer çift yeni ayakkabıyla uyanan çocukların o ayakkabıları artık ayaklarına olmuyor. Babalar yeni ayakkabılar alıp ayak uçlarına koyacakken yataklarının, baş uçlarına çiçekler koymaya başlıyor, feryatlar figanlar eşliğinde. Gözyaşları akıtılıyor denizleri dolduracak ama bir türlü gidenlerin yerini dolmuyor. Bütün insanlık çok üzülüyor ama yine kendisi insanlığı üzmeye devam ediyor. Çünkü insanlığın en zayıf taraflarını yine en iyi o biliyor. Zayıf tarafımız bazen Özgecan, bazen Ozancan oluyor. Sanırım insan zayıf taraflarının üzerine gitmeyi seviyor çünkü tam da bu şekilde “büyüyor”. Büyümek biyolojik bir gereklilik madem, eksilerek değil yükselerek büyüyelim artık. Birbirimizi henüz tam da kaybetmemişken, ve kaybettiklerimiz kazandıklarımızın boyunu henüz tam da aşmamışken tekrar bir araya gelelim. Söz, bu seferki çaylar benden! KAYNAKÇA Key, Elif. Bize İki Çay Söyle. İstanbul: İletişim Yayıncılık, 2015.Baskı. TURK101 2 Erdinç Albayrak Düşünme ve Ezber Üzerine Düşünmek, okumak, sanatla uğraşmak iyidir. Bunu herkes bilir. Eğer neden iyi olduğunu sorarsanız alınacak yanıtı da herkes bilir: İnsanın kapasitesini, dağarcığını, kültürünü genişletir. Gerçekten öyle mi? Yoksa bu bir ezber olabilir mi? Okuduğum kitap Okuma Günleri’nde Proust’un okuma üzerine öne sürdüğü yararlar, zararlar ve bunların sebepleri beni bu sorulara sevk etti. Okuma hakkındaki genel görüş herhalde okurlara bilgi kazandırdığıdır. Bununla birlikte bu bilginin ne tip bir bilgi olduğunu şimdiye dek pek sorgulamadım. Bir roman okuduğumuzda gerçekten bilgi kazanır mıyız? Bir resme baktığımızda nesneleri sanatçının gözünden mi görmüş oluruz? Hayır, dış etkenler bize tecrübe kazandıramaz. Sanatın amacı sosyal dersler vermektir, ama bunu gerçekten başarması mümkün değildir, çünkü ressam ve izleyici asla aynı gözlere sahip olmayacaktır. Proust’un sözleriyle sanatçı “bizi evren karşısında meraksız bırakan çirkinlik ve anlamsızlık perdesini bizim için ancak kısmen kaldırabilir”(Proust, s. 35). Ressam, denizde sallanan bir gemiyi tuvale yansıtır, ama dalgaların gemiye çarptığındaki köpüklerin, geminin ayakta kalma mücadelesindeki güzelliği görmeyi öğrenmek bize kalmıştır. Sevmeyi unutmuş bir adam aşk romanları okuduğunda sevmeyi öğrenemez. Romanlar ona ancak sevginin ne tarafta olduğunu gösterir, uzaktan neye benzediğini betimler. Bu betimlemenin etrafı buğuyla kaplıdır. Kişiyi buğunun içinde sevgi olanaklarını seçebilecek kadar yakına getirir. Sanatın sınırı burasıdır, daha ileriye gelemez sizinle. Sevme iradesi sadece ve sadece kişinin elindedir. Bu bağlamda güzel kitabı güzel yapan özellik şöyle tanımlanmalıdır: “Daha önce farkına varılmamış bir olasılığı ortaya koyabilmek”. Böylece, okur buğunun içinde yeni bir şeyler daha görebilir. Şahsen yazılarda bazen söylenenlerin o kadar da açıkça söylenmesinde yarar görürüm. Konuların ucu açık bırakılması hata olarak görülebilir, ama aslında bu durum okurların hayal gücüne alan bırakır. Yazarın farkına varılmamış bir olasılığı ortaya koyması, ancak okuru düşünmeye itip, okurun bu olasılıktan yola çıkarak başka farkına varılmamışları görmeye başlamasını sağlarsa sanat eseri okurun dağarcığını genişletir ve fayda sağlar. Bu yüzden Jean-Jacques Rousseau’nun şu söylediği yazarlara örnek olmalıdır: “Var olanı göz ardı et ve olmayanı açıkla.” Ne de olsa eserin faydalı olması için koşul budur. Okumanın faydalarını Proust’un şu cümlesiyle toparlamak uygun olacak: “Okuma bizim için, sihirli anahtarları bize kendi derinliklerimizde, içlerine giremeyeceğimiz konutların kapısını açan bir kışkırtıcı olduğu sürece, hayatımızdaki rolü de esenlik getiricidir.”(Proust, s. 39). Peki böyle olmadığı zaman ne getirir? Kışkırtamadığı, harekete geçiremediği insanlarda zararlı olabilir mi? Başta söylediğim gibi insanların aklına bu ihtimal gelmez bile, çoğumuz okumanın faydadan başka bir şey sağlayabileceğini düşünemeyiz. Bu yargıya neden ulaşılmıştır? Tam da bahsedeceğim sebepten: fazla okuyup, az düşünmüştür. Hepimiz senelerce okula gideriz, ancak okul yıllarında gerçekten düşünmeyi öğrenenler sayıca pek azdır, çünkü bilinir ki okul ezbercidir. Proust’un sanatın işlevini belirttiği geçen paragraftaki tümcenin devamını aktarıyorum: “Tersine, okuma bizi zihnin şahsi yaşamına uyandırmak yerine onun yerini almaya yöneldiği zaman ve hakikat artık bize düşüncemizin içsel gelişimi ve kalbimizin gayreti yoluyla geliştirebileceğimiz bir ideal olarak değil başkaları tarafından hazırlanan ... maddi bir şey olarak göründüğü zaman tehlikeli hâle gelir...”(s. 35). Bu tehlike küçümsenecek tehlike değildir; çünkü bu tip okuma yararsız olduğu gibi ezber alışkanlığı oluşturarak kişinin zihnine kilit vurmaya başlar. Bir bataklık gibidir; battıkça kendini kurtarması daha zorlaşacaktır. Ne yazık ki, bu hataya çokça düşülür çünkü bu hataya düşmek için tembel olmak yeterlidir. Bu hatadan sıyrılmak içinse etkin şekilde düşünmek ve çaba sarf etmek gerekir. Düşünerek, mutluluk aramak ve özgürlüğünü kazanmak yerine kitaplarda yazanlara körü körüne inanların sayısı bu yüzden fazladır. Bu kötü alışkanlığın sonunda kişinin zihnen çöküşü gelir. En sonunda bataklığın yaptığı gibi kişinin zihnini yutup onu öldürecektir. Yine de ezbere düşenlere karşı adil olmam lazım. Günümüzde bu hastalığa kendi suçu olmadan yakalanan çok fazla insan var. Çünkü sanat zümresinde bile bu hataya düşenlerin sayısı az değil. Daha kötüsü, bu gruptaki insanlar hastalığı etraflarına yayıyorlar. Bu sanatçıların fark edemediği şey buğuyu en iyi ihtimalle kısmen aydınlatabilecekleri. İnsanlara nereye bakmalarını göstereceklerine nasıl bakmaları gerektiğini söylüyorlar ve kendi eserlerlerinin nüktelerini törpülüyorlar. Bunu müzikle örneklendirmek istiyorum. Örneğin konusu Fazıl Say’ın İstanbul Senfonisi. İnternette Say’ın senfoninin kendinden uzun incelemesi var. Benim için en belirgin hata dördüncü bölümde geliyor. Besteci bu bölümde hangi enstrümanların kimleri ve bu enstrümanların kurduğu cümlelerin ne anlama geldiğini tek tek anlatıyor. Müziğin neredeyse ölçü ölçü üstünden geçiyor. Ne büyük gaflet! Bunu izledikten sonra dinleyicilerin başka şeyler hayal etmesi imkânsızlaşır. Hâlbuki senfoninin amacı tam tersidir: Dinleyiciyi en fazla başlıklarla yönlendirip, anlatılanı ucu açık bırakmak. Böylece, dinleyiciler birbirinden bağımsız şeyler hayal edecektir. Hatta aynı kişi senfoniyi farklı zamanlarda, farklı ruh halleriyle dinlediğinde farklı şeyler hissedecektir. Senfoninin farklı şeylerle bağdaştırılması anlamsızlığına değil, çok anlamlılığına işaret eder. Bu Beethoven gibi türün en usta yazarlarının eserlerini ölümsüz yapan yegâne özelliktir. Keşke Fazıl Say bu kusuru işleyen tek sanatçı olsa. Yönetmenlerin, yazarların, oyuncuların televizyonlarda aynı hatayı işlediğini pek sık görür olduk; sonuçta bunun hata olduğu düşünülmüyor. Bu yazıyı şu dersle bitireceğim: Yaptığımız işin amacının farkında olup, sürekli kendimizi sorgulayarak bu amaçtan sapmadığımızı doğrulamalıyız. Bu zihniyet bizi ezbere düşmekten kurtarır ve yaptığımız işin yararsız ve yapmacık olmasını engeller. Kaynakça 1. Proust, Marcel. Okuma Günleri. Çev. Murat Erşen. İstanbul: Aylak Adam Kültür Sanat Yayıncılık, 2014. Baskı. SÜPER KAHRAMAN FİLMLERİ SİNEMAYI DEĞİŞTİRİYOR MU? Çok fazla sinema filmi izleyen bir insan olmamama rağmen küçükken izlediğim çizgi filmler ve okuduğum çizgi romanların da etkisiyle Marvel ve DC gibi süper kahraman hikâyeleri ve filmleri çıkaran firmaların yaptığı filmleri izlemekten zevk alıyorum. Aslında yaklaşık son on yıldır süper kahraman tarzı filmlerin sinemayı ele geçirdiğini düşünürsek benim gibi sinemadan uzak olup sadece bu tarz filmleri izleyen insan bulmak çok zor olmasa gerek. Peki son yıllarda yılda en az dört tane ve bazen tekrar vizyona giren süper kahraman filmlerinin sinema kültürü üzerinde nasıl bir etkisi var? Çoğu insan süper kahraman filmlerinin sinemayı kötü etkilediğini düşünüyor ve bunun yanında süper kahraman filmleri izleyicilerinin sadece süper kahraman filmlerine gittiğini, diğer tür filmlerle hiçbir alakalarının olmadığını düşünüyorlar. Peki acaba bu düşünceye sahip insanlar yılda kaç kere sinemaya gidiyor merak ediyorum doğrusu. Süper kahraman filmlerinin sinema üzerindeki en büyük etkilerinden biri ortalama bütçeyle çekilen komedi, romantik, drama vb. filmlerin azalmasına sebep olmasıdır. Çünkü, süper kahraman filmleri çok daha büyük bir kitleye hitap ediyor, yediden yetmişe herkes izleyip filmde ne anlatıldığını anlayabiliyor. Günümüzde sinema filmlerinin çoğunluğu ya çok büyük bütçe ile çekilen filmler-süper kahraman filmleri- ya da çok küçük bütçe ile çekilen ama tutkuyla yapıldığı için adı duyulan filmlerden oluşuyor. Örneğin; Marvel’in on yıl önce başlattığı sinematik evreni “sonlandırmasını” -daha dürüstçe söylemek gerekirse yeni bir sayfa açmasını ve süper kahraman filmlerinden daha çok kazanmasını- sağlayacak iki filmi Avengers:Infinity War ve Avengers:EndGame isimli filmlerine ayırdıkları reklam bütçesi dahil toplam bütçe yaklaşık 1 milyar Amerikan dolarıydı ve de gişeden kazandıkları miktar ise yaklaşık 4.8 milyar Amerikan dolarıydı. Tabii ki de bu kadar bütçeyi ayırmasını her stüdyodan bekleyemezsiniz. Ortalama bütçeyle çekilen filmlerin kazandığı para ise bu miktarlara göre çok daha az durumda. Bunun yüzünden ortalama bütçeyle çekilen filmler bitmiş gibi gözüküyor olabilir ancak durum tam olarak öyle değil. Ortalama bütçeyle çekilen filmler aslında tam olarak bitmedi, sadece genel olarak sinemadan çevrimiçi platformlara kaydı. Bu tür filmler genelde Netflix gibi stüdyolar tarafından çekilip kendi platformları üzerinden yayınlanıyor. Neredeyse herkesin evinde televizyon, telefon ve bilgisayardan en az biri bulunduğu ve bu tarz internet platformlarına ulaşmak sinemaya nazaran çok daha kolay olduğu için insanlar bu tarz platformlara üye olup aylık küçük bir ücret karşılığında istedikleri kadar film izlemeyi tercih ediyorlar. İşte sinemadaki ortalama bütçeyle çekilen kaliteli filmlerin azalmasının en büyük sebeplerinden birisinin süper kahraman filmlerinden değil de paralı üyeliklerle film izlenebilen internet platformlarının olduğunu görüyoruz. İnternet platformların etkisi dışında, çağın ve ekonominin etkileri de var aslında sinemanın değişmesinde. Günümüzde sinema ucuz bir eğlence aracı olmaktan çıkmış durumda, insanlar sinemaya gitmek için hem önemli miktarda zamanlarını hem de paralarını harcamaları gerekiyor. Ancak günümüzde eğlenmek için ücretsiz olan çok fazla eğlence kaynağı var, üstelik bu eğlence platformları çok daha kolay erişilebilir durumda. Buna ek olarak, insanlar bu eğlence araçlarını kullanmak için sinemaya gitmek için yaptıkları gibi ekstra zaman ayırmak yerine zaten hiçbir şey yapmayarak boş geçirdikleri zamanlarda kullanabilirler. İş yerlerine veya okullarına giderlerken ya da şehirlerarası bir yolculukta YouTube gibi bir platformdan bir video izleyebilir, çeşitli müzik platformları sayesinde müzik dinleyebilir hatta elektronik kitap okuyucular sayesinde istedikleri kitapları okuyabilirler. Üstelik bütün bunları zaten yapmak zorunda oldukları şeyleri yaparken boş geçirdikleri vakitlerinde yapabilirler. Sinemanın değişmesinin sorumlusu olarak süper kahraman filmlerinin veya herhangi başka bir film türünün gösterilmesi aslında doğru değil. Sinemayı değiştiren şey film türlerinden çok yaşanan çağ ve insanların genelinin beklentisi. “Değişmeyen tek şey değişimin kendisidir.” demiş Yunan düşünür Heraklitos. Zaman ilerledikçe sinema kültürünün tekrardan diğer her şey gibi değişime uğraması kaçınılmazdır. Günün birinde insanlar süper kahraman filmlerinden de sıkılacak ve onların da sonu gelecek, hatta kim bilir belki günün birinde sinema filmlerini felsefi filmler ele geçirebilir. ARDA SERİM Zirveden Dibe Bir YolculukÜnye Sahili'ne benzer bir sahil düşünün. Önünüzde ise katı ile sıvının nazlı buluşmasıyla harmanlanmış eşsiz bir manzara... On adım ilerinizde ise kırmızılara bürünmüş bir hâlde bekleyen meftunu olduğunuz yâriniz var. Ama olmuyor, o kutsal âna, tarihte emsallerine nispet edercesine mânâ dolu o lahzaya erişim mümkün olmuyor. Sebebi ise çok basit: Bağımlılık."Heyecanlı olun!" lafzı tekrar ediliyordu televizyonda, şen şakrak yüzler kendilerini izleyerek pinekleyenlere güzel anlar yaşıtıyordu. Hayatın sillesini tatmış kavruk tayfa ise her zamanki gibi vakitlerini o kare kutu karşısında oturarak geçiriyordu. "Emeklilikten sonra ölümü bekleyecek hâlimiz yok ya efendim, elbette televizyon izleyip günümüzü gün edeceğiz." mantığıyla sevimlileştirilmeye çalışılan bu hareketin esasen ne kadar asosyallik koktuğunu, aslında yaşlıları tabuta götüren yegâne elementlerden biri olduğunu görmemek için kör olmak lazım herhalde. Madalyonun öteki yüzü de var, tabii. Bağımlılık olgusunun hezeyanıyla anneden ayrılan bir evladın tsunamiden kulaç atarak kurtulma çabasını beraber izledik. Finans kaynağı olarak annenin 'biricik'ini seçme ve bataklığa arkadaşlar ile batma dramına yine hep birlikte şahit olduk. Tedarik yüzü görmeyince moraran ve en sonunda kesilmek zorunda olan kolun; bir gün, evet, sadece bir gün madde almayınca kendinden geçen yirmilerindeki bir genç kızın o maddeyi alma pahasına kendini pazarlamasının; yaptığı yasadışı madde ticareti ayyuka çıkınca deliğe tıkılan bir başka gencin öyküsüydü bu. Ulaşılmak istenen bir kap toz yokluğunda 'ihtiyacı olma' güdüsünün harekete geçirdiği eylemler sonucunda okyanusa karışan üç mürekkep damlasıydı bu üç gencin hayatı; 'bir melek'in doğurmasıyla başlayan, 'bir direk'in ev sağlamasıyla devam eden, 'bir kırbaçlı şeytan'la sona eren."Bir kazananımız var, Sara!" nidası inliyordu teyzemize gösteriye çıkacağına dair sahte bir telefon gelmesinden ve bu gösteride giymek istediği kırmızılı elbiseye sığmak için aldığı zayıflama haplarından sonra. Şizofreni hastasının psikolojisini aratmayan bir psikolojiyle kendisine yeni bir dünya kurmuş ve eski dünyayla irtibatını tamamen kesmişti. Zayıf olacağı günlere ithafen bu haplar için "Uyanmak için güzel bir sebep, yarını çok güzel gösteriyor." cümlelerini zikretmişti, ama bilmiyordu ki böyle olacağını. Zayıflamıştı, artk kocasının çok beğendiği kırmızı elbiseye sığabilir ve gösteriye çıkabilirdi. Tek bir şey eksikti, zihni. Televizyonda, arzuladığı kendisini görüyor, provasını yaptığı cümleleri şimdi televizyonda dile getiriyordu. Ama o da ne?Seyirciler "Bizi besle, Sara!" diyorlardı. Sara'nın sağlıklı düşünme yetisini elinden alan, onun sosyal hayatını çalan, onun iyi bir anne olmasına izin vermeyerek çocuğunu da kendisinden kopartan, onu bir deri bir kemik bırakan bu gösterinin seyircileri, şimdi de kendilerini beslemesini istiyorlardı. En sonunda, 'rüyaları' ona ihanet etti ve uzun bir 'ağıt'tan sonra attı kendisini sokaklara. Gözünü açtığı ilk yer bir hapishane, hapishanenin aynasında hem madden hem mânen sömürülmüş bir dişi beden...Gölgeler arasından bir keman sesi yükseliyor, her bir notası benliğimi parçalıyor. 'Bir rüya için ağıt' olduğunu bilmeme rağmen gerçekliğim meşruiyetini kaybediyor, soğuk soğuk terliyorum. "Bir film" diyorum, "Bir film nasıl olur da kalkan gibi irademi delip geçip hücrelerimin renksiz pınarlarında volta atabiliyor?Beni nirvanada hissettirirken nasıl en dibe inip umarsız bir çocukken çizdirdiğim kaşımı bana anımsatabiliyor?"Son olarak, bu filme dayanarak şunu söyleyebilirim ki filmlerin tüzel kişiler ekseninde herhangi bir algı operasyonunda kullanılabileceği gerçeği şahsım nezdinde ayyuka çıkmıştır. Zira yukarıda muhtevasından birkaç dem sunduğum ve hassasiyetle yorumunu yapmaya çalıştığım film bünyeme fazla geldi ve günlerce filmin etkisinden çıkamadım. Sevgi kelebekliğinden sonsuz depresifliğe yoğrulan bu yüz dakikalık yolculukta oyuncu ve yönetim kadrosunu tebrik az kalır şüphesiz. İzleyelim, izletelim, dünyada mutsuz insan kalmayasıya kadar.Saim ERÇOLAKAlkım Deniz Sarıkaya Paris ve Bir Hayal Çok değil, daha bir gün önce ölmeden önce yapmak istediklerim listesinden ilk maddenin üstünü çizdim: Eyfel Kulesi'nin tam altına uzandım. Eğer böyle bir listeniz varsa ve henüz hayallerinizi gerçekleştirmeye başlamadıysanız, bunun tarifi zor bir his olduğunu söylemem gerek. Çünkü aylarca, hatta belki yıllarca bir konu üzerine düşünüp planlar yapıyoruz ve belki de bunların gerçeklikten çok uzak olduğunu sanıyoruz. Kimi zaman bu hayallerin başka dünyalara ait rüyalar olduğuna inanıyoruz, bunu kabullenip hayatımıza bu şekilde devam ediyoruz. Benimki de yaklaşık sekiz yıldır “belki uzak bir gelecekte” gerçekleşebileceğine inandığım bir hayaldi. Bu sebeple dün orada, bu hayal nihayet gerçek olduğunda hayatta düşlediğimiz her şeyin bir şekilde gerçekleşebileceğini hissettim. Çok güçlü ve rahatlatıcı bir histi bu. Şimdiyse uçakta, yeryüzünden yüzlerce metre yukarıda, çocukluğumda hayallerimi süsleyen şehirden, Paris'ten ayrılıyorum; hayatımın sıradan akşına, beni bekleyen onlarca sorumluluğa ve son teslim tarihinin kucağına dönüyorum. Gündüz rüyasından uyanmak bu olsa gerek. Evvelsi gün ardı ardına yapılan bir uçak ve bir tren yolculuğu sonunda bu hayattaki en yakın arkadaşım babamla birlikte yalnız filmlerden, resimlerden ve şarkılardan bildiğimiz Paris'e gittik. Elimizde üzerini özenle işaretlediğimiz bir harita, kimilerine göre dünyanın en güzel şehri bizim tarafımızdan keşfedilmeyi bekliyordu. Büyüklüğüyle hayrete düştüğümüz Gare de Lyon'dan çıkıp kendimizi güzelim Paris sokaklarında bulduğumuzda içimizdeki şehrin yabancısı olma tedirginliği yerini çabucak hayranlığa ve sonunda hayallerimizi gerçekleştirmek için harekete geçmenin çocukça mutluluğuna bıraktı. Heybetli meydanlarından, geniş caddelerine, eski köprülerinden, daracık çıkmaz sokaklarına ne kadar güzel bir şehirdi Paris! Düşlediğimizden bile daha güzeldi! İliklerimize kadar işleyen Kasım soğuğu için karanlık gökyüzünün altında göz kırpan ışıklarıyla bizden özür diliyordu adeta. Elbette kızamadık. O gece geç saatlere kadar sokaklarda dolaşmamıza rağmen ertesi sabah şehre daha büyük bir açlıkla erkenden uyandık. Çünkü insan rüyalarının gerçek olması hissine doyamıyormuş. Elimizdeki tek dakikayı bile heba etmek istemiyorduk. "Sora sora Bağdat bulunur" diyerek attık kendimizi metroya. Onlarca hat ve seçenekle karşı karşıya kaldık ki, doğru vagona bindikten sonra yola çıkınca kendimizi Paris'in damarlarında ilerliyor gibi hissediyorduk. Diğer herkes için sıradan bir yolculuktu bu ama biz her yeri ve herkesi büyük bir dikkatle inceliyorduk, sanırım bir bakıma şehirle birlikte nefes alıp verir olmak istedik. Etrafımızdaki güler yüzlü, yardımlarını esirgemeyen Parisliler de bize kendimizi hiç tahmin etmeyeceğimiz kadar evimizde hissettirdiler. Sacre-Cœur ve Moulin Rouge'un bulunduğu Montmartre'dan başladık gezmeye. Sonlarında mükemmel şehir manzarası vaat eden dik yokuşları, sokak ressamlarıyla dolu sevimli minnacık meydanlarıyla Paris'in biricik tepesiydi burası. Şehrin tarihini koklayabiliyor, tadını alabiliyorduk adeta. Bu yepyeni hislerin hazzına vardıktan sonra yine şehrin damarlarında dolaşarak görkemli Champs-Elysée caddesine gittik, Noel için alışveriş yapan Parislilerin arasına karıştık. Onlardan biri olmanın nasıl olabileceğini anlamaya çalıştık, birbirinden süslü, devasa vitrinlere bakarak geçecek tipik hafta sonlarının hayalini kurduk. Ardından Seine Nehri'ni geçtik, Louvre Müzesi ve Notre-Dame de Paris'in mimarileri karşısında dilimiz tutuldu. Ama en sonunda görmeyi en çok istediğim yere gittik: Eyfel Kulesi. Başımda örgü şapkam, üzerimde kalın montum buz gibi beton zemine yattığımda ne üşüdüm ne de titredim, tam aksine derin bir oh çektim. Dört bir tarafımdan başlayıp tam üzerimde birleşen demirden ağın görüntüsü hayallerimden bile güzeldi. Bu güzelliğin karşısında etrafımdaki yüzlerce insanı unuttum, büyülenmiş gibiydim. Bu kadar fazla etkilenmemin sebebi hayatım boyunca hayalini kurduğum bir şeyin gerçekleşmesi olsa gerek. İçimi kaplayan ferahlık hissi de bütün yorgunluğumu alıp götürdü adeta. Gerçekleştirebileceğim diğer hayallerimi düşünerek heyecanlanmaya da başladım. Aynı anda bir sürü şey düşünüp hissettim. Ölene kadar o anı unutmayacağım. Zaten bir yerlere gidip gezmenin, yeni şeyler görmenin amacı da unutulması imkansız anlar biriktirmek galiba. Çünkü eğer bu anlardan bir koleksiyon yapmayı başarabilirsem, hayatımın tekdüze akışına istediğim zaman bunları hatırlayarak bir ara verebilirim. Sıradan olan her şey böylelikle bir anlam kazanır, en küçük şeyler bile beni mutlu eder. Hayatımın değerini yaşadıklarımla anlıyorum, yaşamadıklarımla değil. Kaynakça Eyfel Kulesi Görünümü, Paris. Yazarın kendi çektiği fotoğraf. 19 Kasım 2016. ZEYNEP ECE İSPİR ADALETİN ALGORİTMASI Suç, ceza, adalet... Her bir olgunun anlamı oldukça net bir şekilde canlanır beynimizde. Peki ya neye göre? Ve kime göre? Neredeyse her toplumda suç sayılabilecek eylemlerin karşılığı olan cezalar vardır. Adaletin ve hukuk sistemlerinin önemini tekrar tekrar bize hatırlatan bu eylemlerden herhangi biriyle karşı karşıya geldiğimizde sığınabileceğimiz bir liman gibi görürüz adalet olgusunu. Peki ya suç diye adlandırdığımız bu olgular, içimizde bir yerlerde var olan insani normlarımıza göre mi yoksa hukuk sisteminin bize dayattığı doğrulara göre mi şekillenir? Mesela bir insanı isteyerek ve bilerek öldürmek insani normlarımıza aykırı olduğu için mi bu eylemi gerçekleştirmekten kaçınırız veya bu eylemin hukuk sistemimizde bir suç olarak görüldüğü ve oldukça büyük yaptırımları olduğundan dolayı mı? Son dönemde izlediğim filmler içerisinde beni oldukça etkileyen ve izleyicinin hem sosyolojik, hem de politik perspektiften bakabileceği bir üçleme gerilim filmi olan “Arınma Gecesi” beynimde bu ve bunun gibi bir çok soruyu canlandırmayı başardı. Sebep sonuç ilişkisini kolaylıkla kurabileceğiniz, izlerken tam anlamıyla mesaj niteliğinde bir çok ana fikir elde edebileceğiniz ve adeta bütün toplumların sosyolojik ve politik altyapısını fazlasıyla orijinal bir konu ile ele alan bu film, izleyicinin dikkatini çekme konusunda oldukça başarılı. Ülkenizde hukuk sisteminin yılda bir günlüğüne yalnızca on iki saat devre dışı kaldığını ve suç niteliğinde olan her eylemin bu on iki saat içerisinde serbest olduğunu hayal edin. Kulağa hiç hoş gelmiyor değil mi? Akla ilk gelecek sorunlardan biri olan ekonomik eşitsizliğe filmde oldukça güzel bir şekilde yer verilmiş. Ekonomik gelir düzeyi yüksek olan kesimin kendini oldukça yeterli bir biçimde koruyabildiği fakat ekonomik açıdan yeterliliği olmayanların yaşamla ölüm arasında kaldığı bu gece, kapitalist sistemin bir sonucu olan ekonomik ve sosyal eşitsizliğin altını çiziyor. Arınma adı altında yapılan katliamların çoğunun, hükümet tarafından bir amaç doğrultusunda gerçekleştirildiği filmin ilerleyen dakikalarında anlaşılıyor. İşsizliğin önüne geçebilmek için ekonomik açıdan alt seviye sayılan kesimi ortadan kaldırmak temel amaç olarak hedefleniyor. Bu durum neredeyse her toplum için genelleme yapılabilecek kadar evrenselleşmiş bir problem. Ne yazık ki, toplumların alt yapısı olarak varsayılan ekonominin, her bir üst yapıyı belirlediği ve şekillendirdiği kapitalist sistem, böyle bir gece yaşansaydı ne olurdu sorularına bu perspektiften bakmamıza sebep oluyor. Bunun yanı sıra “Arınma gecesi”, adalet olgusunun ve hukuk sisteminin öneminin altını çizerken aynı zamanda da insanın içinde barındırdığı kötülüğü ve adaletsizliği gözler önüne seriyor. İzleyiciyi, her insanın içinde olabilecek fakat birtakım sebeplerden ötürü dizginlemeye çalıştığı şeytani bir dürtünün varlığını sorgulamaya itiyor. Filmi izlerken, bastırılmış duygular açığa çıkınca meydana gelen kaostan kendimizi uzaklaştırmaya çalışırken, gerçeklik payını göz önünde bulundurarak insanoğlunun suç işlemeye ne kadar yakın veya uzak olduğunu bir kez daha sorguluyoruz. Adalet olgusunun, insanın içinde dış etkenlerden bağımsız var olabilen ve varlığını idame ettirebilen bir olgu olduğuna inanmak isterken, sorgulandığında bambaşka sonuçlara ulaşabildiğimiz, içinden çıkılmaz bir muamma ile karşı karşıyayız aslında. Bir bakıma insanoğlunun kendisiyle yüzleşmesi olarak da adlandırılabilecek olan bu film, her açıdan insanı ele alıyor. Toplumsal, ekonomik, sosyolojik veya politik her problemin başlıca kaynağı olan insan, güzel olan her şeyi her zaman tüketmeyi başarabiliyorken, içinde bir yerlerde gizli tuttuğu kötülüğü er veya geç çeşitli yollarla dışa vurmayı başarıyor. Suçun, cezanın ve adaletin teoride neler olduklarıyla, insan yaşamında, yani pratikte ne ifade ettikleri ne yazık ki çoğu zaman çelişiyor. Yılmaz 1 Selim Fırat Yılmaz DUYGUSAL ve YAPAY ZEKA Yapay zeka… İnsanlığı bir adım öteye taşıyabilecek teknoloji olduğunu söyleyenler de var insanlığı yok edecek bir kıyameti getireceğini savunanlar da. Bugüne kadar izlediğim bilim kurgu filmlerinde yapay zekanın başrol oynadığı felaket senaryoları karşıma çıktı. Bence durum biraz daha farklı çünkü yapay zeka kavramındaki “yapay” kelimesi bizi biraz yanıltıyor. Yeni, var olmayan bir şey üretmeye çalıştığımız imajını veriyor bu teknolojiye. Ancak biz sadece zihnimizi kopyalamaya çalışıyoruz. Yaklaşık iki yüzyıl önce başlamış sanayi devriminden bu yana ürettiğimiz makineler ile bizim yapabildiğimiz fiziksel işleri yapabiliyorlardı. Yapay zekanın gelişmesi ile de bizim gibi düşünmeye, yapabildiğimiz fiziksel ve zihinsel her şeyi yapma kapasitesine ulaşacak makineler. Bizler gibi düşünüp karşılaştıkları sorunlara hatta bizim karşılaşacağımız sorunlara bizler gibi çözüm bulacaklar. Neden bunun bizi korkutması gereksin ki? Sanayi devriminden bugüne makinelerin teknolojik gelişimimizi ne kadar hızlandırdıkları gayet açık bence. Bu konu üzerinde ENG-102 dersimin de etkisiyle bir süredir düşünüyorum. Yani bu derste yapay zekayı araştırma Yılmaz 2 konum olarak seçmem sebebiyle Carl Tibbets tarafından yönetilen Humans dizisinin 2. sezon 3. bölümünü izlemeye ve Türkçe ödevimi yapay zeka üzerine yazmaya karar verdim. İnsanların yapabildiklerini başarabilen yapay zeka tanımı biraz geniş oldu. İnsanın neler yapabileceğini bu yazımda tanımlayamayacağım elbette ancak bizi biz yapan özelliğimiz olan hislerimizin yapay zekaya yansıması üzerine bir şeyler söyleyebilirim. Humans dizisinde sentetik adı verilen ve insana çok benzeyen robotlar insanlara yardımcı olmaları amacıyla üretilip satılıyor. Ancak bu sentetiklerden bazıları bilinç kazanıp insanlarla birlikte toplumda tutunmaya çalışıyor ve hatta aşık olabiliyorlar. Bilinç kazanan bu makinelere karşı çıkabilmek için hiçbir bahanemiz olamaz bence. Sonuçta biz ne isek onlar da o. Çoğu insanın bitki ve hayvanları koruyorken düşünebilen bir varlığı dışlaması mantıklı gelmiyor. Bize benziyor olmaları onları -dışlamanın aksine- sahiplenmemiz için bir sebep. İnsanlığın gelecekte yapay zekadan öğrenecekleri var. Yapay zekanın bilime sunacağı katkıların boyutunu hayal bile edemiyorum. Birçok kişi yapay zekanın insanlığın sonunu getireceğini savunuyor yeterli argüman sunamadan. Ben hiç öyle düşünmüyorum. Tıpkı insanlar gibi hissedebilen sentetiklerin insanlara zarar vermek için ne sebebi olabilir ki? Hatta tam aksine, dizide sentetiklerin bilinçlendiğini fark eden üreticileri bilinçli sentetikleri hemen yok etmeye çalışıyor. Yılmaz 3 İnsanlar anlamadığından korkar ve korktuğuna ya yok eder ya da itaat. Bu yüzden dizide sentetik üreticilerinin bilinçli sentetikleri yok etmeye çalışmaları şaşırtıcı değil elbette. Her robot hikayesinde olduğu gibi insanlarla robotlar karşı karşıya geliyor. İnsanlar yarattığı bilinçlerle yüzleşecek cesareti bulamıyor. İşin doğrusu, insanlar kendi yaptıklarının sonuçlarıyla yüzleşmekten de korkuyor ve bu yüzden yaptığı hataları yok sayıyor. Kötü, birine zararı dokunan bir şey yaptıktan sonra hiçbir şey olmamış gibi hayatına devam edebiliyor çoğu insan. Bu durum beni oldukça rahatsız ediyor açıkçası. Daha önce yazdığım yazıda değindiğim konuya -insanlara- döndüm tekrar galiba. Hâlâ anlayabilmiş değilim çünkü. Sorunu insanlıkta arıyorum sürekli. İnsanları sürekli olarak gözlemleyince hatalarını daha çok fark ediyorum sanırım. Sadece hata bulmaya çalıştığımı da düşünmüyorum. Belki insanlar sürekli hata yapıyordur belki benim sürekli hatalarını kollamam yanlıştır. Durum ne olursa olsun bazı hatalar çözüme ulaşmıyor. Çok klasik olacak ancak bir davranışı gerçekleştirdikten sonra özür dilemektense o davranışı yapmadan önce iyice düşünmek mantıklı bir karar oluyor. Özür dileyerek kendini affettirebilirsin ancak yaptıklarını unutturmak her zaman o kadar kolay olmuyor. Yine de özür dileyebilmek büyük bir erdem ve hiç yoktan iyidir. Seyirci kalmak hiçbir şeye çözüm olmayacağı gibi ilişkileri düzeltmez ve yaptığın hataları telafi etmez. Sigmund Freud’un da dediği gibi “Özür dilemek, sizin haksız olduğunuz manasına gelmez. Karşınızdaki insana verdiğiniz değerin; egonuzdan yüksek olduğunu gösterir”. Umarım bir gün yapay zeka da insanlar da bilinç sahibi olup özür dilemek gibi erdemler kazanır. KAYNAKÇA “Season 2 Episode 3” Humans. 13 Kasım 2016. Dizi. Web. Tanrı, Din ve Masallar İçinde yaşadığımız dünyada yerine getirmek zorunda olduğumuzu düşündüğümüz çeşitli görevlerimiz var. Bu görevlerin niteliği, niceliği ve kaynağı değişmekle beraber varlığı her zaman korunur. Esasında bu görevlerden beylik laflar ederek, bilimsel birer gerçekmiş gibi bahsetmenin pek bir manası ve gereği yok. Söylemek istediğim, gün içerisinde gerçekleştirdiğimiz eylemleri, benim öyle ya da böyle birer görev olarak görmem. Para kazanmak için işe girmek, mezun olmak için çalışmak, açlıktan ölmemek için yemek yemek, bilgisiz kalmamak için okumak ve asıl üzerinde durmak istediğim, ölümden sonraki yaşamda rahat bir konuma kavuşabilmek için inancın gereklerini yerine getirmek. Hepsinde amaca hizmet eden eylemler mevcut olmakla birlikte bunların konusu, ağırlığı ve arkasında yatan nedeni çeşitlilik gösterir. Beni ilgilendiren kısım olan arkada yatan nedene her zaman yaptığım gibi önce yıkıcı sonra yapıcı yaklaşıyorum: Neden geçimimizi sağlayacak kadar parayla yetinmeyip açgözlülükle fazlasını istiyoruz? Lisans eğitimini neden ekmek, peynir veya su gibi görüyoruz? Cahillik erdem değil midir? Neden her şeyi bilen, gören, duyan, anlayan, en üstün, en iyi ve en erdemli bir tanrıya inanıyoruz? Şehirlerarası otobüs yolculuğu sırasında mola verilen köhne yerlerde 5 liraya satılan felsefe kitaplarının arka kapağındaki tanıtım yazıları benzeri soruların sonuncusu ilgimi çekiyor. Birey ve toplum hayatına yön veren bir etken olarak olarak metafizik şeylere inanç duygusundan bahsedilebilir. İlkel insanların etraflarında olan biten doğa olaylarını o günkü akıllarıyla açıklamaya çalışması sonucu önce ilk dinler ortaya çıkmış, ardından çeşitli coğrafyalarda kaynağını ilk dinlerden alan çeşitli ardıl dinler ortaya çıkmıştır. Bilgisi ve imkanı son derece kısıtlı olan ilkel insanlar, gök gürlemesi, şimşek çakması, güneşin ve ayın doğup batması gibi doğa olaylarını gerçekleştiren bir özne arayışına girdiler ve bu öznelere gerçekleştirdikleri eylemlerin isimlerini verdiler. Yerin altına gömülen bir çekirdeğin yeşerip yeryüzüne geri dönmesi mucizevi bir olaydı ve bunu ancak mucize bir varlık olan Bereket tanrısı gerçekleştirebilirdi. Güneşin ve ayın doğması ve batması muazzam güç gerektirmeliydi, bunu da ancak muazzam güçlü bir Güneş tanrısı gerçekleştirebilirdi. Ardından dinler de insan zihinin evrimini takip ederek evrime uğradılar. Bütün bu inanılması güç şeylerin güçlü, kudretli, somut ama algılanamayan, soyut ama maddeye etki eden tek bir tanrı tarafından gerçekleştirildiğine kanaat getirildi. Bu tek tanrı hala yaşasa da artık temel gücünü doğadan değil insanın hayal gücünden almaya başladı. Elbette ki bilimin bu kadar ilerlediği bir çağda ilkel gerekçelere dayanamazdı ve bu nedenle ahlaki ve etik bir boyuta taşındı. Yazının girişinde konu ettiğim görev kavramını iyice daraltarak, inanan insanların inançlarını ve o inançların yüklediği görevi sorguluyorum. Günümüzde, din kimliğinin olmasına rağmen genelde efsane ve mit olarak adlandırılan Sümer, Yunan, Mısır, İskandinav vb. inanışlara yaklaşım, semavi dinlere yaklaşımdan çok daha farklıdır. En basit örnek olarak eski İskandinav inanışları mitolojinin konusu olurken , Hıristiyanlık, İslam ve Musevilik teolojinin konusuna dahil olur. Peki ama fark tam olarak nedir? Odin’in dokuz diyara birlikte hükmettiği vahşi eğilimleri olan kızı Hel ile çekişmesi sonucu onu lanetlemesi, ardından oğulları Thor ve Loki’nin birbirine düşmesine neden olan Asgard’ın hakimiyet mücadelesi adeta birer masal gibidir. Ama Yunus peygamberin balık tarafından yutulup sonradan tekrar dünyaya dönmesi veya Muhammed peygamberin ayı ikiye ayırması gerçektir. Ilk kez örneğini Gılgamış’ta gördüğümüz tufan ve insanların helak olma hikayesi sırasıyla bütün dinlerde ve mitlerde ufak farklılıklarla anlatılır. Çoğu dinin birbiriyle çelişmesine rağmen hikayelerin ve efsanelerin aynı kalması, ancak bir dine mensup olan insanın o din haricindeki her şeyi hayal ürünü olarak görmesi ikiyüzlü bir tutumdur. Esasında hiçbir farkı olmayan hikayelerin, tıpkı bir romanın farklı yayınevlerinde farklı şekillerde basılması gibi, ufak eklemelerle diğer anlatıları yalanlaması ilginçtir. Semavi dinlerin, masal olarak adlandırılan diğer anlatılardan farklı olarak gerçekliği vahiyle açıklanır. Buna göre, tanrının insanlarla iletişim kurmasını sağlayan ve onlara kelamını tebliğ eden bir elçisi vardır. Tanrı, bu elçiyle konuşur, elçi de insanlarla... Farkını merak ettiğim bir diğer nokta olarak: Sabah okula rüyasında kendisine yüce bir kişilik tarafından bildirilen şeyleri anlatan bir arkadaşınıza ne ölçüde inanırsınız? Yüzyıllar önce aynı iddia ile ortaya çıkan insanlarla ne farkı var? Tanrı ve din anlayışının temel argümanlarının, bilimsel gelişmeler sonucu zayıflayan efsanevi olaylardan daha bireysel olan inanma ihtiyacı, ahlak ve etiğe kayması doğaldır. İnsan yaşamının bir amacının olması gerektiğini savunanlara göre, ölümden sonra gelen ve insanın ilk yaşamında yaptığı eylemlerinden sorumlu olduğu bir diğer yaşam mevcuttur. Buna göre insan, din, dolaylı olarak tanrı, tarafından kendisine yüklenen görevleri yerine getirmek zorundadır aksi taktirde diğer yaşamda ödüllendirilemez. Bu görevler aynı zamanda toplum içerisindeki insanlara iyi ve hoşgörülü davranmayı da öngörür. Dinin ahlak ve etikle olan ilişkisi burdan doğar. Peki insanın kazanacağı ödülü düşünerek iyilik yapması, daha da kötüsü dinlerin ancak bu ahlaklı davranışları ödüller koyarak yüceltmesi ne kadar etiktir? Binyıllarca inanılan ve uygulanan çoğu din ve onun gerektirdiği davranış kuralları gelenekleşerek topluma yerleşmiştir. İnanmayan bir insanın bile kaynağını dinlerden alan davranışlarda bulunması onun aslında içten içe inandığını değil, dinin yaşamın içine kaynadığının, gelenek haline geldiğinin kanıtıdır. Yaygın düşüncenin aksine insanın bu yaşamda nesnel bir amacının olmasına gerek yoktur. Herkes bu kısıtlı yaşamını zevkleri gereğince anlamlandırabilir. Ve son olarak, insan düşünüşü evrilmeye devam ettikçe metafizik şeylere inançlar da evrilmeye devam edecek ve günümüz dinlerinin akıbeti eski İskandinav dinine benzeyecektir. HALA BİR ZWEIG KİTABI OKUMADINIZ MI? \ Arzu Sülükçü Herkesin hayatta en az bir kitabını okuması gereken yazarların başında gelir Stefan Zweig. Dünyaca ünlü insanların biyografilerini yazmış ve bunlarla edebiyat tarihinde önemli bir yere sahip olmuştur. Son zamanlarda okuduğum ve en sevdiğim başucu kitabım olan “Buluşmalar” ise yazara ait önemli denemeler arasındadır. Bu kitabı en içten yazdığı eser olarak değerlendiren Zweig, kitabı 4 ana başlığa ayırmıştı; “İnsanlarla Buluşmalar”, “Zamanlarla Buluşmalar”, “Kentlerle Buluşmalar” ve son olarak “Kitaplarla Buluşmalar”. Her bölüm yazarın hayatından bir kesit sunmaktadır ve bu kesitlerle insanların hayatlarına biraz da olsa dokunmayı amaçlamıştır. Yazar ilk bölüme “İnsanlarla Buluşmalar” adını vermiştir. Bu başlık altında yazılanları, kendi hayatımdan çok fazla şey bulabildiğim bölüm olarak değerlendiriyorum. Mesela, “İnsanın yaşamında mükemmel gün ender olur. Onu günümüzde yaşayan, daha doğrusu yaşayabilen, çok mutlu olmak, bu mutluluğunu da kâğıda dökmek zorundadır.” (Zweig 64) Bu sözleri birden fazla kez okumuşumdur. Her okuduğumda yazarın ne kadar doğru söylediğini bir kez daha fark ediyorum. Mükemmel gün… Hangimizin hayatında unutacağı kadar çok mükemmel günü olmuştur ki? Aileme hayatınızda unutamadığınız en mükemmel gün nedir diye sorsam, muhtemelen annem çocuklarını kucağına aldığını ilk anı, babam ilk işe girdiği zamanı ya da annemin korkusundan, evlendikleri gün olduğunu söyler. Bunlara belki bir ya da iki gün daha ekleyebilirler. Kendi hayatımı gözden geçirdiğimde, aklıma üniversiteyi kazandığım an ya da 18. yaş günüm geliyor. Sonradan düşündüğümde bunlar sadece an, o günleri baştan sona hatırlayamıyorum. İşte bu nokta da Zweig’ın sözleri aklıma geliyor. Yaşadıklarını kâğıda dökmek… “Söz uçar yazı kalır” diye bir deyim vardır, bu söz birçok şeyi açıklıyor aslında. Kalem, akıl gibi nankör değildir. Ne yaşar ve yazarsan, yıllar sonra aynı şeyleri okursun. Fakat akıl öyle değildir, yaşadıkların arasından sadece sende iz bırakan anılar kalır belleğinde. Tüm bunları göz önüne aldığımda, “İnsanlarla Buluşmalar” insanı kendi özüyle buluşturuyor. “Zamanlarla Buluşmalar” ise beni çok etkileyen diğer bir bölümdür. Yazarın şu sözleri bu bölümün özeti niteliğindedir aslında. “Tekdüze bir dünya… Yaşam tümüyle değişiyor, her şey birbirine benzemeye başlıyor; kültür bile bir düzene sokuluyor, tekdüze bir hale geliyor. Her topluma özgü gelenekler unutuluyor, kısmen yitiriliyor, giysiler bile üniformaları andırmaya başlıyor, alışkanlıklar uluslararası oluyor.” (Zweig 77) 1925 yılında yazılmış olan bir kitapta böyle bir öngörü beni çok etkiledi. Yabancılaşmanın tohumlarının o dönemde atıldığını anlayabiliyoruz aslında. Yazar bir nevi benim hislerime tercüman olmuş diyebilirim. Mesela, bizim evlilik öncesi yapılan törenlerimiz nişan ve kınadır. Fakat son yıllarda Avrupa kültüründen geçmiş, bekârlığa veda partisi bizim bir geleneğimiz olarak lanse edilmektedir. Evlenmeden önce gelin ya da damat adayı bu eğlenceyi düzenlemezse, âdetin yerini bulmayacağı gibi bir anlayış oluşmaktadır. Aynı şekilde, son yıllarda Türkiye’de moda olan “baby shower”, bebek doğmadan bir ay önce anne adayının parti düzenlemesi ve bebeğe hediye toplamasını amaçlayan bir etkinliktir. Bizim örf ve adetlerimizde olan mevlit yerini bu organizasyona bırakmıştır. Yazarın dediği gibi alışkanlıkların uluslararası olması, dünyada bir algı ve kavram kargaşasına yol açmaktadır. Bir millete ait olmayan kıyafetler, müzikler veya etkinlikler o millet tarafından benimsenip, ait olanlar rafa kaldırılmıştır. Tüm bunları düşündüğümde Zweig’ın geleceği ve çağı okumakta ne kadar yetenekli olduğunu bir kez daha anlamış oldum. Stefan Zweig’ın kaleme aldığı bu eser, beklentilerimin çok üstünde düşünceler barındırmaktadır. Her satırında kendimden bir şeyler bulduğum hikâyelerle doluydu. Eğer siz bu deneme türünde yazılmış eseri hala okumadıysanız, hayata dair bakış açınızı değiştirecek birçok cümleden de mahrum kalmışsınız demektir. Bu yüzden herkesin en kısa zamanda başucu kitabı yapmasını tavsiye ediyorum. Kaynakça Zweig, Stefan. Buluş(cid:373)alar. İsta(cid:374)bul: Yorda(cid:373) Kitap, 2007. Kölelikten Deliliğe İnsanın bebeklikten süre gelen en yaygın alışkanlığıdır istemek ve arzularını tatmin etmeye çalışmak. Her ne kadar kimileri isteklerinin kurbanı olmuşlara egoist ve bencil gibi yakıştırmalar yapsa da bizleri insan yapan olgudur isteklerimiz ve arzularımız. Günümüzde var olan her olay savaştan tutun barışa kadar insan nefsinin bir sonucudur diyebiliriz. Sokaktaki kalabalıkta herhangi iki kişinin ne açıdan olursa olsun birbirine asla benzeyememesi kadar güzel bir imkansızlık da insanlar arasındaki istek çeşitliliğinden kaynaklanır. Herkesin sanki robot gibi aynı şeyleri hissettiği ve istediği, aynı şeyleri yaptığı hatta aynı şeyleri giydiği bir gerçeklik düşünsenize. Modanın, sanatın yok olduğu hatta yaratıcı fikrin değerinin kalmadığı bir olasılık insana ne kadar yabancı bizim için ne kadar dayanılmaz değil mi? Aynı şekilde hüsranımız, kayıplarımız da arzularımız ve düşlerimiz gibi insanın en hakiki gereğidir. Hüsran nasıl insan doğasında var diye soracak olursanız da şunu demekte sakınca görmüyorum: Hüsranımızın her türlüsü bir şekilde bir istekle, bir dilemeyle başlar. Her hüsran duygumuz altında ulaşamadığımız isteklerimizi, hayallerimizi barındırmaz mı? Hüsran isteklerimizin dolayısıyla da biz insanların en hakiki sonuçlarındandır. İnsanın kendini kasvete sokması, kendi hüsran duygusunu kendi elleriyle şekillendirmesi öz saldırı ya da öz acımasızlık gibi düşünülebilir. Fakat hislerimizin bizi götürmeye çalıştığı yerde başka ipuçları gizlidir. Demek istediğim kalbimizin bizi hüsran yağmuruna tutmasında bir sebep yatar. Maalesef ki günümüz toplumundaki büyük yanlışlardan diğer bir tanesi de üzüntümüzü geçiştirmeye çalışarak kendimizi kifayetsiz haz düşkünleri haline getirmemiz. Bizi insan yapan hislerimizden uzaklaştıran bu durum kendi mahrumiyetimizin sahte tatmini olarak da anlatılabilir. Kulaktan dolma laflarla kendimizi geçiştirmek, başka uğraşlara yönelmek gibi örneklerine sıkça rastlarız fakat bunun insanın kendi isteğinden kaçtığı bir nevi kendi özünden uzaklaştığı ve kendini tanımaktan korktuğu gerçeğini bir çoğumuz göz ardı ederiz ya da farkına varamayacak kadar acizizdir. Bu aciz davranışımız o kadar tehlikelidir ki yaşamımız öyle her istediğimizi elde edemediğimiz diye değil, arzularımızın bizi bu denli yıprattığı, istediklerimiz katlanılmaz sonuçlara gebe olduğu için trajikleşir. Yapmamız gerekenin o kadar basitken içimize çektiğimiz nefesi kendimize zehir etmek niye? Yapmamız gerekenin o yağmurlu havayı odadaki camımızdan seyretmek ya da yatağımıza uzanıp yağmura aldırış etmemek değil de dışarı adımımızı atıp her bir damlayı yüzümüzde hissetmek olduğu bir durumda yağmurun bizi odaya kapatmasına izin vermek niye? Dışarı çıktığımızda belki o bulutların arasında bizi aydınlatacak olan güneşimizi bulabiliriz; hüsranımızı ona sebep olan aslını anlayabilir ve dinginleştirebiliriz. Hüsranımıza olabilecek gerçek tatminin anahtarı hissedilen yoksunluğun doğasını anlamamızdır. Ve oraya dikkatlice baktığımızda göreceğimiz kendimizi arzularımıza kaptırışımızdan başka bir şey olmadığıdır. Attığımız her adımda arzularımızın tatmini yakalamaya çalışmaktan kendimizi derin bir kuyuya attığımızın farkına varamıyoruz. İnsanın istek ve arzularının peşinden koşması kadar takdir ettiğim bir şey yoktur ama sadece istek ve arzularının kölesi olmadığımız, onların kendimizi harap etmesine izin vermediğimiz zaman. Bu yüzden insan kendi isteklerini kontrol edebilmeli onların farkına varmalı ve onları doğru şekilde yönlendirmeli. Bunu yapabilmenin görünen tek mümkün yolu kendini tanımaktan çekinmemek asla korkmamaktır; dışarıdaki fırtınalı havaya cesurca o ilk adımı atabilmektir. İnsanların fırtına sürecinde kendince uyguladıkları aslında kâfi olmadığı gibi bizi daha da isteklerimize tutsak eden dolayısıyla hüznümüzü içimizde daha da körükleyen bir yöntem daha var. Nasıl hüsranımızdan kaçmak istediğimiz bir yöntem bizi oraya daha sıkı bağlayabilir ve neden insanlar bunu yapar? İnsanların fark etmeden yaptıkları şeylerden biri olan çocukluklarından gelen bu alışkanlığa aşırı yorum tutumu diyebiliriz Bir nevi çocukluğumuzda bilmediğimiz ya da kavrayamadığımız olgulara saldırmamız gibi; onları eleştiri yağmuruna tutmak da denebilir. Bizim durumumuzda ise hüsrana uğrayan bir gencin hüsranının nedenini kavrayamadığı zaman onun kaynağına kendi arzularına yani kendi özüne saldırması gibidir. Her ne kadar çocukluğumuzda bunu bilgi eksikliğine bağlı sürdürsek de yaş ilerledikçe kavrayamamak dediğimiz şeyin yarattığı korkuyla kendi kendine oluşan bir süreçtir. Fakat aşırı yorum bir kaçış değil aslında intikam alırcasına kavramak, sarılmaktır. Tablonun son hâlinde ise kavramama özgürlüğü elinden alınmış arzularına sonuna kadar bağlı ya da bağlı olmak zorunda bırakılan bir zavallı görebiliriz. Elimizdeki kavrayamama özgürlüğünü de bu yolla yok etmiş oluruz. "Bu satırlarda uzun uzun açıklayabilmek mümkün değil ancak insanların bir şeyleri bilme hakkı olduğu kadar bilmeme hakları da vardır. Kendilerine dair ötekine dair, hayata dair. Bir şeyi bilme yanılsaması o şeyi bilmeme ihtimalini özgürlüğünü, onları bilmeyerek onlarla başka bir şey yapabilme özgürlüğünü yaratır". (Isıyel, 2015, parag. 5) Olayın önemini belki Isıyel'in (2015) şu sözleriyle izah edebiliriz: "Bilmenin yanı sıra bilmemeyi de öğrenebilir miyiz? Ve bundan nasıl bir fayda doğar? Ya da hayatlarımızın hangi alanında bilmemek, kavrayamamak bize durgunluk değil de canlılık katar? Kavramak ya da kavrama isteği ne zaman zihnimizin ufkunu daraltır?" (parag. 6) Bütün bilme ve kavrama gibi terimler sonuçta aynı kapıya çıkıyor; bir şeyi istediğimiz için kavramaya çalışırız. Oysa ki bilmemeyi kavrayamamayı becerebilsek kendimize bu özgürlüğü tanıyabilirsek kendimizi bize tutsak eden isteklerimizin zincirlerini kırmış oluruz. Artık olay isteklerimizin bizi değil de bizim isteklerimizi kontrol ettiğimiz bir hal alırdı. Bunun için yapmamız gereken tek şey bilmemeyi öğrenmek becerebilmek. Genel anlamda insanlar bir şeyden kaçarken, başka bir şeye koşarak bu kaçma ihtiyacın giderilebileceği idrakiyle davranıyor fakat kaçtıkları şeyin esiri olduklarının farkına varamıyorlar. Önemli olan kaçtığımız şeyi kontrol altına alabilmek ve bunun da bahsettiğim gibi mümkün iki yolu mevcut; biri tam anlamıyla olayın idrakini kavraması ve insanın isteklerinin farkına vararak onları kontrol edebilme özgürlüğü birazcık zor görünen. Hadi biz kolay olan diğer yolu ele alalım. Deli rolü yapmak, aslında her insanın sahip olduğu en temel haklarından biri, kavrayamama ve bilmeme özgürlüğü kullanması bizi isteklerimize esir olmaktan alıkoyar. Peki birinin deli olduğuna gerçek anlamda nasıl karar veririz ya da deliler normal bireylere kıyasla neden hüsran duygusuna sık kapılmazlar. Evet, genel anlamda deliler olayları kavrayamazlar ya da kavradıklarını sanırlar. Bu onlara isteklerinden kurtulma özgürlüğünü sunan ana etmendir. Fakat delilerde gözlemleyebileceğimiz diğer farklılık ise onların isteklerinin ve arzularının bir bebek kadar saf ve küçük çaplı olması. Belki bizim de ihtiyacımız olan isteklerimizde abartılı olmamak; hayatın görmediğimiz yanlarından haz alabilmektir. Hayatın didiklediğimiz yanlarını halının altına süpürmekten vazgeçmemizin ve süpürdüklerimizden zevk almamızın, hayattan kaçırdıklarımızı fark edip artık onları yaşamamızın zamanı geldi. Yaşayabilmek varken yaşanamamış hayata övgü neden? Önemli olan bu yazıdan ne çıkardığınız değil, bu yazı sizi hangi arzularınızın içinden çekip çıkarıyor? Phillips'in (2015) kastettiği gibi "okumak -kelimenin en iyi anlamıyla- bir tür kaçınmacılıksa o zaman insan okuyarak neyden uzaklaşmak istediğini keşfedebilir demektir". (p.159) KaynakçaPhillips, Adam. (2015). Kaçırdıklarımız: Yaşanmamış Hayata Övgü. İstanbul: Metis Yayıncılık. Isıyel, T. (2015, 2 Ekim). Halının Altına Süpürülenler. Sabit Fikir http://www.sabitfikir.com adresinden elde edildi. Burak Mutlu 21502500 Dilara Erecek SOYKIRIM BİTMEDİ, TÜR DEĞİŞTİRDİ İnsanoğlunun her konuda sergilediği bencilliğinin sonucudur hayvanların maruz kaldığı işkence. Kendini her zaman en üstte, her zaman en tepede düşünen insanoğlu, yeryüzündeki her şeyin sadece onun sömürmesi için yaratıldığını zanneder. Her canlının kendi yaşama amacı olduğunu ya da aslında daha basit bir dille söylemek gerekirse, bir yaşama hakkına sahip olduğunu hiç aklına bile getirmez. Earthlings adlı belgesel, bu acı gerçeği bir tokat gibi çarpıyor yüzümüze. Ben de bu yazımda Shaun Monson’dan aldığım ilhamla, cinsiyetçilik, ırkçılık kadar ön plana çıkamayan bir dünya sorunundan bahsedeceğim: Türcülük. Çünkü sessizce ölenlerin hakkını yüksek sesle aramak gerekir. Kültürden ve aile yapısından gelen dogmalar daima sorgulanamayan yalanlar yaratıyor. Din, bunun harikulade ve aslında biraz da daha farkında olunan bir örneği. Müslüman bir aileden kolay kolay Hristiyan bir çocuk çıkmıyor mesela. Fakat öylesine fark edilemeyen yalanlar var ki, anlamak için ne yediğiniz ya da ne giydiğinize kadar sorgulamanız gerekiyor. O zaman küçük bir soruyla başlayalım: Neden bir türü devasa fabrikalara hapsedip, etinden sütünden, derisinden yararlanırken başka bir türün mamasının dahi kaliteli olmasına azami dikkat ettiğinizi hiç düşündünüz mü? Neden kedinin, köpeğin, tavşanın evde beslenilebilir, sevgi gösterilebilir olup da ineğin, keçinin, dananın, domuzun katledilmesini kabul edilebilir gördüğünüz üzerine hiç kafa yordunuz mu? Domuzların köpeklerden daha üstün bir zekası olduğunu biliyor muydunuz mesela? Bütün bu soruları muhtemelen daha önce pek düşünmemiş olmanızın sebebi, hem hangi türün sevilip hangisine işkence edilmesi gerektiğinin daha küçücükken beyinlerinize işlenmesinden hem de aynı zamanda bunun da ana sebebi olan insan bencilliğinden kaynaklanıyor. İnsan bütün bencilliğiyle bu kocaman kainatın sadece onun için yaratıldığına inanıyor. Her canlının sadece bir canlı olduğu için saygı ve sevgi görmesi gerektiğini sadece ben merkezli insanlık anlayamıyor. “O zaman Allah onları neden yarattı?” gibi bir soruyla karşılaşıyorsunuz hemen. Sanki insanın kendi yaratılma sebebi başka bir canlıya hizmet etmekmişçesine. Ve küçücük beyinlere de empoze ediliyor bahsettiğim gibi. “Güçlü kemiklere sahip olmak için çok süt içmen lazım!” deniliyor. O zaman hemen başka bir soru daha sorayım: Hiç farkına vardınız mı çevrenizde ne kadar çok laktoz duyarlılığı olan arkadaşınızın olduğunu? Sebebi, bu arkadaşlarınızdan hiçbirinin bir buzağı ya da bir oğlak olmamasıdır muhtemelen. Nasıl anne sütü insan yavruları içinse; inek sütü buzağıları, keçi sütü de oğlakları içindir. İnsan bütün bencilliğiyle başka türlerin yavruları için sağladığı sütü kendi sütü yapar yine. Peki köpek sütü içmek neden kabul edilebilir değildir? Çünkü türcülük yine sahneye çıkar. Köpeği sev demiştir otorite, ineği sağ. Bu soruyla ve iki cevabıyla hem türler arasındaki ayrımı hem de insan çıkarcılığını hat safhasında görebiliyoruz. Zamanında beyaz tenli insanların kendilerini siyahilerden üstün görmesi şimdi nasıl da basit görülüyor. Çünkü insan insandır, öyle değil mi? Geçmişte kalmayıp günümüzde bile hala devam eden, erkeğin kadından üstün görülmesi kavramıyla da haşır neşiriz hepimiz. Ayıplıyoruz, yanlış diyoruz bolca. Amerika nasıl 1950’lerinin ırkçılığından çıkmışsa, nasıl şu an hemen hemen her ülkede kadın gücü ile ilgili çalışmalar yapılıyorsa ve insanlık yavaşça bu illetlerden kurtulmayı başarıyorsa; ben de, hepimize türcülüğün de cinsiyetçilik ve ırkçılık gibi bir ayrımcılık olarak görüldüğü bir gelecek diliyorum. Çünkü bu cinayete son vermeden barışı bulmak mümkün değildir. ___________________________________________________________________________ Kaynakça: Earthlings. (2005). [belgesel] Amerika Birleşik Devletleri: Shaun Monson. Pinterest. (2017). Go Vegan. https://tr.pinterest.com/macarena22/go-vegan/ adresinden elde edildi. Sanat “Doğayı biz en iyi ressamların, ozanların, romancıların aracılığı ile görmeyi öğreniyoruz. Bana Küplüce yoluna bakmayı Ahmet Hamdi Tanpınar dostum, ona da Giorgione öğretmişti.” Edebiyat, resim, müzik gibi kavramlar insanların hissedileni, görüleni kendi bakış açılarından estetik bir biçimde aktarmasından ortaya çıkmış. Kimisi için iletişimin başka bir biçimi ya da en önemlisi bir ihtiyaç... Hepimiz nesiller boyu sevgi, özlem, mutluluk gibi aynı duyguları paylaşmışız, benzer yerlerde bulunmuşuz. Çoğu duyguyu paylaşmışız ama aramızdaki özel kişiler, diğer insanlardan fazla olarak farklı deneyimler de edindiklerinden olsa gerek, bunları dışa vuracak veya bize çok sıradan görünen herhangi bir şeyi bile hayal güçleri ve ifade yetenekleriyle güzelleştirebilecek, sanat dediğimiz, çok güzel bir araç kullanmışlar. Bu araç sayesinde her gün geçtiğimiz bir sokağı ya da o anda kafamızı meşgul eden düşünceleri bile bizim normalde ifade edebileceğimizden çok daha iyi aktarmışlar. Belki konuşarak bu durumu anlatamasak da aynı şeyi bir sanat eserinde gördüğümüz zaman “İşte tam olarak bu.” veya “Bundan daha iyi anlatılamazdı herhalde.” diye düşünürüz. Bazen de bize öncesinde hiçbir anlam ifade etmeyen şeylere sanatçılar ve onların eserleri sayesinde farklı bir şekilde bakmayı öğreniriz. Tıpkı Haldun Taner’in Küplüce yoluna bakmayı Tanpınar’dan öğrenmesi gibi... Sanat ve sanatçı sözcükleri benim için çok önemli anlamlar barındırıyor. Sanat dallarından en çok edebiyatı kendime yakın buluyorum. O özel insanlardan biri olmadığım için ya da bu konuda öyle kayda değer bir birikimim olmadığı için muhtemelen bu durumumu onlar kadar güzel ve net açıklayamayacağım ama kendimi ifade etmeye çalışayım. Belki, Haldun Taner’in yazdığı gibi, ben de bazı şeylere bakabilmeyi ve onları hissedebilmeyi en çok edebiyat eserleriyle karşılaştığım sanatçılardan öğrendiğim için bu kavram bana bu kadar özel geliyordur. Ben de Yaşar Kemal ile Çukurova’ya bakmayı öğrendim. Onun, dilini muhteşem kullanışıyla çakırdikenlikleri nasıl betimlediğini okurken adeta kendimi orada hissettim.Hiç gidip görmemiş de olsam kafamda onun sayesinde resmini çizebiliyorum. Zweig’ın okuduğum birkaç öyküsünde insan psikolojisini ne kadar iyi analiz ettiğini fark ettim ve bazı zamanlar hissettiklerim sanki sadece o satırlarla renklenip anlam kazanıyordu. Hayatıma daha önce olmayan şeyleri katmasından, fark etmediklerimi güzelleştirip görmemi sağlamasından dolayı ve duygularımı en iyi sanatın ifade edebileceğini ilk kez onlar sayesinde keşfettiğimden dolayı edebiyatı kendime bu kadar yakın buluyorum sanırım. “Yakında öleceğini bilinçaltında sezmek, siroz hastası Sait Faik’e en güzel hikayelerini, en son günlerinde yazdırtmadı mı?” Peki sadece doğalarından gelen bir yetenek miydi o kalemlerine hayran olduğum sanatçıları farklı kılan? Hepimiz hayatta acı ya da tatlı birçok deneyim yaşıyoruz ama bence onları asıl sanatçı yapan yaşadıkları acıları sanatlarıyla harmanlayabilme becerileriydi. Söylemesi zor ama belki de bu büyük sanat eserlerinin bize kattıklarını yaratıcılarının acı tecrübelerine borçluyuzdur. Nazım Hikmet on bir sene içeride yatmasaydı belki de onca özgürlük umuduyla, hasretle dolu dizelerini diğerlerinin yanına hiç eklememiş olacaktı. Görünen o ki sanatçılarda kötü tecrübelerden bile harika eserler ortaya koyabilme becerisi var ve sanırım bu yüzden onlara sanatçı diyoruz. Sanat bence hayati bir ihtiyaç çünkü o insanlar yarattıklarıyla bana hayatımdaki bazı şeylere nasıl bakmam gerektiğini öğretiyor ve dile getiremediklerimi ifade etmemi sağlıyor. O eserlerle iletişimimi sağlayan dil bana kendimi farklı hissettiriyor. Onların gördüklerini görüyorum, hissettiklerini hissediyorum. Biliyorum ki birgün Çukurova’ya Yaşar Kemal’in gözünden bakacağım, Orhan Kemal’in insanlarda gördüklerini göreceğim. En önemlisi de bu ihtiyaç sayesinde acı tecrübelerinden eser yaratmış olan sanatçıların hissettiklerini hissedeceğim. Bence bunlar bir insana katılabilecek en güzel şeylerden. Eylül Deran Atalay Kaynakça Taner, H. (2015). Çok Güzelsin Gitme Dur. İstanbul: Yapı Kredi Yayınları. Betül Özlem Yılmaz AŞK VE BAĞIMLILIK Hayatımız boyunca olaylar silsilesine kapılıp gideriz, neyin ne zaman olduğunu bilincimizde tutmadan önemsemeyiz bile. Bazen sadece yaşarız, hayatta o an sadece nefes almak önceliğimizdir. Ancak bazen öyle bir olay başımıza gelir ki o nadir olarak gerçekleşen olay hayatımızın ve düşüncelerimizin seyrini değiştirir. Bir Kadının Yaşamından Yirmi Dört Saat adlı öyküde bir kadının hayatını etkileyen hem hüzünlü hem de merak uyandıran macerasına şahit olmak beni her yönden heyecanlandırdı. Onun hayatında kalıcı bir iz bırakan bu olay aşkın çaresizce umut dolu ve bir o kadar da trajik gücüydü. Bir gün boyunca hayatımızın nasıl değişeceğinin de bir kanıtıydı. Hayatımız her an farklı bir yöne kayabilir; çünkü yaşadığımız olaylar ansızın bizi derinden etkileyebilir ve böylelikle o anın kalıcılığı da kaçınılmaz olur elbette. Yirmi dört saat diliminde yaşananlar ne kadar az ve geçici bir zaman dilimi olarak gözükse de o bir gün içerisinde yaşanılan ve hissedilen duygu yüklü anların ağırlığı kişinin üzerinde hep kalır. Bu hissedilen duygu aşk bile olabilir; çünkü duyguları insanlar yönetemez ve özellikle aşk söz konusu olduğunda kimse kalbine söz geçiremez. Ben aşkın ne kadar çaresizce bekleyiş olduğunu, ama ne kadar acı verse de buna engel olunamadığını gördüm bu öyküde. Diğer yandan adamın kumara olan tutkusu ise adamın aşkıydı ki bu bağlılık ölümle ve hiçlikle bile sonuçlanabilirdi. Aşk ve bağımlılık kavramları birbirine ne kadar yakın olsa da bu öyküde ikisi de her ne kadar kötü sonuçlansa da aşk insanın duygularındaki yakıcı olsa da en güzel olandır. Evet, aşk da bir bakıma bağımlılıktır; ama içinde bir kişiye olan doyumsuz sevgi barındırır. Kadının aşktaki tutkusu her ne kadar onu derinden yaralasa da o anı tekrar en baştan yaşamak için birine anlatmak ister. Bu da aşkın ne kadar güzel ve unutulmaz bir duygu olduğunun en somut kanıtıdır. Bağımlılık ise her zaman kötü sonuçlanır; çünkü bir insan yaşamı boyunca özellikle kötü bir alışkanlığı –öyküde de geçtiği gibi kumar gibi- bağımlılık hâline getirirse yaşamı tek ondan ibaret olur ve bu onu bitirir ve en sonunda insanın içindeki yaşama sevincini alarak yok eder. Bu yüzden her şeyin belli bir seviyede olması en iyisidir; çünkü böylelikle insan daha özgürce hiçbir baskı altında kalmadan yaşayabilir. Aşk; ilkbaharda ağaçlarda açan çiçekler gibidir; canlı ve aynı zamanda umutla dolu bir yaşamın simgesi. Bağımlılık ise sonbaharın o beklenilmedik amansız ve kuvvetli rüzgârları gibidir; ısrarcı ve zorlayıcı. O rüzgârlar dökülen yaprakları savurur ve yapraklar bir çaba gösteremeden akıntıya kapılıp sürüklenirler. Aşkta