mutlu bir nefes çekeceğiz içimize, en sonunda huzurla ve yavaşça kapatacağız kapağı. KAYNAKÇA Philips, Adam. Kaçırdıklarımız: Yaşanmamış Hayata Övgü. Çev. Selin Siral. 2. baskı. İstanbul: Metis Kitap, 2015. Korkunun Çaresi Hayatta kalma insanın en büyük güdüsü. Bence hayatı keyifli kılma da ikinci en büyük güdüsü, sadece hayatta kaldığınızı ve ot gibi yaşadığınızı düşünsenize. Ancak hayat keyfimizi kaçırmak için bazen öyle büyük sürprizlerle ve öyle aşılması zor sorunlarla karşımıza çıkar ki tutunacak bir dal ararız, bu dal da genelde en yakınımızdaki arkadaşlarımız olur. Belki de bu yüzden hayatta kalma insanın en büyük güdüsü, hayatta kalalım ki hayatımızdan keyif alabilelim. İnsanlar değişen koşullara hızlı adapte oluyor gibi görünseler de bu iç dünyalarında hiç de hızlı olmaz. Dışımıza pek yansıtmasak da içimizde yaşarız değişimin sonuçlarını. Bu sonuçlar derken yeni bir ortama girdiğinizdeki karın ağrınızdan veya ayakların geriye gitmek istemesinden bahsetmiyorum. Bu durumu ben de yaşadım; üniversiteye adım atınca yepyeni bir ortamla karşılaştım, bir de üzerine bolca sorumluluk ve yalnızlık hissi... Bu ortamın sonucu bende bunaltı hissiydi, sanki hep bir şeyleri unutmuştum, devamlı aklımda bir şey vardı hatta dilimin de ucundaydı ancak ona bir türlü ulaşamıyordum. Benim ilacım zaman ve yeni arkadaşlıklar oldu. Benim örneğim en küçük örneklerden bir tanesiydi. Ancak hayatımızdaki pek çok büyük değişime de uyarlanabilir. Değişimlerin en büyük olumsuz etkisi korkudur. İnsanoğlu olarak anlam veremediğimiz şeylerden korkarız değişime anlam veremiyorsak neler olabileceğine de anlam veremiyoruz demektir. Tabii bu korku da yenilebilir. ‘Kış Uykusu’ adlı romanında devrim rüzgarları eserken bu rüzgarların getirdiği belirsizlikten açığa çıkan korku havasıyla nasıl baş edildiğine değiniyor Goli Taraghi. Bu korku havasını arkadaşları sayesinde yeniyor kahramanımız. Sırtını arkadaşlarına yaslıyor, aslında hepsi korkuyor ama birbirlerinin gözünde her biri diğerinin kahramanı, kurtarıcısı oluyor. Yaşamı bir organizma olarak düşünürsek arkadaşlık bence en küçük yapı taşı. Yani hayatlarımız arkadaşlıklarımız üstüne kurulu. Hayatı yaşanabilir kılan da onlar değil midir zaten! Peki hiç arkadaşınız olmasa ne olur? Arkadaş yoksunluğu birçok açıdan sıkıntılı bir durum olabilir. Her şeyden önce hayatınız renksiz, tatsız, tuzsuz olacağı görüşündeyim tabii çeşitli hastalıklar da cabası. Ben açıkçası derdimi anlatabileceğim biri olmadan yaşayabilir miyim bilmiyorum. Sıkıntıdan patlarım sanırım. Zaten bazı şeyler tek başına yüzleşilemeyecek kadar zor. Kahramanımız arkadaşları olmasa ne yapardı? Bu değişimlerden bu kadar etkilenmeden çıkabilir miydi? Tabii ki çıkamazdı. Zor zamanlarında arkadaşlarıyla yaptığı sohbetler kahramanımız üstünde ilaç etkisi yaratmıştı. Bu sohbetler sayesinde yüreğini ferah tutmayı başarmış bu zorlukları atlatmıştı. Bizlerin hayatında da bu böyle değil midir? Yoğun bir iş günü sonrasında arkadaşlarınla çıktığınızda ettiğiniz kaliteli sohbetlerin o günün tüm yorgunluğunu unutturduğu olmadı mı hiç! Hep arkadaşlardan bahsettik ama atladığım bir nokta olduğunu fark ettim. Kaliteli arkadaşlıklar kurmak. Bahsettiğim zorlukları yenmek kaliteli sohbetten geçiyor diğer bir deyişle dertleşmeyle. Bunun için kaliteli arkadaşlıklar gerekiyor. Arkadaşlarımızın gözümüzde yeterli kaliteyi kazanması uzun zaman alabilir. Bu açıdan ben arkadaşlıkları viskiye benzetiyorum ne kadar uzun süre meşe fıçısında kalırsa o kadar değerleniyor. Biraz daha açmak gerekirse dostluklarınız ne kadar uzun süreli olursa sizi o kadar tanıyacak zamanı oluyor. Bu zaman ilerledikçe sırtınızı verebileceğiniz biri oluşmuş, kim bilir belki de evleneceğiniz insanı bulmuşsunuzdur! Hayat yalnız başına yaşanamayacak kadar zor. Zaten tek başımıza bu zorluklara göğüs gerseydik bile hayatlarımızın çok sıkıcı olacağından eminim. Mutluluğun matematiksel formülü olsaydı kesinlikle arkadaşlık bu formülün bence bir numaralı değişmezi olurdu. Hayat kaliteli arkadaşlıklar edindikçe, karşınıza çıkan zorlukları birlikte aştıkça güzel. Baran Sinan KEYKAN 21602355 Kaynakça: Taraghi Goli. Kış Uykusu.Çev. Makbule Aras. Yapı Kredi Yayınları.2016 http://www.xn--gzelsozler-9db.com/dostluk-sozleri/ OYUN BAHÇESİ Sek sek sekerek, kaleye mum dikerek, yakan topla yanarak, el kızartarak yaşayan özgür ruhlardık biz çocukken. Nefes almak için nefes terapisine ihtiyacımız yoktu o zamanlar. Gökyüzüne bakıp “Dünya ne güzel, yaşamak ne güzel!” demek için yaşam koçu da tutmazdık kendimize. Fırtınalar dünyalarımızı yıkamaz, koyu gri bulutlar içimizi karartamazdı. Zaten gökyüzüne bakınca bulut görmezdik hiçbirimiz. Onlar kimi zaman bizi Ay’a ulaştıracak olan uzay mekiğimiz olurlardı, kimi zaman tahtında oturacağımız bir saray. Her şey mümkündü o zaman; güneş topumuz, ay dedemiz, bizse süper kahraman. Sınırsız gücü, kocaman yüreği, sonsuz enerjisi olan süper süper kahraman... Sonra ne oldu biliyor musunuz? Süper kahramanın güçleri yavaş yavaş tükendi. İnsanlığın iyiliği için çarpan kocaman yüreği, yalnızca kanını pompalamak için çarpar oldu. Sonsuz enerjisi de zamana yenik düştü. Gününü geçirmesine yetecek enerjiyi ise bağımlılıklarıyla sağlayabiliyordu ancak. Belki de bizi bunaltan, sıkan, mutsuz eden durum bu. İçimizdeki çocuğa, onun hayallerine ihanet ettik. Ofislerimize, bilgisayarlarımıza, telefonlarımıza tıkılıp kaldık, tutsak olduk. “Evet” demeyi unuttuk, “hayır”larda boğulduk. Söylediğimiz her hayır bizi hayallerimizden, olmamız gereken kişiden adım adım uzaklaştırıp kötü bir kopyamıza dönüştürdü. Yes Man filmindeki karakterimizin başlangıçta yaşadığı çaresizlik gibi, bizi dibe sürükleyen hayırlardan sıyrılıp kendimizi evetin mucizevi kollarına bırakmaya muhtaç olduk. Çocukken evet bizim sihirli sözcüğümüzdü; onunla tüm kilitli kapıları açar, olağandışı güzelliklere doğru yol alırdık. Evet demek, olumlu duyguları hayatımıza almaktı belki de. Evet korkularımızı bitirir, gücümüze güç katardı. Şimdi hatırladık değil mi süper kahraman olduğumuz o zamanları? Dozunda bir özgüven, girişimci bir ruh ve fırsatları sonuna kadar kucaklayan biz. Biz isterdik, fırsatlar sunulurdu; hayal kurardık, hayallerimiz gerçek olurdu. Sonra dediler ki “Hayır demeyi bileceksin yoksa mutsuz olursun, her şeye evet deme kolay lokma sanılırsın.” Bize evet demenin gücünü unutturdular. Evet demeye korkar, hayal kuramaz olduk. Gerçek hayat bizi bizden aldı, kendimizi tanıyamaz olduk. Zamanla panik atak olduk, depresyona girdik, şizofren olduk. Yeri geldi paranın kölesi olduk. Süper kahraman güçlerimizi kaybetmiştik ya parayla satın alabiliriz sandık. Artık gücümüzün tek kaynağı paraydı. Para için çalıştık, çalıştık, çalıştık. Sonunda tükendik, tükendik, tükendik. Peki nerede hata yaptık? Hayata nasıl bakarsan, hayat da sana aynısını yaşatır. Şu an yaşadığımız olumsuzlukların sorumlusu da biziz o hâlde. Önümüze çıkan en ufak tümsekte tökezleme korkusu, özgüven eksikliği, elimizdekilere minnettar olmak yerine sahip olamadıklarımıza imrenme ve benzeri birçok negatif duygu yüzünden hayatlarımızı hakkıyla yaşamayı unutuyoruz. Oysaki çocukken günler ne kadar uzun ne kadar oyun dolu; bizler ise bir o kadar coşkulu ve hayat doluyduk. Yaşam önümüzde alabildiğine uzunken ve umut dolu akarken biz bu akıntıya kapılır, kahkahalarla yüzerdik. Hem kendimize hem hayata güvenirdik o zamanlar. Korkmazdık, kaçmazdık, saklanmazdık yaşamdan. “Dünya bir oyun bahçesi, bunu çocuklar biliyor ama biz büyüyünce unutuyoruz(Yes Man)” Hayat büyüdükçe zorlaşıyor elbette ama bakış açısıyla çocuk olduğumuz günleri bir nebze geri getirmek mümkün. Keşke içimizde duran, bizi seyreden ve her gün yaşadıklarımıza üzülen çocuk ruhumuz var ya, bıraksak da hayatımızı o ele geçirse... Yeniden sihir soksa hayatımıza, yeniden umut aşılasa dünyamıza, yeniden gülücükler kondursa yanağımıza... Umutsuz insanlar “Hayat bir kısırdöngü; iş, ev, sorumluluk dön dön bir yere varamıyoruz.” derken biz “Hayat bir lunapark. Atlıkarınca dönüyor, dönüyor.” diyerek her günümüzün tadını çıkarsak. Çocukken mutluluk ulaşılması zor bir hedef değildi bizim için. İster yağmur yağsın ister kar... İster güneş çıksın ister saklansın bulutların ardına günlerce... Biz hep mutluyduk. Bu mutluluğu yeniden yakalayabiliriz. Nasıl mı? Hayatımızı tekrar oyun bahçesine çevirerek. Belki gönül salıncağında bulutlara değercesine sallanarak, belki gökkuşağından kayarak, belki de bir sabah penceremizi sonuna kadar açıp çılgınca haykırarak: “Saklambaç oynayan kaleye mum diksin!” Rüya Uzun Kaynakça Reed, Peyton. Yes Man. 2008. Warner Bros. Film. Göktürk Balıkcı 21502133 / 21 ENDÜSTRİYEL SANAT İnsanların bana Louvre Müzesini anlattığı zaman hakkındaki ‘eğer her esere bir saniye bakarsan tamamını görebilmek bir yılını alır’ gibi söylentilere çok da fazla inanmamıştım. Böyle düşünmemin en büyük etkisi Louvre’nin içinde sadece bilet almak için bulunan saydam camdan olan piramidi müzenin tamamı olarak düşünmemden kaynaklanmıştı. Oysaki gerçekten o bölgeye gittiğimde karşıma çıkan muazzam büyüklükteki yapıyı görünce söylenenlerin gerçeği yansıttığını hemen hemen anlamıştım. Müzenin dökümünde bu kadar fazla tarihi eser olmasına rağmen bunların arasından tek bildiğim, çoğu turist gibi ‘Mona Lisa’ idi. Piramit binaya girip bilet almak için sıraya girdiğimizde, müzenin fahiş fiyatına rağmen sırada bekleyen insanların tıpkı benim gibi sadece Mona Lisa’yı görmek için geldiğine emindim. Bir yanda sürekli sanata, kültüre olan ilginin giderek azaldığını bas bas bağıran insanları düşünüp, bir yandan da önümde bekleyen onlarca insanın varlığını görünce kafamda çelişki oluşmuştu aslında. Sonra sanki ben de entelektüel birikimi çok fazla olan bir insanmışım gibi diğerleri gibi sırada olduğumu fark ettiğimde önceki düşüncelerime anlam verebildim. Peki, neden buradaydım? Neden bakınca en ufak bir haz uyandırmayan tabloyu görmek için buraya gelmiştim? Ankara’ya geri döndüğümde arkadaşlarıma Mona Lisa’yı görmeden geldiğimi anlatmayı kendime yedirememiştim sanırım. Çünkü popüler kültür bize Paris’e gidilince tıpkı Eyfel Kulesinde fotoğraf çekinmeyi ve bu tabloyu görmemizi şartlandırmıştı. Hakkında onlarca kitap yazılan, belgeseli çekilen bu tabloyla ilgili ben de birkaç bilgi edinmiştim. O zaman bile Da Vinci’nin başyapıtı olan bu resmin bu kadar popüler olmasına anlam vermekte zorlanmıştım. ‘Nerede olursan ol gözleri sana bakıyor’ gibi rivayetlerden sonra herhangi bir resimdeki insanın karşısına geçip aynısı olacak mı diye denediğimde hep benzer sonuçla karşılaşıp bin yılın en bilinen eserine olan ilginin ve halkça tutulmasının fazlaca abartıldığını hissetmiştim. Kilometrelerce uzaktan bir yerlerden Da Vinci’nin bu eşi benzeri olmayan (!) tablosunu sürekli bir yerlerden duyuyor, görüyorduk. Paris’e gittiğinizde ise eğer bu resmi görmeden gelirseniz muhtemelen küçümseyici bakışlarla karşılaşma baskısı ile beraber Louvre Müzesine 20 avro vermeden dönmek kaçınılmaz oluyor. Bu baskıdan olacak ki turistler tablonun olduğu odaya adımını daha atmadan dijital kameralarını, telefonlarını çıkartıp daha önden resim çekebilmek birbirleriyle yarışıyor hatta öne geçmek için çıldıranlar yüzünden izdiham bile oluşuyordu. İnternete yazınca binlerce farklı açıdan fotoğrafı çıkmasına rağmen insanlar bu anı yaşamak yerine gözleriyle tablonun arasına kendi makinelerini sokuyordu -bu arada tabii ki bir fotoğrafını çekmeyi ben de ihmal etmedim.- Özellikle Batılı ülkelerin çok iyi yaptığı bu pazarlama taktiklerinden etkilenmemek her an her şeyi görebildiğimiz bu zamanlarda oldukça güç. İstedikleri herhangi bir nesneyi allayıp pullayıp gözümüzün önüne seriyorlar ve bu ürünlerin pazarlaması gerçekten inanılmaz güzel yapılıyor. Sadece aynı müzede bunun onlarca örneğini rahat bir şekilde gözlemleyebildim. Mesela Helenistik dönemin diğer heykellerinden bir farkı olmayan, tarihine bakıldığında bir farklılık bulunmayan Afrodit heykeli sadece müze haritasında özel olarak gösterildiği için tıpkı Mona Lisa eserinde olduğu gibi bir kitle de oraya hücum ediyor. Da Vinci’nin bu muhteşem denilen eserine bakınca dünyanın en güzel tablosunu göremediğim için ben sanattan anlamıyorum belki de lakin önden fotoğraf çekebilmek için izdiham çıkartan diğer insanların da benim gözümden çok sanatsever gözüktüğünü söyleyemeyeceğim. Benim açımdan güzel olan bir eser ilk yapıldığı andan itibaren güzeldir ancak çoğu sanatkârın şu an bize görmeden gelinmeyecek gibi gösterilen eserlerin değerlerinin onlar öldükten yüzyıllar sonra bilinmesinden Batının istediğini istediği zaman pazarladığını anlıyorum. TUĞÇE IŞIK BANA İNANIYOR MUSUN? ‘Hayatın boyunca kaç kez yalan söylediğini biliyorum eğer istersen bunu sana söyleyebilirim.’. Hızlı düşünüp buna cevap vermenizi istiyorum. Çoğu kişi eğer başkaları bilmeyecekse, ikimizin arasında kalacaksa evet bunu öğrenmek isterim diye aklından geçirdi. Burada biz bize konuşuyoruz samimi olalım, hepimiz yalan söyleriz. Hatta evrensel olmuştur yalan söylemek, ‘beyaz yalan’ anlamına gelen sözcük öbekleri birçok dilde yerini edinmiştir. Beyaz yalanlar en güzeli, herkesin arkasına sığındığı, ondan güç alarak gölgesinde dinlendiği yerdir. Söylemeden geçmemeliydim güzel bir şeydir beyaz yalan, hepimizin kurtarıcısı… Çok da yakın olmadığınız ama günlük konuları, ara sıra konuştuğunuz bir arkadaşınız var ve size bugün giydiği kıyafetlerinin ayakkabılarıyla uyumlu olup olmadığını sordu. Bu durumda hoşunuza gitmemiş de olsa ‘Evet çok yakışmış.’ demek zorunda hissedersiniz kendinizi. Çünkü bunun iki nedeni vardır. Birincisi, eğer olumsuz bir fikir beyan ederseniz arkadaşınıza, üstünüze gelip ‘Neden böyle diyorsun?’, ‘Gerçekten beğenmedin mi?’ diye sorular yöneltecek ve o küçük beyaz yalanı söylemediğiniz için pişman olacaksınız. İkincisi, karşınızdaki yakın arkadaşınız olmasa da onu kırmak ya da olumsuz bir yorum yaparak gününün kötü geçmesini önlemeye çalışmak istersiniz ve beyaz yalana sığınmanın vaktinin geldiğini anlarsınız. Bana soracak olursanız ben ikinci nedenin ele geçirdiği insanlardanım. Çünkü karşımdakini düşünmek, bırakamadığım bazen hoşuma giden bazen de lanet ettiğim bir özelliğim. Lanet etmemin nedeni karşılaştığım insanların benim kadar iyi niyetli veya düşünceli olmaması. Sonunda kandırılan ya da hayal kırıklığına uğrayan taraf ben oluyorum. Bu insanlara ‘beyaz’ yalan söylemişimdir. Ama beyaz yalanlar masum ve kimseyi incitmez denilirken sonunda benim incinmem, kötü durumda olmam nasıl açıklanabilir? Yani aslında beyaz yalan da olsa kuyruklu yalan da olsa sadece bir kişi mi -yalan söylenen kişi- yoksa daha fazla kişi mi etkilenir bundan? Bence bu kelebek etkisi gibi. Küçük bir davranış veya kısa bir söz, büyük çaplı bir olaya dönüşebilir. Diyelim ki söyleyeceğiniz yalanı karşınızdakini başınızdan atmak için söylüyorsunuz, ama sözlerinizin onda neyi uyandıracağını, hangi bastırılmış duygusunun dürtükleneceğini bilemezsiniz. Aslında ustaca yalan söylemenin bir sanat olduğuna inanıyorum. Gördüğüm insanlar, izlediğim filmler ve okuduğum kitaplar itti beni bu düşünceye. Beyaz yalanlar basittir, herkes kurallarına uyarak güvenli bir şekilde oyunda kalabilir. Oysa ustalık gerektirenler öyle değildir ilk hatanızda atar sizi oyundan. Ustaca söylenenleri zeka ister, her durumu ve olasılığı gözden geçirerek adım atmayı gerektirir, bu karmaşık ve zeka isteyen yalanlar sayesinde Gerçek ve Diğer Yalanlar kitabındaki Henry işlediği cinayet suçları, üstüne kalmadan hayatına devam edebilmiştir. Henry bana yalan söylemenin aynı sigaraya veya alkole bağımlı olmak gibi bir alışkanlık olduğunu gösterdi. Eğer bunu birkaç kez denediyseniz, yalan söylemenin getirdiği rahatlığı tadıp ondan vazgeçmeye çalışmak zor gelmiş olabilir. İnsan hep rahat olmak ve derdinin olmamasını ister, galiba yalan söylemenin kapısını çalan bunlardır. Kitapta ‘Aramızdaki yalancılar, her yalanın inandırıcı olması için belirli bir gerçek payı içermesi gerektiğini bilir. Çoğu kez bir tutam gerçek yeterlidir, ancak Martini’nin içindeki zeytin gibi uyumlu olmak şartıyla.’ (Arango 88) cümleleri geçiyor. Usta yalancılar Martini ve zeytinin uyumunu yakalayanlardır, onlar kurallara uygun oynadıkları sürece oyundan atılmaları oldukça imkansızdır. Peki bu yalanlar sonunda onları yalnızlığa sürüklerse ve kendilerinden başka yalan söyleyecek insanlar kalmazsa? Yalnız kaldıkları zaman, akademik hayatlarında kazandıkları başarıları hatırlar gibi söyledikleri yalanları hatırlayıp gurur mu duyarlar? İnsanlar kendilerine yalan söylenmesini mi istemez yoksa kendilerine söylenen sözlerin yalan olduğunu öğrenmek mi istemez? Ben oyumu ikinci yargıdan yana kullanıyorum. İnsanlar karşısındakinden güven, şefkat ve onaylanma bekliyor. Bunları bulduğunda veya hissettiğinde seviniyor, ona söylenenlerin yalan olup olmadığını düşünmüyor bile sadece anın tadını çıkartmaya devam ediyor. Belki de hepimizin mutluluğu ‘yalan’ ve biz savrulup gidiyoruz bunun içinde. Mutluluğunu sarsmaya ya da sorgulamaya cesareti olan biri varsa buyursun sahne onundur. Arango, Sascha. Gerçek Ve Diğer Yalanlar. Çev. Neylan Eryar İstanbul: Kırmızı Kedi Yayınevi, 2016. Ethem Can Ayhan Benliğimizi Yaratırken Ray Bradbury hikayelerinden birince bir cücenin hal ve hareketlerini tanımlarken şu cümleleri kullanır: “Cüce orada, küçük mavi odanın ortasında duruyordu. Gözleri kapalıydı, bir süre sonra onları aralamaya hazırdı. Gözlerini açtığında karşısındaki geniş aynaya baktı. Aynada gördüğü kendisinin büyümüş bir haliydi.” Aslında burada bir insanın, başarısız olarak gördüğü bir karakteristik özelliğini nasıl ortadan kaldırmaya çalıştığından ve bu sorunu çözmeye çalışırken yaşadığı sıkıntılardan bahsediliyor. Her insanın bu yollardan geçtiğini tahmin edebiliyorum çünkü ben de bu eseri okuduktan sonra kendimi tanımaya, özellikle kendimde yaratmaya çalıştığım noktalara, dikkat ettim. Sonra da insanların ve benim neden bazı özelliklerimizi ortaya çıkarmaya çalıştığımızı anlamaya çalıştım. İnsanlar kendilerini tanımlarken yeni karakteristik özellikler ekleyerek kişiliklerini oturtmaya çalışıyorlar. Benim hangi karakteristik özelliği dışarıdan almaya çalıştığımı anlamak için öncelikle kendimi tanıyıp çözümlemem gerektiğini fark ettim ve bu yolda çalışmalara başladım. Kendimi tanımak için neler yapmam gerektiğini düşündüğümde karşıma arkadaşlarım, ailem, hocalarım, etrafımdaki gönüllüler kısacası çevremdeki insanlar çıktı. Öncelikle onların psikolojik çözümlemelerini yaptım. Çıkardığım sonuç ise etrafımdaki insanların genellikle gönüllü insanlardan oluştuğuydu. Bu durumda, kendimi tanımlayabilmek için gönüllü bir bireyin özelliklerinden kısaca bahsetmem gerekiyordu. Gönüllülüğü benimsemiş bir birey, herhangi bir nedenden dolayı toplumdan geride kalmış bir insana elinden geldiği sürece yardım etmeyi kendine görev edinmiş insandır. Ben bir gönüllü olarak sadece bir sosyal sorumluluk projesinde görev alırken değil, yaşamımın her anında insanların sorunlarını çözümleyip onlara çözüm bulmaya çalışıyorum ve bu hareketimin insanlarda yarattığı değişikliklere tanık olmaktan mutluluk duyuyorum. Bu noktada kafamda bir soru beliriyor: “Gönüllülük adı altında yaptığım hareketlerin asıl amacı insanları mutlu etmek mi yoksa insanları mutlu ettiğim zaman bende oluşan mutluluk duygusunu mu yaratmaya çalışıyorum?” İnsanlar, doğaları gereği öncelikle kendilerini düşünen bencil varlıklardır. İki insan arasında herhangi bir konuda tercih yapılması gerektiğinde, tercihlerden birisi eğer kendileri ise evrimin de getirdiği bir içgüdüyle öncelikle kendilerini düşünürler. Bu korkutucu gerçek, kendi hareketlerimi ve bu hareketlerimin nereden güç aldığı gerçeğini sorgulamama yol açtı. Tabii ki kendi hareketlerimi ve bende yarattığı duyguları sorgulayan yine ben olduğum için objektif bir sorgulama olmadı. Ama bu sorgulama benim bu olguya ne kadar bağlı olduğumu görmemi sağladı ve bu bağlılığımın benim için yararlarını ve zararlarını düşünmeme yol açtı. İnsanın kendi kendine yarattığı bir karakteristik değere bu kadar bağlı olmasının ne kadar tehlikeli bir durum olduğunu farkına vardım. Cücenin kendisini büyük görmesini sağlayan aynanın ortadan kalktığı durumdaki gibi benim durumumda da gönüllülük kavramının ve bu kavramın bana kazandırdığı kişisel özelliklerin ve mutluluğun kaybolması durumunda, cücenin gösterdiği gibi tutarsız davranışlar gösterebilirim. Bu da gösteriyor ki kendi kendimize yarattığımız ve varlıklarını kabul ettiğimiz kişisel özelliklerimiz, diğer karakteristik özelliklerimizin aksine ayakları yere daha az basan ve daha soyut özelliklerdir. Bu durum da, normalde yaşamayacağımız ama kendi hareketlerimiz sonucu yarattığımız olası duygu patlamalarına ve psikolojik sorunlara yol açabilir. Aynı zamanda kendi isteğimizle bir kişisel özelliği, ortada öyle bir gerçek yok iken, kendi özelliğimiz gibi kabul etme davranışı, yapay bireylerin oluşmasında önemli bir yapı taşı olabilir. Bu fenomenin yayılması ile sokaklar oldukları gibi davranmayan insanlar ile dolup taşabilir. Bu da biz insanlar arasında yeni güven sorunlarına ve hatta daha büyük toplumsal sorunlara yol açabilecek bir faktördür. Sonuç olarak, cücenin her gece aynı aynanın önüne geçip aynı hareketleri yapması, onun kendisini oluşturan özelliklere ve bu özelliklerin kendisinde oluşturduğu duygulara karşı gösterdiği bir tepki iken ayna gibi yapay bir faktörle oluşturduğu yeni özellikler dışarıdan bir etkenle yok olduğunda, cüce eski halinden çok daha kötü bir duruma düşmüştür. Bu durum tüm insanlar için geçerli iken dikkat edilmesi gereken değişken yarattığımız karakteristik özelliklere benliğimizin ne oranda bağlandığı ve dolayısıyla bu yapaylıktan ne kadar etkilenebileceğimizdir. Kaynakça: 1) Bradbury, Ray. Sonbahar Ülkesi. 2015. Ezgi Deniz ERGİN EN DEĞERLİM Omuzlarına gelen siyah dalgalı saçlı, birazcık çekik ve kahverengi gözlü, hokka burunlu, yanakları bol çilli, hafif tombul, 165 boylarında birini canlandırın gözünüzde. Şimdi bir de güçlü ve oldukça sağlam karakter özellikleri ile tamamlayalım o kişiyi. Annem. Dünya üzerinde tanıdığım en güçlü, en zeki, en iyimser, en yardımcı, en mutlu insanlardan biri. Bu liste sonsuza kadar uzayabilir. 19 yıldır her derdime koşmuştur. Hatta hamileliği de sayarsak 20 yılı bile bulur bu süre. Nasıl bıkmıyor anlamıyorum ama her seferinde tüm kibarlığı ve yardımseverliğiyle elini uzatıyor bana. Ne kadar geliştirmiştir beni şimdiye kadar kim bilir. En basitinden, ben küçükken evde bazen İngilizce konuşurduk, ikimizin de anadilinin Türkçe olmasına rağmen. Önceleri biraz garip gelirdi bu ama onun amacı İngilizce konuşmamı geliştirmekti, fazlasıyla da işe yaradı bu. Şu an İngilizce konuşmam iyiyse annem sayesindedir. Bunun dışında da, bana verdiği tavsiyeler, yaptığı uyarılar beni hep iyiye taşımıştır. Gerek arkadaşlıkla ilgili, gerek aileyle ilgili, gerek kariyerle ilgili… Küçüklüğümden beri hep şefkatle, anlayışla yaklaştı bana. Ben de ondan öğrendim insanlarla sağlam ve güçlü iletişim kurmayı. İnsanlara hangi durumlarda nasıl davranmayı, ne şekilde tepki vermeyi en iyi annemden gördüm. Diğer anne kız ilişkilerini çok bilmiyorum ama biz az tartışırız, tartıştığımızda da çok minik sebeplerden dolayı olur, hemen çözülür. Zaten bilirim ki tartışmamızın amacı beni ilerletmektir, doğru olanı görmemi sağlamaktır. Bazen o haklı çıkar, bazen ben, ama en sonunda ikimize de bir şeyler katar tartışmalarımız, veya gün sonunda yaptığımız uzun sohbetlerimiz. Hep ondan öğrendiklerim sayesinde böyle güzel bir ilişkimiz olmuştur. Bunun için ona ne kadar minnettarım anlatamam. Annem sadece beni değil, kendini de sürekli geliştirir. Yeni eğitimlere gider, farklı kitaplar okur, yeni insanlarla tanışır, onlardan öğrenir ve onlara öğretir. Öğrenmek, bitmeyen bir yolculuktur onun için. En çok da bu özelliğine hayranım galiba. Asla vazgeçmez öğrenmekten, yeni fırsatlar kollar hep. Çevresindekileri de etkiler tabii bu durum, annemin yakınındaki herkes en az bir kere annemle bir eğitime veya fuara gitmiştir, konuya hiç ilgileri olmasa bile. Bu şekilde, ben de yeni görüşlere, yeni insanlara, yeni fikirlere her zaman ılımlı ve önyargısız olmayı annem sayesinde öğrendim. Onun insanlara, olaylara bakış açısını kendi hayatımda da uygulamaya çalıştım. Böylelikle, umuyorum ki hayatımdaki en önemli rol modelime bir adım daha yaklaşabilmişimdir. Annemin en tatlı özelliklerinden biri de sabırsız olmasıdır. Bir şeyin hemen hallolmasını ister, beklemeyi sevmez, aklına takılsın ve onu meşgul etsin istemez. Bazen “Ezgi Ezgi hadi!” diye şakıyarak, sanki anne kız rollerini değişmişiz gibi etrafımda zıp zıp zıplar. Bu rol değişme durumu sadece sabırsızlık durumlarında değil, birçok başka olayda da etkilidir, kendisi de kabul eder bunu. Mesela; annem internetten alışveriş yapmayı çok sever, çağırır beni yanına o sırada ve birkaç kıyafet gösterip fikrimi sorar. Ben de genelde onda benzer kıyafetler olduğunu ve ihtiyacı olmadığını söylerim. Bu noktada da mızmız, şirin bir çocuğa dönüşüp “Ama çok güzeller!” diye beni ikna etmeye çalışır. Hayatıma renk ve neşe katan ailemizin biriciğidir o. Annemin, anlaşıldığı gibi, üzerimde rolü çok büyüktür. İkimiz bambaşka karakterlere sahibiz belki de, ama ona bakınca hep kendimden bir parça görürüm, ondan öğrendiğim değerlerden bir parça. Belki dünyaya gelirken annemizi seçemiyoruz ama eğer seçim şansımız olsaydı, ben kesinlikle şu anki annemi seçerdim. Çünkü o, kusurlarıyla mükemmelleşmiş ve ne olursa olsun hayalleriyle ilerleyen biridir. Tam da bu sebepten, her şeyiyle örnek alırım onu kendime. Asena Hamurcu Bir Ceza Olarak Af Bir insan nasıl bir hayat ister? Hatta daha da özelleştirirsek bu soruyu: Bir kadın nasıl bir hayat ister? Bu soruyu kime yönelttiğimize göre değişir cevap. Mükemmel bir hayata sahip olmayan her kadın aşağı yukarı aynı betimlemeyi yapar; rahatlık ve zenginlik içinde bir yaşam, anlayışlı bir koca ve sayısı değişmek üzere çocuklar. Kadınların ortak hayali sayılabilecek kadar çok duyabileceğimiz bu birleşimin yarattığı mükemmelliği gerçekten yaşayan var mı bilinmez ama bu hayalin vücut bulmuş şekline Paulo Coelho’nun Aldatmak isimli romanında rastladım ben. Bir kadın düşünün ki bu ortak hayaldeki her şeye sahip; onu pahalı hediyelere boğup şımartacak kadar zengin ve de anlayışlı bir koca, hatta iki tane de çocuk. O her şeye sahip olan kadın, Linda ne istiyor peki hayattan? Her şeye sahip olmak, herkesin düşlediği her şeye sahip olmak… Bu yeterli midir yaşadığınız hayatı zevkli kılmaya? Kedileri nankörlükle suçlayan insanoğlu, kendi nankörlüğünü yıkmıştır o küçücük hayvanın üzerine. Bu istediğim de olsun başka bir şey istemem der ama yine ister, üstelik bu istediği şeyi elde ettikten bir süre sonra da eski hazzı almaz ondan. Mesela indirime girsin diye beklediğiniz o güzel kazak… İndirime girdi ya da para biriktirip aldınız, ya sonra? Önce hevesle ve dikkatle katlayarak yerleştiririz dolaba, en geç üçüncü giyişten sonra ise artık katlamaktan vazgeçip dolaba tıkıştırırız onu. Neden? Çünkü o artık bizim sahip olmak için uğraştığımız bir şey değil. Sahip olduk ve hatta o bizim için normalleşti çünkü istediğimiz zaman onu giyebiliriz. Sadece bir kazak için mi böyle bu nankör olma durumu insanın? Elbette ki hayır! Kazanmak için çok uğraşıp çok çalıştığınız okula girince ne oldu? Hayalinizdekini elde ettikten sonra onun beraberinde getirdiği yükümlülüklerden şikâyet etmeye başlarsınız: Çok yoruyor, sınavlar üst üst geliyor vb. İşte tam da klasik bir insan nankörlüğü var romanın başkahramanı Linda’da. Herkesin hayalini kurduğu ve kendisinin de içinde mutlu olmaktan başka bir rolü olmayan mükemmel dünyasından sıkıldı Linda. Çünkü o düş, artık onun rutiniydi ve yetmemeye başlamıştı. Rutin bir hayatı olan insan tasviri için biçilmiş kaftan olan meslektir memuriyet. Memur, rutininden sıkılıp hayatına renk katmak isterse ne önerirsiniz? Sinema, tiyatro gibi seçenekler geliyor benim aklıma. Bu rutinden sıkılmayı Linda gibi müthiş bir hayata sahip biri yaşarsa öneriler ne boyutta olur bilemiyorum ama Linda’nın bu konuya çözümü bir kültürel aktivite kadar masum değil; aldatmak. Yaşadığını hissetmek için tutku ve aşka ihtiyacı olduğunu düşünen Linda, bu iki kavramın ne kadar tehlikeli ve insanı hiç tahmin edemeyeceği yerlere sürükleyebilecek kadar güçlü olduğunu biliyor. Ama bu Asena Hamurcu onu, aşkın ve tutkunun peşinden gitmek için durdurmuyor. Aldatmak gibi ağır bir vicdan yükü altına giren Linda’nın tehlikeye attığı kendine aşık eşi ve çocukları, bu aşkı ve tutkuyu yaşama isteğine engel olamadılar. Rüya gibi bir hayata sahip olan Linda, aldatmanın cezasını nasıl ödedi peki? Aldatmanın sonucunda bir kadının başına gelebilecekler az çok bellidir ülkemizde: Şanslı bir kadınsa boşanır, şanssız çoğunluk ise katledilir. Bir roman olduğundan ya da ülkemizde geçen bir roman olmadığından daha farklı bir şey geliyor Linda’nın başına; affedilmek. Olaya karşılaştırmalı baktığımızda beklenemeyecek kadar güzel bir son gibi geliyor insana. Ancak ben bu affetmenin, aşık bir koca tarafından bir kadına verilebilecek ağır bir ceza olduğuna inanıyorum. Yaptığı her şeye rağmen ona olan sevgisi azalmayan bir adam karşısında, aldatmanın yaşattığı vicdanla ömür boyu utanacak modern bir kadın… Hayatın Tuzu BiberiSizce bütün insanların herhangi bir alanda yeteneği olmak zorunda mıdır? Yani bugüne kadar yaşamış ve bugünden sonra da dünyaya gelecek bütün insanların onları etrafındaki insanlardan ayıran eşsiz bir özelliği bulunmak zorunda mıdır? Bu özellik sanattan zanaate kadar her şey olabilir. Gerçi günümüzde sanatın sınırlarını belirleyen kesin bir otorite olmasa da çoğunluğun karar kıldığı bazı faaliyetler sanatın belkemiğini oluşturmaktadır. Hal böyleyken benim bu tür alanlara yönelik hiçbir ilgimin olmadığını fark ettim dolayısıyla özgün bir özelliğim de yoktu. Etrafımda yaşayan hiçbir insandan en ufak bir farkım bile yoktu. Herkes gibi yemek yiyor, yaşıyor, tekrar yemek yiyor ve yatıryordum. Birbirini kovalayan her günüm sanki bir önceki günü taklit ediyor ve günlerim bu taklit konusunda gittikçe ustalaşıyordu. Onlar bile bir alanda kalifiye hâle gelirken, kendim adına aynı şeyleri söyleyemiyordum. Bu sonsuz döngüye bir 'son' vermeliydim. Başladım düşünmeye. Ne yapabilirdim ? Aklıma gelen sanat dallarını süzgeçten geçirmeye başladım. İlk vazgeçtiğim alan resim olmuştu. Nasıl bu alanda ustalaşabilirdim ki? İlkokulda bütün sınıfın tam not aldığı ders olan resim dersinden barajı bile geçememem zaten başlı başına bir göstergeydi benim için bu dersi seçmemek için. Benim yapacağım şey daha farklı, daha özgün bir alan olmalıydı ve en önemlisi o alanda yeteneğimin olmalıydı.Günler günlerin arkasından koştururken benim arayışım devam ediyordu. O gün okuldan eve geldiğimde acayip bir şekilde aç olduğumu hissetmiştim. Evde atıştıracak hiçbir şeyin olmamasının yanında annemin de evde olmaması benim için yeni bir devrin başlamasına sebep olacak gibiydi. Beynimde şimşekler çakmaya başlamıştı. Paulo COELHO'nun da Aldatmak kitabında bahsettiği 'Yemek yapmak sanatların en güzeli ve kusursuzudur.' sözünü kendime düstur haline getirecektim. Kim bilir belki ileride büyük bir aşçı bile olabilirdim. Ne zamandır aradığım farklı bir alanı sonunda bulmuştum. Her alanda olduğu gibi yemek yapmanın da bir adabı vardı elbette. Öncelikle ne yapacağınızı belirlemeliydiniz. Bu noktada tek tüketici ben olduğum için tamamen kendi zevklerime göre bir yemek yapacaktım. Bir sonraki adım malzemelerin tedarikiydi .Yapacağım yemek ağzıma layık olmalıydı; sonuçta bu alanda kendimi geliştirmek için önce yaptığım işten kendim tatmin olmalıydım. Gittim markete ve yapacağım yemek için malzeme almaya başladım. En nihayetinde bu alanda ustalaşmak için en kaliteli malzemelere ihtiyacım vardı.Her ne kadar kasada haftalığımın yarısını bıraksam da sonucu için değerdi bu çektiğim zorluklar. Geriye ne kalmıştı ki bütün malzemeleri uygun şekilde sıraya koyup ocakta pişirdikten sonra her şey hazır olacaktı. Yemeğimi tabağa koyduktan sonra birkaç şeyin eksik olduğunu fark ettim. Birazcık baharatla yemeğim muhteşem bir sanat eserine dönüşecekti. Bence öyle de olmuştu; nitekim benim için bir sanat eseri olsa da annem eve geldiğinde sanki benim için birinci ev savaşının çanları çalmaya başlamıştı. Anlayacağınız üzere sanat hayatım başlamadan bitmişti o akşam.Günler yine sıraya girmiş kendi sıralarının gelmesini beklerken yine bir ışık doğmuştu benim için ya da ben öyle zannediyordum herhalde. O gün üniversite hayatımın ilk günüydü. Oryantasyon günü kafama denk bir öğrenci kulübü ararken o kulüple karşılaşmıştım. Fotoğrafçılık Kulübü! Bunu daha önceden niye hiç düşünmemiştim ki. Bazılarına göre fotoğraf çekmek aslında var olan bir şeyi kaydetmek gibi görünse de bu kulüptekilerin fotoğrafçılığa sanatın bir dalı gibi yaklaşması heyecanımı bir kat daha arttırıyordu. Günler geçmiş, kulüp toplantıları başlamıştı. İlk toplantımızda deneyimli bir arkadaş fotoğraf çekmenin inceliklerini anlatıyordu. Öncelikle kendimize göre bir tarz seçmemiz gerekiyordu portre fotoğrafçılığı,sokak fotoğrafçılığı ya da doğa fotoğrafçılığı gibi. Yani çekeceğiniz fotoğraf sizin zevkinize göre şekillenecekti tıpkı yapacağınız yemeği belirlemek gibi. Ondan sonra tarzınıza uygun bir obje ya da mekan bulmalıydınız yani malzemeleri tedarik etmelisiniz bir bakıma. Bir sonraki adımımız tahmin ettiğiniz gibi uygun açı ve ışık oranında deklanşöre basmak tıpkı malzemelerinizi bir araya getirmek gibi. En son göreviniz de dijital ortamda yaptığınız küçük rötuşlarla fotoğrafınıza son halini vermek aynı yemeğimizin son haline baharatlarımızı eklemek gibi. Sahnedeki arkadaş fotoğraf çekmenin evrelerini anlatırken benim aklımdan bir önceki maceram film şeridi gibi akıyordu sanki. İçimden 'İyi de ben bunları önceden yaptım ki zaten' cümlesini geçiriyordum. Önceden yaptığım sanatı tekrar icra etmek çok dazor olmasa gerek. Nitekim öyle de oldu. Artık kendimi geliştirebilecek bir alanım vardı ve bunu annemi kızdırmadan da yapabiliyordum.Her ne kadar çok zıt alanlar olsa da fotoğrafçılıkla aşçılık çift yumurta ikizi gibiydi. Varsın bazıları bunları yapmanın bir yetenek gerektirmediğini iddia etsin. Bence bir insanın kendini bir şekilde mutlu edebilmesi bile büyük bir yetenektir şu sıkıcı dünyada.Muhammed KESİCİKAYNAKLAR1-) Paulo COELHO, Aldatmak(Hocam profesyonel değilim ama deniyorum işte bir şeyler :)O İnsanı Aramak “Ayaklarına dokunurum gölgede, ellerine ışıkta, yol gösterir bana kartal gözlerin uçarken de Matilde, ağzından öğrendim öpüşlerle, öğrendi dudaklarım hemhal olmayı ateşle. Ah o kesin yulaf mirası bacaklar, kırların kalbine uzanan savaş, dayadım da kulaklarımı sinene kanım işledi o saat dağlı sesine.” (Neruda 19) Hepimizin bir insana ihtiyacı var bana kalırsa; genel olarak insanlara değil, yalnız tek ve özel bir insana. İtiraz edenler olacaktır ancak en içe dönük olanlarımız, yalnızlıktan en çok keyif alanlarımız bile bence kendi hikayesini anlatabileceği birini arar. Yahut en başta böyle birini bulamadığı için yalnızlığa itilmiştir belki de. Bunun bir kısır döngü olup olmadığı bir yana, ben hepimizin istemli ya da istemsizce arzuladığı o biricik insandan bahsetmek istiyorum biraz. Pablo Neruda’nın dizeleri hayatta aradığı o biricik insanı bulmuş bir şairin bundan duyduğu tatminin ortaya çıkardığı minnetin ve şükran duygularının bir beyanı gibiydi sanki. Bu minnet duygusu bir kişinin, hele ki bir şairin hayat arkadaşına, biricik sevgilisine karşı hissettiği en değerli ve hatta eskilerin deyimiyle soylu duygulardan biridir kanımca. Hepimiz birtakım romantik temelli ilişkiler yaşıyoruz. Bu ilişkiler tarafların ilişkiye atfettikleri anlam ve birbirlerinden olan beklentilerine göre farklı şekillere bürünüyor; uzayıp kısalıyor, kalınlaşıp inceliyor, inceldiği yerden kopuyor, koptuğu yere tekrar yapıştırılıyor vesaire. Bu süreçte yalnız ilişkilerimiz değil biz bireyler de değişiyoruz. Soluk ya da koyu, derinde veya yüzeyde ama hiç kimse hiç kimsenin hayatından bir iz bırakmadan geçip gitmiyor. Neruda’yı okurken insanın işte bu etkileniminin belki de en güzel örneklerinden birini gördüm; hayatımıza giren bir insanla kendimizi tamamlamak. Bana kalırsa bu, dünyaya gelmiş herkesin deneyimlemesi gereken ancak çok şanslı bir azınlığın ulaşabildiği bir nirvana durumu adeta. Bir insandan hoşlanmak kolaydır ve herkes beraber eğlenebileceği, keyifli zaman geçirebileceği bir insan bulabilir hayatının farklı evrelerinde. Oysa kendinde var olanı paylaşabileceği, kendisine bir şeyler öğreten, beraber hayaller kurabileceği, günün sonunda beraber üretebileceği bir insanı bulmak her insanın sahip olabileceği bir şans değildir ne yazık ki. Herkes hayatının bir noktasında ‘o insan’ ile karşılaşma umuduyla yaşamıyor mu? “Asla yalnız değilim seninle yeryüzünde, ateşlerden geçerken bile.” (Neruda 20) Asla yalnız olmadığını söylüyor Neruda kendinden emin, o insandan emin; en güç belaları bile değişmeye niyetli değil yalnızların huzuruyla. İnsan sanırım kendini tamamlanmış hissettiğinde ancak dünyaya meydan okuyabiliyor. Eğer ‘o insan’ ile karşılaşmamış olmak bir eksiklikse, ki ben öyle düşünüyorum, eksik ve zayıf bir insanın gösterebileceği bir cesaret değildir koca dünyayı göğüslemek. Onu bütün renkleriyle, bin bir çeşit tadıyla, en güzel kokuları ve en sağır edici gürültüsüyle bir bütün olarak karşısına almak. Yanındaki insandır kişiye bu cesareti veren; nerede olursa olsun ne yaparsa yapsın yalnız olmadığını kulağına fısıldayan. Düşüncelerle dolduğum, taşmak istediğim, taşmak için yer aradığım günleri hatırlıyorum. Karşılıklı oturup birkaç kadeh şarap eşliğinde bu garip dünyayı beraber keşfetmek istediğim bir insanı aradığımı, sabahlara kadar susmak istemediğimi hatırlıyorum. Bana bıkıp usanmadan kendini dinletecek, bu garip dünyada gördüklerini anlatacak ve sabahlara kadar susmayacak birini aradım. Beni bilmediğim denizlerde gezdirecek, bana bilmediğim şeyler öğretecek birini; bana bilmediklerimi fark ettirip ilham verecek birini aradım. Benim kafamdaki aşk kavramı tam olarak bu. Hayatı gerçekten paylaşabildiğim, beraber düşünüp sorguladığım, dünyayı beraber keşfetmek için bastırılamaz bir heyecan duyduğum ve günün sonunda yaşadığım hayatı, zamanı ve mekanı bana sevdiren insana duyduğum şeydir aşk. Dünyada bir başımıza bir baştan bir başa savrulan insanlarız. Muhtemelen hemen hepimiz seçmediğimiz hayatları yaşıyoruz; seçmediğimiz evlerde doğduk, seçmediğimiz dilleri konuşuyoruz ve seçmediğimiz insanlar tarafından seçmediğimiz şeyleri yapmaya zorlandık. Çoğumuz sadece 'o insan' ile birlikteyken kendi seçimlerimizi yapabildik. O insana aşık olarak tattık özgürlüğü belki, o insanın aşkı hatırlattı belki bize bu dünyada bir değer ifade ettiğimizi. “Seninle, seçmediğim ama biricik savaşımda, seninle caddelerde ve de kumsalda, seninle aşkım, yorgunluk, ekmek, şarap, yoksulluk ve kızgın güneşte, yaralar, eziyet, neşe seninle.” (Neruda 20) Kaynak: Neruda, Pablo. ​Ayaklarına Dokunurum Gölgede​. Can Yayınları, 2017 Hikmet Can Çakan MİLADIMDAN ÖNCESİ Herkesin ruhuna derin yaralar açmış bir aşk hikâyesi vardır. Doğruyu ve yanlışı birbirine karıştırmamıza sebep olan, mantık ve duygunun birbirine düşman olduğu bir aşkın hikâyesinden bahsediyorum. Böyle bir aşkı geride bırakırken, çoğu zaman söylemek istediklerimizi içimize gömeriz. Tezcan Topal’ın Eski Sevgiliye Mektuplar adı altında derlediği mektupları okurken, dürüst, yalın ve sansürsüz bir şekilde eski sevgilisine son bir kez kalbini açmış, yirmi altı cesur insanın en özel hislerine tanıklık ettim. Çocukluğumdan beri ne zaman üzerime hüzün çökse, kaleme kâğıda sarılırım. Yazdıkça ruhumun hafiflediğini, rahatladığımı hissederim. Ben en çok defterlerle dertleşmeyi severim çünkü siz anlatmaktan yorulana kadar, sükûnet içinde dinlerler. Yazılarınız en sadık dostlarınızdır. Yıllar sonra eski bir defteri açıp kendi satırlarınızı okurken, en gerçek hayat derslerini alırsınız. Mektupların beni en çok etkileyen yönü, yazarların cümlelerinden, geçmişten aldıkları dersleri anlayabilmemdi. Hangimiz ben hiç keşke demedim diyebiliriz ki? Eğer bitmiş bir hikâyenin ardından el sallamak acı veriyorsa, susmayın ve içinizden geçen her şeyi son bir mektuba sığdırın. Bazen kelimelerin boğazımıza düğümlendiği anlar olur. Anıların bizi esir aldığı, geçmişle bugün arasında sıkışıp kendimizi çok çaresiz, çok değersiz, çok yalnız hissettiğimiz anlardan bahsediyorum. O anların çoğunda konuşamayız. Hem tüm gücümüzün tükendiğini hissettiğimiz için, hem de anlayacak birinin olmadığını düşündüğümüz için. Bence böyle zamanlarda mektup yazmak, en güzel nefes alma yöntemidir. Hislerin sansürü olmaz, olmamalıdır da. Kendi yarattığımız prangaları söküp atmanın, gururumuzla oluşturduğumuz kalın duvarları yıkmanın en güzel yolu mektup yazmaktır. Kitabı okurken, hiç tanımadığım insanlar için ağladım, hüzünlerine ortak oldum. Ne çok hikâye, en güzel yerinde ve hiç beklenmedik anlarda bitiyor diye düşündüm, her mektup beni ayrı etkiledi. Demek ki bir insan yıllar sonra bile hatırlanıp, hislerin üzeri hiç tozlanmamışçasına özlenebiliyormuş. Hep söylenecek, eksik kalmış bir şeyler oluyormuş. Aslında yazarların mektuplarında bahsettikleri duygular, günlük hayatımızın birer parçası olan duygulardı. Ben de geçmişte, hayatımı milat gibi ortadan ikiye bölen adama çok mektup yazdım. Ne yazık ki bazen, yazılmış binlerce mektup bile kendini ifade etmeye yetmiyormuş. Bazı hisleri, kırgınlıkları anlatmak için kelime bulunamıyormuş. Özenle yazılmış mektupları okurken, hayatımın bir milat gibi bölündüğü zamanki halim geldi aklıma. Şu an, son kez, onun okuyacağını bilsem ne yazardım diye düşündüm. Keşke şunu da söyleseydim dediğim ne çok şey varmış meğer. Benim ne kadar çok içimde kalan, boğazımda düğüm, kalbimde ağırlık olan, kuramadığım cümlem varmış. Kitabı bitirip rafa kaldırdıktan sonra, ben de dâhil olmak üzere birçok insanın aynı şeyleri hissettiğini fark ettim ve geçmişte yazdığım mektupları arayıp buldum. Ne kadar içten, sahici cümleler yazmışım. Anlaşılmayacağından emin olduğum halde, kırgınlıklarımı, küskünlüklerimi bir bir anlatmışım. Doğru insanı bulana kadar herkes hata yapar, veda eder ve acı çekermiş. Ben bu sürecin bizi olgunlaştırdığına inanıyorum. Yazarların eski sevgililerine yazdıkları son mektupları, hepimizden izler taşıyorlar. Hayatlarımıza kimi zaman teğet geçen, kimi zaman da bir devrin bitişine sebep olan vedalar, hep eksik kalırlar. Daima söylemek istediğimiz son bir cümle kalır fakat söylemeye ya fırsatımız ya da cesaretimiz olmaz. Rafa kaldırılan o son cümlelerin, toplanıp eski sevgiliye son bir mektuba dönüşmesi, kendinizi bulabileceğiniz, hatta belki de şahit olabileceğiniz en gerçek eserlerden biridir. KAYNAKÇA: Topal, Tezcan. Eski Sevgiliye Yazılmış Mektuplar. İstanbul: Yitik Ülke Yayınları, 2015. Baskı. H. Merve Engiz (21202003) Fatma Sezgi ABAK ŞARKILAR BİZİ BİRLEŞTİRİR Doğumumdan beri seslerle iç içe yaşıyorum. İçimi huzurla dolduran annemin sesi, bana kullandığım güzel dili öğreten çevremdeki insanların sesleri yalnızca bana böyle güzel duygular hissettiriyor sanırdım. Sonra büyüdüm, arkadaşlar edindim ve fark ettim ki anne sesi herkes için huzur ve cesaret verici bazen de korkutucuydu.Hissettiğim duyguların bana özgü olmadığını anladım büyük bir hayretle. Biraz daha büyüdüm ve âşık oldum. Dinlediğim şarkılar beni anlatır oldu. Yine aynı şaşkınlıktaydım. Nasıl beni hiç tanımayan biri benim duygularımı bu kadar güzel ifade edebilirdi? Nasıl aşk, bu albümü alan milyonlarca farklı insana aynı şeyi hissettirebilirdi? Aynı soruları Nazan Bekiroğlu Mimoza Sürgünü (2013) adlı eserinde “Çok Yorgunum Beni Bekleme Kaptan. ” bölümünde aynı isimli şarkı için soruyor. Besteci ve güfteciyle bu kadar yakın hissettiği için o da şaşkın. ”Bir yorgunluk ruhtan ruha,bedenden bedene çarpa çarpa nasıl yankılanır?” diyor (s.16). İnsanoğlu kendini dünyada hep yek hissetmek ister ama ne gülünçtür ki hep yalnız olduğundan yakınır. En güçlü duyguları hissetmek,en tutkulu aşkları yaşamak isteriz sonra da kimse duygularımızı anlamıyor , diye hayıflanır dururuz.Şarkılar ve bize hissettirdikleri belki de diğer insanlarla aynı olmanın o kadar da kötü olmadığının yegâne göstergesidir. İçinden çıkılmaz gibi görünen durumlarda , asla geçmeyeceğini düşündüğümüz acıların içindeyken şarkılar , kimi zaman , çok değerli bir öğütten bile daha etkili bir cankurtarandır. Çünkü biliriz ki birinin bize öğüt vermesi için içinde bulunduğumuz durumu daha önceden yaşaması gerekmez ama bir güftecinin aynı ağır durumları yaşamadan bizim hikâyemize bu denli uyumlu bir şarkı yazması çok düşük bir ihtimaldir. Bu benzerlik insanın içinde bir güven duygusu oluşturur ve bu yüzden şarkılar yüzyıllar boyu insanların en yakın dert ortakları, içki masalarının mezesi, düğünlerin halayı olmuştur ve olmaya da devam edecektir. Yukarıda hep şarkı sözlerinden bahsettim ama esasen şarkılarda kendimizi bulmamız için sözlere pek de ihtiyaç yoktur. Mesela Hafız Burhan’ın sesinden Abdülhak Hamit Tarhan ‘ın ölen eşi için yazdığı Makber ‘ı Çin’de yaşayan ve dilimizi hiç bilmeyen biri bile dinlediğinde aynı hüznü hissecektir. Dünya’da onlarca belki binlerce farklı dil, din, ahlak anlayaşı kısacası kültür vardır ama Dünya’nın neresinde yaşarsak yaşayalım sesler konusunda tecrübelerimiz aynıdır. Dünya’nın her yerinde hüzün daha sessiz , coşku daha gürültülüdür. Bu, her ne kadar tek olma isteğimizi öldürse de aslında hepimizin bir şekilde güdüsel olarak kardeş olduğunun şaşkınlık uyandıran bir örneğidir. Bir sesin ya da bir şarkının içimizde harekete geçirdiği duygular aynı anda hiç tanımadığımız binlerce insanın da aynı duygularını harekete geçiriyor ve bir şekilde bizi bir diğerimize bağlıyor. Duyduğumuz seslerde din , dil , bayrak önemsiz çünkü insan gibi hissetmek için birbirimizi anlamak için bunlara ihtiyacımız olmadığını kulaklarımız zaten biliyor. Hatta bunun günümüzdeki örneklerinden bir tanesine de Eurovision Şarkı Yarışması. Bu yarışmada da milletlerimizi değil, duygularımızı yarıştırıyoruz aslında. Bu yüzden herkesçe biliyor ve izleniyor. Her ne kadar tarih boyunca insanlar kendilerini diğerlerinde ayırmak için devletler, ülkeler,aileler kurduysa da genlerimiz aramızdaki benzerliklerin farkında. Duyduğumuz sesler, şarkılar en güzel duyguları bir sürü insanla aynı anda paylaşıp bu benzerliği korumamızı sağlıyor. Şarkılar sevincimizde ya da acımızda bize ortak olduğunda aslında aynı durumdaki binlerce insan bize ortak oluyor. Aynı şarkıları dinleyerek beraber ağlıyor , beraber gülüyoruz. Diğer milletlere karşı kin ve intikam dolu şeyler seyretmiyorum bu yüzden çünkü bunlar dünya halkını birbirlerinden ayırıyor.Onun yerine bir şarkı açıyorum ve yedi kıtadan bütün kardeşlerimle dans ediyorum. Fatma Sezgi ABAK KAYNAKÇA Nazan Bekiroğlu (2013). Mimoza Sürgünü. İstanbul : Timaş YOL BİTERSE ÖMÜR BİTER Yeni asrın yoğunluğundan, sıkıcılığından, duygusuzluğundan, yapmacıklığından söz eder herkes. Bu yüzden kimsenin duygularının gerçek olmadığını düşünür. Herkes bir yerlerde, bir yerlerinde birine kızar, birini özler, birini sever ama herkes başka herkesler in bu yarım yamalak hissettiği duygularını eleştirir veya dalga geçer çünkü bu yapay zekâ asrın yapay duygusallıkları içinde olduğunu anlatmaya çalışır herkese. Belki bu bir şeyler anlatma çabası başkalarından önce kendilerinedir insanların. Bu kadar fazla ve fakat yalnızlığa dilbeste insanlar arasında böylesine bir metafizik uzaklık olması bu yalnızlığın kronikleşmesindendir. Dolayısıyla herkes aslında kendine bağırmak istediği düşünceleri, duyguları başkasına bağırmak suretiyle, illa insan değil bir nesneye de olabilir, içinden atmak ve kendine karşı dürüst olmak ister. Ali Lidar da kendi deyimiyle “yolun başında” olmasına rağmen kâğıtlara bağırarak bu dürüstlüğü yaşamış ve bize de yaşatıyor “Yolun Başında” da. Bağırmak diyorum. Evet bağırmak. Çünkü insanlar küçük yaşlarda bu kronik yalnızlığı fark etmezler fakat senelerle beraber ağırlığı da artar bu yalnızlığın. Artık öyle bir noktaya gelirler ki içten içe farkında oldukları bu durumu bir şekilde yüzeye çıkarmak isterler. Ağır psikolojik baskıya tabi olan bir insanın sınıra geldiğinde patlaması gibi, bu insanlar da sonunda dayanamaz ve bağırırlar. Genellikle diğer insanlara bağırırlar, şanslı olanlar ise kendilerine veya kâğıtlara. Ne kadar bağırırsa bağırsınlar elde edebildikleri yalnızca psikolojik durumları hakkında doğru söylemiş olmalarıdır. Herkes yalnızca bağırmayla bu yalnızlığın çözülmeyeceğini bilir. Ama bildikleri tek şey de budur aslında. Çünkü herkes yolun başındadır daha. Tecrübesizdir kendi hakkında. Yol bir türlü bitmez ama. Yol biterse ömür biter çünkü. Evet, kâğıtlara bağıranlar daha şanslıdır, çünkü onların serzenişlerini zaman ve mekân ötesinde insanlara duyurma şansları vardır. Yakın çevresine veya kendi kendine bağıran insanlar en fazla yakın çevrelerini belki de birkaç insanı etkileyebilirler. Bu onlar için tatminden öte bir deniz suyu etkisi meydana getirir. Çünkü bu bağırışa bir muhatap olması hatta olabildiğince çok muhatap olması bağıran insan için en faydalı çözüm yoludur. Hâlbuki kâğıda dökülenler bizlere ve geleceğe kadar uzanmaya kabildir. Bu da tıpkı bilim gibi birikimsel bir tecrübe oluşturur. Duygu havuzuna yapılan bu birikimler damla damla da olsa havuza girenleri ıslatmaya yetecek kadar çok. Bize düşen yapaylıktan veya yalnızlıktan kurtulmak için bir çare bulamadığımız zamanlar bu havuza girip çıkmak. Belki bu bizi ıslatacak veya çıktığımızda güneş derimizi yakacak fakat kesinlikle bir sonuca ulaşmamızı veya tatmin olmamızı en azından benzerlerimiz olduğunu anlayıp rahatlamamızı sağlayacaktır. Asır yapay ve duygusuz olsa bile gerçek duygular oluşturmak veya yapay duyguları gerçeklerinden ayırt etmek bizim sorumluluğumuzda. Şiir, bunun en güzel turnusol kâğıdıdır bence. Şiir sanattır, şiir gerçektir, kesinlikle içten gelmesi gerekir ve belli bir ustalık gerektirir. Eğer bir insan hakkında, olay veya nesne hakkında şiir yazabilecek kadar yoğun hisler taşıyorsak o zaman bunların gerçek olduğundan şüphe etmeye gerek yok. Asır yapay ve duygusuz olsa da bizler o zamanlarda olabildiğince gerçeğiz. Ayrıca bu durumda kesinlikle bu hisleri şiire dökmek gerek. Eğer şiire dökülürse havuza katkı yapılmış ve insanların gerçekliğine bir mum daha yakılmış olur. Ali Lidar belki bunun bir örneği ancak Yolun Başında olduğunu böyle bir derlemeyle bize sunmasaydı ne ben bu yazıyı yazabilirdim ne de biz onun bağırdıklarını işitebilirdik. Muhammed İkbal Turan NOT: Sayın Hocam, ilk düzeltmenizdeki herkes kelimesinin çokluğu kasten yapılmıştır. Naçizane estetik çabası diyebiliriz.  BENLİĞİN PARÇALARI Burak Hayati Muslu Her insan bazen koyuverir kendini ve geçmişin derinliklerine adımını atar. Kimi zaman çok sevdiği biriyle geçirdiği zamanlara atar insan bu adımını kimi zaman da hasretiyle tutuştuğu memleketinin sokaklarına. Kimi zaman bu dünyadan uğurladığı birini son kez görebilmektir sırf bu adımın amacı kimi zaman da çaresizce beklediği biri için umudunu yaşatmak. Her ne olursa olsun bu adım, gerçeğe dönüştüremez insan bir daha onları: anılarını. Evet, anılar birer değeri bilinmeyen hazine gibidir. Gerçek hayatta bir kere yaşamıştır insan onları. Bir daha istese de çok zordur onları geri alabilmek, bir daha doyasıya yaşayabilmek. Tabii ki toz pembe değildir bütün anılar. Bazen hayatın acımasız tarafını da hatırlayabilir insan anılarda. Hatta bazen o kadar rahatsız olur ki o anılardan, atıp kurtulmak ister onları. Bir daha karşısına çıkmasınlar ister. Ama pek de mümkün değïldir bu. İnsan ne kadar kurtulmak isterse bir anısından, o kadar etkilenir ondan aslında hayatında. Peki, bu değişecek ve insanlar kötü anılarından ömrünün sonuna kadar kurtulabilecek desem tepkiniz ne olurdu? Anı kelimesiyle ilk kez karşılaştığım zaman ilkokul yıllarımdı sanırım. O zamanlar şarkılarda duyardım sık sık bu kelimeyi. Ama bilmezdim tam olarak ne olduğunu ya da insan hayatının ne kadar önemli bir yerinde bulunduğunu. Evet, anılar insanın hayatında sahip olabileceği en önemli şeylerdendi. Fakat o zaman anlayamamıştım bunu. Çocukluğun o toz pembe dünyasında her şey o kadar güzeldi ki anıların ne olduğunu veya ne işe yaradığını düşünmeye gerek yoktu. Ama büyüyünce farkına varmıştım bazı şeylerin. Anılar insanın hayatta elde ettiği her şeydi aslında. Bizi biz yapan anılardı. Hayatın ta kendisiydi onlar. Peki, hayatın ta kendisi olan anıları atıp kurtulmak doğru bir şey miydi? İnsanın kurtulmak istediği anısı ona çok acı verse bile onun o insan olmasında pay sahibi değil miydi? Akıl Defteri filminde Lenny’nin hafıza problemi yaşaması sonucu beş dakikada bir bütün anılarını unutması ve bundan dolayı daha önce yaptığı şeyleri bir daha yapmak için uğraşması da bunu göstermez miydi aslında? Bir insanın anılarını silip atması da böyle bir şey değil miydi? Anılarını atıp kurtulan insan kendisinden bir şeyler kaybetmez miydi? Kendisinden bir şeyler kaybeden insan benliğini de kaybederdi en sonunda ve bu dünyada diğer insanlardan farkı kalmazdı aslında. Evet, anılardan kurtulmak insanın kendi özünü kaybetmesi gibi bir şeydi. Onların insanın hayatına kattıklarını tek bir çırpıda atmaktı bir bakıma. Ama daha da kötüsü gerçeklerdi. İnsan kötü anılarını kendinden uzaklaştırdığı zaman gerçekler değişmiyordu maalesef. Sırf o unuttu diye anısını, hayattan silinmiyordu o yaşananlar. Lenny kendi eşini öldürdüğünü hastalığı yüzünden unutmuştu ya da daha doğrusu hastalığını kullanarak bu anıdan kurtulmayı başarmıştı. Bir yanılsama içinde yaşamayı seçmiş ve gerçeklerden kaçmıştı. Peki, gerçeklerden kaçan insan aslında kendini kandırmış olmaz mı? Olan bir şeyi hiç olmamış gibi yaşamak hayatı bir yanılsamadan ibaret kılmaz mı? Anılar insanın hayat tablosunu oluşturan birer yapboz parçası bence ve bu yapboz parçalarının hepsinin insan için farklı birer değeri var. Kimi zaman bu parçalardan biri insanı dünyanın en mutlusu yaparken kimi zaman da hayatı onun için bir işkence haline çevirir. Çevirir ve insan o parçadan kurtulmak ister. Kurtulduğu zaman da hayat tablosundan yani benliğinden bir parça kopar ve aslında kendini kandırmış olur insan. Gerçeklerden kaçmak için bir yanılsamada yaşamayı tercih etmektir onun tek yaptığı. Peki, yanılsama içinde yaşayan insan bu dünyanın ne kadar farkına varabilir? Bu dünyanın farkına varamayan insan hayatını nasıl sürdürebilir? Kaynakça Akıl Defteri. Yön. Christopher Nolan. 2000. Santa Monica, CA: Summit Entertainment, 2000. DVD. Kübra Avşar 21502015 İNSANLIK OTELİ Gruplaşmak, farklılaştırılmak, kendini üstün görmek... Yıllar boyunca bu saydıklarım yüzünden milyonlarca insan acı çekti, yüz binlercesi öldü. Savaşların kaynağı, çatışmaların sonucu... Hepsi, bazılarının kendini diğerlerinden farklı görmesiyle ve kendi gibi olanlara da aynı düşünceyi aşılamasıyla başlıyor. Sonucunda gruplaşma oluyor, kendilerine benzemeyen insanları farklılaştırıyorlar ve beraberinde içten içe bir kıyaslama, karşılaştırma durumu gelişiyor. Tıpkı 2. Dünya Savaşı'nda Yahudiler'in farklılaştırılması ya da Ruanda' da kabilelerin, sırf gelişmiş ülkeler(!) çıkar sağlayacak diye içten içe gruplaştırılması gibi. Ruanda'dan bahsetmek istiyorum biraz. Kabilelerin yıllardır bir arada mutlu mesut yaşadığı bir yerken, kışkırtmalar ve insanların kendini üstün görmeye başlamasıyla Hutular ile Tutsiler'in kendini içinde bulduğu bir kıyamet ortamı oluvermiş birdenbire. İnsanların gece rahat uyku uyuyamaması, her an evlerine baskın yapılacak mı düşüncesi, ya erzak almaya giderken arabama saldırırlarsa korkusu... Bu korkuyu onlara verense yanlış(!) etnik kökene sahip olmak. Düşünsenize, boyunuz 1.75'in üstünde olduğu için işkencelere maruz kalıyorsunuz hatta öldürülüyorsunuz. Böyle düşünüldüğünde gayet mantıksız gelen durum, aynı iş etnik kökene gelince otoritelerce kılıfına uyduruluyor ve üstü örtülüyor. İşte bu ölümlere, bu işkencelere, işkenceyi yapanların anlamadığı dilden yani sevgiyle, koruyuculukla karşı koyan bir otel müdürünün hikayesini anlatıyor Ruanda Oteli. Paul Rusesabagina, sadece Ruanda Oteli'nin müdürü değil, aynı zamanda orayı bir insanlık oteline dönüştüren kişi. Ülke içinde yaşananlardan kaçan Tutsiler, işkenceyi gerçekleştiren Hutular'dan birine sığınıyorlar, Rusesabagina'ya. Bu bize kötülüğün hızlıca yayılabildiği gibi mantıkla ve kalple düşününce bir o kadar kolay içinden sıyrılabileceğimize örnek. Şu an Orta Doğu'da yaşanan savaşlar, batıya göçler, yapılan büyük insanlık ayıpları... Yine hepsinin altında yatan neden aynı. Yine masum insanların canı yanıyor. Yine çocuklar aç uyuyor. Yine, yine, yine... Tarihten ders almıyoruz. Yaşanan olaylar sanki hiç yaşanmamış gibi, onca insan hiç acı çekmemiş gibi... Herkesin eşit olduğu ve özümüzde insan olduğumuz gerçeğini kimse kabullenmiş değil. Sırf doğduğu toprak ya da ait olduğu aile yüzünden insanlık dışı muameleler görmek ya da bunlar sayesinde hayatlarını hep zirvelerde yaşamak bu gerçeğin umursanmadığını gösteriyor. Bütün olay empati kurabilmekte bence. Ya onların yerinde ben olsaydım diye düşünmek gerek sadece. Çok bir şey değil aslında ama herkes o kadar bencil ki başkaları umurlarında olmuyor. Dünyanın bir kısmı lüks içinde yaşarken bir kısmı da Ruanda'daki gibi sebepsiz mücadeleler arasında yaşamıyor bile, hayatta kalmaya çalışıyor o kadar korkunun ve iğrençliğin içinde. Aslında dünya bunun farkında ama bunu değiştirmek kimsenin işine gelmiyor. O zaman, statülerini, çıkarlarını kaybederler çünkü. Halbuki düşünmüyorlar asıl önemli olanın çıkarlardan öte bir insanın hayatı olduğunu. Belki de, imkanlar verilse, ileride dünya için, insanlık için nice çalışmalar yapacak bir insanın hayatı... İmkan verilse o bir insan bile dünyayı değiştirebilir. Tıpkı Ruanda'da yüzlerce insanın hayatını değiştiren Rusesabagina gibi. Savaştan kaçanlara uzattığı el sayesinde bir çok yaşama umut oldu. Oteline aldığı sığınmacıları tıpkı kendi ailesi gibi beslemesi, barındırması, onun insanlığından geliyor. Elimde olsa onun otelinin adını İnsanlık Oteli koyardım, evet, çünkü Birleşmiş Milletler ve daha birçok güçlü otorite onun insanlık adına yaptıklarını izledi. Onlar bu kadar güçlüyken kıllarını bile kıpırdatmadıkları halde, Rusesabagina tüm elindekileri ortaya döktü. Zaten şimdi de barışın simgelerinden biri olarak görülen Rusesabagina, o zamanlarda Ruanda'dan kaçarak ve birçok insanı da beraberinde götürerek tüm dünyaya büyük bir ders vermiş oldu. KAYNAKÇA: George, T.(Yapımcı), George, T(Yönetmen). (2004)Ruanda Hoteli[Film]. ABD:Lions Gate Films. Yusuf Düzen İstedik İnsan doğası gereği ister. Sürekli ister. Sahip olmadığını ister, sahip olduğunun da yenisini, daha iyisini ister, bazen de başkasında olanı ister. Güç ister, para ister, kaçmak ister ve daha neler neler ister. Mesela ben. Şu an dünyanın gelmiş geçmiş en iyi yazısını yazmak istiyorum. Ama sanırım bu yazı yazma işlerine hiç yeteneğim yok. Eğer yetenek değil bilgi gerekliyse maalesef o da yok. Bunun için çabalıyor musun diye sorarsanız üzgünüm cevabım hayır olacak. Ama bu konuda yalnız olmadığımı gördüm son günlerde. İnsanlar çekingenliklerinden, zamanlarının ya da imkânlarının olmamasından ya da üşendikleri için isteklerini yapmıyor ya da yapamıyor. Bazen de iki aşk gibi iki istek arasında da kalınabiliyor… İlk yazımda da bahsetmiştim oda arkadaşım Serkan, kota canavarı Serkan… İngilizce hazırlık programında ikinci senesi bu sene. Bu da onun son senesi demek oluyor. Tek şansı geçmek. Hazırlığı bu sene bitirip artık bölümüne kavuşmak istiyor. Ama aynı zamanda vazgeçemediği bir isteği daha var. Geçen yazımda bahsettiğim gibi, sabahlara kadar LOL oynamak! Bu onun için bir ibadet olsa kesin cennete gider. Bu sabah CAT adını verdikleri vize tarzında bir sınavı olmasına rağmen sabah altıda uyandığımda hâlâ bilgisayarının başında bir zombi edasıyla oturmuş dümdüz, ifadesiz bir şekilde ekranına bakıyordu. Eminim ki eğer bir ödevi söz konusu olsa bırakın sabah altıyı altı dakika bile uykusundan kesmezdi onun için. Peki insan ne istemez? Hiç istemediği bir şeyler var mıdır insanın? Şu an benim sigaramın hiç bitmesini istemediğim gibi insanın da bazen bitmesini istemediği şeyler vardır… İzlediği filmin ya da okuduğu kitabın bitmesini, tatilin bitmesini, sevdiği yanındaysa, ona sarılıp, gözlerinin içine bakıp mutlu oluyorsa o anın bitmesini istemez. O an sonsuza kadar sürsün ister. Fransızca dilbilgisi hocamın sürekli kullandığı sevdiğim bir lafı vardır: ‘’Komşunun bahçesi her zaman daha yeşildir.’’ İnsan hep imrenir başkasında gördüğüne. Başkasının evine, arabasına, işine, hayatına… Hep kendisinin olsun ister. İnsanoğlu ilk başta bir kemik parçasına sahip olmak isterken sonra toprağa sonra dünyaya sahip oldu. Şimdi de tüm uzaya sahip olmak istiyor. Sınır tanımıyor, elindekiyle asla yetinmiyor. İstekler yüzünden savaşlar çıkıyor, canlar yanıyor. Birilerinin istekleri yüzünden diğerlerinin istekleri gerçekleşemiyor. Bazen de insan isteyip sahip olduklarının değerini anlamaz. Ne de olsa elinin altında, ona sahip. Ona eski verdiği değeri vermiyor, ona ilk günkü baktığı gibi bakmıyor. Belki de bakamıyor. Doğası böyle belki de insanın. E madem böyle sonunda vazgeçecekse neden istiyor? Aslında bazen de başkası ona sahip olmasın diye ona sahip olmak istiyor, onu arzuluyor. Bir şeyi istemenin bazen o kadar fazla nedeni olur ki, arasından seçemediğimiz zamanlar bile olur. Bazen de sımsıkı tutunduğumuz yalnızca bir neden için savaşmaya çalışırız, yeterince güçlü olup olmadığımızı düşünmeden. Hepimiz farklı miktar yemekle doyarız, bazen bir su bardağı su bile kâfidir. Ama aç kalmaya hangimizin cesareti vardır? Elde edebildiğimiz, elde etmek istediğimiz onca şeyin değerini kaybettiği zamanlar bile geliyor. Ama insan açgözlülüğüyle istemeye devam ediyor. Ahlak felsefesinde incelersek muhtemelen bir çıkış yolu bulamayız, belki pragmatist başlığında yer alırız, belki de çok realist kaçarız. Bu konuda eğer benim sözüm dinlenseydi tüm insanlığa diyeceğim şey: “Aşırı olan her şeyden elimizden geldiğince kaçmalıyız!” demek olurdu. Şans bu ya bu fikre karşı çıkanların sayısı da azımsanmayacak derecede fazla olurdu. Tüm dünyayı etkileyemeyeceğim şu anlık kesin, o yüzden kendi yapabileceklerime yönelmem en iyisidir. Ben çok şey istiyorum, ben hep isteyeceğim. En azından istediklerim aşırı olmasın. Belki Serkan da COPE’u geçmek ister. İmkânsızı düşlemek de zaman zaman güzel olabilir… Koñur Alp Yıldızkan BEN ZOR YOLU ALAYIM İki yıl önce yaz başlarında kaya tırmanışı yaparken on metrelik bir kayadan yüzüstü düşmüştüm. Kollarımı ve sol bacağımı kırmış, beyin kanaması geçirmiştim. Bir yıla yakın bir süre hastanede yatmam beklenirken, iki ayda taburcu olmayı başarmıştım. Okulların açılmasına da iki hafta kalmıştı. Yatılı olan okuluma dönmek için sabırsızlanıyordum. Ancak babam okuldaki kaydımı donduracağını söyledi. Nedeni ise bu halde iken yatılı okula gidersem çok zorlanacak olmammış. Babama çok sevdiğim bir şarkının adını kullanarak yanıt verdim: “No Easy Way Out.”1 “No Easy Way Out” 1985’te piyasaya çıkmış bir rock şarkısıdır. Şarkının sözleri insana umutsuzluk verecek cinstendir. Özellikle nakaratında kolay hiçbir yol olmadığı için pes etmek gerektiğinden bahsedilmesi şarkının olumsuz bir hava yaratması için yeterlidir (“No Easy Way Out” 1985). Zaten bu yüzden Rocky IV filminde hayatının en umutsuz anında Rocky ne yapacağını düşünürken çalar bu şarkı (Rocky IV 1985). Ancak her ne kadar olumsuz sözlere sahip olsa da, bu şarkı beni mücadele etmeye devam etmem konusunda en çok gaza getiren şarkıdır da aynı zamanda. Bunun nedeni ise şarkının sözlerine birçok insanın bakmadığı bir açıdan bakıyor olmam. Bir işin hiçbir kolay yolu olmadığı söylendiğinde ve yetmezmiş gibi, pes etmenin kötü bir fikir olmadığı belirtildiğinde insanların birçoğu pes etmeye yöneliyor. Çünkü pes etmenin kötü olmadığı söylenmişken zor bir iş için çok fazla emek harcamak anlamlı gelmiyor onlara. “No Easy Way Out”un yaptığı da tam olarak bu. İnsanların yaptıkları işin hiçbir kolay yanı yokmuş gibi davranıp ardından da bu insanları pes etmeye teşvik etmek... Ancak bu şarkı bana işleyemiyor. Çünkü bana birisi hiçbir yolun kolay olmadığını söylediği zaman 1 No easy way out: Kolay bir yol yok başaramayacağım korkusu ile daha da çok mücadele etmeye başlıyorum. Pes edebileceğim söylendiğinde ise bunu bir tavsiye olarak değil de, bir küçümseme olarak algılıyor ve inadına iyice gayret ediyorum. Bu bakış açısından dolayı, hayatımda dinlediğim en umutsuz şarkılardan biri olan bu şarkı motivasyon şarkım oluveriyor. Şarkıya verdiğim tepkinin bu şekilde olmasının nedeni, diğer insanlardan üstün olmam değil tabii ki. Tepkimi farklı yapan şey, geçmişte yaşadıklarım. Küçükken ben de kolay olmayan yollar görünce pes etmeyi tercih ederdim. Ancak kayalıklardan yuvarlanıp hastanelik olduğumda fark ettim ki bazen pes etme seçeneği olmuyor insanın. Hastanede yatarken burnumdan beyin sıvım akıyordu. Beyin zarım yırtılmıştı çünkü kafamı yere vurduğumda. Acilen beyin ameliyatı olmazsam yatalak bir halde, sürekli korkunç baş ağrıları çekerek yaşamıma devam edecektim. Kolay olmayan bir yoldu bu. Beyin ameliyatı ise aşırı tehlikeliydi. Ölümümle veya felç kalmamla sonuçlanacaktı büyük olasılıkla. Kolay olmayan başka bir yoldu bu da. Pes etme seçeneğim de yoktu. Ameliyat olmak ya da olmamaktan birini seçmek zorundaydım. Ameliyat olmayı seçtim. Ölümcül beyin ameliyatıma saniyeler kala bile o kadar rahat ve mutluydum ki... Çünkü kendimi rahatlatmak için kafamda şarkının adını tekrar ediyordum: “No Easy Way Out.” Girdiğim yol çok zordu ancak yanlış bir yol değildi. Çünkü zaten seçebileceğim bütün yollar çok zordu ve pes etme şansım yoktu. Hiç öyle görünmese de aslında çok şanslıydım bu kazayı geçirdiğim için. Çünkü zorluklarla korkmadan savaşmamı sağlayan bir bakış açısı kazanmıştım. Bence herkesin sahip olması gereken bir bakış açısı bu. İnsanlar pes etme şansına sahip olmalarına güvense de aslında bir yerden sonra pes etme şansları kalmayabilir. Beyin ameliyatı örneğim kadar uç örneklere de gerek yok bunun için. Sürekli pes eden bir insan önüne çıkan bütün fırsatlardan kaçar ve hiçbir şey kazanamaz yaşama dair. Böylece yaşamı iyice zorlaşır ve pes etme şansı kalmaz çünkü pes ede ede vardığı nokta bile zor bir yola dönüşmüştür. En basit yaşamlarda bile bu sonuç çıkabileceği için çok önemli bir bakış açısı bendeki bakış açısı. Yaşamı hiç bitmeyen bir mücadele gibi gösteriyor diye bu bakış açısından kaçanlar olabilir. Ancak bence bu bakış açısı yaşamı bu şekilde göstermiyor. Yaşam zaten hiç bitmeyen bir mücadele bence. Bu bakış açısı yalnızca gözlerimizi açıp bunu görmemizi sağlıyor. Beyin ameliyatımla beraber yaşayış şeklim kökten değişti. O an yaşadıklarım ve hissettiklerimden sonra yapacağım her türlü işte pes etmem imkansızmış gibi davranmaya başladım. İçimden, “Bunu yapacağım. Çok zor olabilir ancak seçeneklerimden hiçbiri kolay değil. Hayat kolay değil” diyordum artık bir işe başlarken. Bu düşünce tarzının bana çok büyük artıları oldu. Şaşı, derinlik algısı olmayan ve yarı yarıya kör bir insan olmama rağmen en büyük hayallerimden biri olan jonglörlüğü öğrenmeyi başardım. Bacaklarım iyileştikten çok kısa bir süre sonra beden eğitimi derslerine katılıp sağlıklı arkadaşlarımın bazılarından bile daha uzun süre koşarak bacaklarımı çok kısa sürede güçlendirdim. İçlerinden en gurur duyduğum hareketim ise babamı dinlemeyip hastaneden taburcu olduktan yalnızca iki hafta sonra yatılı okuluma geri dönmemdi. Bunu yaparak geçirdiğim kazanın etkilerini çabucak atlatmayı başarmıştım. Başlangıçta hiç kolay olmamıştı tabii okul benim için. Sürekli rahatsızlanıyor ve revire götürülüyordum, dayanılmaz fiziksel acılar çekiyordum ve okul hayatına ayak uydurmakta aşırı derecede zorlanıyordum. Tabii ki zorlanacaktım. Bu yolu seçmeden önce de söylemiştim zaten: “No Easy Way Out”. KAYNAKÇA Robert Tepper. “No Easy Way Out” Rocky IV Soundtrack. DGC, 1985. CD. Rocky IV. Yön. Sylvester Stallone. Çev. Şebnem Özgür. 1985. Wyoming, United Artists, 1985. Muhammed Salih ALTUN Hayatı Programlamak Bazı teoriler vardır hayat hakkında, üzerinde düşünmeden gerçek anlamda reddemezsiniz. Bazen üzerinde düşündükçe ‘’Yok canım!” da deseniz, tamamen imkânsız olduğu kararına varamazsınız. “The Truman Show” böyle, gerçek olduğunu düşünmediğiniz ama olmadığını da ispatlayamadığınız türden bir teori üzerine inşa edilmiş. Bütün hayatı bir televizyon şovundan ibaret olan bir insanı konu ediniyor. Hani bir deyiş vardır, “Herkes başkasının hayatında birer oyuncudur.” diye. Filmde geçen dünyanın gerçekliği bu. Tek fark, herkesin tek bir kişinin hayatında oyuncu olması. O kişinin ise bunların hiç birinden haberi yok, hayatının tekdüzeliğinin farkında bile değil. Filmin başlarında düşünmeden, bir iki etrafınıza bakınmadan edemiyorsunuz. Daha sonra ise bu teoriyi savıp, insanın başına gelebilecek en kötü şeylerden birisini izlediğinizi fark ediyorsunuz. Düşündükçe olay daha da kötüleşiyor tabii ki. Kahramanın bir şeylerin ters gittiğini fark etmesi için “normal” dünya tecrübesi olması gerektiği gerçeğini fark ediyorsunuz. Yani burada doğmuş ya da küçük yaşta buraya alınmış olması lazım. Bu da aslında hiçbir zaman oyuncu olmayan insanlarla yaşamadığı anlamına geliyor. Bu insan eğer oradan dışarı çıkarsa tamamen yabancı olduğu bir mekânla karşılaşacak. Aynı zamanda son derece ünlü olduğu bir dünya tabi ki. Bu dünyaya adapte olabileceğini söylemek çok zor. Bunların hepsini filmi izlerken düşünüyorsunuz ama sonrasında yine olayın fikirsel yapısını düşünmeye dönüyorsunuz. Benim de yaptığım şey kendi bakış açımdan bu filmin içeriğini değerlendirmek oldu. Kendimi hayatımın başrolü olarak algılamak mantıklı gelmiştir bana hep. Sonuçta ben yaşıyorum, benim seçimlerim beni etkiliyor, ben düşünüyorum. Ama o “Ya öyle değilse?” düşüncesini kafamdan atmak için zamana ihtiyacım oluyor. Enine boyuna düşünülmesi gereken bir konu bence bu. Belki de kendi seçimlerimi yapmam iradem olduğunu göstermiyordur. Belki bir şeyleri yapmaya programlıyım ve her farklı etkinliğim için farklı senaryolar var ve bir tanesini seçip sonrakine geçerek sürdürüyorum hayatımı. Önüme koyulanlardan başkasını düşünme yeteneğim yok. Sadece öyle hissediyorum çünkü kafamda oluşan düşünceler sayıca çok fazla ve farklı. Ben birisinin hayatını programlasam böyle yapardım, en azından. Fark edilme riskini en aza düşürmek büyük önem taşırdı. Bence buradaki anahtar kelime “programlama”. Basit programlar için birkaç satır yazı yazarsınız genelde. Program da tam olarak yazdıklarınızı uygulamaya geçirir. Burada da yapılacak şeye karar verilecek bazı durumlar ortaya çıkar. Bunlar için de farklı durumlar yazabilirsiniz. Bunlar oldukça büyüyebilir, genişleyebilir. Ancak hayat o kadar karmaşık bir olaylar dizisi ve o kadar fazla şey aynı anda yaşanıyor ki, bunun nasıl yazılabileceği aklımı almıyor şu an. Ama belki de, ‘dışarıda’ bir yerlerde birisi bunu yapmıştır ve bizlerle de kukla gibi oynuyordur. Belki hepimiz birer oyuncuyuz, bir başkasının dünyasında. Böyle bir durumu fark etmemiz de oldukça zor olurdu. Çünkü o dünyanın sahibi olan kişi doğal olarak hiçbir şeyin anlaşılmaması için elinden geleni yapacak. Yani bu ihtimali göz ardı etmeye çalışsanız da aslında tam olarak yapamıyorsunuz bunu. Tabii ki bunlar genel olarak “gerçek” olarak düşündüğümüz şeylerin çok dışında. Daha çok bir keresinde aklıma gelip takılan fikirler gibi. Dışarıda bir yerlerde bunu düşünen başkaları da vardır belki. Belki ileride bunların tamamının asılsız olduğunu ortaya koyacak şeyler ortaya çıkar. Aslında elimizden gerçeği anlamak gelmiyorsa böyle bir ihtimalin gerçekliği olup olmadığı hiçbir anlam taşımıyor. Bunu düşünmenin bir anlamı da yok. Zaten genel olarak var ise değiştirmeye ya da anlamaya gücümün yetmeyeceği şeylere kafa yormak bir kayıp bence. Ama bu ihtimalin de kafamı her zaman kurcalayacağını söylesem yalan olmaz, özellikle The Truman Show kafamı böyle kurcaladıktan sonra. Sarıgül 1 Hasan Murathan SARIGÜL 21202808 TURK-102- Sec.13 Ahmet KAYA FARELER VE İNSANLAR ADLI ROMAN ÜZERİNE DÜŞÜNCELER Fareler ve İnsanlar… İnsan ilişkilerine ve alt tabaka insanların umut dolu dünyasına farklı bir bakış… Nobel ödüllü John Steinbeck’in dünya klasikleri arasında yer alan unutulmaz eseri Fareler ve İnsanlar, hayat mücadelesinin ve umuda yolcuğun başarılı bir anlatımı. Aslında çoğumuzun hayatında en az bir kere duyduğu çok bilinen bir eser. Filmleri, tiyatro oyunları ve skeçleri ile insanların hafızalarında yer etmektedir. Dostluğu, azmi ve çalışkanlığı çocuklara ve gençlere aşılayabilmek için yazılmış eşsiz bir kitap. Ülkemizde ve dünyanın pek çok ülkesinde temel eserler arasında yer alan roman; George ve Lennie arasındaki dostluğunun ve hayallerinin üzerine kurgulanmıştır. George ve Lennie Amerika’da yaşayan toprak işçileridir. George akıllı ve kurnaz, Lennie ise güçlü ve akılsızdır. Aslında birbirlerini tamamlıyorlar diyebiliriz. Lennie’nin kuvveti ve George’nin kurnazlığı birleşince pek çok zorluğun üstesinden Sarıgül 2 kolaylıkla gelebiliyorlar. George ve Lennie genellikle geçici işlerde, gündelik ya da haftalık ücretlerle çalışmaktadırlar. Olaylarda, onların çalışmaya gittiği bir çiftlik evinde başlarından geçenlerden oluşmaktadır. Dertleri, çalışıp para kazanmaktır ancak diğer toprak işçilerinin aksine kazandıkları parayı hemen bitirmek yerine, paralarını biriktirip kendilerine bir çiftlik kurmanın hayaliyle yaşarlar. Umut dolu dünyalarında hergün kuracakları çiftliği en ince ayrıntısına kadar tasarlarlar. George kendi işinin patronu olabilmeyi ve emir almadan özgürce yaşayabilmeyi, Lennie ise yumuşak şeylere istediği kadar dokunabilmenin hayali ile yaşar. Lennie’nin istekleri aklı gibi küçüktür. Varsa yoksa derdi yumuşak şeylere dokunmaktır. Onun mutlu olabilmesi için yavru bir köpeği sevmesi ya da yumuşak bir şeye dokunması yeterlidir. Sırf bu huyundan dolayı pek çok kez başı belaya girer. Sonunu da bu huyu yüzünden kendisi hazırladı diyebiliriz. Romanda işlenen konulardan biri de dostluktur. Eserde dostluk teması o kadar güzel işlenmiş ki gerek birbirlerine yoldaş olmaları gerekse de George’nin Lennie’e tahammül etmesi güzel bir dostluk örneğidir. Kitabın başlarında George’nin Lennie’yi sadece çıkarları için sevdiğini ve yalnızca hedeflerine ulaşabilmek için yanında bulundurduğunu düşündüm ve Lennie bu kadar saf olmasa böyle bir dostluğun devam edemeyeceği fikrine kapıldım. Fakat sonraları bunun sadece çıkar ilişkisi olmadığı, aksine çok sağlam bir dostluklarının olduğu sonucuna ulaştım. Öyle ki günümüzde biz