ise, herhalde insanların en tahammül edemedikleri şeylerden biri. Sokaktaki adamın da, bilim adamının da, ilk eğiliminin, belirsizliği azaltmak, dünyayı kavramsal düzeyde düzene sokmak olduğu söylenebilir. Dolayısıyla, bu düzene sokma araçlarına duyulan inancın zayıflayışıyla birlikte, iki zıt tepkinin ortaya çıkması doğal görünüyor. Bu tepkilerden ilki, eldeki araçlara daha da güçlü bir bağlılığın ifadesi ve bu araçların hâlâ kullanılabilir olduklarını gösterme çabası biçiminde ortaya çıkacaktır. İkinci tepki ise, durumu kabul edip, yeni arayışlara yönelen insanların tepkisi olacaktır. Bu arayışlar içinde, eskileri kadar sağlam görünüşlü olmasalar bile, yeni algılama ve açıklama biçimlerinin ortaya çıkması beklenebilir. Bu şema, bugün iktisat içinde ortaya çıkan eğilimleri açıklamak için oldukça uygun görünüyor. Keynes gerisine radikal bir dönüş oluşturan yeni klasik iktisadın disiplin içinde kazandığı önem, ilk tür bir tepkinin sonucu. Ama klasik restorasyon, bugün hâlâ koruduğu saygın konumuna rağmen, disiplinin bütünü tarafından doyurucu bir çözüm olarak görülmüyor. Dolayısıyla, ikinci türden tepkiler çerçevesinde, restorasyonun disiplinin temel sorunlarını çözmediği iddiası öne sürülüyor. Her ne kadar ünlü üniversitelerin ekonomi bölümleri bu tür iddiaları öne sürenleri barındırmama eğilimini sürdürüyorlarsa da, sözkonusu iddialar en ünlü iktisat dergilerinde yeralabiliyorlar ve böylece disiplin, krizin varlığını ve yeni arayışların meşruiyetini kabul etmiş oluyor. Biz burada, önce yeni klasik iktisadı, sonra da sözünü ettiğimiz yeni arayışları, bu bağlamda tartışacağız. Yeni klasik iktisat, restorasyon çabalarının en tipik örneğini oluşturmakla birlikte, bunun yanısıra yeralan bazı farklı gelişmeler de, iktisadın temelindeki davranış varsayımının meşruiyetini savunarak, ve hatta bu varsayımı insan faaliyetlerinin bütününe yaygınlaştırarak, standart iktisat kuramının insanı bir bütün olarak anlayabileceği inancının pekişmesinde etkili oldular. Aşağıda, yeni klasik iktisatla ilgili tartışmadan sonra, bu gelişmelerden de sözedeceğiz. Restorasyon İktisat içinde her zaman Keynesçi müdahalelere karşı bir grup vardı. 1970'li yılların başında, Keynesgil iktisadın geçirdiği sarsıntıyla birlikte güçlenen monetarist yaklaşım, Keynesgil yaklaşımın bu türeski bir eleştirisinden gelen eski bir birikime dayanıyordu. Ama başlangıcı J. Muth'un 196l'de yayınlanmış bir makalesine giden yeni klasik iktisat, ortaya, bu birikimin ötesinde, yeni bir katkıyla çıkıyordu. Katkısı yalnızca makro iktisat alanında değildi. Hattâ bu katkının özellikle mikro iktisat alanında olduğunu ve yeni klasik iktisadın, Keynes sonrası makro-mikro tutarsızlığını makro iktisadı ortadan kaldırarak çözdüğünü söyleyebiliriz. Yeni klasik iktisat, rasyonel beklentiler (rational expectations) kavramının belirlediği bir mikro temel üzerinde duruyor. Bu kavram, ilk defa Muth'un sözünü ettiğimiz makalesinde, beklentilerin nasıl oluştuğunu inceleyen bir kuram geliştirme amacı çerçevesinde ortaya atılmış. Muth'un bu makalede ortaya attığı fikir, karar alan bireylerin beklentilerinin bütünüyle rasyonel bir veri kullanımı süreci sonucunda oluştuğu. Rasyonel beklentiler kavramı, Friedman'ııı ve diğer monetaristlerin kullandıkları uyuma yönelik beklentiler (adaptive expectations) kavramından farklı. ikinci kavrama göre, insanlar tahminlerinde yanılır ve hata yaparlar. Bu hatalar sonucu beklentileri değişir ve geleceği daha doğru bir biçimde yansıtır hale gelirler. Böylece geçmiş hatalar düzeltilir. Rasyonel beklentiler kavramı çerçevesinde ise, beklentiler, kararı etkileyen değişkenlerin gelecekte alabilecekleri değerlerin rasyonel bir biçimde gözden geçirilmesi sonucu oluşurlar. Hata yaparak öğrenme süreci ortadan kalkar. Ekonomik faaliyet içinde beklentilerin oynadığı rolü vurgularken, beklentilerin, oluşumunda içgüdülerin, sezgilerin ve kitle psikolojisiyle ilgili etkenlerin üzerinde duran Key-nes'in karşısında, Muth'un fikri, rasyonalite kavramını beklentilerin oluşumunu da kapsayacak biçimde genelleştiriyor. Yani maksimizasyona yönelik bireysel davranışlar, beklenti oluşumu alanında da belirleyici konuma geçiyorlar. Muth'a göre, ekonomik bireyler, karar alırken, ellerindeki bilgiyi sonuna kadar değerlendirip ileriye yönelik tahminlerde kullanırlar. Ekonomik yapıdaki herhangi bir değişiklik, bu tahminlere yansır ve kararları etkiler. Ekonomik bireylerin tahminleri, iktisatçıların en ileri ekonometrik teknikleri kullanarak yaptıkları tahminler kadar gerçeğe yakındır. Dolayısıyla, iktisatçıların kullandıkları modellere, bireylerin gerçekçi olamayacak kadar rasyonel davrandıklarını varsaydıkları gerekçesiyle yöneltilen eleştiriler bütünüyle temelsizdir. Aksine, bireyler bu modellerde varsayıl-dığından çok daha rasyonel davranırlar. Maksimizasyon amacı, ileriye dönük tahminlerde optimal bilgi kullanımını da içerir. Lucas, Rapping, Wallace ve Sargent gibi iktisatçılar tarafından geliştirilen yeni klasik iktisat içinde, rasyonel beklentiler hipotezi, hükümet insanları kandıramaz fikrine temel olacak biçimde kullanıldı. Yani, beklentiler insanların geleceği en iyi biçimde tahmin etmelerine imkan veren bütünüyle rasyonel bir süreç içinde oluştukları için, iktisat politikalarının sonuçlarının tahmin edileceği ve davranışların. bu tahminlere göre değiştirileceği öne sürüldü. Dolayısıyla, örneğin para arzındaki bir değişikliğin yolaçacağı fiyat artışları dikkate alınacak ve gerçek ücretlerin doğru tahmin edilmesiyle genişletici para politikası, emek arzı ve istihdam düzeyinde herhangi bir değişiklik meydana getirmeyecektir. Makro iktisat politikaları, ancak bu politikaları uygulayanlar milleti kandırmayı başardıkları ölçüde etkili olabilirler. Sistematik olarak, bir kurala göre uygulanan politikaların durumunda böyle bir yanıltmaca sözkonusu olamaz. Ancak, ani, karar ortamında önemli belirsizlikler yaratan politikalar, geçici bir üretim ve istihdam artışına yolaça-bilirler. Ama yeni klasik iktisatçılara göre, bu istenmeyen bir şeydir. Çünkü, geleceğin doğru tahmin edilememesine yolaçan belirsizlikler, dengeden sapmaların tek nedenidir. Gelecek doğru tahmin edilebildiği ölçüde denge gerçekleşir, bu tahmin işlemini de, bireyler, iktisatçılar ve iktisat politikası uygulayıcıları kadar iyi bir biçimde gerçekleştirebi-lirler. İktisat-politikalarının, bu alanda bireysel karar mekanizmalarına ekleyecek hiçbir şeyleri yoktur. Gelişmiş piyasa ekonomileri için çok yüksek sayılan bir işsizlik oranının hüküm sürdüğü bir ortamda ortaya atılan bu denge kuramının, işsizliğin varlığına işaret ettiği dengesizliği nasıl açıklayacağı merak edilebilir. Kuramı savunanlara göre, ilk olarak, istatistiklere yansıyan işsizlik, işçilerin geçerli ücret düzeyinde çalışmayı reddetmelerinden doğan iradi bir işsizlik olabilir. Bu, bir sorun olarak kabul edilmez. Bir makro iktisat sorunu olan işsizlik, iki nedenden kaynaklanabilir Bilgi eksikliğinden veya stokastik değişkenlerin değerindeki ani değişmelere bağlı olarak ortaya çıkan sapmalardan. Stokastik değişkenler, değerleri belli bir olasılık dağılımına göre belirlenen değişkenlerdir. Ekonominin bize bu olasılıkları veren bir modeli vardır. Rasyonel beklentilerle ilgili varsayım, herkesin bu modeli tam olarak bildiğini ve tahminlerinde hiç yanılmadığını öne sürmez. Aksine, örneğin işsizlik olgusu, buradaki yanılgılarla açıklanabilir. Kuramı bütün diğer yaklaşımlardan ayıran, bireyin yanılmazlığı değil, kararları etkileyen değişkenlerin gelecekte alabilecekleri değerleri gösteren nesnel bir olasılık fonksiyonunun varlığı ve bu fonksiyonun öznel olarak bilinebileceği varsayımıdır. Bu varsayımın temelinde, fonksiyonu doğru olarak tanımlayan ve tahminlerini ona göre yapan bireylerin, yanılan bireylere göre daha etkili olarak sonucu belirleyecekleri öne sürülür. Yani, fonksiyonu bilmek normal durum, yanılmalar ise sistematik olmayan sapmalar olarak ele alınır. Ekonomik krizler, bu tür, sistematik politikalarla engellenemeyecek, sapmaların sonuçları olarak açıklanır. Bu da, bir anlamda, makro iktisadın, Keynes öncesi mikro iktisada indirgenmesidir ve rasyonalite varsayımının beklenti oluşumunu açıklayacak biçimde yaygınlaştı-rılmasıyla gerçekleştirilmiştir. Burada makro iktisat, de facto ortadan kalkmıştır. Bu yaklaşımda para, yalnızca bir değişim aracı olarak ele alınır, tasarruf ve spekülasyon aracı değildir. Aksi halde, Keynes'in katkısı doğrultusunda, tasarruf ve spekülasyon aracı olarak para kullanımının, tam rasyonalite varsayımı altında bile, tam istihdam dengesine ulaşılmasını engelleyeceği öne sürülebilir. Bazı iktisatçılar, yaklaşımın, paranın tasarruf ve spekülasyon aracı olma özelliğini dikkate alan modelleri kapsamına alabileceğini öne sürüyorlar. Ama para ekonomisiyle geleceğin belirsizliği arasındaki temel ilişkiden yola çıktığımızda, bu iddiayla ilgili bazı kuşkular doğuyor. Çünkü, yeni klasik iktisadın, Knight'ın ve Keynes'in kullandığı anlamda belirsizliği ele alamayacağını görüyoruz. Daha önce tartıştığımız gibi, Keynes ve Knight için belirsizliğin tek anlamı, geleceğin bilinrriemesidir. Dolayısıyla nesnel olasılık hesapları bu olgunun, belirsizlik olgusunun ele alınmasında yararlı olamaz. Keynes'in çok açık biçimde ifade ettiği gibi Belirsiz bilgiyle kastettiğimin, kesin olarak bilinenle yalnızca bir olasılık taşıyan arasındaki farkla ilgili olmadığını açıklayayım. Rulet oyunu, bu anlamda bir belirsizlik içermez... Ben bu terimi, Avrupa'da bir savaş çıkması olasılığının belirsizliği, yirmi yıl sonraki bakır fiyatlarının belirsizliği veya yeni bir buluşun eskiyip eskimeyeceğinin belirsizliği anlamında kullanıyorum. Bu konularda hesaplanabilir bir olasılık belirlenmesine imkan verecek hiçbir bilimsel temel yoktur. Yalnızca bilmeyiz, bu kadar basit. Ya da, Knight'ın yazdığı gibi İş hayatında alınan kararlar, genel olarak, ne türden olurlarsa olsunlar, istatistik ölçümlerin açıklamaya yardımcı olmalarına imkân vermeyecek ölçüde tekil, kendine özgü durumlarla ilgilidirler. Nesnel olarak ölçülebilen olasılık veya şans kavramları, bu durumlara uygulanamazlar. Geleceğin bu anlamda belirsiz olduğu bir ortamda, amaçları ne olursa olsun, bireyin,' maksimizasyonu gerçekleştirecek biçimde rasyonel davranmasına imkân yoktur, çünkü belirsizlik, bireyin kafasında biçimlendirip ona göre davranabileceği bir nesnel olasılık fonksiyonu temelinde kavramsallaştırabilecek bir şey değildir. Oysa, yeni klasik iktisat, rasyonalite kavramına bu tür bir olasılık fonksiyonunun varolduğu varsayımıyla yaklaşır. Gelecekteki ekonomik olaylar, Keynes'in rulet oyunu örneğine tekabül eden, bir dizi zar atma operasyonu sonucu ortaya çıkan olaylar olarak görülürler. Bu olayların göreli olasılıkları hesaplanabilir ve ekonomik bireyler bu hesapları yaparak amaçlarını gerçekleştirmelerini sağlayacak kararları alırlar. Yeni klasik iktisadın dünyasının, Keynes ve Knight'ın dünyasından farklı bir dünya olduğu ve rasyonel beklentiler kavramının ancak bu dünyada anlam kazandığı açık. Lucas'ın yazdığı gibi (Kavram), en çok üzerinde durulan olasılıkların oldukça iyi tanımlanmış, tekrar tekrar karşımıza çıkan bir olayla ilgili oldukları durumlarda, Knight'ın terminolojisine göre ‘risk' durumlarında yararlı olabilir. Risk durumlarında, ekonomik bireylerin rasyonel davranışlarıyla ilgili hipotez işe yarar bir içerik kazanır ve davranışların iktisat kuramına göre açıklanmasını sağlar. Bu durumlarda, beklentiler, Muth'un kullandığı anlamda rasyoneldirler. Belirsizlik durumlarında iktisat mantığı işe yaramaz İlginç bir biçimde, yeni klasik iktisatçılar, gerçek dünyada belirsizliğin çok önemli olabileceğini inkâr etmiyorlar. Aslında kuramlarının gerçeğe uygunluğu konusunda pek iddialı değiller. Örneğin, Sargent'ın kuramı sınamaya çalıştığını, bu çabalardan birinde başarısız olunca başka bir yol denediğini ve sonunda rasyonel beklentilerin verilerle müstehcen denebilecek ölçüde çatışmadığını(.) söylediğini duyuyoruz. Bu sınama yönteminin de, varılan sonucun da, pek bilimsel olmadığı görülebilir. Ama amaçlananın, gerçeği açıklamak veya doğru tahminlerde bulunmak anla-mınpa bir bilimsellik olduğu da söylenemez. Bununla birlikte, yeni klasik iktisatçılar, bütünüyle bilimdışı kaygılara da sahip değiller. Yaklaşımları, örneğin monetarizm gibi, belirli bir siyasal-ideolojik tavrı da yansıtmıyor. Sanki tek kaygıları, kendi içlerinde tutarlı modeller geliştirmek ve bu modelleri gittikçe karmaşıklaşan problemlerin çözümünde kullanmak. Bilimsel çalışmanın her zaman bir oyun çekiciliği içerdiğini inkâr edemeyiz. Ama yeni klasik iktisat içinde, bilimsel çalışmanın oyun yönü, geride kalan bütün amaçlara hakim.olmuş gibi görünüyor. Yaklaşımın bu oyun eğilimine çok geniş bir alan tanıyacak bir yanı olduğu da açk. Bu, yeni klasik iktisadın temelindeki önermelerden birinin, bireyin davranış biçiminin, karar ortamındaki değişmelerle birlikte değişeceği önermesinin, ekonometrik analiz yöntemlerinde tepeden tırnağa bir değişiklik gerektirmesiyle ilgili. Sözkonusu önerme, alışılmış Keynesgil makro iktisat modellerindeki gibi, bir fonksiyonu, örneğin bir emek arzı fonksiyonunu, veri olarak alıp iktisat politikalarının yolaçabilecekleri sonuçları tahmin etmeyi imkânsızlaştırır. Para politikasındaki ya da mali politikadaki bir değişikliğin sonuçları, bireyler tarafından anında tespit edilip kararlara yansıyacaktır. Dolayısıyla tahminler, ana parametreleri sabit kalan fonksiyonlar yardımıyla değil, ancak değişkenlerin gerçek ve beklenen değerlerinin aynı anda tespitine imkân verecek bir matematiksel model yardımıyla gerçekleştirilebilir. Nitekim başlangıçta, yeni klasik iktisadı geliştirenler, iktisatçıların büyük bir bölümünün anlamakta güçlük çektikleri karmaşık matematiksel modellerle ortaya çıkmışlar, ne dediklerinin tam olarak anlaşılması epeyce vakit almıştı. Bu modellerin geliştirilmesi de, iktisatçıların kendilerini sözünü ettiğimiz oyun eğilimine bırakmalarına zemin hazırlamıştı. 1970'lerin başında, birçok iktisatçının yeni klasik iktisada çok ciddiye alınmayacak, ezoterik bir yaklaşım gözüyle baktıklarını biliyoruz. Örneğin Blinder, bu dönemde yaklaşımın, disiplinin dikkate bile almayacağı birkaç çılgın makaleden ibaret olduğunu düşündüğünü söylüyor. Yeni klasik iktisadın giderek artan bir önem kazanarak disipline hakim olması, iki unsurla açıklanabilir. Bunlardan biri, daha önce tartıştığımız gibi, yaklaşımın mikro ve makro iktisat uyuşmazlığı sorununu, makro iktisadı ortadan kaldırarak çözmüş ve disiplini kırk yıllık şizofrenisinden kurtarmış olması. İkinci unsur ise, yaklaşımın getirdiği yeni ekonometrik yöntemlerin iktisatçılar arasında çok önemli bir psikolojik işlev görmeleriyle ilgili. Keynesgil iktisadın çözümleyemediği ekonomik sorunlar karşısında disiplinin kamuoyunda-ki saygınlığı sarsılır ve bu sarsıntı iktisatçıların moralini bozup iktisat okumak isteyen öğrencilerin sayısını ve kalitesini etkilemeye başlarken, yeni yöntemleri anlamak ve uygulamak için gösterilmesi gereken çaba, matematikten kaynaklanan estetiğin çekiciliği, gözle görünür bir canlanmaya yolaçtı. iktisatçılar, herkesin anlamadığı bir şeyler yapıyor ve bundan gurur duyuyorlardı. Matematiksel modellerin, ayrıntılı iktisat politikası tartışmalarının yerini alması da, iktisadın pozitif bir bilim olma iddiasını, bir açıdan, güçlendirir nitelikteydi. Ama yalnızca bir açıdan. Çünkü iktisatçıların bir bölümü, gerçeklikten yoksun varsayımlarla karşılayıp, ampirik verilerin modellerin işlerliği uğruna nasıl gözardı edildiğini gördükleri zaman isyan ediyorlardı. Bu iktisatçıların zaman zaman, disiplin dışındakilere iktisadın uygulamalı matematiğin bir dalı olmadığını açıklamak durumunda kaldıklarını görüyoruz. iktisat, uygulamalı matematiğin bir dalı değildir cümlesi, D . W Hands'ın, bir felsefecinin 1983'te iktisadın bilim değil, matematik olduğunu göstermek üzere' yazdığı bir makaleye karşı yazdığı eleştiriden. Böyle bir iddianın ortaya atılması ve iktisatçıların buna cevap vermek durumunda kalmaları, disiplinin geldiği noktayı görmek açısından ilginç. Aslında disiplin içindeki, ampirik gerçeklikten kopma ve soyutlama eğilimi, yeni klasik iktisadın güçlenmesinden önce kendini göstermiş ve bazı iktisatçıların tepkilerine yolaçmıştı. Bu eğilime karşı çıkan iktisatçılar arasında niceliksel yöntemlerin gelişmesine büyük katkıda bulunmuş olan W. Leontieff'le, ekonometrinin babası R. Frisch'in bulunması özellikle önemli. Örneğin, R. Frisch, ekonometri yerine oyunmetri terimini kullanarak, şöyle yazıyor Bir alay adamı acayip varsayımlar üretip bu varsayımlardan sonuçlar çıkarmak için seferber etmemeliyiz. Eğer bunu yapıyorsak, hem sosyal hem de bilimsel olarak yanlış yoldayız, sorumluluklarımızı yerine getirmiyoruz demektir. Bu tür çalışmalar, eğlenceli bir entelektüel oyun olabilirler. Çok eğlenceli olduklarını kabul ediyor ve bu tür çalışmaları çekici bulan çok sayıda öğrenciyi anlayabiliyorum. Ama bu, hem sosyal hem de bilimsel açıdan tehlikeli bir oyun olabilir. Phelps-Brown ve Worswich'in aynı yıllarda yazdıkları da, benzer görüşleri yansıtıyor Gözlemlenen gerçeklik yerine, sürekli hayali ve hipotetik olanla uğraşılması, yavaş yavaş akademik topluluğun, üyelerinin performansını tespit edip değerlendirmekte kullandığı gayri resmi ölçütün çarpıtılmasına yolaçtı. Ampirik araştırma alanlarının hiçbirinde, bu kadar kocaman ve gelişmiş bir istatistiksel mekanizma, bu kadar önemsiz sonuçlara ulaşmak için kullanılmamıştır. Bu iktisatçılar, yeni klasik iktisadın kazandığı saygınlıkla birlikte bugün disiplinin geldiği noktayı tahmin etmiş gibi görünüyorlar. Bu noktada iktisadın, sosyal gerçeklikle ilgili bir bilim, özellikle bir politika bilimi olarak, oldukça tuhaf bir konuma düşmüş olduğu açık. Bu konumda disiplinin saygınlığını koruyabilmesi için, ekonomiye yön vermekle sorumlu olan politikacıların, ekonomik sorunların neden önemli olmadıklarını, hatta neden olmadıklarını duymakla yetinmeleri gerekiyor. Bundan sonraki bölümde daha ayrıntılı bir biçimde tartışacağımız gibi, siyasal planda muhafazakar liberal eğilimler güçlendiği sürece, iktisatçılarla politikacılar arasında, kendiliğinden düzen fikrine duyulan inanç temelinde bu tür bir anlaşma ortamının süreceğini düşünebiliriz. Bu ortamın önemli özelliklerinden biri de, hakim ideolojinin tam olarak bir ekonomi ideolojisi olması. Yani kişisel çıkar kavramının özetlediği bir ideolojinin bu ortama hakim olması. Gene bundan sonraki bölümde, ekonomik krizle iktisadın .krizi arasındaki ilişkiyi ele alırken tartışacağımız gibi, 1970'lerin sonundan başlayarak güçlenen yeni sağ akımlar içinde, ekonominin toplumdan bağımsız bir alan oluşturduğu fikrinin, bu alanın önce belirleyiciliğinin vurgulanmasına, sonra da her şeyin ekonomik olduğu, yani her şeyin kişisel çıkar dürtüsü temelinde açıklanabileceği fikrine ulaştığını görüyoruz. Sosyal politikada belirleyici bir rol oynamaya başlayan bu fikir, iktisat içindeki bazı yeni akımların ortaya koydukları insan anlayışıyla tam bir uyum içinde. Bu anlayışı, homo oeconomicus'un gerçek insana, bütün yönleriyle gerçek insana, tekabül ettiğine duyulan inanç belirliyor. Yeni klasik iktisadın insana atfettiği mutlak rasyona-lite özelliğini tamamlayan bu anlayış, kişisel çıkar dürtüsünün, bütün faaliyetlerin bir amaç-araç ilişkisi çerçevesinde maksimizasyona yönelik faaliyetler olarak sürdürülmesinin, insan davranışlarını gerçekçi bir biçimde betimlediği iddiasıyla ortaya çıkıyor. Bu anlayışı benimseyenlerin, homo oeconomicus'un hiç de gerçekçi olmayan bir karikatür olduğunu, karikatürün bilim açısından gerekliliğini savunurken bile vurgulayan iktisatçıların bu konuda iki yüzyıldır sürdürdükleri tartışmaları yok sayabildiklerini görüyoruz. Bu da, ikti99.dın emperyalist yayılımı kavramıyla ele alınabilecek bazı gelişmelere, bu gelişmeler içinde insan faaliyetinin bütününün ekonomik olarak görünmesine yolaçıyor. Bunun tipik bir örneği, neredeyse bir karikatürü, G. Bec-ker'in önce beşeri sermaye kavramı temelinde eğitimi, sonra da aşkı, evliliği ve aileyi ele alan çalışmalarında görülüyor. Eğitim alanında Becker, üniversite ve üniversite sonrası eğitimi, insanların bugün çalışmaya başlayarak elde edebilecekleri kazançlardan, daha sonraki kazançlarını artırmak üzere vazgeçerek giriştikleri bir yatırım olarak ele alıyor ve eğitime ayrılan kaynakların bu biçimde, bireysel kazanç dürtüsüne dayanarak incelenebileceğini öne sürüyor. Bunun anlamı, doğal olarak, eğitim kararlarının kendi içinde bir amaç olarak öğrenme isteğinden soyutlanması, ya da bu tür amaçların, kazanç imkânlarını dikkate alarak, kazanç amacıyla niceliksel olarak karşılaştırılabilecek bir biçimde ele alınması. Yani bu yaklaşım içinde iktisatçı, bir insanın kendisine sağlayacağı maddi kazancın çok düşük olmasına rağmen, Latince eğitimi görmeye karar vermesini, Latince eğitiminin sağlayacağı faydanın yüksek bir yıllık gelirin sağlayacağı faydadan üstün olduğuna karar vererek değerlendirebiliyor. Sonuçta, parasal birimlerle ölçülemeyecek hiçbir insani dürtünün olmadığı yolunda bir inanç yerleşiyor. Becker'ın aşk, evlilik ve aile üzerine yazdıklarında bu daha çarpıcı bir biçimde ortaya çıkıyor. Bu çalışmalarda şu tür cümlelere rastlayabiliyoruz Bir kişi, eğer evlilik durumundaki gelirin, bekârlık durumundaki gelirini aştığını görürse, evlilik piyasasına girer. Dolayısıyla, evlilik piyasasında isnaten hesaplanan gelirler, yalnızca evlenenlerin sınıflandırılmasını değil, evlenerek durumlarını düzeltemeyecekleri için kimlerin bekâr kalacağını da belirler. Bu noktada, H. Simon'ın, daha neler göreceğiz acaba. kabilinden belirttiği gibi, ekonomik bireyin akılcılığı yatak odasına kadar uzanır, çünkü, G. Becker'ın bize söylediğine göre, bireyimiz yalnızca okumanın onun için taşıdığı değer, karısının uyuyamamasından kaynaklanan zarardan fazla olduğu zaman yatakta kitap okumaya karar verecektir. İnsanlar gerçekten böyle midir. sorusuna, fayda kuramının totolojik yapısı içinde olumlu cevap verilebilir. Çünkü, J. Robinson'ın fayda kuramının faydasını sorgularken yazdığı gibi, Fayda, metanın bireylerce istenmesini sağlayan niteliğidir, metanın istenmesi de onun fayda sağladığını gösterir. İnsan seçebileceği bir mal yerine başka bir malı seçiyorsa, seçtiği malı daha çok istiyor demektir. Seçim olgusu başka bir açıklama gerektirmez. Üstelik bu doğrultudaki açıklamalar, yalnız malları değil, bütün seçimleri kapsayabilir. iktisatçıların aynı totolojik mantıkla açıklayamayacakları hiçbir şey yoktur. Örneğin, ünlü monetarist iktisatçı K. Brunner, Keynesçilikle monetarizm arasındaki yöntem farkını açıklarken, bu mantığın sosyo-politik incelemelerde dc kullanılması gerektiğini öne sürüyor Keynesgil iktisatçılar, piyasa dışı durumlara ve sosyal kurumlara temelde sosyolojik bir bakış açısıyla yaklaşmak eğilimindedirler... Biz, sosyo-politik kurumların ekonomik analizin konusuna dahil olduğunu savunuyoruz... Sosyopolitik görüş, tipik olarak, iyi niyete dayanan bir hükümet kuramını savunur ve geniş, özünde sınırsız bir devleti olumlu kılan sonuçlara ulaşır. Bunun tersine, iktisat çözümlemelerinin konuya uygulanması, politikacıların ve bürokratların siyaset alanında girişimciler olduğuna dikkatimizi çeker. Politikacılar ve bürokratlar, kendi çıkarlarının peşinde koşar, çıkarlarına hizmet eden optimal stratejiler bulmaya çalışırlar. Smith'ten M. Keynes'e kadar büyük iktisatçıların çoğunun iktisadın sınırları üzerine yazdıkları, onların iktisatla siyaset arasındaki ilişkiyi bu biçimde algılamadıklarını gösteriyor. Ama aynı zamanda, bu iktisatçıların, ekonomiyi toplumdan ayırdıklarını, ekonomi dışı olguların ekonomi alanını nasıl etkileyecekleri konusunun ele alınması için sistematik yöntemler geliştirmediklerini de gördük. Bu eksikliğin Brunner'in savunduğu görüşlerin güçlenmesinde etkili oldukları söylenebilir. Çünkü bu yaklaşım, ekonomi dışı olguların incelenmesini iktisatçının anlayışı, sağduyusu ve zekâsına bırakan yaklaşımlara göre, daha tutarlı bir yöntemsel bütünlük, daha inandırıcı bir bilimsellik taşıyor gibi görünüyor. Ama bu bilimsellik iddiasının, Lakatos'un deyişiyle, yozlaşan bir araştırma programı çerçevesinde ortaya atılmış olduğunu da ileri sürebiliriz. iktisat içindeki bu yeni yaklaşımları, Marshall'ın iktisadın sınırları konusundaki görüşleriyle karşılaştıracak olursak, bu yozlaşmanın niteliği daha açık olarak görülebilir. Hatırlanacağı gibi, Marshall, ekonomik sonuçları olan pek çok insan davranışının, kişisel çıkar dürtüsü temelinde, bu dürtüyü temel alan rasyonel ekonomik birey kavramı çerçevesinde' açıklanamayacağını düşünüyordu. Dolayısıyla Marshall için, iktisadın ilerlemesi, insan davranışlarıyla ilgili daha çok gerçeği dikkate alabilecek yeni varsayımların geliştirilmesini, kuramların bu yönde zenginleştirilmesini içeriyordu. Burada Marshall'ın, ampirik içeriği zenginleştiren ilerici bir araştırma programından sö-zettiğini düşünebiliriz. Oysa Becker veya Brunner'in yaklaşımları, iktisat kuramının ampirik gerçeklerden bağımsız olarak ilerleyerek, önüne çıkan bütün gerçekleri kendi kapsamına alması yönünde bir gelişme fikri içeriyor. Burada kuramların, ampirik gerçekleri açıklayacak biçimde geliştirilmelerinden değil, ampirik gerçekliğin ad hoc varsayımlar yardımıyla kuramın bünyesine uyacak biçimde yorumlanmasından sözediliyor. Yozlaşma, iktisadın açıklayamayacağı hiçbir insani gerçek olmadığı iddiası sonucunda, disiplinin insani gerçeklikle bağlantısının giderek zayıflayışıyla ortaya çıkıyor. Ama Lakatos'un yöntemi yardımıyla yapılan bu açıklama, yalnızca sözünü ettiğimiz kuramsal gelişmelerin zayıflığını daha iyi ortaya koymak amacını taşıyor. Amacımız bu yöntemi iktisada uygulamak ve bu doğrultuda önerilerde bulunmak değil. Aksine, bilim felsefesi içindeki tartışmaların, iktisat için en anlamlı olabilecek yönlerinin, bilimsellik kaygısının araştırmayı köstekler hale gelmemesi gerektiğine işaret etmeleri olduğunu düşünüyoruz. iktisatçıları, homo oeconomicus'u icat etmeye iten, gördüğümüz gibi, bir ölçüde bu tür bir bilimsellik kaygısıydı. Bu, buluşa yönelik bir varsayım olarak, yani insan ekonomisiyle ilgili gerçekliği yakalamaya yönelik çabaların sistematik bir hale getirilebilmesi için atılmış bir ilk adım olarak yararlı olabilirdi. Ama disiplinin gelişmesi bu yönde değil, açıklamanın bilimsel olma iddialarının gerçeği anlama amacını geri plana ittiği bir yönde oldu. G. Becker'ın bu gelişmenin mantıksal bir sonucu olarak ortaya çıktığı söylenebilir. Bu yaklaşımın içerdiği sağlam bilimsel yöntem temellerine oturmuş olma iddiası, kriz ortamında belli bir çekicilik taşıyor. Ama krize karşı ortaya çıkan ve yeni alternatifler geliştirmeye yönelen arayışların, bu çekiciliğe kapılmadıklarını ve Smith'in bilimsel amacı tarafından belirlenmediklerini görebiliyoruz. Bu da, bilim felsefesi içindeki tartışmaların, bilimsellik ölçütlerinin güvenilmezliğini ortaya koydukları bir ortamda çok aykırı kaçmiyor. Restorasyonun ötesinde yeni arayışlar 1970'li yıllarda gelinen noktada, iktisatçıların önemli bir seçimle karşı karşıya kaldıklarını söyleyebiliriz. Ya niceliksel yöntemlerdeki gelişmenin peşine takılarak oyun eğilimini ve estetik mükemmellik arayışını maksimize etmeyi sürdürecek, ya da ayakları yere basan bir politika biliminin mensupları olmayı seçerek, mükemmellikleri söz götürür yöntemlerle insanları ve toplumları anlamaya çalışacaklardı. ikinci yolu daha anlamlı bulan iktisatçıların geliştirdikleri farklı öneriler, giderek genişleyen kriz literatürünün oluşturuyor. önemli bir parçasını Bu önerilerden biri, geleneksel bilim ve zanaat ayrımına geri dönmek. ilginç olan, bu öneriyi, L. Robbins'in, 1932'de yayınlanan çok ünlü yöntem kitabında, bu ayrımı kesinlikle benimsemeyen, hatta kitap boyunca normatif önerilerin pozitif önermelerden kaynaklanamayacağını, dolayısıyla iktisatçıların değer yargıları içeren iktisat politikası tartışmalarına iktisatçı olarak değil, sade vatandaş olarak girmeleri gerektiğini vurgulayan L. Robbins'in sahiplenmesi. 198l'de Amerikan İktisat Birliği'nin (American Economie Association) yıllık Richard Ely Konferansı'nı veren Robbins, bu konferansta, iktisadın bugün içinde olduğu durumu gözönüne alarak, bilimsel iktisatla siyasal iktisat arasında yapılacak bir ayrımın disiplinin yararına olacağını savunuyor. 1932'de Iklisat Biliminin Niteliği ve Önemi Üzerine Bir Ça-iışma'yı (An Essay on the Nature and Significance of Econo-mic.Science) yazan Robbins'le, 198l'deki Richard Ely Konferansı'nı veren Robbins arasında kuşkusuz önemli farklar var. Ama aynı zamanda bir düşünce sürekliliği de var. Bu süreklilik, Robbins'in iktisadın kıtlık ye seçimle ilgili bir bilim olduğunu ve bu bilim alanından kaynaklanan önermelerin normatif önermelere temel oluşturamayacakları fikrinde ısrar etmesinden kaynaklanıyor. Bu bağlamda Robbins, 1932'den beri önemli gelişmeler kaydeden refah iktisadının, değer yargılarını bilimsel önermeler kisvesi altında sunduğunu, dolayısıyla yöntem açısından meşru olmadığını savunuyor. Aslında, bilimsel iktisatla siyasal iktisat (zanaat) arasındaki ayrımla ilgili önerisi de, bir ölçüde, iktisadın böyle meşruiyeti kuşkulu analizler yoluyla, normatif öğeler tarafından bulandırılmasını önlemeyi amaçlıyor. Önerinin temelindeki ikinci unsur ise, 198l'de Robbins'in, iktisatçının siyasal rolünün 1932'de olmadığı kadar bilincinde oluşu. 198l'de Robbins, siyaset siyasetçilere bırakılamayacak kadar önemlidir diye yazıyor. Dolayısıyla, farklı iktisat politikası önerilerinin sonuçlarını bilimsel olarak tahmin edebilen iktisatçıların bu alana girmelerini yararlı buluyor. Ama bunun, iktisat politikası tartışmalarının, kaçınılmaz olarak değer yargıları içereceğinin bilincinde olarak ve bu değer yargılarının bilimsel iktisadın içine sızmalarını önleyerek yapılması gerektiğini savunuyor. Belki 1932'yle 1981 arasındaki en önemli değişiklik, Robbins'in bilimsel iktisat alanına verdiği önemde. 1932'de ilginç sosyal sorunların bu alan içinde incelenebileceğini düşünürken, 198l'de iktisatçıların şimdiye kadar ilgilenmedikleri bazı konuların, örneğin devletin niteliği ve işlevleri konusunun incelenmesini, siyasal iktisatçılara bırakıyor. Aynı biçimde, 1932'de, Mill'in yalnız iktisatçı olan kimse iyi iktisatçı olamaz cümlesini hafif alaycı bir yaklaşımla ele alıp, doğru yanları da olabileceğini ancak kabul ederken 1981 konferansının sonuç cümlesinde, iktisat eğitiminin tarih ve siyaset gibi başka konulara da yer vererek tek gözlü canavarlar yetiştirmeye son vermesi gerektiğini vurguluyor. Robbins'in, siyaseti siyasetçilere bırakmadan, ama bilim alanını da değer yargılarıyla kirletmeden kurmaya çalıştığı bu dengenin oldukça hassas bir denge olduğu görülebilir. İktisatçıların, siyaset alanında görüşlerini savunurlarken bilimsel formasyonlarının sağladığı üstünlükleri kullanmaktan vazgeçmeleri olasılığı pek zayıf olduğuna göre, iki alan arasındaki ayrımın, bilimsel analizin siyasal görüşlere dayanak olarak kullanılmak üzere biçimlendirilmesinin sayısız yolları aracılığıyla, belirsizleşmesi kaçınılmaz görünüyor. Kriz tartışmalarına İktisadın Retoriği (The Rhetoric of Economics) adlı bir kitapla katılan McCloskey'e göre, retoriğin bilim alanına da sızması hiç de şikâyet edilecek bir durum değil. McCloskey, retorik terimini, günlük dilde kullanıldığı gibi,, özellikle göz boyamaya yönelik parlak söz söyleme becerisi anlamında değil, disiplinli, kurallı konuşma sanatı anlamında kullanıyor. İktisatçıların, bilimsellik iddialarını bir yana bırakarak, bu ikinci anlamda retoriği yöntemlerinin temel taşı olarak kabul etmelerinin, iktisadın geleceği açısından çok hayırlı bir gelişme olacağı, McClos-key'nin kitabının tezini oluşturuyor. Bu tez, yazarın bilim felsefesindeki son gelişmeleri izleyerek geldiği noktada ortaya çıkıyor. Kuhn'un, M. Polanyi'nin ve özellikle Feyerabend'in çalışmalarından, McCloskey'nin çıkardığı, hiç de temelsiz olmayan sonuç, bugün hiçbir bilim dalında katı bilimsellik ölçütleri olmayışı. Bu ölçütlerin yerini, bilimin gelişmesi için gerekli koşulların en önemlisinin, eleştiriye açık bir tartışma ortamının gerçekleştirilmesi olduğu fikri alıyor. Bu gelişmelerin ışığında, Robbins'in bilimsel iktisadı koruma çabası, yalnız imkânsız değil, aynı zamanda da anlamsız bir çaba haline geliyor. McCloskey, yapılması gerekenin, retoriğe, yani tartışma adabına önem verilmesi olduğunu yazıyor. Yazara göre, iktisatçılar, özellikle iktisat politikasıyla ilgili görüşlerini savunurlarken, bol bol retorik kullanıyorlar. Ama söylediklerinin retorikten bağımsız olduğunu iddia ettikleri bir bilimsel temele oturduğunu savunarak, retoriğin önemini inkâr ediyorlar. Dolayısıyla ortaya, izlendiği söylenen yöntemle, gerçekten izlenen yöntem arasında önemli bir ayrım doğuyor. Yöntemle uğraşan iktisatçıların zaman zaman bu durumdan yakındıklarını görüyoruz. Örneğin, Blaug bu konuda şöyle yazıyor iktisatçılar, uzun zamandır konularında doğru mantık yürütme ilkelerinin savunulması gerektiğinin farkındalar pratikte yapılan her zaman yapılması gerektiği savunulana uymasa da, söylenen kendi içinde değerlendirilmeye değer. McCloskey ise, peki neden yapılanı kendi içinde değerlendirmiyoruz. diye soruyor. Eğer pratikte yapılan retoriğe dayanıyorsa, bunun bilincinde olmak ve retoriği bilinçli bir biçimde kullanmak daha yararlı olmaz mı. McCloskey buna sonuna kadar inanıyor. Ancak bu yoldan, Bu yöntem bilimsel değil , Burada yapılan iş iktisat değil , Bu çalışmanın kuramsal temeli zayıf türünden sekterce yargılardan kaçınılan, bütün arayışların serbestçe gelişebilecekleri bir ortamın yaratılabileceği ve iktisadın bu ortamda krizden çıkabileceğini savunuyor. Oysa bugün, neye dayandığı belli olmayan bir bilimsellik iddiası içinde iktisat, kendini alternatif görüşlerle ilgili tartışmalara bütünüyle kapatmış durumda. Bu kapanışta matematiksel yaklaşımın disiplin içindeki giderek artan ağırlığı da önemli bir rol oynuyor. McCloskey, her şeyi matematik . kullanarak ele alma çabasının tartışma alanını daralttığına, gerçekten ilginç sorunlar yerine matematikle açıklanabilecek, ama sığ ve anlamsız konuların ele alınmasına yolaçtığı-na dikkat çekiyor. Birçok ünlü iktisatçının bu fikri paylaştıklarını biliyoruz. McCloskey, matematiğin sözle ifadenin yerini alışını başka bir açıdan daha tehlikeli buluyor. Yazara göre, bugün yalnız kendilerinin anladıkları ve anlamlı buldukları modellerin arkasına saklanan iktisatçılar, dışarıya karşı, hizmet verdikleri gruplara karşı, hiçbir doyurucu açıklama yapmadan işlerini sürdürüyorlar. McCloskey buna, kötü bir halkla ilişkiler politikası diyor ve bunun bir politika bilimi için son derece sakıncalı olduğunu yazıyor. Görüşlerini McCloskey kadar çarpıcı bir biçimde ifade etmeseler ve özellikle Feyerabend'in anarşizmini sonuna kadar cesaretle benimsemeseler de, pek çok iktisatçının onun değindiği sorunlara değinerek disiplinin alternatif yaklaşımlara daha açık davranması gerektiğini savunduklarını görüyoruz. Bu iktisatçılardan biri olan L. Thurow, iktisat, kendi içine kapalı tümdengelime dayanan, matematiksel bir bilim olamaz diyor. Bu, iktisatçı olarak onun seçimi ve bu seçimin ne gibi zorluklar içerdiğinin farkında. Bunlar yalnız disiplinin tepkisinden kaynaklanan, sosyolojik nitelikli zorluklar değil. Aynı zamanda da Thurow'unki gibi bir seçim, sallanan bir yöntem zemininde yürümeye razı olmayı gerektiriyor. Thurow, buna rağmen, içine kapalı, tümdengelime dayanan matematiksel iktisada karşı akımların kendilerini göstermeye başladıklarını yazıyor ve şöyle diyor Gördüğümüz biçimiyle dünyayı daha iyi yansıtmak, ölçmek ve ekonomiyi kontrol etme imkânlarını artırmak üzere iktisat modelleri geliştiriliyor. Bu alternatif düşünce biçimi, kavramsal çözümlemeleri dışlamak durumunda değil. Aksine, (elinizdeki) bu çalışmanın hemen hemen her paragrafında, iktisatçıların fikirleri ve kategorileri kullanıldı. Ama benim umudum, bu fikirlerin, kaynaklarını, hepimizin içinde yaşadığı dünyadan alıyor olmaları, homo oeconomicus'un dünyasından değil. İktisat basitleştirici varsayımlar olmadan yapamaz, ama önemli olan, doğru varsayımı doğru yerde kullanmak. Buna karar vermek için de, tarihçilerin, psikologların, sosyologların ve siyaset bilimcilerinin kullandıkları da dahil olmaküzere, dünyanın nasıl olduğunu gösteren ampirik çalışmalara gitmek gerekli, bize dünyanın nasıl olması gerektiğini anlatan iktisat ders kitaplarına değil. Bir düşünce biçiminden ötekine geçiş zor, çünkü bu, parçalanmış ve batmakta olan güzel gemimizi, denge fiyatları modelini, bırakmayı gerektiriyor. Yani, rüzgar ne taraftan esiyorsa onu yakalamak üzere bir sal yapmamız gerekli. Bu sal, doğal olarak, geminin güzelliği ve matematiksel zarafetiyle boy ölçüşemeyecek. Ama tartışılmaz bir üstünlüğü var -yüzebiliyor. Salın yüzebilmesi, Thurow'a göre, her şeyden önce bireysel tercihleri veri olarak kabul eden rasyonalite varsayımının denize atılmasına, tercihlerin oluşumunun ve zaman içinde nasıl değiştiklerinin incelenmesine bağlı. Giderek, bireysel tercihler kavramının yerine, tercihlerin sosyal ilişkiler bütünü içinde ortaya çıktıkları ve tercihler doğrultusundaki davranışların sonuçlarını gene sosyal ilişkiler bütününün tayin ettiği gerçeğinin kabul edilmesi, disiplinin canını kurtarabilmesinin önkoşullarından' biri. Bu bağlamda, alternatif bir kuram geliştirmeye doğru atılmış bir adım olarak, insanın iki temel niteliğini ve insanlık durumunu belirleyen iki gerilimi dikkate alıyor. Sözkonu-su niteliklerden biri, insanın hemcinsleriyle iletişim kurma niteliği. Standart iktisat kuramı, bu niteliği gözardı ederek, insanları yalnızca durumu kolaçan eden alternatifleri gö-zönüne alarak hesaplar yapan, sonra da, kendi kendilerine, belirli biçimlerde davranmaya karar veren yaratıklar olarak ele alıyor. Bu biçimde alınan bir karar da, almak veya bırakmak, satmak veya satmamak, çalışmak veya çalışmamak türünden bir karar oluyor. Hirschman, bu tür kararlar sonucu ortaya çıkan davranışlara, çıkış (exit) adını veriyor. Bunların karşısına da, ses (voice) adını verdiği davranışları koyuyor. Ses , insanların aralarında konuşup, birbirlerini etkilemeye ve ikna etmeye çalışmaları sonucunda girişilen davranışları belirliyor. Hirschman'ın üzerinde durduğu gibi, insanın hesap yapmak kadar önemli bir özelliği olan iletişim yeteneğinin ortaya çıkardığı bu ikinci tür davranışlar, ekonomik faaliyetin belirlenmesinde zaman zaman çok önemli olabiliyorlar. Dolayısıyla iktisat kuramının dışında bırakılmaları önemli bir eksiklik. Hirschman'ın üzerinde durduğu ikinci nitelik, insanın geri çekilip kendine bakma, kendi üzerinde düşünme yeteneği. Özellikle ekonomideki değişmeleri ele alan incelemeler için önemli olduğunu düşündüğü bu niteliği Hirschman şöyle açıklıyor Erkekler ve kadınlar, davranışlarıyla ortaya koydukları isteklerin, iradenin ve tercihlerin gerisine çekilip, kendi kendilerine bu istekleri isteyip istemediklerini, bu tercihleri tercih edip etmediklerini sorma ve bunun sonucunda tercihlerinin farklı ‘metatercihler' (metapreferences) oluşturma yeteneğine sahiptirler. Metatercih kavramı, bu anlamda, Jevons'tan beri iktisatçıların bol bol kullandıkları zevkler ve renkler münakaşa edilmez düsturuna bütünüyle ters düşen bir kavram. Çünkü iktisatta veri olarak alınan ve tartışılmadan kabul edilen, tutarlı bir tercih sıralamasına sahip bireyin yerine, tercihleri üzerine düşünen, tercihlerini değerlendiren ve değiştiren bireyi ele alıyor. Hirschman'ın iktisadı karmaşıklaştırırken üzerinde durduğu gerilimlere gelince, bunlardan biri, amaca yönelik faaliyetlerle, amaca yönelik olmayan faaliyetler arasındaki ayrımdan kaynaklanıyor. Hirschman, standart iktisat kuramının çalışmayı istenmeyen bir şey, bir amaca ulaşmak için kullanılan bir araç olarak ele almasına karşılık, yapılan işin kendisinin amacın bir parçasını oluşturduğu durumlara dikkat çekiyor, Bilim adamının veya sanatçının uğraşında, amacın çoğu zaman uğraşın kendisi olduğunu yazan Hirschman, bu tür uğraşlarda, sonucun da, çoğu zaman, hem niteliği hem de ulaşılma süreci açısından önemli bir belirsizlik içerdiğinin üzerinde duruyor. Burada belirsizliğin kabul edilmesinin nedeni, yalnız elde edilecek başarıya verilen önem değil, aynı zamanda çalışma sürecinin niteliği olarak ortaya çıkıyor. Dolayısıyla Hirschman, bu sürece emek terimiyle değil, iş terimiyle yaklaşmak gerektiğini düşünüyor, İş, çaba göstermekle başarıya ulaşmanın birlikte bir amaç oluşturdukları, yani amaçla aracın normal bir maksimizasyon probleminin çözümü için gereken biçimde birbirlerinden ayrılamayacakları bir süreç. Fabrika işçisiyle, önemli bir buluş peşinde koşan bilim adamının uğraşları arasındaki farklılık, emek ve iş terimlerinin içerikleri arasındaki farklılığı açıkça ortaya koyuyor. Ama, Hirschman'ın belirttiği gibi, insan uğraşlarının çoğunda ayrım bu kadar açıkça görülemiyor. Bu yüzden de, amaca yönelik faaliyetleri belirleyen emek terimi, çaba göstermekle elde etmek arasındaki belirli bir gerilim ve denge içinde yürütülen insan faaliyetlerini açıklamakta yeterli olmuyor. Oysa standart iktisat kuramı içinde anlamlı olan tek terim, emek terimi. Emek terimiyle yaklaşılamayan uğraşlar ise, ancak yalnızca bir amaç olarak, fayda kuramı çerçevesinde çle alınabiliyorlar. Hirschman'ın sözünü ettiği ikinci gerilim, kişisel çıkar amacıyla başkalarının iyiliğini isteme eğilimi arasındaki gerilim. Homo oeconomicus kavramının gelişmesinde, bu kavram çerçevesinde insana atfedilen davranışların, kimsenin özellikle iyi ve ahlaklı davranmasına gerek kalmadan herkesin yararına işleyen iyi bir düzenin kavramsallaştırılmasına yönelik çabaların önemli bir rol oynadığını gördük. Homo oeconomicus karikatürüne karşı çıkan bazı düşünürler ise, kişisel çıkar peşinde koşma eğiliminin insanın doğal bir özelliği olmadığını, bu eğilimin ekonomik faaliyetin temel düzenleyicisi olarak sürekli vurgulanmasının, başkalarının iyiliğini isteme ve ona göre davranma eğiliminin dumura uğramasına yolaçabileceğini öne sürüyorlar. Bu düşünürlere göre, diğerkamlık, kullandıkça gelişen, kendi kendini besleyen bir yetenektir. Buna gerek duyulmayacak bir biçimde kurulmuş bir düzen, zamanla, bu eğilimin gerçekten ortadan kalktığı bir düzene dönüşecektir. sı Hirsch-man ise, her iki yaklaşımın da zıt uçlarda kalarak insan davranışlarının gerçekçi bir biçimde ele alınabilmesine bir engel oluşturduklarını göstermeye çalışıyor. Hirschman'a göre, insanlar ne bütünüyle bencil, ne de bütünüyle diğerkamdırlar. Bu eğilimlerden ne biri ne de öteki, iktisat kuramının temel davranışsal varsayımı olarak gerçekçi bir nitelik taşımaz. Dolayısıyla, iktisat kuramı, insan davranışlarını bu iki eğilim arasındaki gerilimin üzerinde durarak açıklamak, ekonomik faaliyetlerin yönlendiricisi olarak bu gerilimi ele almak durumundadır. Hirschman'ın iktisadı karmaşıklaştırma çabası içinde, rasyonalite kavramının operasyonel bir kavram olmaktan çıktığı kolayca görülebilir. Sözkonusu karmaşıklaştırma çabası içinde, sorgulanan yalnızca insanların bencil olup olmadıkları, çalışmayı sevip sevmedikleri değil. Hirschman, insanların, birbirleriyle iletişim içinde tercihlerini gözden geçirip değiştirdiklerini, aynı zamanda da bu durmadan değişen tercihler bütününün, kendi içinde zıt eğilimler, çelişkiler taşıdığını öne sürüyor. Bu da, doğal olarak, bir tercih sıralamasını başka bir tercih sıralamasıyla, bir doğal eğilimi başka bir doğal eğilimle değiştirerek açıklayabileceğimiz bir durum oluşturmuyor. Yani, Hirschman'ın yaklaşımı, bir anlamda, davranışların ve davranışların sonuçlarının, çoğu durumda, rasyonalite kavramıyla açıklanamayacaklarını, bu durumlarda açıklama yapabilmek için farklı nedensellik unsurlarının dikkate alınması gerektiğini ortaya koyuyor. Bu fikir de, J. Elster'in, son yıllarda rasyonalite kavramı üzerine yapılmış çalışmalardan en önemlilerinden biri olan Ekşi Üzümler (Sour Grapes) adlı çalışmasının temasını oluşturuyor. Kitabın bu ilginç adının nereden geldiğine ileride değineceğiz. Elster iktisatçı değil. Ama çalışması rasyonalite kavramını özellikle iktisatta kullanıldığı biçimiyle ele alıp eleştiriyor, Çalışmanın iktisadın temellerinin yoğun bir biçimde sorgulandığı bir dönemde yapılmış ve iktisatçılar arasında ilgiyle karşılanmış olması da herhalde bir rastlantı değil. Çalışmadan çıkan üç sonuç, iktisatçılar açısından özellikle ilginç. Bu sonuçlardan biri, iktisatçıların son derece zayıf ve bir analiz yöntemi oluşturmak açısından yararlılığı son derece sınırlı bir rasyonalite kavramı kullandıkları. İkincisi, tercihlerin oluşumunu da kapsamına alan bir rasyonalite kavramının nedensellikle ilgili açıklamalardan bağımsız olamayacağı. Üçüncü sonuç ise, davranışla bu davranış sonucu ulaşılmak istenen hedef arasında belirli bir ilişki kurmanın imkânsız oldüğu durumların önemiyle ilgili. Elster, zayıf rasyonalite kavramının, iktisatta olduğu gibi, isteklerle isteğe ulaşma yolları arasındaki ilişkiyle sınırlı olduğunu belirtiyor ve bireyin bu anlamda rasyonel kabul edilmesi için yalnızca isteklerini tutarlı bir biçimde tanımlaması ve bu isteklere ulaşmak için seçtiği yolun en iyi yol olduğuna inanması gerekiyor. Burada, iktisatçıların daha önce birçok defalar değinmiş oldukları gibi, amacın ve araçların niteliği konusundaki belirsizliklerle birlikte, zayıf rasyonalite kavramının işlerliğini kaybedeceğinden de söze-diyor. Bu bağlamda maksimizasyonla Simon'ın üzerinde durduğu yetinmecilik arasındaki farklılığı da ele alıyor. Ama asıl göstermeye çalıştığı, zayıf rasyonalite kavramının sınırları. Zayıf rasyonalite, önce, bireyin amacına ulaşmak için en iyi yöntem olduğunu düşünerek seçtiği yöntemin gerçekten rasyonel bir yöntem olup olmadığı sorusunu dışlıyor. Yani, eğer birisini öldürmek istiyorsak ve bunun en iyi yolunun büyücülük olduğuna inanıyorsak, düşmanımıza benzeyen bir bebek yapıp, bu bebeğe iğneler batırmaya başlayabiliriz. Bu da, zayıf rasyonalite kavramına göre, bütünüyle rasyonel bir davranıştır. Oysa insan davranışlarını değerlendirip geleceğe yönelik tahminler yapabilmek için, amaca ulaşmak için seçilen yolun ne kadar rasyonel olduğunu bilmemiz gerekir. Aksi halde, suni gübre kullanımındaki bir artışa bakarak mahsulün iyi olacağına dair yaptığımız bir tahminle, köylüler yağmur duasına çıktığı için mahsulün iyi olacağı yolundaki bir tahminin aynı ağırlığı taşımaları gerekirdi. İkinci olarak, zayıf rasyonalite kavramı, amaçla araç arasındaki ilişkinin tam olarak anlaşılmasına imkân vermiyor. Elster'ın çalıştığı gibi, bir davranışı bireyin amaçlarından birine göre yorumlayıp rasyonel bir davranış olduğu sonucuna varabiliriz. Ama bu davranış bütünüyle farklı bir nedenden kaynaklanıyor olabilir. Bunu rasyonalite kavramı aracılığıyla öğrenmemiz imkânsızdır. İnsanların neyi neden yaptıklarını anlamak için ampirik yöntemlerle nedensellik ilişkilerinin incelenmesine girişmek gerekir. Zayıf rasyonalite kavramının sınırları, ayrıca, rastlantılarla ilgili olarak ortaya çıkar. Belirli amaçlara bağlı olarak açıklanabilecek bir davranış, gene o amaçlara bağlı olarak, ama daha karmaşık bir nedensellik süreci içinde ortaya çıkmıştır. Elster'ın bununla ilgili olarak verdiği örneklerden biri şu Bir adamı öldürmek üzere ateş edilmiştir. Kurşun hedefini şaşmış, ama bir yabandomuzu sürüsünü ürkütüp harekete geçirmiştir. Yabandomuzları öldürülmek istenen adama saldırmış ve ölümüne sebep olmuşlardır. iktisattan benzer bir örnek bulmak çok kolay. Arz yönlü iktisadın etkisinde kalan hükümet yetkilileri, insanların ellerine geçen gelirleri artırarak onları daha çök çalışmaya veya yatırım yapmaya teşvik etmek amacıyla vergileri düşürürler. Böyle-ce milli gelirde bir artışı gerçekleştirebileceklerini düşünmektedirler. Vergilerin indirilmesi de, gerçekten bir ' milli gelir artışına yolaçar. Ama artış, emek arzının veya yatırımların yükselmesine değil, Keynesgil bir süreç yoluyla, vergi düşüşlerinden kaynaklanan, bir efektif talep yükselmesine bağlı olabilir. Sürecin ne olduğunu bilmek iktisatçı açısından çok önemlidir. Zayıf rasyonalite kavramının sınırlarıyla ilgili şu üç gözlem, Elster'ı tercihlerin oluşumunu ve amaca ulaşmak için seçilen yolun niteliğini dikkate alan daha geniş bir rasyonalite kavramına götürüyor. Elster, tercihlerin oluşumunu incelerken, özerk isteklerle özerk olmayan istekler arasındaki, son derece zengin sonuçlar verebilecek bir ayrımdan yararlanıyor. Yazara göre, isteklerin ortaya çıkışında özerklik kavramının yeri, inançların oluşumunda düşünülüp taşınılarak varılan yargıların yerine tekabül ediyor. Bu paralellik, bazı insanların yargılarına, dolayısıyla bu yargıları temel alan inançlarına duyduğumuz saygı ve güven türünden bir saygı ve güvenin, istekler için de sözkonusu olabileceği sonucunu veriyor. Dışarıdan empoze edilmiş, çaresizlikten kaynaklanan veya yalnızca alışkanlıkları yansıtan inançlarla, ayrıntılı bir vicdan muhasebesi ve kendini yoklama sürecinin süzgecinden geçmiş inançları bir tutmadığımız gibi, bireyin kendi özelliklerini yansıtan ve iradi bir nitelik taşıyan isteklerle diğerlerini bir tutmamamız gerektiği fikri, Elster'ın çalışmasında önemli bir yer tutuyor. Kitaba adını veren de bu fikir. Ekşi Üzümler , La Fonta-ine'in ünlü Tilkiyle Üzümler masalına atıfla seçilmiş bir , ad. Bu masalda, karnı çok aç bir tilki, asma ağacındaki üzümlere imrenerek bakıp uzun süre salkımlara yetişmeye çalıştıktan sonra, yetişemeyeceğini anlar ve zaten olmamışlardı, eminim çok ekşiydiler der. Yani, burada sözkonusu olan, kedi, erişemediği ciğere pis dermiş deyişiyle karşıladığımız durum. Elster, insanın (veya hayvanın) yalnızca elde edebileceği şeyleri isteme, elde edemeyeceklerini tercihlerinin dışında bırakma eğilimine, uyuma yönelik tercih oluşumu adını veriyor. Uyuma yönelik olarak oluşan tercihler, özerk olmayan tercihlerin bir türü. Diğer özerk olmayan tercih türleri arasında, örneğin, bazı şeylerin başkaları tarafından istendikleri için istenmelerini, bir mal ve hizmete başkaları ona sahip oldukları için duyulan isteği sayabiliriz. İktisatçıların, bireyin kendi tüketiminden elde ettiği faydanın, başka bireylerin tüketiminden etkilenmesi durumunda ortaya çıkan kuramsal sorunlarla ilgili olarak, bu konuyla ilgilendiklerini biliyoruz. Elster'ın katkısıyla, konu hem daha genel bir görünüm kazanıyor ve iktisadın temel kavramlarından biri olan özgür seçim kavramının değişik bir açıdan ele alınmasını gerektirecek biçimde genişliyor. İktisat içinde özgür seçim yalnızca veri olarak alınan isteklere ulaşmak için seçilen yollarla ilgili olarak ortaya çıkarken, Elster'ın yaklaşımında, isteklerin oluşumunda özgür seçimin yeriyle ilgili sorular sormak durumunda kalıyoruz. Konunun iktisat kuramıyla iktisat politikaları arasındaki ilişki açısından, özellikle müdahaleciliğin meşruiyetiyle ilgili sorular bağlamında, büyük önem taşıdığı açık. Elster'ın çalışmasından kaynaklanan üçüncü sonuç, gene bu bağlamda önemli. Elster bu sonucu, yan etki olarak ortaya çıkın durumlar kavramıyla açıklıyor. Yazara göre, belirli isteklere ulaşılmış olmasıyla tanımlanabilecek pek çok durum, aslında sözkonusu isteklere ulaşmak için değil, başka amaçlarla girişilmiş çabaların sonucu olarak ortaya çıkmıştır. Örneğin, kapitalizm öncesi uygarlıkların tarih boyunca inşa ettikleri görkemli tapınaklar, çoğu zaman halkın gözlerini kamaştırmış, yöneticilerin gücüne ve düzenin sarsll-mazlığına inanmalarını ve güvenmelerini sağlamıştır. Ama tapınaklar, bunu sağlamak üzere değil, halkın tepkisiyle çoğu zaman hiç ilgisi olmayan nedenlerle inşa edilmişlerdir. Yani çabanın hedefiyle vardığı sonuç ayrı şeylerdir. Elster bu tartışmada, pek çok durumda, ortaya çıkan sonuca bilinçli olarak bu sonuca ulaşmayı hedef alan çabalar yardımıyla ulaşılamayacağını göstermeye çalışıyor. Başka bir deyişle, önemli sonuçların, genellikle, yan etkiler olarak ortaya çıktıklarını savunuyor. Uyumak isteyen insan, bilinçli olarak uyumaya çaba gösterirse uykusu büsbütün kaçar , Sevilen insanlar özellikle kendilerini sevdirmek için çaba gösteren insanlar değillerdir , Başarı çoğu zaman başarı amacına değil, başarıya yolaçan uğraşa önem verenler tarafından elde edilir , vb... Örnekleri çoğaltabilir ve buradan iktisat politikasıyla ilgili bazı çıkarsamalarda bulunabiliriz. Ayrıca, eğer bu noktada Avusturya okulunun katkılarıyla ilgili tartışmayı hatırlayacak olursak, bu okulun, ekonomik faaliyetli amaca yönelik davranışların önceden planlanmamış sonuçlarından oluşan bir süreç olarak ele alan yaklaşımıyla, Elster'ın yani etki olarak ortaya çıkan sonuçlar kavramı arasında ilginç bir paralellik olduğunu görebiliriz. Aslında, Elster'ın çalışmasından kaynaklanan sonuçların büyük bir kısmı, Avusturya okulu mensuplarının üzerinde durdukları konularla birleşebilecek nitelikte. Nitekim son yıllarda, rasyona-lite kavramının sorgulanış ve iktisadın yeni bir temele oturtulması çabaları bağlamında, bu konularla birlikte Avusturya yaklaşımının da yeniden gündeme geldiğini görüyoruz. Bununla birlikte de, Menger'den başlayarak, Avusturya okulundan çeşitli iktisatçıların yöntemle ilgili görüşleri yeniden değerlendiriliyor. Son zamanlarda okulun üçüncü kuşak mensuplarının, Mises ve Hayek'le hesaplaşarak, Menger'in ortaya atıp da geliştiremediği bazı fikirlerin üzerinde durmaya başladıklarını gözlemleyebiliyoruz. Belirsizlik ortamında karar sürecinin ve bu sürecin sonuçlarının niteliğiyle ilgili çalışmaların önemi, Avusturya okulu içinde vurgulanan, ama geliştirilmeyen fikirlerin en önemlilerinden biri. L. A. Boland, bu fikrin peşinden gidilmemesini, Hayek ve Mises'in çalışmalarını belirleyen iki varsayımla açıklıyor. Bu varsayımlardan biri, farklı bilgi türleri ve bunların niteliğiyle, diğeri ise piyasaların kendiliğinden dengeye gelme eğilimleriyle ilgili. Daha önce tartıştığımız gibi, Hayek'in çalışmalarında piyasa, fiyat mekanizması yardımıyla bütün bireylerin sahip oldukları bilgiyi biraraya getirir. Dengeye, bu bölük pörçük bilgi parçalarının piyasada biraraya gelmesiyle ulaşılır. Burada bireylerin sahip oldukları bilgi, geçmiş deneyimlere olduğu kadar önsezilere de dayanan pratik bir bilgidir. Bu bilgi . yanlış olabilir ve yanlış beklentilere yolaçabilir. Ama bu yanlış beklentilerden ötürü bireysel davranışların hedeflenen sonuca yolaçmaması, piyasanın dengeye gelmesini engellemez. Piyasa dengesi, bireylerin yanılgılarından bağımsız olarak, amaca yönelik davranışların amaçlanmamış sonuçlarından oluşan bir dengedir. Boland'ın yazdığı gibi, Bir bireyin yanlış bilgiye sahip olduğu her durumda, yanlış bilgiler temelindeki davranışların piyasada oluşturdukları ampirik veriler, piyasayla ilgili gerçekliğin ortaya çıkmasına yolaçarlar. 6' Bir anlamda, yanlış bilgiler piyasasının süzgecinden geçerek, doğru sonuçlara ulaşırlar. Hayek'in 1945'te yayınlanan Toplumda Bilginin Kullanım Biçimleri adlı makalesinde, yukarıda açıklanan bu sürecin (bilgi edinilmesi bu bilgi temelinde beklenti oluşturması beklentiler sonucu belirli davranışlara girişilmesi -bu davranışlar sonucu piyasa dengesinin ortaya çıkması sürecinin), bilimsel bilgi kanalıyla açıklanamayacağını savunduğunu biliyoruz. Bunun sonucunda da, Avusturya araştırma programını belirleyen görüş, pratik bilginin, bilimsel bilgi biçiminde, tek elde toplanarak piyasanın işleyişini açıklamakta ve yönlendirmekte kullanılamayacağı görüşü ortaya çıkıyor. Bu noktada, Boland'ın bu görüşün temelini oluşturduğunu söylediği iki varsayımın ne ölçüde geçerli oldukları tartışılabilir. Bununla ilgili olarak Boland, büyük ölçüde 1930'larda Popper'in yöntemsel düalizme karşı öne sürdüğü görüşleri izleyerek ve bunları bilim felsefesi içinde daha sonra ortaya çıkan yaklaşımların sonuçlarıyla destekleyerek, Hayek'in pratik bilgiyle bilimsel bilgi arasında aşılmaz bir uçurumun varolduğu yolundaki inancını sorguluyor. Hayek'in bilimsel bilgiden sözederken, pozitivist bilim anlayışından yola çıktığını görüyoruz. Yani, Hayek bilimsel bilgiyi mutlaka tümevarım yoluyla elde edilmiş, evrensel geçerliliği olan yasaların ortaya konulmasında kullanılan bilgi olarak ele alıyor. Boland bilimsel bilginin bu dar tanımına karşı çıkarken, farklı bilimsel bilgi edinme yollarının olabileceğini, giderek ekonomik kararlar alan bireylerin bilgi edinme yollarıyla bu farklı bilimsel bilgi edinme yolları arasında benzerlikler olabileceğini öne sürüyor. Yani, ekonomik bireyin bilgisiyle iktisatçının bilgisi arasındaki nitelik farkının, Hayek ve Mises'in vurguladıkları kadar önemli olmadığını savunuyor. Boland'a göre, bu iki değişik bilgi edinme süreci de yöntem çalışmalarının kapsamına girebilecek bir süreç. Dolayısıyla, her zaman kuram üstü bir alan olarak görülen yöntem çalışmalarının, ekonomik bireylerin bilgi edinme yollarını inceleme konusu olarak ele alınarak, iktisat kuramının bir parçası haline getirilebilecekleri görüşü ortaya çıkıyor. Boland'a göre, bu yalnız mümkün bir gelişme değil, aynı zamanda gerekli de. Gerekliliği, Hayek'in ikinci varsayımıyla, piyasanın, bireysel kararlar arasında uzlaşma sağlamaya yönelik bir mekanizma (Walras'ın tellalı gibi) olmaksızın, bireysel kararların yanlış bilgi temelinde alındığı durumlarda dahi, dengeye ulaşabileceği yolundaki varsayımın temel-sizliğine bağlı. Piyasanın Walrasgil anlamda dengeli olmadığı durumlarda, otomatik dengeden sözedilemeyeceği gibi, pratik bilginin piyasa mekanizmasının işlerliğini tek başına sağlayabilme niteliğinden de sözedilemez. Burada bir koordinatöre ihtiyaç duyulabilir, bu koordinatörün elindeki bilimsel bilginin de, mutlaka pozitivist bir bilgi anlayışını yansıtması gerekmez. Hayek'in de, Mises'in de, sosyalist planlamaya ve müdahaleciliğe karşı yoğun tartışmalara girmiş olduklarını biliyoruz. Yöntem konusundaki görüşlerinin, özellikle doğa bilimlerinin tek yöntemi olarak gördükleri pozitivizmin iktisada uygulanamayacağını öne süren görüşlerinin temelinde, müdahalecilik ve planlamanın özgür toplumu kökünden sarsacağına olan inançlarını buluyoruz. Bu inanç doğrultusunda yüklendikleri siyasal misyon, yöntem konusundaki görüşlerini belirliyor. Avusturya okulunun neoklasik programdan farklı bir araştırma programı olarak taşıdığı potansiyeli gerçekleştirememiş olmasının nedenlerinden biri, belki de en önemlisi, bu. Bugün ise, yeni Avusturya okulunun, kendini bu siyasal misyonun yükünden kurtararak, çok verimli çalışmalara yolaçabilecek bir yöntem çizgisi oluşturmaya başladığını görüyoruz. Bu çizgi üzerinde, her şeyden önce, yöntemsel bireycilik yeniden yorumlanıyor. Bu çalışma boyunca, iktisatçıların bireyci bir yöntem kullandıklarını öne sürerek insanı bütünüyle dışlayan kuramlar geliştirdiklerine, disiplinlerini özgür seçim olgusu temelinde tanımlayarak bir bilgisayar gibi sonsuz maksimizasyon problemleri çözmekten başka hiçbir özgürlüğe sahip olmayan bireyleri konu aldıklarına dikkat çektik. Hangi amaçlarla ve nasıl davranacakları rasyonalite varsayımı temelinde tam olarak tahmin edilebilen ekonomik bireylerin bir anlamda insan özellikleri taşıyamayacak kadar basit, aynı varsayımın bireysel kararların gerçekle ilgili tam bilgisi temelinde alındığını öne sürmesi açısından da insanüstü yaratıklar görünümünde olduklarına değindik. Avusturya okulunun, insan davranışlarını insanın doğal özelliklerinden yola çıkarak açıklayan psikolojik bireyciliğin sınırlarını kabul etmesi ve belirsizlik olgusuna programının merkezinde yer vermesi, bireysel kararlardan yola çıkan yöntemsel bireyciliğe daha anlamlı bir içerik kazandırabilirdi. Ama yukarıda yeniden değindiğimiz gibi, belirsizlik olgusunun, bireysel karar sürecinin sonuçlarını tahmin etmeye ve kontrol etmeye imkan vermeyecek bir biçimde ele almışı, buna ciddi bir engel oluşturdu. Son yıllarda Avusturya okulu yaklaşımının yeniden gündeme gelişi bağlamında bu konuların üzerinde durulmaya başlandığını görüyoruz. Hutchison'm belirttiği gibi, nasıl davranacağı tam olarak tahmin edilebilen ve geleceği her zaman doğru tahmin edebilen insanın insana benzemediği gerçeği kadar, davranışları kesinlikle tahmin edilemeyen ve tahminlerinde yönlendirilmesi mümkün olmayan insanın da o derece insan özellikleri taşımaktan uzak olduğu fikrinin üzerinde durulmaya başlanıyor. İnsanı insan olarak ele almak gerekliliğinin kabul edildiği şu günlerde, bu doğrultuda atılan adımlardan biri, Avusturya okulunun Weber'den kaynaklanan bazı özelliklerinden yola çıkıyor. Burada verstehen (kendinden bilmek), yorumbilgisel (hermeneutic) bir yöntem olarak gündeme geliyor ve yeni bir yaklaşım içinde ele almıyor. Avusturya okulunun üçüncü kuşağından Lachmann'm bu konuda şöyle yazdığını görüyoruz ... yorumbilgi, ilmin, alimlerin metinlerin yorumlanmasıyla uğraştıkları her durumda kullandıkları, geleneksel yöntemden başka bir şey değildir. Metnin bir bölümünün anlamı hakkında herhangi bir kuşku duyulduğunda, yazarın bu bölümde ‘ne demek istediğini' anlamaya çalışırız... İlmin bu klasik yöntemini, yazı dışındaki diğer insan eylemlerini de kapsayacak biçimde genişletmenin mümkün olduğu açıktır... Bu, insan zihninin kendini ortaya koyma biçimlerini anlaşılır kılmanın 'doğal' yöntemidir. Yani, aynı kendisiyle aramızdaki tarihsel ve coğrafi uzaklıktan ötürü yazarının tam olarak neden yazdığını bilemediğimiz bir metni, kendi zihinsel kategorilerimiz yardımıyla yorumlamak durumunda olduğumuz gibi, gerçek amaçlarını hiçbir zaman tam olarak bilemeyeceğimiz insanların davranışlarını da yorumlamak durumundayız. Ebeling, kuramdan bağımsız bir gerçeklik olamayacağı, yani yalnız topluma değil, doğal olgulara yaklaşımda da, katıksız bir nesnellikten sözedilemeyeceği fikrinin yerleşmesiyle, yorumbilgisinin yalnız sosyal bilimler için değil, doğa bilimleri için de geçerli bir yöntem olarak ortaya çıktığını yazıyor. Avusturya okulunun yöntem tartışmalarında önemli bir yer tutan yöntemsel düalizm ve yöntemsel monizm karşıtlığının da, bu bağlamda anlamını kaybettiğini savunuyor. Eğer bütün bilimlerin işlevi yorumlamaksa, bu işlevin oluşturduğu geniş yöntem şemsiyesi altında, bütün bilimlerin benzer araçları kullanarak çalışmaları doğaldır. Yorumbilgisinin bütün bilimlerde kullanılabileceği görüşü, Avusturya okulunun, doğa bilimleri için geçerli yöntem olarak ele aldığı, ama sosyal bilimlerde kullanılamayacağını öne sürdüğü ampirizmin de başka bir açıdan değerlendirilmesine fırsat veriyor. Kuramdan bağımsız gözlem olamayacağına göre, nesnel gözlemlere ve ampirik verilere dayanan bir bilgi türüyle, kendinden bilmeye ve zihinsel kategoriler yardımıyla yorumlamaya dayanan bir bilgi türü arasındaki ayrım' açıklığını kaybetmektedir. İnsanların karar süreçlerini belirleyen isteklerin ve beklentilerin oluşumunun, karar süreciyle davranışların sonuçları arasındaki ilişkinin anlaşılması, doğal olarak, insanlara bakılmasını gerektirir. Burada nesnel gözlem dışlanamaz. Ama bu nesnel gözlemle insan davranışları üzerine edindiğimiz bilgi arasında, yorumlama süreci yeralır. Yani, nesnel gözlemle zihinsel işlemler, birarada, içiçe girmiş bir biçimde, bilginin temelini oluşturmuşlardır. Bu çerçeve içinde, ampirik araştırma, ampirizme yolaçmadan ve ikinci kuşak Avusturya okulunun eleştirilerine hedef olmadan yürütülebilir. Ampirik araştırmanın nesnesi, doğal olarak, istekleri ve amaçları, planları ve planlarını gerçekleştirmek için seçtiği yollarla, bireydir. Toplumsal süreç, bireylerin aldıkları kararlardan oluşur. Ama karar süreci basit bir maksinlizasyon probleminin çözümüne indirgenemez ve rasyonel davranış veri olarak incelenemez. Karar sürecinin incelenmesinde, tek başına karar alan bireyin özellikleri değil, onun diğer bireylerle olan ilişkileri önem kazanır. Bireysel istekler ve amaçlar, planlar ve planları gerçekleştirme yolları, toplumsal ilişkiler bütünü içinde ortaya çıkar. Yorumbilgisel yöntem, bireyi bu ilişkiler bütünü içinde ele alır ve bireysel davranışların sonuçlarını bu ilişkiler bütünü içinde açıklar. Yöntemsel bireycilik, yani kararların yalnızca bireylere ait olduğu fikri terkedilmemiştir. Ama bu, bireycilikle holizm arasında açık seçik görülen bir karşıtlığa yolaçmaz. Bu karşıtlık, yorumbilgisel yaklaşım çerçevesinde anlamını büyük ölçüde kaybetmiştir. Bu noktadan hareketle, Avusturya okulunun bireyciliğinin yeniden gözden geçirildiğini görüyoruz. Örneğin, M. Perlman, bu konuda şöyle yazıyor ... Avusturya okulunun iktisada bıraktığı mirasın temel yönü olan bireycilik doktrininin, daha karmaşık bir tarihi var. Alışılmış biçimiyle bu doktrin, bireylerin özgür seçimlerine ve davranışlarına destek veren bir sosyal kuramı belirler. Ama bireylerin, sosyal etkiler altındaki bir dizi değer arasından kendi seçimlerini yapmak isteyecekleri görüşü savunulabilse dahi, sözkonusu doktrin, bütün değerlerin bireylerden kaynaklandığını savunmaz. Önemli olan nokta budur. Perlman'a göre, Avusturya okulu çerçevesinde, insan davranışları, bir amaca yönelik ve belirli kuralları izleyen davranışlar olarak tanımlanırlar. Kurallar, karmaşık bir dünyada insan davranışlarının içinde yeraldığı sınırları belirlerler. Davranışları insan davranışı yapan bu sınırlardır. Ve bu sınırların toplumdaki somut ortaya çıkış biçimleri, toplumsal kurumlardır. Bu, Hayek'in de üzerinde durmuş olduğu bir fikirdir. O. Driscoll ve Rizzo gibi Avusturya okulu mensupları, Hayek'i izleyerek bu fikri geliştirmişlerdir. Bu iktisatçılara göre Kurallar, göreli olarak sınırsız denilebilecek bir dünyada, davranışlara güvenli sınırlar çizerler. Kurumlar, kurallı davranışların sosyal olarak kristalize olmuş biçimleridir. Ya da, başka bir deyişle, benzer bir kuralı izleyen birçok bireyin birlikte oluşturdukları modellerdir. Yani, davranışların izlediği kurallar, kurumlarda mündemiçtir ve kurallı davranışın açıklanması bu kurumlar çerçevesinde yeralmak durumundadır. Avusturya okulunun insan davranışlarına yaklaşımının bu yorumu, Perlman'ı çok ilginç bir noktaya getiriyor. Bu noktada yazarın, iktisadi düşünce tarihi içinde çoğu zaman bağdaşmalarına imkân olmayan zıt kutuplar oluşturdukları öne sürülen Avusturya okuluyla enstitüsyonalist okul arasında bazı önemli benzerlikler bulduğunu görüyoruz. Perlman'ın öne sürdüğü gibi, kurumların davranışlari yönlendiren kuralların kristalize olmuş biçimleri olarak tanımlanması, gerçekten de, enstitüsyonalist okula ters düşen bir şey değil. Örneğin, Veblen'in kurum tanımı şöyle Bir kurum, birbirini izleyen nesillerden bireylerin, mükemmel olmayan bir biçimde, dolayısıyla dramatik değişiklikler geçirebilecek tarzda, alışkanlıklar yoluyla içselleştirip yeniden ürettikleri bir normlar ve idealler bütünüdür. Yani ku-rumları oluşturan, insanların içselleştirdikleri davranış kurallarıdır. Bireylerden bağımsız olarak onların davranışlarını belirleyen nesneler değillerdir. Enstitüsyonalist iktisatçı Dugger'ın yazdığı gibi Birey olarak kendi çıkarları peşinde koşan bireyin, modern yaşam biçimindeki yeri çok kısıtlıdır. Bu bireyin bir neden olarak önem taşımadığı anlamına gelmez. Bireylerin potansiyellerini kurumlar içinde gerçekleştirdikleri (veya gerçekleştiremedikleri) anlamına gelir, çünkü bireysel eylemin etkili olacağı ortam, bireylerin ortak eylemlerince hazırlanmıştır. Bu, bireylerden bağımsız bir karar mekanizması veya kendi içinde toplumsal sonuçları belirleyen bir etken olarak toplumun, analiz birimi olduğu demek değildir. Karar birimi, bireydir. Ama kararları ve kararların sonuçlarını tayin eden, insanların birbirleriyle iletişim içinde aldıkları geçmiş kararların oluşturduğu kurumlardır. Burada bireycilikle holizm arasındaki karşıtlığın yerini, insan ilişkileri ve bu ilişkilerden oluşan kurumsal ortam almıştır. Bu noktada, üçüncü bölümde sunulan tartışmaları, özellikle Knight'ın, bireysel davranışların anlamlarını bireyin içinde bulunduğu insan ilişkileri bütününden aldığı görüşünü vurgulayışım hatırlayabiliriz. Perlman gibi yazarlar, bir yandan kurumsal analizin Avusturya okulu içindeki yerine işaret edip, bir yandan da enstitüsyonalist okulun yorumbilgisel yaklaşıma yabancı olmadığını gösterirlerken, bazı yazarlar da, iki okul arasında bir yakınlaşmanın gerekli olduğuna, daha doğrusu ensti-tüsyonalizmin kaçınılmazlığına inanıyorlar. Örneğin, Hutchison bu konuda şöyle yazıyor ‘ Alimimutlak' insan ve kesin belirlilik varsayımlarını doyurucu bulmayan, ama aynı zamanda da kendilerini, toptan belirsizlik ve tahmin edilmezliğin oluşturduğu zıt kutba atmaya hazır hissetmeyenler (ki bu, zaten yararlı bir bilgi biçimi olarak iktisadın terkedilmesi demek olurdu), ‘enstitüsyonalist' olmak zorundadırlar. Hutchison'a göre, aynı Adam Smith gibi ... Yani, Ulusların Zenginliğinin yayınlanmasından iki yüzyıl kadar sonra, iktisadın ne olup ne olmadığını, Smith'in katkısıyla birlikte, yeniden değerlendiriyoruz. Ama bu değerlendirmenin içinde yeraldığı entelektüel ortam, Lflusların Zenginliğinin yazıl» dığı entelektüel ortamdan, en azından bir açıdan, son derece farklı. Smith'i büyük ölçüde etkilemiş olan Newton fiziği ve onun içerdiği bilim anlayışı bugün aşılmış durumda. Önce K. Popper'in, sonra da T. Kuhn'dan P. Feyerabend'e kadar çeşitli bilim felsefecilerinin katkılarıyla, bilimlerin en bilimseli olan fiziğin, geleneksel bilimsellik anlayışına ne derece uyduğu kuşkulu bir hal alırken, bilimsellik kaygısının artık gerçeği anlamak çabasının önünde bir engel oluşturmaktan çıkması beklenebilir. Doğal olarak, eğer belirsizlik korkusu iktisatçıları dışlayan sekter bir tavra itmezse. Bu yeni yaklaşımların, kökenini gene Smith'te bulduğumuz, ahlaki-siyasal nitelikli bir inançla, kendiliğinden düzen fikrine duyulan inançla bağdaşmazlıkları da açık. Bu açıdan, bilim ve zanaat ayrımının güçlüklerinin bilincine varabilen, aynı zamanda da refah iktisadının bilimselliğini ciddiye almayan bu yaklaşımların, yararlı bir bilgi biçimi olarak iktisadın, kendiliğinden düzen fikriyle birlikte yaşayamayacağını açıkça ortaya koydukları söylenebilir. Bu özellikleriyle bu yaklaşımların disiplin içinde ne kadar güçlenebilecekleri de, bir ölçüde, iktisatçıların içinde yaşadıkları ve çalıştıkları siyasal ve ideolojik ortamın özelliklerine bağlı. Yeniden Ekonomiler Ve Toplumlar Bu çalışmada anlatmaya çalıştığımız şey, büyük ölçüde iktisadın hikayesiydi. Hikaye buraya kadar bir bilim tarihi olarak biçimlendi. Ama tartışmaya yön verirken, bilim adamlarının kaygılarından yola çıktık. Bilimsel ve siyasal kaygıların disiplini nasıl etkilemiş olduklarını ele aldık. Kuramın geçirdiği evrimi, onu geliştiren insanların değerleri, amaçları ve korkularını ön plana çıkararak tartıştık. Çalışma boyunca bu değerler, amaçlar ve korkuların belirli bilim ve toplum ideallerini yansıttıklarından sözedildi. İktisada damgasını vuran bu bilim ve toplum idealleri arasında belirli bir paralellik olduğuna da değinildi. Bu paralelliği en açık biçimiyle, insan niyetleri ve niteliklerinden bağımsız düzen fikrinde buluyoruz. Adam Smith'in ekonomiyi insanların iyi niyetlerinden bağımsız olarak ihtiyaçları karşılayan bir düzen olarak kavramsallaştırma çabası nasıl belirli bir toplum idealini yansıtıyorsa, toplumun, araştırmacının öznel değerleri, sezgileri ve içgüdülerinden bağımsız olarak incelenmesini sağlayacak evrensel yasalar geliştirme amacı da, belirli bir bilim idealini yansıtıyor. İki ideal arasındaki ortak nokta, düzenin (toplumsal ve bilimsel düzenin), insan iradesinden bağımsız olma niteliği taşıması. Geçen bölümde, evrensel yasalar ve nesnelliği tartışılmaz bilimsellik ölçütlerinin, zaman içinde bilim felsefecileri tarafından eleştirildiğini, bu tür evrensel yasalar ve nesnel ölçütlerin benzer eleştiriler karşısında giderek aşındıklarını, sarsıldıklarını gördük. Yaygın bilim anlayışında önemli bir değişikliğe yolaçan bu sarsıntının, zaman zaman iktisatta daha gerçekçi yaklaşımların yerleşmesine ciddi bir engel oluşturmuş olan bilimsel sekterliğin zayıflamasına yolaçarak, yeni arayışların güçlenmesini kolaylaştırabileceğinden bundan önceki bölümde sözettik. Yeni bir bilim anlayışı çerçevesinde, iktisatçının sezgileri, içgüdüleri ve bilimsel ahlakına, en az nesnel bilimsellik ölçütleri kadar önem veren kuramların insan gerçekliğine daha fazla yaklaşılmasını sağlayabileceklerinden sözettik. İktisatçıların homo oeconomicus'un dünyasından gerçek insanın dünyasına geçmelerini engelleyen başka bir unsurun, homo oeconomicus'un davranışlarını belirleyen kişisel çıkar dürtüsünün, insanın insan üzerindeki hakimiyetinin kalktığı bir toplum düzeninin kavramsallaştırılmasında oynadığı belirleyici rolle ilgili olduğu, buraya kadar ayrintılı bir biçimde tartışıldı. Bu tartışmadan çıkarabileceğimiz sonuçlardan biri, belki de en önemlisi, farklı insan dürtülerini dikkate alabilen bir iktisat disiplininin gelişmesi için, toplum düzeyinde bazı ideolojik değişmelerin yeralması gerektiği. Toplum düzeyinde, bir değer olarak bireysel başaranın karşısında sosyal sorumluluk fikrinin güçlenmesi, kişisel çıkar dürtüsü temelinde örgütlenmiş bir ekonomik düzenin, ihtiyaçları, toplumun bütünlüğünü sarsmadan sağlayabileceği inancının sarsılması, buna bağlı olarak müdahalenin gerekli olduğu ve bunun özgürlükleri kısıtlayıcı bir etki yapması gerekmediği inancının doğuşu, bu tür değişmelerin önemli örneklerinden. Sözünü ettiğimiz ideolojik değişmeler, kolayca anlaşılabilecek nedenlerden ötürü, genellikle ekonomik kriz dönemlerinde ortaya çıkarlar. İktisadın kriziyle ekonominin krizi arasındaki ilişki de, bu zamanlamadan yola çıkarak, dolaylı bir ilişki olarak tartışılabilir. Yani bu ilişkiye, yalnızca' iktisat politikalarının başarısızlığından kaynaklanmayan, daha derin, daha kapsamlı bir ilişki olarak bakılabilir. Böylece ekonomik krizlerin farklı dönemlerde disiplin üzerinde farklı etkiler yapmış olmalarını da açıklayabiliriz. Piyasa ekonomilerinin 20. yüzyılda girdikleri ilk kriz 1930 Büyük Krizi'ydi. Bu krizin getirdiği ideolojik sarsıntı, büyük ölçüde, bireysel çıkar maksimizasyonu fikrinin karşısında toplumun bireye karşı sorumlulukları fikrinin güçlenmesiyle sonuçlanmıştı. Bu fikir doğrultusunda, işsizlik, temel eğitim ve sağlık hizmetlerinden yararlanmaya imkan vermeyen bir yoksulluk düzeyi gibi sorunlar, bireyin kişisel sorunları olmaktan çıkıp, toplumun bireye karşı sorumlulukları çerçevesinde ele alınmaya başlamışlardı. Bunun yanısıra, ekonominin kendi yasaları doğrultusunda işleyerek tam istihdam dengesine ulaşamayacağı, en azından ulaşmasının çok güç olduğu fikri, kendiliğinden düzen kavramının karşısına toplumsal düzenleme kavramını getirdi. Keynesgil müdahaleci politikalar bu çerçeve içinde yerlerini buldular. Devlet müdahalesinin kişisel özgürlüğü zedeleyebileceği fikri, bu dönemde pek rağbet görmedi. Bu da çok doğaldı, çünkü dönem, bireysel özgürlüklerin tartışılmaz bir biçimde yaygınlaştığı, güçlendiği bir dönemdi. 1930'ların ekonomik krizinin ideolojik düzeyde yarattığı bu değişikliğin iktisada da yansıması ve disiplinin temelindeki davranışsal varsayımın aşılması beklenebilirdi. Bu yıllarda iktisat gerçekten önemli bir değişiklik geçirdi. Ama bu temel varsayımı sarsmayan, dolayısıyla, bizce, kriz temasını gündeme getirmeyen bir değişiklikti. Krizin ortaya çıkması, makro iktisatla mikro iktisadın birbirlerinden ayrılmasıyla, büyük ölçüde Keynes'in mikro iktisatla özel olarak ilgilenmemiş olmasının mümkün kıldığı bu ayrımla, engellenmişti. Bu dönemde Keynesgil makro iktisat politikalarının başarıyla uygulanışı, iktisadın kamuoyunda giderek artan bir saygınlık kazanmasında etkili oldu. Bu saygınlık, iktisatçıların aralarındaki görüş ayrılıklarını geri planda tutarak ve bu ayrılıkların temel yöntem tartışmalarına yansımalarını engelleyerek, güvenle çalışmalarını sürdürmelerini sağladı. 1970'li yıllara kadar, iktisatçı olmayanların mesleğe duydukları saygı ve güven, iktisatçıların kendilerine ve meslektaşlarına duydukları saygı ve güvene yansıdı. Piyasa ekonomileri 20. yüzyılın ikinci büyük krizine 1970'li yıllarda girdiler. Bu kriz kendini alışılmamış bir olguyla, stagflasyon olgusuyla gösteriyordu. Yani, normal olarak ekonomik durgunluğun işareti olan işsizlikle ekonominin fazla ısındığını gösteren enflasyon birlikte yeralıyor ve geleneksel Keynesgil politikaların çözümleyemedikleri bir sorun oluşturuyorlardı. Enflasyonla işsizliğin birlikte yeralışı, azgelişmiş ülkelerin çok iyi tanıdıkları bir olguydu. Bu konuda 1950'lerde, özellikle Latin Amerika ülkeleriyle ilgili pek çok çalışma yapılmış, bu ülkelerin yapısal özelliklerinden yola çıkarak sorunu açıklamaya çalışan yaklaşımlar geliştirilmişti.2 Ama sorun, gelişmiş piyasa ekonomileri için yeni bir sorundu ve iktisatçılar arasında yeni arayışlara yolaçmıştı. Bu arayışların oluşturduğu yoğun anlaşmazlık ortamı karşısında, iktisatçılardan acil sorunlara acil çözümler getirmelerini bekleyen gruplar, önce şaşkınlık, sonra da güvensizlik belirtileri göstermeye başladılar. Kamuoyunun disiplin mensuplarına da yansıyan güveni, yavaş yavaş tersine dönmeye başlamıştı. Bu ortamda Keynesgil politikalar yalnızca başarısızlıkla suçlanmakla kalmadılar, zaman zaman ekonomik krizin sorumlusu oldukları öne sürüldü. İktisat politikalarının sorgulanması da, makro iktisat kuramıyla mikro iktisat kuramı arasındaki tutarsızlığı gündeme getirdi. Daha önce sözünü ettiğimiz şizofrenik yapının sürdürülmesi, hassas bir dengenin, ilk sarsıntıda bozulabilecek bir dengenin korunmasını gerektiriyordu. Krizle birlikte bu denge bozuldu, disiplinin temel varsayımları tartışma konusu yapıldı ve ekonomik krizin yamsıra iktisadın krizinden de sözedilmeye başlandı. İktisat ilk krizine, 1870'li yıllardakine benzer bir krize girmişti. 1930'lu yıllarda olduğu gibi, 1970'lerde de ekonomik kriz, piyasa ekonomisinin temel değerlerini yansıtan kendiliğinden düzen , bireysel çıkar maksimizasyonu gibi kavramların yoğun biçimde tartışılmalarına yolaçtı. Ama 1930'ların aksine, 1970'lerde krizle birlikte yeralan ideolojik gelişmeler, sözkonusu değerlerin saygınlık kazanmaları ve toplumdaki yerlerinin sağlamlaşması sonucunu verdi. Giderek, kendini özellikle ABD'de Reagan, İngiltere'de Thatcher hükümetlerinin uygulamalarında gösteren, Türkiye'de de 1980 sonrasının siyasal söyleminde önemli bir yer tutan bir sosyal yaklaşımın, bu değerleri topluma kabul ettirmesiyle sonuçlandı. Bu yaklaşım kaynağım, ilk bakışta, klasik liberalizmden alıyordu. Ama onu belirleyen, Smith'in- piyasa düzeni insan için iyidir diyen iyimserliğinden çok, Hayek'in başka türlüsü felaket olur diyen kötümserliğiydi. Yeni sağın güçlendiği bu dönemde, Smith'in değil Hayek'in moda olması , Smith üzerine değil Hayek üzerine yapılan çalışmaların mantar gibi çoğalması herhalde bir rastlantı değil. Ama kötümserlik, özellikle, sosyal politikanın temel aldığı insan davranışlarının, Smith'ten M. Keynes'e kadar birçok iktisatçının belirttiği çekincelerden bütünüyle bağımsız olarak, kişisel çıkar dürtüsüyle sınırlanışında kendini gösteriyordu. P. Samuelson'un Reagan dönemini değerlendirirken yazdığı gibi, burada sözkonusu olan, yalnızca kişisel çı-' kar kavramının özetlediği bir ideolojiydi. Bu gelişmeler, bir anlamda homo oeconomicus'un bir karikatür olduğunun bilinciyle geliştirilen politika önerilerinden, karikatürü gerçeklik olarak sunan bir yaklaşımdan kaynaklanan bir iktisat politikası anlayışına geçişi belirliyorlardı. Bu anlayış doğrultusunda, toplumun temelleri kişisel çıkara indirgeniyordu. Kişisel çıkar dürtüsü yalnızca ekonomi alanının belirleyici ilkesi olarak görülmüyor, toplumun bütününe yayılarak insan ilişkilerinin temel açıklayıcı unsuru haline geliyordu. Başka bir deyişle, insan ilişkileri, her alanda, sonsuz maksimizasyon problemlerinin çözümü çerçevesinde belirleniyorlardı. Türkiyeli okurların çok iyi tanıdıkları iş bitiricilik kavramı, hükümet etmeyi , amaçlarla araçların niteliği üzerindeki tartışmaları dışlayarak, yalnızca bir amaç-araç ilişkisine indirgeyen bu kavram, homo oeconomicus'un siyaset alanındaki egemenliğinin tipik bir örneğini oluşturuyor. Bu gelişmelerle, geçen bölümde ele aldığımız iktisat içi restorasyon çabaları arasındaki paralellik kolayca görülebilir. Geçen bölümde bu restorasyon çabalarının ötesindeki yeni arayışların başarısının, bir ölçüde, iktisatçıların içinde yaşadıkları ve çalıştıkları siyasal ortamın özelliklerine bağlı olduğuna değinmiştik. Bu durumda, toplumsal sorumluluk fikrinin karşısına bireysel çıkar ilkesini koyan bir anlayış sosyal örgütlenişi belirlediği ölçüde restorasyonun süreceğini, yeni arayışların ise başarısız kalacağını öne sürebiliriz. O halde sorulması gereken soru, toplumun gerçekten bireysel çıkar dürtüsü temelinde örgütlenip örgütlenemeyeceği, insanı homo oeconomicus'a, toplumu piyasaya indirgeyen bir anlayışın siyaset ve ideoloji düzeyinde hakimiyetini sürdürüp sürdüremeyeceği sorusu. Bu, doğal olarak, bağımsız bir çalışmanın konusunu oluşturabilecek kadar geniş ve karmaşık bir soru. Gene de, insanın toplumsal davranışlarının piyasa davranışlarına indirgenmesinin mümkün olmadığını, toplumu kişisel çıkar dürtüsü temelinde örgütleme çabalarının sonuçta toplumun temellerini sarstıklarını gösterecek nitelikte bazı örneklerden sözedebiliriz. Örneğin, ABD'de geçtiğimiz yıl ayyuka çıkan borsa skan-dallarının, oldukça yaygın bir kesim tarafından 1980'li yıllarda hakim olan ideolojinin bir uzantısı olarak yorumlandığını görebiliyoruz. Bu yorumlarda, insanın kişisel amaçlarının niteliğini ve kişisel amaçlarla toplumsal sorumluluklar arasındaki ilişkiyi gözardı eden, her ne pahasına olursa olsun maddi başarıya, para hırsına, tüketim merakına tartışılmaz bir meşruiyet atfeden bir toplumun, kaçınılmaz olarak borsa skandalı türünden sarsıntılara sahne olacağı öne sürülüyor. Bu yorumlar, daha genel bir düzeyde, temel değer olarak kişisel çıkar dürtüsünü benimseyen bir toplumun içine gireceği ahlâki çıkmazı, Reagan Amerikası bağlamında ele alan tartışmalarla birleşiyorlar. Bu tür tartışmaların Amerikan kamuoyundaki önemlerini çarpıcı bir biçimde ortaya koyan örneklerden biri, hiç de radikal bir yayın organı olmayan Time dergisinin, geçtiğimiz yıl, Reagan'dan Sonra Amerika'nın Gündemi adlı bir yazıyı kapak konusu olarak seçmesiydi. Toplumun ahlaki temellerini ciddi bir biçimde gözden geçiren bu yazının ana teması, Reagan'dan sonra kim başkan olursa olsun, bencil dürtüler üzerinde duran, bireyin topluma, toplumun da bireye karşı sorumluluklarını inkar eden, gücün kaynaklarını araştırmayı ve zayıfı korumayı gereksiz gösteren bir toplum anlayışının değişmesi gerektiğiydi. Benzer yayın organlarında, benzer konuları işleyen başka yazılarda da, özellikle yurttaşlık hakları konusunun gündeme geldiğini, temel hak ve özgürlüklerde eşitlik türünden liberal değerlerin içeriklerinin tartışıldığını ve bu değerlerin kişisel çıkar dürtüsü temelinde örgütlenmiş bir toplum anlayışıyla ne ölçüde bağdaşabileceğinin sorgulandığını görebiliyoruz. Türkiye'de homo oeconomicus'u ideal insan olarak benimseyen bir anlayışın ahlaki sonuçlarını açıkça gözlemleyebileceğimiz bir alanı, hayali ihracat konusu oluşturuyor. Hükümet çevrelerinde bu konu istatistiksel önemi bağlamında tartışılıyor. izlenen mantık az çok şu Hükümetin ihracatçılara sağladığı maddi avantajlar, ihracatın artmasında etkili olmuşlardır. Ama bazı durumlarda da kötüye kullanılmışlar ve hayali ihracat yoluyla haksız kazançlar sağlanmasına yolaçmışlardır. Gene de bu avantajların olumlu etkileri olumsuz etkilerinden büyüktür. İhracat gerçekten artmıştır, o halde könuyu büyütmeye gerek yoktur. Konu buna rağmen, bu mantığın kendi sınırları içinde geçerli olabileceğini kabul edenler tarafından bile büyütülüyorsa, bunun nedenini ekonomi alanında değil, başka bir alanda, insanın homo oeconomicus'tan başka bir şey olduğu bir alanda aramamız gerekiyor. Türkiye'de hükümetin dolaysız vergi toplama konusunda açıkça ifade ettiği çaresizlik, bu çarej sizlik karşısında vergi alabilmek için her vatandaşı fatura toplayan bir polis haline getirişi ve dolaylı vergilerin gelir bölüşümünü bozucu etkilerine razı oluşu da, gene, çerçevesi homo oeconomicus merkez alınarak çizilmiş bir ekonomi alanının dışında ele alınması gereken bir sorun oluşturuyor. Her iki sorunun da önemi, bir kâr-fayda, gelir-gider analizi bağlamında değil, toplumun ahlâki bütünlüğü bağlamında ortaya çıkıyor. Ama bu, sözkonusu sorunların, borsa krizlerinin, ihracat ve vergi politikalarının, ekonomik sorunlar olmadıkları anlamına gelmiyor. Söylemek istediğimiz, yalnızca, bu sorunları anlamlı bir biçimde tartışabilmek için, ekonomik davranışları yönlendiren ve bu davranışların toplum düzeyindeki sonuçlarını belirleyen ekonomi dışı unsurları dikkate almamız gerektiği. Ekonominin ve toplumun piyasaya indirgenemeyeceği fikrini temel alan böyle bir tartışma içinde ortaya çikan sorular, önsözde bir bilim tarihi çalışması olduğunu söylediğimiz bu çalışmayı, bilim sosyolojisi alanına bağlayan sorular. Bu iki alanın birleştiği yerde, yöntem konularının taşıdığı güncel ve pratik anlam ortaya çıkıyor. Yani standart iktisadın yöntemi, güncel olan, pratik olan tarafından zorlanıyor. Burada, yöntemle pratiğin birleştiği bu noktada sorguladığımız şey, sosyal bir kuram olarak piyasa değil.