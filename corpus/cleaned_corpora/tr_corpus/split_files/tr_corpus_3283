Savaşları filminden bir şarkı çalındı. Konser çıkışında etrafa baktığımda ne kadar fazla gülümseyen dinleyici olduğunu fark ettim. Bu yüz ifadeleri müziğin insanlar üzerindeki o güçlü etkisinin göstergesiydi. Harry Potter’ın sihirli güçleri asla gerçek olamazdı ama müzik gözle görülür bir büyüydü ve bu sayede kısa süreliğine de olsa, geçmişe dönmüştüm. İmkanı ve vakti olan herkese, bu yazıda anlattığım güzel duyguları tatması adına, bu konsere gelmesini tavsiye ederim. Sena Yalçın Uygar PARÇAL SONU GELMEYEN CÜMLELERE Hadi benim iç dünyama gidelim biraz. Bir sigara yakarak başlayalım mı? Sonra Ahmet Kaya’nın bir şarkısını Deniz Tekin’in sesinden dinleyerek devam edelim mi? “Yan yana geçen geceler unutulur gider mi? Acılar birden biter mi? Bir menekşe kokusunda seni aramak var ya, bu hep böyle böyle gider mi?” Menekşelerin kokusuz olduğunu yeni öğrenmişken anlayamadığım şeyler vardı. Bir insan, bu kadar acı çekerken nasıl bu kadar çaresiz bir şekilde aramaya devam eder derdim hep. Bu kadar deli gibi acı çekerken nasıl bir insan “Kendine iyi bak, beni düşünme Su akar yatağını bulur” Diyebilirdi ki. Bu kadar çaresizken bu kadar çaresizce aramaya devam ederken sesi titreye titreye içinden bir değil birkaç can alıyorlarken nasıl kendine iyi bak diye yalvarırcasına söyleyebilirdi ki? Bu çaresizliği anlatmak istiyorum size. İçinizden canınızı alırlarken, deyim yerindeyse köpek gibi acı çekerken geriye kalmış tek bir isteğiniz varsa bunu, onun kendine iyi bakması için hiç şüphesiz kullanacağınızı bilmek… Paket paket sigaraların, yorgunluktan bayılmak üzereyken kapanan gözlerinizin sebep olduğu yarım saat uykulu geçen gecelerin, hiçbir şey almayan midenizle savaştığınız anların, yataktan diğer tarafa dönebilecek kadar bile gücü bulamayıp yastığa kafanızı gömüp çığlıklar atarak hıçkıra hıçkıra ağladınız saatlerin hissettirdikleri tarif edilemeyecek kadar zordu. Ağlayarak uyandığınız her uykunun bu çaresiz durumun sadece bir başlangıcı olduğunu bilmek... Nasıl dayanır ki bir insan buna? Nasıl içinde en ufak bir şüphe olmadan “Ben bunların çok daha fazlasını yaşayayım ama o kendine iyi baksın, güzel uyusun.” diyebilir ki? BİR İNSAN BİR İNSANI NASIL BU KADAR SEVEBİLİR Kİ? Ahmet Kaya bu kadar acı çekerken nasıl yaşayabildi ki? Ezel dizisini bilir misiniz? Oradaki en sevdiğim karakter Kerpeten Ali, olmuştur. Kısaca anlatmam gerekirse, Kerpeten Ali kardeşim dediği insana elinde bir sebebi olmadan büyük bir ihanette bulunmuştur. Fakat diziyi izledikçe ona kızamazsınız. Diziye yapılan yorumları gördüğünüzde kimsenin ona kızmadığını görürsünüz. Neden mi? Öyle köpek gibi pişmandır ki. Hayatını öyle bir Uygar PARÇAL bırakmıştır ki. Eskiden kardeşim dediği insan için canını verebilecek biridir bu karakterimiz. Sonrasında mı? O insan için canını vermekten öteye geçebilecek kadar çok sever. Çünkü pişmanlık böyle bir şeydir. Tahmin ettiğinizden de çok sevdiğiniz insanı kaybettiğinizi hissettiğinizde o bilmeden sadece onun başına bir şey gelmesin diye uğraşırsınız. Öyle uğraşırsınız ki, canınızı vermek değildir mesele. Mesele olmayan canlarınızı bile o insan için harcayabilecek kadar sevdiğinizi fark etmektir. Köpek gibi acı çekmektir. Yanında, arkasında, sağında, solunda olabildiğiniz bir insanın o bilmeden sadece arkasında olabilmek için olmayan canınızı bile vermek için yalvaracak hale gelmektir, mesele. Bilmem kaçıncı sigaramızı söndüren gözyaşlarımıza inat bir sigara daha yakalım hadi. Neden mi arkasında olmak ister bir insanın bu Kerpeten Ali? Çünkü o, sırtından vurmuştur o insanı. Bir daha kimsenin böyle bir şey yapmasına hiçbir koşulda izin vermez, veremez. Onu bir kere sırtından vurmasınlar, ben arkasında olayım bana yüzlerce kez vursunlar der çünkü. En güçlü duygu buymuş dersiniz sonra. En güçlü duygu nefret falan değilmiş. En güçlü duygu pişmanlıkmış aslında dersiniz. https://www.youtube.com/watch?v=Pbun1Zxsfd4 https://www.youtube.com/watch?v=R5uy4Yz1I28 Bu videolardaki pişmanlık koca bir adamın çektiği acıyla dışa vurur aslında. Güçlü, büyük, çok sağlam duran bir adamın acı çekmesiyle benimkini karşılaştırsanıza bir de? Gitmeyi düşünüyorsunuz önce. Gideyim ben, en iyisi bu, diyorsunuz. İnsanlar gidemezsin derken, kulaklarınız duyuyor gibi bu cümleyi sadece. Tek bir şey çınlıyor kulaklarınızda ve derinlerinize inerek içinizdeki her şeyi parçalamaya devam eden tek bir şey kalıyor sizde “Güle güle”. İçimdeki boşluğu nasıl anlatayım ki size? Öyle büyüyen bir boşluk ki, acıtıyor. Tanıdıklarınız sizi arıyor. Bütün yaz başımın etini yediğin şey olmuş, neredesin diye sorarken titremeye başlıyorsunuz önce. Her kelime bir bir kanatıyor sizi. Neredesin kelimesini Uygar PARÇAL duyduğunuzdaysa bitiyor işiniz. Uzun bir süre sesiniz çıkmıyor. Bağırıyorsunuz, çığlık atıyorsunuz o an. Fakat çıkan tek şey titremeli bir sesle “yokum ben” olabiliyor. “Güçlü değilim bunlar için” diyorsunuz. “Ben güçlü değilim, bu kadarı çok be bana” diyorsunuz. Ahmet Kaya şarkıları daha çok yakıyor içinizi. Siyah beyaz varken önce bütün beyazın siyaha dönüştüğünü görüyorsunuz. Siyah kalıyorsunuz artık. Gündüzleri de olmuyor sizin için, geceleri bitmiyor. Gündüzleri hiç olmuyor. Ahmet Kaya eşlik ederken yakıyorsunuz on dördüncü sigaranızı. O söylüyor siz de duyulmayan çığlıklarla eşlik ediyorsunuz “Ciğerim yanıyor, yüreğim kanıyor. Olmasaydı, olmasaydı sonumuz böyle. Gözüm yaşarıyor, yüreğim kanıyor, Olmasaydı sonumuz böyle. Yüreğim kanıyor, yüreğim kanıyor. Bitmeseydi, bitmeseydi bizim öykümüz böyle. Göğsüm daralıyor, yüreğim kanıyor. Olmasaydı sonumuz böyle.” Her şarkıda kendinizi buluyorsunuz. Her söz içinizi daraltıyor, gökyüzü değil galaksiler doluyor ciğerlerinize. Ali Atay “Gitme, kaybedince daha çok seveceksin Biliyorum hiçbir anlamı yok Yokluğunda, YOKLUĞUNDA” Uygar PARÇAL Diye bağırırken içiniz kaçıncı milyon kez daralacak yine. Bitmeyecek, geçmeyecek. İki gün sonra insanların unutursun, iki hafta sonra unutacaktın, dediği şeylerden değil bu diyeceksiniz. Ailenizden birini kaybetmişsiniz gibi bir şeyi iki hafta sonra unutamazsınız. İki sene sonra unutamazsınız. İki düzine, iki deste sene sonra unutmayacaksınız. Kalbinizde bir yer kemirecek sizi. Anılarınız kemirecek sizi. Hayalleriniz kemirecek sizi. Her kemirdiğinde pişmanlık nedir bir kez daha göreceksiniz. Hatırlayacaksınız ya da anımsayacaksınız demiyorum. Çünkü hiç unutmayacaksınız. O gemi gelecek mi bir gün diyeceksiniz. O gemi önünüzden geçecek siz bir kez daha biteceksiniz. Bütün boşluğu sigara dumanıyla doldurmayı seçeceksiniz ciğerleriniz almayacak. Her almadığında ciğerlerinize de söveceksiniz. Her seferinde hatırlayacaksınız. Sahile gittiğinizde kumlara kazımak istediğiniz iki şey gelecek aklınıza. Birini kalp içine alacaksınız, tıpkı içinizdeki kalpte durduğu gibi kumlara göstermek isteyeceksiniz. Diğerinin sevgisiyse zaten en çok, kalp içine aldığınızdan gelecek. Nasıl anlatılır ki? Hangi metafor yeter bu acıyı anlatmaya. Aldığın her nefeste acıyan ciğerini nasıl anlatabilirsin ki? Gece ayazında ısınmak için beklediğin güneşin hiç doğmadığını nasıl anlatırsın ki? Hani diyorlar ya “ama benim ciğer komple gitti”. O ciğerin komple gidiş aşamaları hangi kelimeyle anlatılır ki? İsmail Abi, sanki buram çok acıyor gibi oldu. Şey, bu acı geçiyor mu dediğinde ona denilen güçlü olman için gerekiyor cevabına AMA BEN GÜÇLÜ OLMAK İSTEMİYORUM Kİ dediği an o ağlarken onunla ağlayabilmek nasıl anlatılır ki? Bir insan pişmanlığı en iyi kime nasıl anlatır ki? Yaptığın bir hatanın pişmanlığını, karşındaki insana nasıl anlatabilirsin ki? Acısını, içini kemirişini, hiç bitmeyişini, hiç azalamayıp her an artışını? Cümlelerin sonunu nasıl getirebilirsin ki? Size söylemese de o insandan tek bir şey istersiniz sadece tek bir şey. Klasik bir Türkçe yazısının çok üstüne çıktım, çok yazdım. Yazmaya da devam edeceğim fakat bu Word sayfası için sanırım bu kadar bile diyemiyorum. Cümlelerin sonunu getiremiyorum. Sadece diyorum ki , sonu gelmeyen cümlelere. https://www.youtube.com/watch?v=0hQCKkqmDlw Uygar PARÇAL Kaynakça: http://www.canim.net/sarki/-2878-kendine-iyi-bak.html https://www.sarkisozleri.bbs.tr/sarki/2443/olmasaydi-sonumuz-boyle http://sarkisozu.akor.net/leyla-the-band/yoklugunda.html Alptekin ÖKSÜZ Yok Olsanız Ne Yapardınız? Çocukken oynadığınız oyunları hatırlıyor musunuz? Hepimizin oynadığı oyunlar aşağı yukarı aynıdır ama bir de tek başımıza oynadığımız oyunlar vardı. Bizim oyun sandığımız ama ailemizi korkutan oyunlar da vardı. Bunlardan birisi saklanıp bütün gün ortaya çıkmamaktı. Ben bunu çok yapardım. Oturma odasındaki uzun örtülü masanın altına saklanır, birinin beni merak etmesini beklerdim. Çoğu zaman fark etmezlerdi bile. Çocuktur bir yerlerde oynuyordur derlerdi herhalde ya da saklandığımı bilirlerdi. Kendi kendime bütün gün orada otururdum. Biliyorum siz de yaptınız bunu. Peki, bu çocuk oyununu şimdi oynamayı hiç düşündünüz mü? Tam şuan yok olduğunuzu düşünün. Evrende size görebilen, duyabilen kimsenin olmadığını düşünün. Var olduğunuzu bir tek siz biliyorsunuz ama var olmaktan kastım sadece düşünce olarak varsınız. Bedeniniz yok ve sadece olan biteni izleyebiliyorsunuz. Işıl Kocaoğlan’ın kitabında bundan bahsediliyor. Kitabın kahramanı bir sabah uyandığında yok olduğunu fark ediyor ve bunu kabullenmeye çalışıyor. Siz bunu kabul edebilir miydiniz? Ben kabul edemezdim. Bazen ben ölürsem kimler üzülür, nasıl hayatlarına devam ederler diye düşünüyorum. Eminim siz de düşünmüşsünüzdür bunu. Bu kitaptaki gibi yok olduğunuzu düşünün, sizi seven insanların ağlamalarını görmek zorunda kalıyorsunuz. Kimseye ben buradayım diyemiyorsunuz. O insanları teselli etmek istiyorsunuz ama kimse size duymuyor. Elinizden hiçbir şey gelmiyor. Sadece ortada dolaşıp olan biteni izliyorsunuz. En büyük korkum bu olsa gerek, arafta kalmak. Bazen hayattan sıkıldığımız anlarda ortadan kaybolmak isteriz. Kimseyle konuşmak zorunda olmadan, yapmamız gereken işler olmadan sadece kendimizle birlikte olma düşüncesi çok cazip gelir. Fakat bu gerçekten mümkün olsaydı mutlu olabilir miydik bilmiyorum. İlk başlarda herkes üzülürdü ve bu bizi üzerdi. Sonrasında onların hayatlarına devam ettiklerini görürdük ve bu bizi daha çok üzerdi. İnsanların siz olmadan da yaşayabiliyor olması sizi de üzmez mi? Bir yandan onların üzülmeleri istemeyip bir yandan da niye üzülmüyorlar diye üzülürsünüz. Çiftler arasında ben ölürsem ne yaparsın diye bir muhabbet vardır. Bazı insanlar karşısındaki insanın hayatına devam etmelerini, mutlu olmalarını isterler. Bazıları ise benden sonra kimseyi sevme der. Ben ilkini söyleyip içten içe ikincisini isteyenlerdenim. Siz ilkini isteyenlerdenseniz bir düşünün. Siz yok olduktan sonra sevdiğiniz insan bir başkasına âşık oluyor. Sizinle birlikteyken yaptığı her şeyi başka bir insan için yapıyor. Tam istediğiniz gibi çok mutlu gözüküyor ve siz de bunu izliyorsunuz. Biraz rahatsız olduğunuz değil mi? Görmeseydiniz rahatsız olmazdınız. Aslında görmeyeceğinizi bildiğiniz için onun sizden sonra ne yaptığının bir önemi yoktu sizin için. Bu da biraz bencillik değil mi? Benim asıl istemediğim şey onun benden sonra başka birine âşık olması. Tabi ki hayatına birileri girecektir ama insan her birlikte olduğu kişiyi aynı sevemez. Bana baktığı gibi onun gözlerine bakmasını istemiyorum. Onu öperken ne kadar şanslı olduğunu düşünmesini istemiyorum. Daha önce hiç yapmadığı bir şeyi onu sevdiği için yapmasını istemiyorum. Mutlu olsun ama beni unutmasın istiyorum. Mutlu olsun ama bir başka erkek onu mutlu etsin istemiyorum. Kısacası sevdiğim insanların benden sonra ne yapacaklarını bilmek istemiyorum. Üzgün de olsalar mutlu da olsalar bu benim canımı yok yakardı. Kimse benim yerime başkasını koymasın, benim yokluğum hep hissedilsin isterdim. Hayatın bize ne getireceğini bilemeyiz. Bir sürü hayalimiz bir sürü planımız olabilir ama bunları gerçekleştirmek için yeterli zamanımız olmayabilir. Sevdiğimiz insanları kırıyor onlara yeterince zaman ayırmıyoruz bazen. Ne yaparsak yapalım hep yanımızda olacaklarmış gibi davranıyoruz. Kimse bizim yokluğumuzla baş edemezmiş gibi kendimizi vazgeçilmez sanıyoruz ama öyle değiliz. Bir insana ne kadar değer verirseniz, o insan için o kadar önemli olursunuz. İnsanların bizi unutmalarından korkuyoruz fakat unutulmamak için hiç çaba harcamıyoruz. KAYNAKÇA Kocaoğlan, Işıl. Bir Sabah Uyandığımda Yoktum. İstanbul: İletişim Yayınları, 2015 Derin Su Özdemir 21202772 Aslı Uçar FINDIKKABUĞU Kitaplar hep bir şeyler katıyor hazinemize. Anılar, kelimeler yeni karakterlerle daha bir zengin oluyoruz. Daha biz çözmüş, daha bir anlam bulmuş oluyoruz. Kabuk Adam’ı okudum. Yeni bir kelime mi öğrendim? Aklıma gelmiyor. Yeni bir anı mı hatırladım. Hayır. Yalnız, sözlüğü açıp kabuk ne demek diye baktım. Herkesin kendi kabuk anlayışıyla sözlükteki aynı mı diye… Benim kabuğumla, Türk Dil Kurumunun kabukları tamamen farklı çünkü onlarınkinin aksine benim kabuk anlayışım “kendiliğinden oluşmuş sert kısım” değil. Kabuk başkaları tarafından oluşturulur. Başkaları yüzünden oluşur. Muhtemelen de bir başkasını kendimiz gibi sevdiğimizde, sıkı sıkı sarılabilelim diye kavlayıp gider ve muhtemelen onun yanından gittiğimizde yine sarıverir bizi. Kitabı okurken, karakteri mi, Aslı Erdoğan’ın kendisini mi yoksa Derin’i mi okudum emin değilim. Kabuktan bir adam okudum. Kabuklarımızı okudum desem samimiyetsiz mi olacak bilmiyorum ama hepimizin kabukları olduğunu okudum. Çok da ciddiyim. Böyle açık açık yazılmamış ama kimse kabukları rahat rahat dile getiremiyor zaten. Dile getiremediklerimiz sertleşiyor. İçimize ulaşamıyor belki ama içimize ulaşılacak yolları da birer birer kapıyor. Tropikal adalarda, âşık insanlar ne kadar kabuklu olabilir ki? Ananaslarla dolu, sahillerde uçuş uçuş elbiselerde gezerken kabuk da neymiş? Ya da her sabah, gazetesini almak için bisiklete binip büfeye giden emekli amcanın ne kadar kabuğu olabilir? Kabuk ne iklim ne harita ne de emekli hayatı dinliyor ne yazık ki. Kabuk insanın olduğu yerde kendiliğinden oluşuyor. Pişmanlıkların her biri birer kabuk oluyor. Diyemediğiniz her bir kelime bir kabuk daha çıkıyor üstüne. Böyle söyleyince kaçak kat çıkmış der gibi oldu. Aslında çok da farklı değil. Kabuklar izin mi alıyor sanki. Neyse kaçak katları bırakayım şimdi. İçimizde ya da dışımızda bir yerler kabuk bağlayıp duruyor. Kimileri hiç dokunmazken kimileri daha bir sever kabuklarını kavlatmayı. Tırnağının kenarındaki kabuğu kanatmak gibi değil tabi. O kadar kolay da bağlanmıyor. Daha çok kanayabilir o ayrı. Peki hangileri? Her biri. Her biri oluk oluk kanayabilir. Hatta biz o kadar kan kaybederken ruhumuz dahi duymayabilir. Oturmuş sabah kahvemizi içerken, almadığımız günaydın mesajını düşünürken ya da kitabımızın arasından kurumuş tek bir çiçek yere düşüp de dağılınca etrafa,kabuklarımız da her bir hücremize dağılabilir. Kavlayabilir ve kanayabiliriz. Durduramayabiliriz. Kabuk bağlarken oturup ağlayabiliriz, çıkıp alışveriş de yapabiliriz. Kabuklardan kaçamadığımız gibi kabuklarımıza kaçamayabiliriz. Kabuklara kaçmak mı dedim ben? Türk Dil Kurumu’na hak vermeye başlar gibiyim. Kabuk denen şey kendiliğinden oluşuyor. İnsan her bir tuğlasını kendi elleriyle yerleştirip içine gireceği bir yaşam alanı yapıyor kendine. Yaşayamadıklarını ya da yaşadıklarının ta kendisini saklıyor. İçeri girip her bir çekmeceye özenle yerleştirmiş gibi anıların raflarını tek tek açabilir. Tozlarını alabilir ya da kir içinde bırakabilir. İstediği sırayla hatırlayabilir. Yalan yanlış anılar da biriktirebilir. Orası benim kabuğum yani benim cumhuriyetim. İstediğimi istediğim gibi bırakabilir, yerlere atabilir ve göklere çıkarabilirim. Kimselere tek kelime etmeden ya da kimselere içimdeki gülümsemeyi göstermeden her bir anıyı birbirine zımbalar gibi kocaman bir kabuk yapıp orada yaşayabilirim. Ben böyle yaşamayı reddetmek istiyorum. Hayatımdaki tek kabuk deniz kabukları ya da film izlerken tabakta birikmiş fındık ve fıstık kabukları olsun. Dizlerimdekiler kabul ya da ellerimdekiler. İçimdeki kabukları reddetmek istiyorum. Bir kaçak kabuk katı daha çıkmadan yaşamak istiyorum. Umarım daha çok istersin demiyorsunuzdur. Neyse ki buradan duyamıyorum. Şimdi kabuk ne demek bilmiyorum. Kabuk ne çok kelimeden oluşuyor öyle. Peş peşe yazarsam Türkçe ödevimin kelime sayısını bile geçebilir ve ben kabuk hakkında düşündüklerimi yazmaya ihtiyaç bile duymadan ödevi yüklemiş olabilirim. Hatta ikiye böler diğer ödevimin de gerekli kelime sayısını yazmış olabilirim. Biraz açıkladığımı düşünüp kabuk ne demek yazma hakkım olduğunu düşünüyorum. Kabuk biraz cumhuriyet biraz mahrumiyet demek. Pişmanlık demek. Pişman olmamak için yaratılmış olması muhtemel yaşam alanı demek. Yok daha neler kabuk içinde yaşanılır bir yer mi demek. Beni çok kırdılar demek. Hayır efendim beni kıramazlar demek. Basitçe daha çok kanamamak için vücudun oluşturduğu kemiksi kısım demek. En güzeli fındığın ve fıstığın dışı demek. Hatta fındıkkabuğu saç boyamın rengi demek. ZAMANIN ÇALDIĞI MASUMİYET Çocukluk herkes için özlenen bir dönem olmuştur daima. Kendi adıma konuşacak olursam, hayatımın en neşeli günleriydi diyebilirim. Hiçbir sorumluluğa sahip olmadan, sabahtan akşama kadar sokaklarda koşuşturarak oyunlar oynardım. Anne babamın sözünden dışarı çıkamasam da bir daha olamayacağım kadar özgürdüm. Yüzlerce anı biriktirdiğim o güzel yıllarda, günler sanki her zaman güneşli, ben ve arkadaşların her zaman tasasızdık. Masumiyetimiz bütün çirkinlikleri örterken bizim tek derdimiz dizlerimizdeki birkaç yara kabuğuydu. 21. Yüzyılın önemli öykü yazarlarından Etgar Keret'in Domuzu Kırmak adlı kitabında, günlük hayatın akışında gözden kaçırdığımız birçok duyguya yer veriliyor. Her öykü birbirinden farklı bir duygu temasına sahip. Benim en çok duygularıma hitap eden ise hem çizimleri hem de konusu nedeniyle, kitapla aynı ismi taşıyan öykü Domuzu Kırmak oldu. Çocukken her birimiz etrafımızdaki nesnelere anlamlar yükler, onlarla bağ kurarız. Hikayedeki çocuğun domuz kumbarasıyla kurduğu bağ da tam olarak böyle bir şey: dünyanın acımasızlığından uzak, masumiyetinden hiçbir şey kaybetmemiş olan karakterimiz domuz kumbarasıyla arkadaşlığı. Tıpkı çocukken, oyuncaklarımızla kurduğumuz derin arkadaşlıklar gibi. Hikayede beni derinden sarsan ve çocukluğumu hatırlamamı sağlayan bu masumiyet duygusu oldu. Çocukkenki uçsuz bucaksız hayallerimden oluşan dünyamı gözümün önüne getirdi. O zamanlar güneş daha güzel parlardı sanki, çimenler daha yeşildi, terledikten sonra camilerin musluğundan ağzımızı dayayıp içtiğimiz suyun tadı daha bir farklıydı. Hiç ayrılmazdık arkadaşlarımızdan, ne kadar kavga etsek de en büyük küslüğümüz iki gün sürerdi. Birbirimize dondurma ısmarlayacak kadar harçlığımız olmasa bile cebimizde, bakkaldan her aldığımızı paylaşırdık. Bütün bu güzelliklerin sebebi dünyadan haberdar olmamamızdı tabi ki. Günlük sorumluluklarımız ekmek almaktan öte değildi, dert kelimesinin anlamını bilmezdik. Eğlenmekse sadece bizim hayal gücümüze bağlıydı, istersek sihir yapan büyücülere dönüşebilirdik istersek de yeşil buğday çimleriyle okçuluk oynardık. Her mevsim için oyunlarımız vardı. Yazları cebimizdeki yeşil eriklerle bisikletimizi sürerdik, kışınsa taso ve kart oyunları zamanıydı. Gündüzleri top peşinde koştururken dizlerimizde sıyrıklar oluşurdu. Akşamlarıysa, hava karardığında ezan sesi bize saklambaç oynama zamanının geldiğini söylerdi. Korktuğumuz tek şeyse yan mahallenin çocuklarıydı. Dile dökemeyeceğim daha çok şey var o huzurlu günlere dair ama elbette bitecekti o zamanlar da. Toplum izin vermez çocukların öyle masum ve temiz kalmasına. Hikayede de bu benim için iğneleyici bir noktaydı. Anne ve baba, çocuğun domuzla kurduğu bağı anlayamayacak kadar materyalist bir dünyanın içerisindeydi. Çocuk domuza zarar gelmemesini istemektedir ancak babası sadece "porselen parçası" olarak gördüğü bu kumbarayı kırmakta ısrarcıdır. Kendi düşüncelerinin doğruluğuna emin bir şekilde inanan büyükler, çocukların manalı ufuklarını anlayamaz. Toplum da bu anne baba gibi birleşir ve bu temiz beyinlere kendi ahlak kurallarını, kendi adetlerini dayatmaktan asla kaçınmaz. Budur işte Küçük Prens'leri(Antoine de Saint-Exupery) büyüten ve içlerini yavaşça çürüten. Yıllar sonra çocukluk mahalleme uğradığım olmuştu. Yüzlerce kez adımladığım sokakta eskiye dair izlerden çok, kaybolmuş anı buldum. Dallarından dutlarını yediğimiz, tepesine çıkıp batan güneşin ufuklarına yorgun gözlerle daldığımız o dut ağacı yoktu artık. İçinde bilye oynadığımız o arsaya "süslü" bir bina dikilmişti. Yaz akşamları yemeğimizi yediğimiz, dışarı çıkamadığım günlerde arkadaşlarımı kıskanarak izlediğim koca balkonlar gitmiş, yerini penceremsi Fransız tipi balkonlara bırakmıştı. Top oynarken gürültüler çıkardığımız o sokaksa artık boş değildi, arabalarla doluydu. Gürültü yaptığımız için bize kızan komşular, şimdi egzoz gürültüleri yüzünden birbirlerine kızıyorlar mıydı, bilmem. Gözlerime vuran bu değişiklikler içimdekileri de farketmemi sağladı. Zaman başıboş düşlerimi, hayata dair isteklerimi ve açlığımı çalmıştı benden tıpkı mahallemi çaldığı gibi. Sanırım yenik düşmüştü her şey zamana. "Biz büyük ve kirlendi dünya."(Mungan, Telli Telli şiiri) Muhammet Kamil Gök 21600879 “Bale sadece zarif ayak ve vücut hareketleri değildir. Bale hem ayak, hem ELİF NAZ UZMAN vücut hareketlerinden oluştuğu gibi becerikli ve bilgili, yani iyi eğitilmiş bir 2 1 300887 vücut ile herhangi bir şeyi söylemeden, konuşmadan anlatacak, açıklayacak jestler ve aksiyonlar birleşimidir.” (Abbe de Pure) EĞİTMENLİKTE İLK TEMSİL Görsel Bale 2011On bir yıl boyunca özel bir bale kursunda öğrenciydim. Her hafta okuldan çıkışta koşarak provalara gider, dans eder, temsillere hazırlanırdım. Öğretmenlerim gözümde birer bale ilahıydı. Her şeyi bilen ve bize bale yaptırmaktan asla yorulmayan balerinlerdi. Sonra büyüdüm. Hem kursumdan hem de liseden mezun oldum ve bale eğitmenliği stajımı yapıp öğretmen olmak istediğime karar verdim. Düşünsenize, aslında Bilkent’te Hukuk okumayı hayatının tek planı haline getiren ben, hukuk okumanın yanında bale eğitmenliği yapmak istedim. Tabii ki bölümümü ve şu an yaptığım işi insanlara anlattığımda çok şaşırıyorlar aralarında bir bağlantı kurmak istiyorlar. Ama bana sorarsanız, bağlantıya ihtiyaç yok ki... Önemli de değil aslında Ahu Savan An / 2010 yani ikisi her ne kadar farklı da olsa beni ben yapan parçaların en önemlileri. 2013 Haziran Mezuniyet Ahu Savan An/2011 Dünya Dans Merkezi adı altında yeni bir bale okulu açılmıştı evimin altındaki sokağa. Gittim ve onlara stajımı orada yapmak istediğimi söyledim, hazırlıkta okurken bir arada götürürüm rahat rahat diye. Sekterleri beni okulun sahibine yani “Bahri Gürcan’a” yönlendirdi. Onun Ankara Devlet Opera ve Balesi baş dansçısı olduğunu biliyordum, düzinelerce temsilini izlemiştim ama yanında çalışmayı hiç hayal etmemiştim. Annemle hayatımda hiç gitmediğim Ayrancı’ya, okulun merkezine, gittik. Bahri Hoca’yla tanıştım ve benimle çalışmayı çok isteyeceğini söyledi. Artık bir işim vardı ve 7 Eylül 2013 Cumartesi günü Pelin Öğretmen’in yanında başlayacaktım stajıma. 1 O gün erkenden kalkıp okula gittim. Giyindim ve bale salonun kapısını açtım. Salondan içeri doğru kafamı uzattım ve Pelin Öğretmen’in aslında kim olduğunu gördüm. Ben daha ön üç yaşında minik bir bale öğrencisiyken, Pelin Abla benim öğrencisi olduğum okulun merkez şubesinde öğretmendi. Yılsonu temsillerinde hayranlıkla onun dans edişini izler ve gelecekte onun gibi bir balerin olmayı dilerdim. Düşününce ne kadar büyük bir tesadüfün aslında hep benim dileğim olduğunu anlamak pek de zor değil. Kapıyı açıp onu karşımda görünce hem ne kadar çok sevindiğimi, hem de ne kadar çok şaşırdığımı anlatamam. Hiç hayal etmezdim, hayranı olduğum bir bale öğretmeninden nasıl öğretmen olacağımı öğreneceğimi… Üstelik, onun da beni tanımış olması beni daha da çok mutlu etmiş ve şaşırtmıştı. Bana koca bir sene içinde o kadar çok şey öğretti ki öğretmenlikle ilgili, tahmin edemezsiniz. Bale yapmasını bilmeme rağmen çocuklara nasıl gösterebileceğimi, nasıl konuşacağımı, sabrın nasıl bir şey olduğunu ondan şu son bir sene içinde öğrendim diyebilirim. Aralık ayından 27 Haziran 2013 tarihine kadar öğrencilerimizi temsile hazırladık. Onlara danslar öğrettik, baleyi anlattık, bazen sinirlendik, bazen sesimiz kısıldı, hastalandık, güldük, eğlendik… Bir yılın hala o kadar çabuk geçebildiğine inanamıyorum şahsen. 2014 Mart Dünya Dans Merkezi 2014 Mart Dünya Dans Merkezi Tabii ki öğrencilerimizi temsile hazırlarken kendimizi de ihmal etmedik. Haftanın 3 günü okuldan çıktıktan sonra provalara koşuyordum. Don Quixote balesini yapacaktık ve o temsile çıkmak çok önemliydi. Pelin abla başrol, bense onun arkadaşlarından birini oynayacaktım. Rollerimiz belliydi. Tabi ki onun danslarını hayranlıkla izlemeye hala devam ediyordum. Haziran ayı gelip çattığında sahne provaları da başladı. Beş gün üst üste sahnede hem miniklerimize prova aldırıyor hem de prova alıyorduk Pelin Abla’yla. O günlerde tam 4 kilo vermiş ve tabiri caizse bir iskelete dönüşmüştüm. Hayatımda hiçbir bale temsilinin provalarında bu kadar yorulduğumu hatırlamam, çünkü ilk defa eğitmen olarak provalarda bulundum. Her bir veli, her bir öğrenci sorular soruyor, ilgi bekliyor ve koşturmam gerekiyordu. Üstüne üstlük ben de dans edecektim. 2 Bütün bir yıl hem kendi öğrencilerimizi hem de kendimizi temsile hazırladıktan sonra temsil günü geldi çattı. Hayatımda ilk defa temsilde sorumlu olduğum gruplar vardı. Makyajımı yapıp kostümümü giyip kuliste oturamazdım. Çıkıp öğrencilerimizle ilgilenmeli, onları sahne kenarından izleyip motive etmeli, kısacası öğretmenlerinden biri olarak onların sorumluluğunu taşımalıydım. Üstelik, arkadaşlarım, annem, herkes ordaydı. Hem öğrencilerimi görmek için sabırsız, hem de beni izlemek için heyecan içindeydiler. Bu düşünce beni de germişti. Temsillerde hep öğrenci gözünden sahneye çıkmışken, o an eğitmen gözünden sahnede olanları izlemek, minik balerinlerden sorumlu olmak ve üstüne bir de dansçı olmak çok zordu ve çok da yorucuydu. Temsilin başlama anonsu yapıldı ve en minik öğrencilerimiz sahneye çıktı. Çok heyecan vericiydi. Sonra bir diğer grubumuz, başka öğretmenlerin grupları, bizim diğer gruplarımız sırayla sahnede dans ettiler. Bütün bir senenin emeğinin karşılığını, onlar sahnede tek başlarına seyircinin karşısında danslarını sergilerken alıyor ve inanılmaz bir gurur hissiyle vücudunuzun dolduğunu hissediyorsunuz. Bu duygular içinde coşarken, birinci perde bitti ve sıra bizim dans etmemize, Don Quixote’u oynamamıza gelmişti. Sahneye çıktık, Pelin Abla’nın hemen arkasında, onun arkadaşı rolünde onu hayranlıkla izlerken dans ediyordum. Sahnenin en önüne yani seyircilere en yakın kısma geldiğimdeyse, annemin ve en yakın arkadaşlarımın protokol koltuklarında olduklarını, beni gururla izlediklerini görüyor, mutlu oluyordum. Ahu Savan An 2014 Son perde de bitip kapandığında, selama çıkmak için hazırlanmam gerekiyordu. Öğrenciyken, görürdük hep öğretmenler selama hep en son çıkar ve çiçeklerini alır en büyük alkışı hak ederdi. Sahneden inip, kuliste üstümü değiştirip, eğitmen olarak en son diğer eğitmenlerle birlikte selama çıktım. O velilerin teşekkür eden gözleri, çocuklarıyla ve bizim verdiğimiz emeklerle gurur duyan bakışlarını asla unutamam ne de olsa ilk eğitmenlik deneyimimdi… Ahu Savan An 2014 3 Özellikle sahneye o kostümlerle çıktığımda, dekorlarla ve müzikle oluşan o atmosferde kendimi hep kaybetmişimdir. Kendimden geçerim sahnede dans ederken… Bale benim için sadece ne bir meslek ne de bir hobi olmaktan çok uzak. Bale bir tutku. Sahnede hissedilen, seyircilerle iletişim gerektiren, her ne olursa olsun asla vazgeçemediğim bir tutku… Son olarak eklemek istediğim ve aslında hiç de sonda olmaması gerek bir şey var. Eğer annem bana bu kadar emek vermeseydi, şu an ne ben baleyi biliyor, yapıyor, öğretiyor olurdum ne de avukat da olabilme hayalleri kurabilirdim. Anneme kesinlikle çok şey borçluyum bana bu yeteneği, bu sanatı bahşettiği için… 2014 Haziran 4 Hayattan Zevk Almıyoruz Kendimize hiç sorduk mu: Yaşadığımız hayattan zevk alıyor muyuz? “Ne sorunu varmış bu hayatın?” demeyin bana. Sabahları gerçekten filmlerdeki insanlar gibi mutlu bir şekilde kollarımızı açıp uykumuzu almış olarak mı kalkıyoruz? Yaptığımız kahvaltıdan – veya yapmadığımız kahvaltıdan-, içtiğimiz kahveden zevk alıyor muyuz? Gün içinde işimizi severek mi yapıyoruz yoksa mızmızlanıyor muyuz? Akşam eve girdiğimizde mutlu muyuz? Gece yatağa girerken huzurlu muyuz yoksa yapmadığımız veya yarın yapılacak olan işler kafamızda kargaşa mı yaratıyor? Bu sorulara tek bir cevabım var: Hayır, bu açık ve net: Yaşadığımız hayattan zevk almıyoruz. Şu an her saniyesi işkence olan yaşamı daha çekilmez hale getirmek için elimizden geleni ardımıza koymuyoruz çok şükür. Devamlı toplanıyoruz, konuşuyoruz, tartışıyoruz: “Bu hayatı daha rezil hale getirmek için ne yapabiliriz gençler? Hadi beyler, aktif olun biraz, zevk almamak için uğraşalım.” Hayatımızı yaşamakla ve hayattan zevk almakla ilgili elimde çok iyi bir örnek var. Bir televizyon programında profesyonel bir yüzücü yüzmeye nasıl başladığını ve sevdiğini anlatmıştı. Ailesinin bir hayalinden bahsetmişti. Hep beraber dünyayı gezmek istiyorlarmış. Ne güzel bir hayal. Bunun için evlerini satmışlar. Bu parayla bir tekne satın almışlar. Denizle olan ilişkisi böyle başlamış. Evlerimizi satıp tekne alalım, çılgınca kararlar verip hayatımıza devam edelim demiyorum. Bu örnekte vurgulamak istediğim şey şu: Ailenin sürekli geleceği kendilerine problem yapmak yerine hayattan zevk almak için hayal ettikleri şeyleri yapmaları. Ama biz böyle değiliz. Değişir miyiz? Hiç sanmıyorum. Çünkü bizim yaşamımız geleceği garantiye almak üzerine kurulu. Yaşayacağımız bile belli olmayan gelecek. Çoğu hayalimiz de hep böyle: iyi biri ile evlenmek, bol kazançlı bir işe sahip olmak, ev almak, iyi bir araba almak, daha çok para kazanmak, daha geniş bir ev almak gibi uzayıp gidiyor. Bunlara sahip olduktan sonra mı hayattan zevk almaya başlayacağız? Yoksa hiç tatmin olmayıp, elimizdeki ile yetinmeyip hayattan zevk almamaya devam mı edeceğiz? Bence hayatımızdaki bazı şeylere dokunuşlar yapmazsak hiçbir zaman zevk almayacağız. Öğrenci olduğumdan dolayı öğrencilik üzerinden bir bakış açışı geliştirelim. Ders çalışmaktan gerçekten zevk alan bir öğrenci yok bence. Sistemin kölesi haline gelmiş başarılı(!) öğrenciler var. Not ortalamam düşmesin diye hayatlarını ortaya koyan öğrenciler var. Peki niye zevk almıyoruz? Cevap çok basit aslında: Finlandiya eğitim sistemi ile bizimkini karşılaştırırsak cevap ortaya çıkıyor. Bizim burada bu işle ilgilenen rütbeli insanlar ne diyor bir bakalım:” Kendini ifade edebilen, çok yönlü, yaratıcı ve özgün düşünebilen bireyler yetiştirmek ve bunları vatana kazandırmak en önemli hedefimizdir”. Bu ne demek? Bir sayısal öğrencisinin aldığı sözel ders sayısı sayısal ders sayısından daha fazla demek. Mesela mühendis fakültesindeki bir öğrenci biyoloji dersi alıyor kendini çok yönlü geliştirmesi(!) için. Bu konu ile ilgili canımı sıkan bir örnek var. Steve Jobs hastalanıp hastaneye gittiğinde pankreas kanseri olduğunu öğreniyor. Lakin bundan önce pankreasın ne olduğu hakkında hiç bir bilgisi yokmuş. Koca Apple’ın kurucusu kendini ifade edemiyor mu şimdi, yoksa kendini çok yönlü geliştirememiş mi? Ama biz bu uğurda neredeyse nefret ettiğimiz dersleri almak zorunda kalıyoruz. Geliştirmek bir yana, istemeyerek de olsa günü kurtarmak için çalışıyoruz bunlara. Sırf bu yüzden sevdiğimiz dersleri de sevmemeye başladık. Çünkü bu dersler hayatımızı cehenneme çeviriyor. Finlandiya’da “daha çok oyun daha az ders” denilen bir sistem başlattılar. Bir iş için kendilerini 17 yıl yıpratmıyorlar. Ve istedikleri alanda kendilerini yetiştiriyorlar, bir sürü gereksiz ders almak zorunda değiller. Ama bu ülkede, alınan her nefes için lanet okuyor insanlar. ”Şu okul bitsin de kurtulayım” diyor insanlar. Biz öğrenciler bu hayattan hiç zevk almıyoruz. Bu eğitim sistemi hayatımızı her zaman etkiliyor. Okul bittikten yıllar sonra bile kariyer peşinde koşan, hayattan zevk almasını bilmeyen bireylere dönüşüyoruz. Sürekli bir yarışın içindeymişiz gibi ünvan peşinde koşacağız. Sıkıntı şu ki: hayattan zevk almayacağız. İlk paragrafta bahsettiğim tarzda bir yaşam bir sonraki paragrafta bahsettiğim sistemden kaynaklanıyor. Yukarılara sesleniyorum: Bu ülke için yetiştirdiğiniz bu insanlar buralardan gitmek için uygun zamanı bekliyor. Adam akıllı yapın şu eğitim sistemini yoksa bu iş hayırlı bir yere gitmiyor. Şimdiden hayattan zevk alamayan bu öğrencilerin ilerde hiç şansı yok. Zevksiz bir hayatın koşuşturmacası içinde sürüklenip gidiyoruz işte. Faruk ŞİMŞEKLİ Arın Tekinel Hayat Kadar Gerçek Gerçekten özgür müyüz? Yaşadığımız bu hayat bize mi ait? Hayallerimizin peşinden mi yoksa bize sunulup dayatılanın peşinden mi gidiyoruz? İnsan çok garip aslında, ölüm ona ne zaman gelecek bilmediği için herhâlde yaşarken pek sorgulamaz. Aslında sonu yokmuş gibi harcar günlerini, pek düşünmez… Çoğumuzun yaptığı bu değil mi aslında, sabahtan akşama kadar bütün gün hayatın koşturmacası içinde kaybolup ne olduğunun farkına bile varamadan aynı sabaha uyanmak. Hepimiz aslında başrolü olduğumuz hayatlarımızın ne kadar değerli olduğunun farkında olmadan günlerimizi sonu yokmuş gibi harcıyoruz. Sanalla gerçek arasına sıkışmış gibiyiz, sanki hayat bizi bambaşka bir yerlere atıyor ve biz oradan nasıl göründüğümüzün farkında bile değiliz. Yaşadığımız bu bize “sunulmuş” olan hayata durup bir yerinden bakmak gerekiyor. Yaşınız kaç olursa olsun bir durun düşünün “Bu hayat benim hayatım mı?” diye, “Yoksa çoktan yazılıp çizilmiş bir senaryoyu mu oynuyorum?” deyin kendi kendinize. Dinlemeyin, sorgulayın. Farklı olun, aynıdan kaçın. Rutini bozun, değişiklikler arayın. En önemlisi korkmayın, korkularınızın üstüne gidin; çünkü korkularınız kısıtlar sizi. İnsan istediklerine ulaşmak için, yaşadığı hayata mahkûm olmayıp onun rutininden sıyrılmalıdır. İşte “Truman Show” tam da bunları düşündürdü bana izlerken. Eve gidip yapacak bir şey bulamadığımda zaman geçirmek için açtığım bir filmken bir anda ağzımı açık bırakarak içine çekti beni. Sanal bir dünyada yaşayan bir adamın bütün hayatının televizyon şovu olarak yayınlanmasının hikâyesiydi bu film. Bu olay tabii ki çok ütopikti fakat bana kendi hayatımı sorgulatacak kadar da gerçekti aslında. Şu anda içinde var olduğumuz, beş duyumuzun tamamıyla hissettiğimiz ama hepsinden çok yaşadığımızı sandığımız hayatımızın aslında ne kadar yapay olduğunu gösteren, eleştiren, korkutan ve çokça irdeleyen bir yapıt aslında. Evet, tam olarak “sandığımız hayat”. İçerisine gülüşlerimizi, hüzünlerimizi, ilk aşklarımızı, çocuklarımızı en değerli hatıralarımızı sığdırdığımız bu hayat. Bunların hepsi bir yerlerinde var oluyor hayatın, hayatımızın. Peki biz kendi hayatımızın neresindeyiz? Sevdiğimiz adam ya da kadın da bizle aynı hisleri taşıyor mu? Yoksa o da mı gerçek değil? Şu an okuduğumuz okul, çalıştığımız iş gerçekten bize mi ait hayatımıza bizle beraber ortak mı, yoksa bir başkasının bizim için öngördüklerini, oluşturduklarını mı yaşıyoruz? Birilerinin her zaman bir yerlerde sizinle ilgili planları ve hayalleri olacaktır; ama önemli olan sizin ne istediğiniz neyi yaşamaya değer bulduğunuzdur. “Hayat” ne kadar anlam dolu ve güzel bir kelime! Yaşayan her canlıya ilk ve son defa verilmiş bir şans. Bu yaşadığınız hayata hapsolmayın, hayatlarınızı çaldıktan sonra hayatınız size aitmiş gibi kandırmalarına izin vermeyin. Yaşamak lazım o yüzden; önce kendiniz sonra sevdikleriniz için. Madem tek bir hak var, tek bir hayat var ve siz başrolündesiniz bu hayatın o zaman keyfini çıkartmak için daha ne bekliyorsunuz? Korkmadan yaşayın, esir olmayın. Kalbinizin sesini dinleyin ve bütün Arın Tekinel korkularınızı yenin ki sonsuz ufuklara yelken açabilin. Dünya çok büyük bir yer ve emin olun görülmeye değecek, size kucak açacak çok yer var. Tadını çıkarın. İnsan yalnız ve değersiz hissederse çökmeye başlar ve gerçeklikten uzaklaşır. Aslında işin özeti bütün sanallıktan kurtulun ve her an’ın gerçek olmasına özen gösterin; çünkü gerçekse, en mutsuz anınız bile yaşamaya değerdir. Son olarak, yaşama dört elle sarılmaya devam edin. Hayatınızın seyir oranı ne kadar yüksek olursa olsun öldüğünüzde yayından kaldırılacaksınız unutmayın. Truman’ın da dediği gibi “Olur ya bir daha görüşemezsek iyi günler, iyi akşamlar ve iyi geceler!” Begüm Çonka Son mu Başlangıç mı? Dünyanın her yerinde ve tüm alanlarda, evde, işte veya okulda önleyemediğimiz bir eşitsizlikle yüzleşmek zorunda kalıyoruz. İnsanları kazandıkları paraya, cinsiyetlerine, cinsel yönelimlerine göre birbirinden ayırıyor, güçlü ve güçsüz olmak üzere iki farklı grup yaratıyoruz. Göz ardı ettiğimiz şey ise, ölüm. Ölüm, zengin-fakir, kadın-erkek ayırmıyor. Ondan kaçabilmenin bir yolu yok. O, dünyaya gelmiş her canlının tadacağı bir son. Êmile Zola, Kim Nasıl Ölüyor? adlı eserinde gücün her şeyden üstün görüldüğü bir dünyada toplumun farklı kesimlerinden insanların ölümlerini, ailelerini, cenazelerini ve yas törenlerini incelemiş. Kitaptaki her öyküde farklı bir aile, farklı bir yaşam, farklı gelir düzeyi görüyoruz. Bazılarında toplumun “güçlü” olarak nitelendirdiği insanlar çıkıyor karşımıza, bazılarında ise yiyecek ekmeği zor bulan ailelerin yaslarını okuyoruz. Fakat her hikâye, tek bir değişmez sona sahip, ölüm. Hayatımızdan memnun olmadığımızda, kendimizi yorgun, bitkin hissettiğimizde veya gerçekleştirdiğimiz faaliyetlerden zevk almadığımız zaman bile ölüm çoğumuzda bir korku, endişe uyandırır. Ölümün kaçınılmaz olduğunu bildiğimiz halde ona hazırlıklı olamayız. Ölüm belirsizdir, ne zaman kimi bulacağını bilemeyiz. Ölünce geride bırakacaklarımızı düşünür, endişeleniriz. Ölünce gerçekleştiremeyeceğimiz planlarımızın varlığı, hayatı yeterince yaşayamamış olmak korkutur bizi. Ölüme hazırlanamayız, çünkü geleceğe odaklanmışızdır. Bir hafta sonra gideceğimiz konseri düşünmek, yüksek lisansımızı yapacağımız okulu seçmeye çalışmak ya da ilerde yaşayacağımız şehre karar vermek… Bütün bunlar bizi ölümün varlığını sorgulamaktan alıkoyar. Ölümü mütemadiyen düşünmüyor olmak bizi hayata daha sıkı bağlayacağı gibi, onu tamamen reddetmek de işleyişe aykırı olur. Ölüm, yaşama bir anlam verebilmemizi sağlar. Ölüm olduğu için kendimize bir amaç edinebiliriz, onun sayesinde farklı duygular tadarız. Herakleitos (Frag.8, çev. Cengiz Çakmak), diyalektik materyalizm aracılığıyla karşıt olan şeylerin gerçek uyumu doğurduğunu ve her şeyin çatışma sonucu meydana geldiğini ortaya koymuştu. Bundan çıkarabileceğimiz en iyi sonuç, yaşamın ölüm olmadan anlam kazanamayacağıdır. Ölümün gerçekliğini babaannemi kaybetmemle anladım diyebilirim. Bir gün önce gördüğüm, nefes alan, yemek yiyen, konuşan insan ertesi gün yoktu. Düşünceleri, duyguları yerlerini derin bir sessizliğe bırakmıştı. Ondan geriye yakınlarının anıları kalmıştı sadece. Artık varlığını başkalarının düşüncelerinde, yaşanmışlıklarında, rüyalarında sürdürecekti. Babaannem ölene kadar ölümü bu kadar derin düşünmemiş, gerçekliğini sorgulamamıştım. Çünkü ölüm, yaşanmadan önce ister kendi ölümümüz ister yakınlarımızın ölümü olsun, bize çok uzak geliyor. Ölümün gerçekliğini kavramak için onun yakınımızda bir yerlerde yaşanması gerekiyor. Onu tüm gerçekliğiyle düşünebildiğimde fark ettim ki, ölüm hiçbir zaman beklediğimiz anda gelmiyor. O, beklenebilen bir şey değil. Onu düşünüyoruz, senaryolarını yazıyoruz, hatta bazen onu yaşamayı diliyoruz ama asla bekleyemiyoruz. Ahmed Arif’in söylediği gibi, “Ölüm bu, fıkara ölümü, geldim, geliyorum demez, ya bir kuşluk vakti, ya akşam üstü, ya da seher, mahmurlukta, bakarsın, olmuş olacak.” (51) Herkes gibi bir gün öleceğimizin ve ölümün zaman, mekân, kişi ayırt etmediğinin farkındaysak eğer, hayatımızı daha bilinçli şekillendirmek ve yaşadığımız her anın kıymetini bilmek için önümüzde bir fırsat var demektir. O fırsatı iyi değerlendirmek bizim elimizde. Sevdiklerimize daha çok zaman ayırmayı, gerçekleştirmek istediğimiz ama geçersiz bazı sebeplerden dolayı ertelediğimiz tüm planları gün yüzüne çıkarmayı hangimiz istemeyiz? Bu isteğimiz doğrultusunda gerçekleştireceğimiz hiçbir eylem için ölümün getirdiği korku ve endişe gibi duygulara ihtiyaç duymuyoruz. Bu duygular bizi sadece hayattan zevk alamamaya, yaşamın güzelliklerini görememeye itiyor. Ölüm varsa yaşam da var ve o yaşam, bizi tüm katkılarıyla bekliyor. Günlerimizi boşa harcamak yerine var olduğumuz her anın tadını çıkarmalıyız. KAYNAKÇA Zola, Êmile. Kim Nasıl Ölüyor? Çev. Alper Turan. İstanbul: Sel Yayıncılık, 2018. 2.Baskı. Arif, Ahmed. Hasretinden Prangalar Eskittim. İstanbul: Metis Yayınları, 2017. 14.Baskı. Klimt, Gustav. Yaşam ve Ölüm. 1915. Leopold Museum. Viyana. Mavinin Her Tonu, Yeşilin Huzuru Giresun, ülkemizin Doğu Karadeniz bölgesinde bulunan belki de Türkiye’nin en yaşanılabilir şehridir. Giresun’a olan merakım Giresun Belediye Başkanının üst üste 2 kere ‘En iyi belediye başkanı’ ödülünü almasıyla başladı. Her konuşmasında turistleri Giresun’a davet etmesiyle merakım kat ve kat arttı. Geçen yaz da tatilimin bir kısmını Giresun’a ayırdım. Öncelikle Giresun’a ulaşımım biraz zor oldu. Havaalanı olmaması sebebiyle Trabzon havaalanını kullandım. Bu olumsuz bir özellik olarak gözükse de Trabzon-Giresun arasında kat ettiğim 150 km. boyunca Karadeniz’in ne kadar büyüleyici olduğunu bir kez daha anladım ve doğal olarak da heyacanım artmaya başladı. Giresun’a ulaştığım zaman karşımda heybetli Atatürk büstü beni karşıladı. Giresun, Türkiye’nin işgal edilmemiş nadir kentlerinden birisidir. Milli duygularım iyice kabarmıştı hele Topal Osman Ağa’nın ülkemiz için yaptığı fedakarlıklar da aklıma gelince ülkemizin nasıl zorluklarla kurulduğunu tekrar hatırladım. Atatürk ve saygıdeğer silah arkadaşlarını tekrar saygıyla anıyorum. Giresun turuma devam ederken yol yorgunluğu ve aşırı temiz hava yüzünden yorulmaya başlamıştım. Yorgunluk kahvemi içecek mekan arıyordum. Arkadaşlarımın tavsiyesiyle Giresun Kalesine çıktım. Oradaki çok şirin bir mekanda kahvemi yudumlarken bir taraftan da güneşin batışını o muhteşemliğiyle izliyordum. Büyükşehirde yaşamanın gürültüsünde kurtulmuş sanki bulutların üstündeydim. Kim bilir o an benim yerimde olmak isteyen kaç kişi vardır , bu muhteşem görüntüyü rahatça izlemek isteyen… Güneş batmıştı , ve karnım da hafiften acıkmaya başlamıştı. Akşam yemeği vakti geliyordu ama bu mükemmel yeri ve mükemmel esintiyi bırakıp gitmek istemiyordum. Akşam yemeği için mekan arıyordum. İnternette yaptığım küçük araştırma sonucunda deniz kenarında mükemmel bir balık restorantını buldum ve oraya gittim. Deniz kenarında dalgaların ahenkli sesiyle birlikte Karadeniz’de tutulmuş tazecik lüfer balığını afiyetle yedim. Dalgaların sesi o kadar mükemmeldi ki kıyıya her vurduğunda adeta huzur doluyordum. Her vuruşta eski anılarım, yaralarım kayboluyordu, rahatlıyordum ve adeta kuş gibi hafifliyordum. Bu kadar huzurun ardından güzel bir uykuyu haketmiştim. Yine deniz kıyısında Giresun Adası manzaralı otelime döndüm. Yeni güne başlamak için erken kalkmıştım. Güneş perdemin arasından sızıyordu. Hava da mükemmeldi. Bugünü Giresun Adası ve Karadeniz’in serin sularına ayırmaya karar verdim. Otelin havuz başında yaptığım güzel bir kahvaltının ardından güne tam olarak hazırdım. Karadeniz beni bekliyordu. Karadeniz ile ilgili bir sürü efsane vardı ve bütün bunlara rağmen Karadeniz’in serin sularına ilk kez kendimi bırakacaktım. Denize girmeden önce , bütün uyarıları tekrar okudum. Artık denize girme vakti gelmişti. Karadeniz’in soğuk sularında mutlu, huzurlu ve bütün duygularımı kıyıda bırakmış özgürlüğe doğru yüzüyordum. Fırsatım, gücüm , kuvvetim yerinde olsa Rusya kıyılarına kadar yüzebilirdim. Ancak tamamlamam gereken bir gezi vardı ve görülecek bir sürü yer vardır. Hayallerimi bırakıp, gerçek dünyaya döndüm. Öğleden sonra Karadeniz’in tek yaşanılabilir adası olan Giresun Adasına tekne seyahati yaptım. Gerçekten hayatımdaki en inanılmaz anlardan birisiydi o adaya ilk basışım. Sanki Giresun Adasını ben fethetmiştim . Adayı turladıktan sonra bir yüzücü gibi denize atladım. Su o kadar berraktı ki en dibinde yaşayan balıkları bile görebiliyordum. Sanki Karadeniz’de değil de Kızıldeniz’de yüzüyor gibiydim. Artık günü tamamlama ve otele dönme vakti gelmişti. Gezimin 3. Gününde yeşile koşma vaktim gelmişti. Sabahın erken saatinde kalkıp Karadeniz’in en meşhur yaylası olan Kümbet Yaylasına doğru yola çıktım. Yayla girişinde asırlık çam ağaçları bizi karşıladı. Kümbet yaylasında o temiz havayı içime doldurduğum zaman içime huzur dolduğunu hissettim. İyi ki Karadeniz’in incisi olan yeşille mavinin beraber olduğu bu şehre geldim . Ve herkese tavsiye ediyorum. Ömer Çağrı Angın Numan Cemil Uğuz 21501533 ANNEM: TEK KAHRAMANIM Tahar Ben Jelloun Annem Hakkında alı bir roman yazmış. Ben de yazabilir miyim diye düşündüm romanı elime alınca. Zor olsa gerek. Anne hakkında yazmak, onu anlatmak zor gibi geliyor bana. Dünyanın en tatlı kelimesinin sahibi o harika kadın hakkında bir roman yazılacaksa nerden başlanır ki… En iyisi onun karşısına geçip gözlerine bakmak, ellerini öpmek, kucağına sığınmak… Yaşımız kaç olursa olsun, bir anne kucağı her zaman iyi gelir insana. Bir annenin gözlerindeki içtenlik başka bir gözde yoktur. Annenin koruyucu kanatlarından daha emin olanını bulamayız. Bugüne kadar korktuğumuzda onun adını söyleyerek çığlık attık, sevindiğimizde onun kollarında paylaştık mutluluğu… Korkuyu ve sevinci onunla yaşadık. Anne konulu roman yazmak bir yana da annemin yokluğunda içinde anne geçen yüzlerce cümle kurabilirim. Onun uzağında dilimden dökülecek anne kelimeleri ile içimdeki soğuğu ve yalnızlığı kovabilirim. Yediğim yıkıcı darbelerden anne hayaline sığınıp güç toplayabilirim. Üşüyen ellerimi ısıtmak için onun ellerini tutabilirim. Kelimelerim tükendiğinde anne kelimesini kullanarak yepyeni söz grupları türetebilirim. Annem benim en değerli varlığım. Hiç tükenmez, hiç eskimez bir hazine o. Hani kan grupları vardır, bilirsiniz. Bazıları genel alıcı ve genel vericidir. Anneler genel verici kan grubudur. Hep verirler. Dünyaya gelişimizden önce başlar vermeleri. Anne karnında. Gün gün, ay ay… Sonra bir ağlama sesi ile merhaba dediğimiz hayatta genel verici yine annedir. Sütünü verir, uykusunu verir, gençliğini verir, yıllarca uğraşıp didinerek bize canından can verir ve bizi bu günümüze getirir. Biter mi? Hiç bitmez. Annelik, bir yerde ve bir zamanda biten bir görev değildir. Ömürlük bir görevdir. Sonrasını bilmiyoruz ama ben annelerimizin kabirde bile bizi düşündüklerini sanıyorum. Hatta orada bizden beklenti içinde oldukları bilinen bir gerçek… Dua beklerler bizden, hatırlanmayı, kabirlerinde ziyaret edilmeyi beklerler. Annem ilk kahramanımdır benim. İlk öğretmenimdir. Sevmeyi, saymayı, yemeyi, içmeyi kısacası her şeyi önce ondan öğrendim. Gerektiğinde ağlamayı gerektiğinde gülmeyi, hayatın zorlukları ile savaşmayı, yılmamayı, umut adlı hayat çiçeğini içimde büyütmeyi, hayatta tek başıma kalmayı ve ayakta durabilmeyi de… Okulun öğretemeyeceği ne çok şey öğretmiş anneciğim. Şimdi annesizliğin tam orta yerinde oturup onun hakkında düşünmeye ve düşündüklerimi yazmaya başladığımda anlıyorum bunları bir defa daha. İliklerime kadar hissederek hem de… Yaşayarak öğrenmek bu olsa gerek. Şu kısa yaşamımızda henüz öyle çok fazla kalıcı anılara sahip değiliz. Olan bütün anılarımızın ana kahramanı çoğunlukla annemiz. Bu yüzden kendimizi annemize daha yakın hissederiz. Bir babanın çok daha ötesinde durur anne. Babalar bundan alınmasın. Onlar da özel bir yerdeki tahtlarında keyifle kurularak oturmaktadır ama annenin yeri özeldir. Bambaşkadır. Anı sarmalında bizi sarıp sarmalayan daha çok, annemizdir. Dilimizi vermiştir bize. Ana dilimizle konuşarak yaşıyoruz. Vatanımızı vermiştir bize, ana vatanımızda yaşayıp gidiyoruz. Kuzusu yapmıştır bizi, yıllardır ana kuzusu olarak yaşadık, yaşamaya da devam edeceğiz. Kucağını vermiştir bize, ana kucağında boy sürdük, serpildik, ayakta durmaya, yürümeye başladık. Hayatımızın her köşesinde önce annemiz var. Şimdi anılarımıza döndükçe anne adlı ülkeden keşifler yapıyorum. Anıların üzerindeki külleri temizledikçe bir anne anıtı ortaya çıkıyor. Ona bir defa daha sarılıyorum, sımsıkı hem de. “Bırakma bu zalim hayata beni anne, düşerim yoksa!” diyorum. Bırakmıyor annem beni. Öyle bir sarılıyor ki bana, öyle bir koruyor ki beni, her şeyi unutuyorum. Her şey silinip gidiyor, bir anne çıkıyor ortaya. Gerçek bir kahraman, geniş bir coğrafya, uçsuz bucaksız bir sevgi denizi… Tahar Ben Jelloun adlı yazarın Annem Hakkında adlı romanı beni içinde anne olan anılara, sözcüklere, çağrışımlara götürdü. İyi de oldu bu. Kendime geldim, yokluğunda annemi bir defa daha yaşadım. Anne kelimelerindeki sıcaklık ile ısındım. Hayatın zorluklarına karşı mücadele gücü topladım. Sırtımı ona yaslayarak geleceğe doğru emin adımlarla yürüme kararı aldım. İyi ki varsın anneciğim, iyi ki varsın! Kaynakça Ben Jelloun, Tahar. Annem Hakkında. İstanbul: Kırmızı Kedi Yayınevi: 2016 Tacettin Vahdet DEVİREN TURK 102-51 28.04.2015 ASSIGNMENT 5, Final: Charles Bukowski / Ekmek Arası KÜFRETMEK İYİ GELİR BAZEN Yine yanımda kimseyi aramadığım, kendimle başbaşa kalmanın tadını çıkarttığım bir günün samimiyetinde Ankara’da Dost Kitabevi’nde gezinirken, içinde bulunduğum ruh hali kadar sade ve cana yakın bir kitap ismi gözüme ilişiverdi: Ekmek Arası. Sosyal medyada paylaşılan birkaç alıntısından hatırladığım ve beğendiğim Charles Bukowski’nin kitabı olduğunu görünce tereddüt etmeden aldım. Yazdıklarında yerine göre ağır argo içerdiği için genelde pek sıcak bakmaz bizim insanımız Bukowski’ye. Ben de küfüre karşı olan birisiydim önceleri. Hep derdim bir insan kendini ifade etmekten bu kadar mı aciz olur da küfreder, zekasıyla ve yerinde söylediği lafıyla da küfür etmekten beter edilmez mi nefret edilen biri diye. Zamanla ve de özellikle Ekmek Arası’ndaki Bukowski’nin kendini argolu ifadeli tarzını gözlemleyince fikrim büyük ölçüde değişti. Hemen her şey gibi küfür de dolu olan adama yakışıyor. Bazen ölçülü kelimeler yetişemiyor zamanın ve anlık yaşantının hızına...Bazen karşındaki hak etmiyor düzgün kelimeleri, bazen de kendi içinde konuşur gibi “yabancı kimse yok burda..” kafasındayken lafı uzatmadan yapıştırıvermek gerekiyor küfürü. Bukowski kötü örnek oluyor gibi yanlış anlaşılmalar olmasın, aksine olmazsa olmaz bir şeyi olması gerektiği şekilde sunuyor. Eğer biraz olağan düzenin dışında fikirlere sahipseniz ve siz de içinde bulunduğunuz toplumda bir kalıba sığamıyorsanız, insanların sürekli yaptıkları şeyler size sıkıcı geliyor ve kendinizi pek de benzer uğraşlar ve ilişkiler içerisinde bir yere koyamıyorsanız, Bukowski sizin adamınız. Eminim benim gibi yalnızlığı seven birçok kişi Bukowski’yi okurken benim yaptığım gibi kendi kafasında dertleşmiştir onunla. Elbette onun yaşadığı dönemler daha zorluydu. Ama şöyle bir dönüp baktığımda insan aynı insan diyorum. Kitapta yazılana bakılırsa çok kötü zamanlar geçirmiş ve kişiliğinin oluşmasında bu olumsuzlukların büyük etkisi olduğu söylenebilir. Ama yazar gibi işkence görmeyip, hastalıklar geçirmediğim halde aynı psikolojik halleri kendimde de buluyorsam, asıl etkinin yaşadığı zorluklardan değil, hayatı zorlaştıran insanlardan kaynaklandığını fark etmekte gecikmedim. İlk bakışta karamsar ve bunalımlı görülebilir Bukowski. Mevcut düzen çevçevesinde bakılırsa öyle de. Ama içinde bulunduğu sistemde kendine ait bir şey bulamayan bir adam için böyle bir yargıya varmak ne kadar doğrudur bilemiyorum. Evlenmek, çoluğa çocuğa karışmak, görünüşlerinden tutun kapının önünde hep aynı noktaya bıraktıkları çöp poşetlerini bile hep aynı şekilde bağlayan insanların oluşturduğu tipik bir mahallede yaşamak, bir kadınla anlaşabilmek, her gün anlaşabildiğin o kadının yanından aynı saatte kalkmak ve belli bir saatte aynı işe gitmek, dünden farkı olmayan işini yapıp yarın tekrar aynı şekilde gelmek üzere her zamanki saatte ayrılmak...Böylesine sıkıcı bir düzenden çıkamayan ve yine bir önceki kaçamak yöntemi olan alkole sarılıp hayatının başından beri hatırladığı ve bu zamana kadar olup biten, bütün sıkıcı anılarını şu son iki cümlede yazdığım gibi baygın ve iç karartıcı bir ağızla yazan, sonunda ya küfür edip ya da “Neyse...” deyip geçen bir insan anlatılır Ekmek Arası’nda. Sadece hareketli yaşantısını da anlatmaz yazar. Küçük bir çocukken evde gözünü öylesine dikip kaldığı, anlamsız ve bir anlamı da olması gerekmeyen hallerini de olduğu gibi anlatır. Beni taa çocukluğuma, çevremdeki insanları ilgi çekici bulmayıp, halı ve koltukların desenlerini, yerdeki kara betonun çatlaklarını izlediğim sıradan bir hafta sonundaki öğleden sonraya götürür. Sanki ben orda öyle duruyorken Charles Bukowski de masanın altına girip pencereden dışarı bakarken dalıp giden yan komşunun çocuğu. Ve benim mahallede her şeyi beraber yaptığım tek ve en yakın arkadaşım... Arkadaşım Charles’la maalesef çabuk ayrıldık. Kitabı bitirdikten sonra elimde görüp merak eden başka bir arkadaşıma vermiştim. Sonraları beni rahatsız eden bir davranışından ötürü selamı sabahı kestim onunla. Kitap da geri gelmedi. Kitabı sevmeme rağmen isteyemedim nedense. Şimdi tam bu noktada bu arkadaşa ve onun gibi aldığı kitabı geri vermeyenlere okkalı bir küfür yakışırdı ama “neyse...” Bukowski yazmış olsa bu yazıyı daha sade ve etkili noktalardı. Kendini benden daha iyi hissedeceği kesin. KAYNAKÇA - Bukowski, Charles. Ekmek Arası. İstanbul: Metis, 2000. Hatıralarda Yaşamak Sonsuzluğa uzanan, engin bir evren içerisinde yaşıyoruz. Kocaman bir devin sırtında, ne dev ne de taşıdığı insanlar farkında olmadan geleceğe ulaşmaya çalışıyor. Geniş bir perspektiften bakılınca görülmeyecek olan bizlerin varoluşu sadece solup gidecek mi? Kozmos sürekli değişerek zamanda ilerlemeye devam ediyor. Bu sürekli değişim hali var olmuş ve olan her şeyi karanlığa itiyor. İnsanoğlu da sesini karanlıkta sonsuz ekosuyla sürdürmeye mi çalışacak? Evren amansız bir dev olabilir, kendisinden başka her şeyi yok olmaya sürükleyebilir ancak insanoğlu buna yaratılışından itibaren aksi yönde bir psikolojik tutum sergilemiştir. Bizler ölmeyi istemeyen fâni varlıklarız. Arkamıza baktığımızda kendimizden parçaları ve kendi yarattığımız etkileri görmeyi isteriz. Bunu başarabilmek için hep çabalarız. Firavunlar ölümsüzlük için haşmet kelimesinin sınırlarını zorlayan piramitleri yaptırmışlar, kendilerini mumyalatmışlar. İmparatorlar herkes adlarını duysun diye tüm yeryüzüne hâkim olmaya çalışmışlar. Yüzyıllar boyu maddesel şeylerle kendimizi ölümsüzleştirmeye çalışmışız ama hiçbir şeyin Acun’da sonsuza kadar kalamayacağını hepimiz biliyoruz. Esas ölümsüzleşme insanların akıllarında gerçekleşir. Kendimizi akıllara kazımaya çalışırız. Anılar insanı insan yapar, anılar insanı ölümsüz yapar. Yaptıklarınızı görecek gözler, anlatacak diller yoksa hikâyeniz sadece sizinle kalır. Yıkılıp giden harabeler, yakılan şehirler değil onları anlatanlar tarihi yaşatır. Anılar sadece hükümdarları ya da tüm tarihe etki eden olayları yaşatmaz. Arkadaşınızla güldüğünüz bir anınız bile sizinle beraber zamandan bağımsız olacaktır. İnsanın dokunuşu saniyelik olayları sonsuzluğa götürür. Annenin çocuğuna baktığı her an onun yaşamını tarif eder, anılarına sonsuz mutluluğunu katar. Bir baba evladının ilk kez baba deyişini yüreğinin resmi olarak görür. Arkadaşlarınızla delicesine gülüşleriniz size ortak paylaşılan bir anın farklı insanları nasıl birlikte tutabileceğini gösterir. Bu ve daha nice kişiliğinizi oluşturan hatıraları daha hatırlanabilir kılmada fotoğraf, resim, heykel gibi araçlar yardımcı olabilir. Nazım Hikmet Saman Sarısı şiirinde ünlü ressam Abidin Dino’ya sorar: “Sen mutluluğun resmini yapabilir misin Abidin işin kolayına kaçmadan ama?”. İşte bu yüzden anılar ve onların kişiliklere dökülmüş halleri içimizde yer edinir. Hatıralar zaman ve mekân tanımadan dünyanın farklı uçlarındaki insanları bir araya getirir .O zaman da anlarız ki hatıralarımız sadece zamandan bağımsızlaşmamış, bir yere sabitlenmekten de kurtulmuşlar. Baturalp İlkay Gülten günümüz dünyasında benliklerimize toz pembe bir pencereden bakmamış ve kendi düşünce dünyasında anıları başkaları bilmeden alıp, onlardan çalabilseydik gibi soruları sorarak anıların bizlerdeki etkisini eşsiz bir şekilde anlatmış. Kitapta anı hırsızları olarak isimlendirilmiş kişiler insanların anılarını başkalarına para karşılığı satıyorlar. Bu sayede paranızla başka hayatlara dokunuyorsunuz. Anılarla beraber yaşamınızı genişletiyorsunuz ancak başkarakter aldığı bir anıda tanımadığı bir bayanın dram dolu hayat hikâyesiyle özdeşleşiyor. Yaşadığı duyguların ağırlığına dayanamayan karakter intihar ediyor. Yaratılan metaforun gücü korkulacak derecede ciddiyet içeriyor. Birinin yaşadığı anılar yüzünden ona ait olan kişiliğinin parçalarıyla intihar ediyor. İnsan, silah ya da bıçak kullanılmadan kelimelerle öldürülüyor. Yazar, anı kavramının beynimizde ne kadar derinlere işlediğini kavramamızı istiyor. Söylenen bir söz ile hayattan kopulabileceğini, duyulan hikâye ile hayattan vazgeçilebileceğini vurguluyor. İşte biz ölümlüler de hayatlarımızı anılara taşıyoruz ve bunları önem verdiğimiz kişilerle paylaşıp, yok olmayacak bağlar oluşturuyoruz. Geçmişin hatıraları olarak kalıcılığa ulaşıyoruz. Ölümden kaçış yokken kendi kurallarımızla evrenin acımasız oyununa katılıyoruz. Anıların önemini bir de Abidin Dino Nazım Hikmet’in sorusunu cevaplayarak anlatıyor. Birbirine kavuşamayan dostların eski günlerini ve hayalini kurduğu hayattan bahsedip, o anılarda yaşayabilselerdi diye düşünürken ünlü soruyu cevaplıyor : “ İşte o zaman yapardım Nazım mutluluğun resmini. Buna da ne tual yeterdi; ne de boya…”. Anlaşılan o ki hepimiz ebediyen kendi hatıralarımızda hiç ölmeyecekmişçesine yaşıyoruz. Atakan Özcan DURMUS 1 Ersagun Durmuş 21101330 Türkçe 102-3 Ali Turan Görgü 21.7.2015 Yeterince Hızlı Mıyız? Yazarların hep ilk cümlelerinin ve hatta ilk paraflarının; okuyucuya kalemlerini tanıma, hikâyelerinin ya da fikirlerinin hangi tonda devam edeceğini gösterme gibi olanaklar sağladığını düşünmüşümdür. Milan Kundera, Yavaşlık adlı denemesinde ilk cümlelerine yaşadığı toplumun güzel bir çevreyi, yeşilliği yok edişinden bahsederek başlamıştır. Bir hikâyenin yaşandığı yeri tanıtmak için kullanılan cümleleri, yazarın gerçek hayatı ile ilişkilendirilmemelidir diye düşünülebilir. Ancak yazarın değişimini deneyimlediği bir ülkeyi öykünün geçtiği yer olarak seçmesi; deneyimlerinin az çok betimlemeleri üzerinde de etki bırakacağını gösterdiğine inanıyorum. Kundera’nın sığınağı diyebileceğimiz Fransa’yı ve toplumunu, çevreye zarar vermesi noktasında eleştirmesi; bana hikâyenin kalanında da samimi bir tonda devam edeceğini ve kendi düşüncelerini kelimelerin ardına saklamak yerine açık bir şekilde okuyucusu ile paylaşacağını hissettirmiştir. Kundera’nın devam ettirdiği samimi ve açık anlatım tarzı kitabın bazı yerlerinde yüzümü kızartmayı başarmıştı. Bir filmi izlerken bazı sahnelerinde yanaklarının al al olması çoğu insan için doğal bir şey ise benim gibi ilk defa böyle açık bir anlatım tarzı ile karşılaşan biri için de bu sefer kitapta geçen aynı sahnelerde yüzünün kızarması doğal sayılabilir. Yüz kızarması, genellikle belli DURMUS 2 kişi ve grupları işaret eden, düşmanlık besleyen, doğruyu saptıran veya satırlarda kalsa dahi yüzümüzü kızartan bu konularda derine girmekten çekinen ancak üstün körü değinmek için de can atan kitapları okuyan bir kitlenin parçası olmanın getirisiydi. Kundera, denemesinde insanların hayatı ve hatta cinselliği fazla hızlı yaşamaya çalıştıklarından bahsetmektedir. Kundera’nın deyişi ile çiftleşme hızlıca üstesinden gelinmesi gereken bir engele indirgenmiştir. Yüzü kızaran kitlenin okuduğu yazarlar da bu hızlı yaşamın birer parçası olmuş olabilirler. Karşıt düşüncenin yanlışlarını ya da kendi yaklaşımını göstermek yerine doğrudan işaret edip yok etmeye çalışmak veya bir engel yaratıp, ondan üstün körü bahsedip dudaklarda hafif bir tat bırakmak daha kolay bir yol olarak gözükebilir. Çünkü gelecekte karşılaşılabilecek eleştiriler ya da zaaflarına yönelik sorular onların korkularının kaynaklarıdır ve hızın bu soruların önüne geçebileceğine inanmaktadırlar. Kundera, zaman olgusundan hızlıca bahsedip geçmek yerine biraz daha üstünde durmuş ve şimdiki insanların hayatlarını hızlı yaşamak istemelerine rağmen neden geçmişte böyle bir acelenin olmadığını sorgulamıştır. Buna insanların artık geçmişe göre çok fazla olanağa sahip olduklarını ve bu olanaklardan mahrum kalmanın hayatlarında bir eksiklik olacağını düşünmelerinden kaynaklandığı fikrini söyleyebilirim. Ayrıca Kundera’nın değindiği gibi insanların belli bir hızdan kopamadıkları; çünkü hızın onlara geçmiş ve gelecekten kopup zaman olgusunu kırma ve korkularından uzaklaşma konusunda yardım ettiği düşüncesi elimizin altında olması gereken bir diğer düşünce de olabilir. Fakat bu hız tutkusuna inanç penceresinden de bakabiliriz. Geçmişteki ve şimdiki toplumun bariz farklarından biri; inançlarına nasıl baktıkları veya ne kadar bağlı olduklarıdır. Bu noktada; kimi bu farklılığa bir kopma, kötüye yönelim kimi ise bir gelişim, modernleşme olarak bakabilir. Ancak burada değinilmek istenen değişimin iyi ya DURMUS 3 da kötü olması değildir; insanların hayatlarını etkiledi ise nasıl etkilediğidir. İnsanların, ölümden sonra da bir hayattan bahseden inançlarından kopmaya başladığı gözlemleniyor ise; bu yüzden hayattan bir an önce her şeyi alabilme gayeleri güttükleri düşünülebilir çünkü ilk başta değindiğim gibi çok fazla olanakları vardır ve bunları kaçırdıkları zaman tekrar yapabilecekleri bir hayatları olmayacaktır. Yavaşlık adlı eserde geçen Çek sözünün aksine bir yerden etrafı izlemek artık insanlara Tanrının pencerelerinden dünyayı izlemek gibi gelmek yerine boşuna harcayıp kaybettikleri zamanları olarak gelmekte olabilir. DURMUS 4 Kaynakça Kundera, Milan. Yavaşlık. İstanbul: Can Yayınları, 2000. Yağız Usluel 21602862 20/12/2016 GÖRMEMEYİ SEÇTİKLERİMİZ Mutlu bir hayata ve olumlu bir bakış açısına sahibim; bunun için çevremdekileri görmemeyi seçebiliyorum. En sevdiğim on kitaptan iki tanesinin yazarı olan George Orwell’in Paris ve Londra’da Beş Parasız isimli eseri kapattığım gözlerimi açtı, gördüklerimi anlamama yardımcı oldu. Orwell bu romanını Paris ve Londra gibi refah seviyesi yüksek şehirlerdeki bir berduşun bakış açısından yazmıştır. Bana hiçbir zaman uzun süre çekmediğim sıkıntıları tanıtmıştır. Ancak benim için eğitimsel değeri en yüksek olan yanı, çok gördüğüm ama o ana kadar anlamadığım dilencilerin hayata bakış açılarını göstermiştir. Orwell’in bu kitabı, kitabı okuyana kadar görmezden geldiğim soruları cevaplamama yardımcı oldu. Bu soruların bir kısmı nefret ile bakan çocuk dilencinin para aldıktan sonra bakışlarında minnet yerine nefretinin koyulaşmasının arkasından, bir kısmı da soyulduktan sonra kafamda oluşmuştu. Bu kitaptan önce diğer insanlar gibi dilenciler benim için de yol üstünde gördüğüm insanlardı. Evimden Bilkent’e neredeyse on beş senedir hafta içi her gün gittiğim yolda yaklaşık üç tane kalabalık kavşak bulunmaktadır. Bu kavşaklarda da neredeyse her zaman dilenciler vardır. Buna rağmen kavşaklardaki yüzler her hafta değişir. Bazen yanık tenli çocukları gördüğümüzde içimiz acır, camı açar elimizdeki bozuk paraları veririz. Bazen de karanlık bakışlı adamı görür rahatsız olup görmezden geliriz. Sıcak bir servis veya arabanın camından gördüğümüz bu insanların varlığını arabada olan bozuk paraları vermekten ötesinde fark ettiğimi, ettiğimizi düşünmüyorum. Bu insanlar bir noktadan sonra insan olmaktan çıkıp bir başkasının hayatında sadece bir süreç olma tehlikesi ile karşı karşıyadır. Bozuk para vereceksen camını açarsın, vermek istiyorsan ancak yanında yoksa veya vermeyeceksen önüne Yağız Usluel 21602862 20/12/2016 bakar ve başka arabalara gitmesi için görmezden gelirsin. Arabada dinlediğin müziğe veya keyifli sohbetine bir dakikadan kısa süre gördüğün açlık çeken insanlar için ara vermezsin Sonuçta kendi dertlerin ve acıların vardır. Her ne kadar ortalama bir insandan daha duyarlı olduğumu düşünsem de eylemlerim herhangi bir fark yaratmamaktadır. Ben de dünyamızı yöneten zincirsiz köleliğin bir parçasıyım. Tek farkım eşitsizliğin şanslı tarafına doğmuş olmak. Görmemeyi seçtiğimiz ve dilenci olarak grupladığımız insanlar, kendi arabası, evi ve geliri olan insanlar için ne kadar şanslı olduklarının göstergesidir. Onlar, dünyadaki eşitsizlik vicdanını sızlatınca içini rahatlatmak için yardım ettiğimiz insanlardır. Daha doğrusu yardım etiğimizi düşünürüz ve bazen “yardımımızın” karşılığında minnet bekleriz. Ne yazık ki bizim hayatımızda bu görünmez insanların varlığı bundan ibarettir. Orwell bu insanların arasına girip bizim onlar için ne olduğumuzu yazmıştır. Orwell’ın bu kitap ile Paris’te bir restoranda çalışırken edindiği deneyimleri paylaşması lüks bir restoranda yediğim yemeğin hazırlanma aşamasını hiç hesaba katmadığımı fark etmemi sağladı. Bu insanlar pis, sıkışık ve depresif bir ortamda saatlerce yemek hazırlarken biz üst katlarında bu yemekleri rahat sandalyelerde yiyen insanlarız. Biz asla sahip olamayacakları hayatı hatırlatan ve “bozuk” para karşılığında minnet bekleyen acımasız varlıklarız. Oysa Orwell’ın da dediği gibi, “ortalama bir bulaşıkçı ve ortalama bir milyoner arasındaki tek fark birinin yeni bir takım elbise giyiyor olmasıdır.” Orwell’a göre biz sıcak binalardan kışlık kıyafetlerimiz ile çıkıp birazcık para verdiğimiz için minnet bekleyen fikirsiz insanlarız. Yaklaşık bir iki sene önce metrodan Kentpark’a yürürken bakanlığın önünde, günün en kalabalık saatinde, soyuldum. Dilencilerden biri önümü kesip elini önce Yağız Usluel 21602862 20/12/2016 tokalaşmak için uzattı sonra para istedi, cebimde olan bozuklukları verdim. Bozuklukları aldıktan sonra “Bir can eder mi dedi” doğal olarak etmezdi ve ben de cüzdanımı çıkarıp içinden para verdim. Cüzdanın içindeki paranın devamını görünce güler yüzlülüğü bitti. Tam olarak ne olduğunu hatırlayamıyorum ama ufak bir itişmeden sonra ben paramı ve cüzdanımı ondan uzaklaştırmıştım o da bir şekilde cüzdanımın içindeki parayı almıştı. Bu onun için yeterli değildi, soyguna gasp eklemeye kararlıydı. Kafa atmayı denedi, geri atladım, yumruk salladı, engelledim, başparmağımı boğazına dayayıp kendimi korudum, yaklaşamayınca kaçtı gitti. Anlayamamıştım. Bu kadar onu görmezden gelen insan varken neden ona yardım eden tek insanın canını yakmıştı? Neden Yanımdan geçen atmış kişiden sadece bir tanesi “155 evladım” diyerek yardımcı olmuştu? Benim hatam neydi? Bu kitabı okuduktan sonra sorularımın cevabını buldum. Ben onun için görmezden gelinen insanı tanıyan kahraman değildim, ben çevresindeki imkânları ve güzellikleri gören ama asla sahip olamayacağı gösterilen bir insana yaklaşan, kendisini şansı yüzünden ondan üstün gören, fikirsiz bir zengin çocuğu idim. Kısacası nefret etiği çevreye ait kolay bir hedeftim. İnsanlar beni bunun için görmezden gelmişti. Onların yaptığı şeyi yaparken kalabalığın parçasıydım. Ancak başımı belaya soktuktan sonra yardımcı olmanın rutinlerini bozacağı bir problem haline gelmiştim. Bir tek yaşlı sayılabilecek bir kadının annelik içgüdüsü ve iradesi bu baskıyı “155 evladım” diyebilecek kadar yenmişti ve ben dilencinin aksine minnettardım, çünkü polisin numarasını bilmiyordum. Komik olan şey bu konuyu çevremdekiler ile paylaştığımda, “yardımseverliğimin” hata sayılmasıydı. Kimine göre hatam cüzdanımı çıkarmaktı, kimine göre hatam ise karşımdakinin varlığını tanımaktı. Benim “hatam” ise herkesin Yağız Usluel 21602862 20/12/2016 yaşadığı rutini yaşamamaktı. Günümüzdeki sistemin en büyük başarısı bizi köle olmak için zincire ihtiyacımız olduğuna inandırmış olmasıdır. Ben günlük yaşam programına uymamıştım, bunun için cezalandırılıyordum. Özetle George Orwell’in bu kitabı, insanlık gereği yapılması gerekenlerin hata sayıldığı bir toplumda yaşadığımızı fark etmemi sağladı. Mutlu Dilara Aydın NE OLDU MOZAİĞİ BİRLEŞTİREN O RİTÜELLERE? İstanbul. Her insanda farklı çağrışımlar uyandıran, toprağı altın, denizi servet, havası ganimet şehir. Kimi Avrupa’yı Anadolu’ya kavuşturduğu için sever onu. Kimi Büyük Ada ve Burgaz Ada arasında örülen çetrefilli aşk hikayesindeki yansımasına tanıklık eder de sever. Kimi Kadıköy İskelesi’nden kalkan vapurları çevreleyen martıların sesindeki özgürlük tınısında âşık olur İstanbul’a. Kimi Ayasofya’nın Süleymaniye’yi usulca ve bıkmadan izlemesine hayran kalarak. Kimi Haydarpaşa Garı’nda döktüğü özlem göz yaşlarının, denizin haşmetli rüzgarıyla buharlaşmasında hisseder İstanbul’u. Kimi Eminönü’nde yediği balık ekmeğin tadında. Bir başkası Nişantaşı’nda ısırdığı ıstakozda içselleştirir İstanbul’u. Bense her ilçesinde, semtinde, mahallesinde ve sokağında birbirinden farklı hayatlara şahitlik etmesine ve bu denli parçalı yapıya sahip olmasına karşın koruduğu kültürel mozaiğe vurulurum. Kafasında ustalıkla simit tablası taşıyan genç çocuklar, her sokak köşesinde karşıma çıkan çocuk dilenciler, beyaz çorap ve terlikli turistler, hızlıca bir yerlere yetişmeye çalışan yediden yetmişe yüzlerce insan, siyah evrak çantası ile metrobüse yetişmeye çalışan orta yaşlılar... Aynı mekan, zaman ve durum seti kapsamında farklı amaçlar, kaygılar ve beklentiler taşıyan niceleri. Peki asıl İstanbul’un mozaiklerini bir arada tutan o büyülü tutkal neydi? Tutkal, İstanbul’un ayakta kalmasını sağlayan bastonu, kendisi, yani tarihi ve tarihin sürüklediği ritüellerdi. Baston kullanacak kadar yaşlı İstanbul, ayakta kalabilecek kadar sağlam, köklü ve derin tarihine borçluydu bu devasa kültürel mozaiğini. Tarihin başına gelip gelebilecek en heybetli iki imparatorluğa başkentlik yapmış bu kadim şehir, yalnızca medeniyetlere ev sahipliği yapmakla kalmamış aynı zamanda medeniyetlere, medeni olmayı ve medeniyette buluşmayı öğretmişti. Bu durum tabii ki bazı ritüelleri de beraberinde getirmişti. ‘’Ritüel’’ dediğime bakmayın çünkü ritüeller her ne kadar çoğu insanın aklına dogmatik yargıların bir grup köle tarafından izlenmesi sonucu oluşan kurallar seti olarak yerleşmiş olsa da bahsettiğim asıl ritüeller sıradan bir insanın her günkü yaptığı olağan işlerden başkası değil. İstanbul’un geniş ve büyük kültürel mozaiğinden iki parça alarak bu ritüellere göz atalım. Haldun Hürel, Eski İstanbul’a Yolculuk isimli kitabında 100 yıl önceki İstanbul fotoğrafı ile (100 yıl önceki mozaik parçası ile), şimdiki İstanbul fotoğrafını (günümüz mozaik parçasını) (Hürel, s.102) yan yana koyuyor. Geçmiş ve şimdiki zaman. Eski değerler ve yeni değerler. Eski alışkanlıklar ve yeni alışkanlıklar. Oysa mekan, aynı mekan. Kuşkusuz. Fakat zaman olgusu mekanın hegemonyasını, dolayısıyla İstanbul’un eski ritüellerini değiştirebilecek kadar güçlü. Mekanlar da kendi içerisinde değişime uğruyor. Pera, Saraçhane, Beşiktaş, Beyoğlu, Kadıköy... Esnafların ritüellerinden yoldan geçen insanların günlük ritüellerine kadar her olgunun değiştiği gerçeği fotoğraf karelerinde de yankı buluyor. Bu minvalde İstanbul üzerine bir kez daha düşündüğümde onun sıradan bir metropolden daha fazlası olduğunu, esasında şu anki metropol vasfının dahi geçmişten gelen köklü mozaiklerin birbirini tamamlaması sonucunda oluştuğunu görüyorum. Geçmişi, tarihi ya da geriye dönüp baktığında tutunacak kökleri olmayan şehirlerin aksine İstanbul’un kendine ait gelenek, kültür ve ritüelleriyle var olması Haldun Hürel gibi beni de içten içe gururlu ve varlıklı hissettiriyor. Bu hissiyatla beraber Hürel’in bahsettiği 900’lü yılların ritüellerini, örneğin ‘’imparatorların mukaddes günlerde on iki yoksul kişinin ayaklarını yıkaması yahut ilkbahar geldiğinde öğrencileri mesire yerlerine götürerek mektep seyri ve kapama etkinliğini’’ (Hürel, s. 65) okuduğumda esasında bu ritüellerin tam olarak sona ermediğini fakat farklı bir yapı ve formda günümüzde şekillenip şekillenmediğini sorguladım. Şaşırtıcı bir şekilde, bu kültürel korunum bana fizikteki en temel kaidelerden olan enerji korunum yasasını hatırlattı. Enerji paylaştırılsa da, bölünse de, zaman adı verilen çerçeveler içinde taksim de edilse total miktarı ya korunuyor ya da farklı boyuttaki bir enerjiye dönüşüyor. Benzer şekilde, İstanbul’daki ritüeller her ne kadar zaman aşımına uğrasa da kültürler aracılığıyla günümüz dünyasında yeni bir boyutta yeniden anlam kazanıyor. Daha basit bir ifadeyle, ritüeller kaybolmuyor aksine onlara yeni kimlikler kazandırıyoruz. Bu devinim içinde Haldun Hürel gibi eskiye, eski İstanbul’a, özlem duyanlar da var, zamanın akışıyla yeni ritüellere hızlıca adapte olanlar da. Fener Balat önceleri mezarlığa bakan sıra sıra evleri bulunduran, ‘’ölüm’’ kavramıyla barışık insanların yaşadığı sakin ve güvenilir bir mekan iken şimdi ise ölüme terk edilmiş, harap kenar mahallelere dönüşmüş ya da dönüşümüne göz yumulmuş. Ritüeller de bu dönüşümden büyük bir darbe almasına rağmen, sıvası dökülmüş duvarı çatlamış da olsa mihrabıyla ayakta kalabilmiş, yıkılmaya direnmiş ve nüvesini korumayı başarmıştır. Bilhassa dikkatimi cezbeden ise İstanbul’daki mozaikleri ve ritüelleri bir arada tutan tutkalın yani tarih bilincinin korunumunun yeterli özenle icra edilmemesi. Ritüeller ve kültür dediğimiz soyut kavramlar da mimari yapılar gibi somut kavramlarla taşınabileceği için toplumda herkes bireysel olarak kendi sorumluluğunu üstlenmeli ve gerekli adımı atmalıdır. Tarihi köklü, kendi kudretli, yeri göğü altın olan İstanbul’un varyasyonlu mozaiğinin sürdürülebilir olması için Avrupa’dan Asya’ya hürce kanat çırpan martılara biz de eşlik etmeli, tutkalı olabildiğince güçlü sıkmalıyız. KAYNAKÇA: Hürel, H. (2019). Eski İstanbul’a Yolculuk. Kapı Yayınları TURK 102 A. Toprak Fırat 21600587 Hayat Farkındalığı İnsanlar, biz, monotonluk bataklığına saplanmış durumdayız. Etrafımızda olanlardan habersiz bir şekilde ölümü bekliyoruz. Yaşamın hızı, sakince bir nefes almamızın, duygular hissetmemizin, sevmemizin, mutlu olmamızın önüne geçiyor. Çevredeki güzelliklere odaklanmamız aşırı derecede zorlaşmış durumda. Bu ritmin başlıca sebebi, Alman ﬁlozof Heidegger’a göre, ‘’onlar yaşamı’’ yaşıyor olmamız. Toplum tarafından kabullenmek, beğenilmek, sevilmek ve saygı görmek, çoğumuzun hayat amacını oluşturuyor. İyi bir iş için okuyor, devlet hastanesinde ölmemek için çalışıyoruz. Bize verilen tek hayatı ve bilincimizi, başkalarının kabulü için harcıyoruz. Ölümün kaçınılmazlığı bu denli gerçekken, insan, ona verilmiş olan kısıtlı zamanı iyi kullanmalı, boşa harcamamalı. Biraz klişe, biliyorum, ama zaman sahip olduğumuz en önemli şey. En son ne zaman, biraz nefes alıp, durup da benliğinizin farkına vardınız? Çevrenize bakıp, sizinle birlikte, hayatta varolan, canlı ve cansızları sindirdiniz? Yemek yerken, tüm odağınızı tat duyularınıza, ne zaman verdiniz? Heidegger, bu tür bir yaşama ‘’ben’’ yaşamı diyor. Varoluşçuluğa yakın bir felsefesi var. Etrafımızda gördüğümüz en ufak ‘’şeyin’’, bizimle birlikte varoluyor olması, onu değerli yaparken, bize de bizim de varolduğumuzun farkındalığına ulaştırmalı. Bu şekilde, en ufak canlı ve cansızın değerini içselleştirebiliriz. Böylece gerek insanlar, gerek hayvanlar, metalaşmaktan çıkar, canlı, benlikli, bireyler olurlar. Onlara bağlanmamız, sempati duymamız ve empati kurmamız kolaylaşır. İnsanın asıl gayesi de bu yönde olmalıdır, ‘’onlar yaşamı’’ sürmektense. Thomas Mann, Efendi ile Köpeği isimli kitabında, küçük köpeği Bauschan ile olan anılarını yazmış. Köpeğine olan sevgisi ve ilgisini, köpeğiyleyken yaptığı gözlemlerde görmek mümkün. Sayfalarca, köpeğinin nasıl çişini yaptığını betimlemesi buna güzel bir örnek. ‘’Onlar yaşamı’’