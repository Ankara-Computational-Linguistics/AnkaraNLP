2 edemiyordum. Kinyas ve Kayra, tüm dünyaya bambaşka gözlerle bakıp benim normal algılarımın yanına bile uğramadan yaşamı değerlendiriyorlardı . Hiçbir şeye aldırmadan, kendilerine bile değer vermeden avare bir yaşam tarzı benimsemelerine rağmen bu ikilinin de bir amaç uğruna dünyadaki oksijeni tükettiklerini fark ettiğimde sayfalar birbiri ardına sıralanmaya başladı. Ne uğruna böyle bir hayat sürme kararı alabilirdi ki iki insan ve dahası nasıl bir bağ olmalı ki bu ikilinin arasında; hiçbir şeye vermedikleri değeri birbirlerine veriyorlardı. Zihinsel Ölüm adı altındaki iki kelimeye bağlıyorlardı tüm yaptıklarını, tüm duygularından arınıp bilinçli bir bitkisel hayata ulaşma çabasındalardı. İlk okuduğumda çok mantıksız gelmişti zihinsel ölümlerine ulaşabilmek için yaptıkları yolculuk ancak Kinyas ve Kayra’nın hayat felsefesi kafamda oturmaya başladıkça , daha iyi bir seçim yapılamayacağına ikna olup içimden bir kez daha kutladım yazarı. Tüm insanların yaşamak için geldiği bir dünyada ölebilmek için koşturan bu ikilinin maceralarına beni tam merkezden dahil ederek aklımın ucundan geçmeyecek isteklere sahip olmama neden oldu ve öyle anlar geldi ki elime silah verseler bir kurşun da ben sıkacaktım bu dünyaya. Sonra da üstünde oturup bir balon gibi sönmesini bekleyecektim. Kendimi hayatı, yaşama biçimimi, beklentilerimi sorgularken buluverdim. Bu ikilinin nefret ettiği bu dünyada yaşayan biri olarak ben nesini seviyordum ki yaşamanın? Ölümün şekli bir kenarda dursun fikri bile beni korkutuyordu. Kitabın bana göre en anlamlı ve özel kısmı ise bu soruya cevap ararken bana çizdiği yolun güzelliğinde gizliydi. Ağır psikolojik, tamamen karamsar olarak nitelendirdiğim gidişat çok anlamlı bir mesajla son bulmuştu. Aile, sevgi, dostluk, aşk... Benim için hayatı anlamlılaştıran, her yeni güne başlamak için beni yatağımdan kaldıran bunlardı. Bu değerlerden yoksun olduktan sonra ne beklenir ki hayattan, kim korkar ölümden? Manevi yoksulluğun tek durağı var benim için de artık: Zihinsel Ölüm!.. Herkese farklı şeyler katabilecek bir kitap olmuş Kinyas ve Kayra. Sevdiklerimin değerini, onları kaybetmeme gerek kalmadan bana göstermiş olması da bana kazandırdığı en Sert 3 önemli şey oldu. Hayat reddedilemeyecek kadar güzel ve gerçek. Bu hayatta umut, sevgi, dostluk, insanlık var! Ölümse boş bir kağıt! KAYNAKÇA Günday, Hakan. Kinyas ve Kayra. İstanbul: Doğan Egmont Yayıncılık, 2013 Özge GÖKDAĞ ANAHTAR Derin bir nefes aldığımda burnumdan hücrelerime kadar dolan ‘‘şey’’in huzur olduğunu fark etmem iki hafta sürdü. Çok uzun zamandır hayatımda olmayan bu ‘‘şey’’i hissettiğim anda yaşadığım şaşkınlık trajikti. Yanlış anlaşılmak istemem, az önce bahsettiğim ‘‘huzur’’ sıcacık bir kahveyle evin en güzel yerinde oturup manzara karşısında ‘‘kafayı dinleyeyim birazcık!’’ düşüncesiyle saatlerimi kitap okuyarak geçirirken hissettiğim o alışıldık huzur değildi. Ancak saatlerimi sokaklarda geçirdikten sonra kapımın önünde elimde anahtarla kapıyı açarken hissettiğim huzura çok yakındı çünkü bu huzura karışan başka bir duygu vardı, güven. Sade olmayan bu huzur aslında milisaniyelere sığdırılacak kadar anlıktı benim için. Her zaman da anlık olduğunu düşünmüştüm. Yanıldığımı ,dediğim gibi, iki hafta sonra fark ettim. Eski Quebec’te arkadaşlarımla gezerken içimdeki o somut şaşkınlıkla da beraber geziyordum. Ayaklarım yere basmıyordu ama ilerliyordum. Sokaklardaki evlerin ve yemek yerlerinin güzelliğine mi baksam yoksa sokak sanatçılarının müziklerini mi dinlesem diye düşünüyordum ama en çok –her zamanki gibi- insanları izliyordum. Okuduğum her yüz ve o yüzlerle ettiğim sohbetler beni düşündürüyordu, etrafımdaki insanların yüzlerinden net bir şekilde okuduğum o ifade benim günlük hayatımda neredeyse her insanda gördüğümden çok farklıydı. Kendi kendime ‘‘geleneği, kültürü, taşı, toprağı, dili, insanı bambaşka bir yerdesin; çok normal her zamankinden farklı şeylerle karşılaşman’’ diye telkin ediyordum ancak hiçbir şeyin düşündüğüm gibi olmadığının içten içe farkındaydım. Otobüsten indikten sonra meydanda yürürken hissettiklerim, diğer ülkelerdekinden biraz farklıydı. Avrupa’nın insanı büyüleyen bir yapısı olduğunu düşünüyorum. Tarih kokan sokakları insanı alıp önceki yüzyıllara götürüyor ve sanki antik bir tablonun içinde yürüyormuş gibi hissettiriyor insana. Eski Quebec’te bunu hissetmedim. Tarihi yapıtlar var. Heykeller ve katedrallerin insanları etkilememesi mümkün değil ve müzelerin önünden öylece geçip gidemezsiniz. Üzerlerindeki her bir detay insanı öyle bir hipnotize ediyor ki, bir bakmışsınız dakikalarınız binanın üzerindeki heykelleri incelerken geçivermiş. Büyüleyici ve heyecan verici oldukları tartışılmaz bir gerçek ancak Avrupa’dakiler gibi sürüklemedi. Daha çok, anı yaşattı bana. Tablonun içinde yürümüyordum bu sefer, modern bir tablonun hem içindeydim, hem de dışında. Bu his yürürken insanı daha tasasız yapıyor bence çünkü hissettiklerimiz bize elle tutulacak kadar gerçek geliyor. Zamanda yolculuk yoktu; bulunduğum zamanda, daha farklı ve güzel bir yere ışınlanmışım da orada vakit geçiriyormuşum gibi hissettirdi bana. Eski Quebec’te sokak müzisyenleri, ressamlar, hediyelik eşya dükkanları ve lokantalar da en az tarihi yapıtlar kadar büyüleyiciydi. Ressamların yanında, yaptıkları portreleri inceledik hatta sohbet ettik! Müzisyenlerin karşısında dans ettik ve hayatımda görmediğim bazı müzik aletleri gördüm. Restoranlara uzaktan içimiz giderek baktık çünkü bütün gezi boyunca yaptığımız sandviçleri kemirdik. Beni anda tutan bu detayların bana hissettirdiklerini hala hatırlıyorum ve ne zaman düşünsem, o tasasız insanı yaratan bu küçük detayları başka Avrupa ülkelerinde bulamadığımı yeniden fark ediyorum. Neredeyse girmediğimiz hediyelik eşya dükkanı kalmadı ancak çoğunda beğendiğimiz kıyafetler denediğimizle kaldı. Çok beğendiklerimizi -geyik esprili komik tişörtler, Kanada’yı hatırlatacak kazaklar ve güzel fincanlar- satın aldık. Her turistin yaptığı gibi girdiğimiz dükkanlara Akçaağaç şurubunu sormayı ihmal etmedik çünkü Kanada’ya gidip de Akçaağaç şurubu almamak olmazdı biz gençlere göre. Bütün gün dolaştıktan sonra konakladığımız yere geri döndük ve birbirimize bakakaldık. E biz bütün gün dolaştık, nereyi gezdik? Müzeye gitmedik, çok önemli bir katedrali gezmedik, yanından geçtiğimiz önemli binaların ne olduğunu sorgulamadık. Kahkahalarla gülmeye başladık. Acemiliğimize ve heyecanımıza güldük, belki de hayatımızda ilk defa bu kadar özgür dolaşabilmemize güldük; düşünmeden, sokakta yürürken durdurup konuştuğumuz insanlara güldük, kimsenin bizim hakkımızda ne düşündüğünü önemsemeden dans etmemize güldük, birlikte güldüğümüz ve eğlendiğimiz, hayatımızda büyük ihtimalle bir kere göreceğimiz insanlarla geçirdiğimiz o güzel vakte güldük. Hepimiz bu kahkahanın acı verici olduğunu biliyorduk çünkü biz kendi şehrimizde bu kadar güzel vakit geçirmemiştik. İşte o an içime o zamanlarda adını koyamadığım o ‘‘huzur’’ doldu. Bilinçdışı hissettiğim güvenle sarmalanmıştım çünkü aslında bahsettiğimiz insanlar da bizim kadar tasasızdı. Biz, onların yüzlerinden okuduğumuz ifadelerden farkında olmadan cesaret almıştık ve bu yüzden bu kadar eğlenmiştik. Sakinliklerinden, mutluluklarından ve refahlarından cesaret almıştık. Kısacası, anahtar o gün hep benimleydi ama ben farkında değildim. AD SOYAD: Ceren Türküm PEKTAŞ ID NUMBER: 21702129 BEŞ KURUŞSUZ BU SOKAKLARDA Emrah Serbes ülkemizde Behzat Ç. adlı eseri ile bilinen bir yazar aslında ancak bu yaz okuduğum Müptezeller kitabıyla beni bambaşka noktalara taşıdı. Bir noktadan başka bir noktaya gidişin, hayatın tüm acılarının ve gerçeklerinin yüzüme çarpışı oldu bu kitap. Son birkaç sayfayı okurken kafamda dolanan binlerce düşünceyle birlikte kitabın bitmemesi tek isteğimdi. Şehrin yalnızlığını ve tek yapabildiğinin cebindeki son parayla o sokaklarda şehre eşlik etmek olduğunu anlatan bu kitaba zaman ayırmak değil de, okurken bu kitabın kendisine dönüşebilmek gerekiyor aslında. Yıkılan evleriyle ve uçup giden bir balonla başlıyor Bakır’ın hikayesi. “Alt tarafı bir ev, al tarafı beton parçası ya. Çalışır ederiz, yine alırız. Ben de çalışırım bundan sonra söz, alırız bir ev daha.” Bu sözlerle parçalanan bir hayat daha başlıyor paramparça bir zihinde. Her zaman hayatın karşımıza çıkarabileceklerinin bir sonu olmadığını düşünmüşümdür; her yıkımın bir yenisini doğurabileceğini ve yıkılıştan daha güçlü kalkılabileceğini. Babası “Her ay evin taksitini ödedik de noldu? Bak uçup gitti elimizden o balon gibi. Keşke seni ağlatmasaydık çocukken...” diyor Bakır’a. Bak uçup gitti elimizden o balon gibi... Bu sözlerin vuruculuğu belki herkesi çarpmayabilir ancak çocuk olmak gerek anlamak için, doğmak büyümek ve hayatla yüzleşmek gerek. Yürünecek yol çok uzunken ve sadece bir çocukken ipinden sıkı sıkıya tuttuğun o balon parmaklarının arasından kayıp gittiğinde arkasından bakıp ağlamak ve belki de yıllar sonra bu anının güzelliğine gülümseyebilmek gibi büyümek gerek. Anlayabilmek için hissetmek gerek böyle şeyleri. Bu kitabın bütün vuruculuğu burada gizli aslında. Ne Emrah Serbes’in sokak diliyle yazışı yetebilir ne de karakterlerin gerçekçiliği, bu kitabı hissetmek gerek. Beş kuruşsuz bu sokaklarda yaşayanları görebilmek için bakmak gerekir. Bakmadan göremeyeceğimiz gerçeği de bu işte. Biz bakmadığımız sürece bu insanlar, Bakır gibi insanlar yoklar. Dönüp de yoklamak gerek Ankara’nın sokaklarını. İsmail’le yolları kesişir Bakır’ın. Bu kesişen yolun sonu belli değildi başta ama Emrah Serbes sayfalarca yazmıştır onları. Onların yolunu ve yaşadıkları tüm acıları. Her günlerinin sonunu şişelerce dibe vuran acıları anlatan biralarda ve bembeyaz tozu hücrelerine soludukları nefeslerde bulurlar. Yitip giderler beraber ama fark etmezler asla. İsmail ölür kitabın sonunda işte Bakır’In kıyılarına öylece vurur bu gerçeklik. Sadece İsmail yitip gitmez, Bakır da yitip gider bu kitabın sonunda. İsmail öyle bir ölür ki Bakır olursunuz o anda. Bakır olur, o acıyı hissedersiniz ve yine Bakır olur ölümü anlarsınız. Ölüm öyle bir yalan ki görmeden anlayamaz insan. Öyle bir yalan ki bu bittiğine inanamaz, arar durursunuz günlerce. Yapraklarca gözyaşı dökülür sokaklara, o beş kuruşsuz dolandığınız sokaklara. İşte bunu hissetmek gerekir. Daha sonra Bakır bir rehabilitasyon merkezine yatırılır ve burada bir kızla tanışır. Tanıştığı bu kız da bağımlıdır ama öyle cana yakındır ki Bakır kıza aşık olur. Nasıl aşk ama. Laf arasında anlatılsa iki bağımlının aşkı küçümser insanlar ama herkes kendi gibi olanı anlar en çok. İşte sıkıntı da burda. Hissetmeden anlayamıyoruz bir şeyleri, yaşamadan bilemiyoruz. Kendimiz gibi olmayanı göremiyoruz çünkü dönüp de bakmıyoruz. İsimler önemli değil, ne kızın ne Bakır’ın ismi. Ortada iki hayat var birbirine kavuşamayan. Kız da intihar eder daha sonra. Ölüm bu kadar basit değilken, dört kelimeye sığdırılmış ama anlatılamazken Bakır’ın aşkı da yitip gider. Ve hayat böyledir işte, sayfalarca yazar Emrah Serbes ve tüm o sayfalar Bakır’ın acısını anlatır size. Bu kitabı okuyun demeyeceğim, bu kitabı hissedin. Ne yazarın üslubu ne dili ne de karakterlerin kurgulanışı önemli değil burada. Hayatın yaşanmışlığını görün. Beş kuruşsuz gezen, ölümle yüzleşen ve kendini silip atan binlerce insan var bu sokaklarda. Hangi sokaklar? Bir kafede yan masada birasını yudumlayan bir adam olabilir bu kişi, gözünde bir morlukla Pazar poeştlerini taşıyan o teyze de olabilir siz balkonda çayınızı içerken ve bu kişi siz de olabilirsiniz. Anlamak gerek bazı şeyleri, hissetmek gerek. Sonuna kadar hissettim ben Bakır’ı, gerçekliği gözlemleyerek. Siz de hissedin Emrah Serbes’in gözler önüne sürdüğü bu acımasız müptezelliği. KAYNAKÇA : EMRAH SERBES-MÜPTEZELLER ESKİ VE YENİ AŞK Küçük ya da büyük ayırt etmeksizin hepimizin de hissettiği bir duygudur aşk. Belki çocukken, belki gençken, belki de tam da şuanda... Peki ya aşk kavramının anlamını ne kadar biliyoruz sahiden? Ya da yaşadığımız duygunun gerçekten aşk olduğunu nerden anlıyoruz? Büyüklerimizden dinlediğimiz, kitaplardan okuduğumuz ya da eski filmlerde izlediğimiz aşklar gerçek aşksa eğer günümüzde yaşanan duygulara ne ad vermeli? Günlük hayatımızda dahi durup etrafımıza baktığımızda, sokağa çıktığımızda, alışveriş merkezlerine girdiğimizde, sinemalarda, arkadaş ortamlarında sevgili olduklarını iddia eden çiftlere hepimiz rastlıyoruz. Fakat ne yazık ki genellikle bu çiftlerden sadece çok az bir kısmı gerçek aşkı hisseden ve yaşayan meftunlar oluyor. İşte ben de bu yüzden unutulmuş olan aşk tanımını yaşanmış hikayelerden, hasretle, acıyla, özlemle yazılmış mektuplardan öğrenmek için “Büyük Kadınların Aşk Mektupları” isimli eseri okumaya karar verdim. Kitabı okumaya başladığım andan itibaren eski ve yeni aşklara dair farklılıklar gözüme çapmaya başlıyor. Binbir türlü sebeplerden ötürü birbirlerine hasret kalan aşıkların hitap için kullandıkları kelimeler dahi yaşanılan aşkın, hissedilen duygunun ne kadar yoğun olduğunu anlatmaya yetiyor aslında. Ömrüm, azizim, sultanım, mutluluktan kopardığım payım, ezelden ebede sana ait olan karıcığın... Bu kelimelerin birbirlerine hasret iki insanın kaleminden dökülmesi beni oldukça şaşırtıyor diyebilirim. Alışık değiliz ne de olsa böyle içten sevmelere. Biz bir gün bile ayrı kalındığında ya da atılan mesajlara bir saat bile geç cevap verildiğinde trip atmayı, somurtmayı, kavga çıkartmayı öğrenmişiz etrafımızdan. Saygının izini kaybettiği, aşk kelimesinin ağızlarda sakız olduğu, sadakatin sosyal medyada sil tuşuyla anlamını yitirdiği bir dönemde aşkı yaşamaya çalışıyoruz ne yazık ki... Yalnızlığımıza çare bulalım, hayat arkadaşı edinelim diye çıkılan yolda bencilliğimize takılıp tökezliyoruz adeta. Biz aslında aşk adını vereceğimiz koşullu bir birliktelik arıyormuşuz meğerse. Bizi mutlu edecek, bizimle ilgilenecek, egolarımızı tatmin edecek bir sevgili... Birbirini günlerce görmeden sevebilmek, sevgisini,aşkını yüreğinin derinliklerine gömüp bir sır gibi saklamak ne kadar da uzak ve imkansız geliyor bizlere düşününce. Sevgilinin sesini duyabilmek, yüzünü görebilmek, halinden haberdar olabilmek kolaylaştıkça aşkı kalplerde hissedebilmek zorlaşıyor adeta. Ayrılığı ölüme benzetip, hasretin yakıp kavurduğu gönüllerden en ufak bir anlaşmazlıkta, tartışmada ayrılığı çözüm yolu olarak gören gönüllere doğru bir yolculuk... Ne oldu da bu hallere gelindi, aşk anlamını ne ara yitirdi bu denli? Belki de hırslarımız, bencilliklerimiz bizi bu hale getirdi. Bizi tatmin etmeyen aşka lanet edip unutmaya çalışmalarımız... Çektiğimiz acıları unutabilmek uğruna farkında olmadan aşkı da unutmaya başlamışız. Duygusallıktan ayrı düşünemeyeceğimiz aşkı mantığın bir parçası yapmışız adeta. “ Bu çocuk benim yanıma yakışmıyor, insanlar görse ne der?” diye diye öldürmüşüz... Ayrılık sonrası çivi çiviyi söker mantığıyla soluğu başka gönüllerde alarak değersizleştirmişiz aşkı. Bağışıklık kazanmışız ayrılığa ve aşka. Yani yine kendimiz edip kendimiz bulmuşuz bir nevi. Şimdi de “Ah nerde o eski aşklar!” diyerek hayıflanıyoruz her fırsatta. Ve şunu anlıyorum ki aşk aslında ne gizli olduğunda ne de hasretle harmanlandığında anlam kazanıyor. Aşk, iki kişiden başka kimsenin olmadığı, sevgiden başka bir duygunun barınmadığı, dünya çıkarlarının bir kenara bırakıldığı bir alemde gerçek anlamını kazanıyormuş. Böyle aşklara rastlamak zor da olsa hala bir yerlerde bu güzel duyguları yaşayan insanların olduğuna inanıyorum. Öyle ya da böyle bize dünayada hem cenneti hem de cehennemi de yaşatsa, yeri geldiğinde kör kuyulara hapsedip yeri geldğinde bizi göklere de çıkarsa aşktan vazgeçemiyoruz bir türlü. Hatice Kübra Türkeri Su Gibi Kitap Yeni bitti kitap, hâlâ sıcak hissettirdikleri. Ah, Barış Bıçakçı! En küçük bir kir, balçık bulaştırmadan kelimelerine nasıl yazdın böyle? Kelimeler su gibi… Barış Bıçakçı ile tanışmama vesile olan kitap, buna vesile olansa yine liseden kalan değerli edebiyat öğretmenim. Bana Barış Bıçakçı okumalısın dedi fakat seçimi bana bıraktı, hangi kitap olması gerektiğini söylemedi. Beni, gizemli ismiyle Bizim Büyük Çaresizliğimiz çekti. E merak ettirdi tabii, neydi bu “büyük çaresizlik” ? Doğruyu söylemek gerekirse çok sevmem Ankara’yı, belki de çok klişe bir sebep benimkisi; Ankara’da deniz yok.Fakat doğduğumdan beri burdayım, 22 yıl oldu. Okuduğum kitaplarda hep İstanbul, hep İstanbul… Belki de Barış Bıçakçı’yı bu yüzden sevdim. O çok sevmediğim Ankara’nın bildiğim sokaklarını kitapta okurken pek hoşuma gitti. İstanbul’u anlatmak kolaydır, çeşit çeşit fevkalâde bulacağınız yerler vardır; Ankara bir İstanbul olamaz ama Barış Bıçakçı zor olanı yaptı. İnsanın bildiği yerleri okuması daha farklı oluyormuş, anlattığı yerlerde sanki o hâyâli insanlarla karşılaştım mı acaba diye düşünmesi bile bir farklıymış. O bilinen yerlerde geçen hikâyeyse, daha yakın geldi bana. Sıkı bir dostluk var bu kitapta, hem de dostluğa dair bulabilceğiniz her şey hatta daha fazlası. En küçükten, orta yaşlara ve sonunda yaşlılığın hayalleri kurulan bir dostluk. Çok farklıydı bence, herkesin sahip olduğundan farklı bir dostluktu. Tabii ki kitapta geçtiği içindir herhâlde, hayal ürünü olduğu için! Keşke dedirtti bana çünkü, böyle güzel dostluk nerede! O kadar güzel yaşanmışlıklar vardı ki, geriye dönüp anlatıyordu kahramanlarımızdan biri olan Ender Çetine. Garip ve bir hayli güzel olan birkaç olayı aktarmak isterim. Bir gün paralarının son kuruşuna kadar -belli ki en sevdikleri yiyecek- helva alıyorlar, ekmeğin arasına koyup tıka basa yediklerini; bir keresinde de yan apartmanda yaşayan güzel bir kadını dikizlemek için Çetin'in yerlere yatışını anlatıyor. Okuduğunuz zaman sizi kocaman gülümsetecek şeyler… Küçükken aynı kıza âşık olma hayalini kurmuşlardı, o zaman yani hayalken bu düşünce kolaydı onlar için. Ama günün birinde bir genç kız girer hayatlarına, Nihal… Kurdukları hayal gerçek olur. Düşündükleri, hayal ettikleri kadar kolay olmaz ama. Kendilerini didiklerler, belkide hiç olmadığı kadar birbirlerini kıskanırlar. Hatta bir süre ikisi birbirine bu konudan bahsetmez bile. İşte böyle sonu olmayan bir aşk, Nihal’in haberi bile olmaz. Sonrasında ne oluyor, biz de bilmiyoruz. Kahramanlarımız birlikte yaşayıp gidiyorlar. Yine canlarının istediklerini yapıp gitgide yaşlanıyorlar. Bu roman sonunu, aşkı oldu ya da olmadı diye bağlayan bir kitap değil dedik; düşünülen aktarılmaya çalışan şey başka. Yaşlanmak! Evet, işte Ender’in çaresizlik diye bahsettiği şey, evet kitabımıza ismini veren çaresizlik. “Kederin bizi başrole taşıdığı, ikimiz dışında her şeyi cılız bir manzaraya dönüştürdüğü o anda, cümleyi kendimce yeniden kurdum: Bizim büyük çaresizliğimiz Nihal’e aşık olmamız değil, sesimizin dışardaki çocuk seslerinin arasında olmayışıydı. Asıl çaresizlik buydu.”(102) Tek bir çaresizliğe indirgeyemeyiz, yaşlanmak onlardan bir tanesi. Kitaptadüşünülmesi gereken o kadar çok şey var ki. Barış Bıçakçı, bizim iç sesimiz olmuş, bunları kitaba dökmüş; Türkçenin ne kadar güzel ve etkili olabilceğini göstermek istercesine yazmış gibi. Ankara’yı da bir güzel anlatmış. Hala okumayan varsa; tertemiz bir kalem, gerçekçi ve içten bir kitap okumak istiyorsanız hemen edinin bu kitabı hemen! Barış Bıçakçıyla tanışın bir an önce. Kaynaklar Bıçakçı, Barış. Bizim Büyük Çaresizliğimiz. İstanbul: İletişim Yayınları, 2014. Pelin Çulha Kadınsız İnsanlar İnsan eğer şanslıysa hayatında bir kere de olsa bir kadın tarafından sevilir. Bu sadece aşk anlamında bir sevgi değildir. Bazen annelik içgüdüsü, bazen kız kardeşlik duygusu, bazen samimi ve içten dostluk. Ne biçimde, hangi formda olursa olsun bir kadının sevgisi dünyalara değişilmez. Çünkü kadınlar güzel sever, şiirsel sever, ince sever. O yüzden kendini talihli hissetmelidir insan eğer bir kadın tarafından seviliyorsa. Sürerken dünyanın en güzel şeyiymiş gibi gelir insana ve öyledir de. Fakat bittiği zaman insanın bütün dengesini alt üst eder. İnsanın ayarlarını bozar. Üstelik bunu çok ince bir şekilde yapar. Hayatınızda bir değişiklik olduğunu fark edersiniz. Bir şeylerin eksikliğini hissedersiniz fakat göze hemen çarpmaz bu değişiklikler, üstüne parmağınızı koyamazsınız. İşte Murakami’nin Kadınsız Erkekler’inde ele alınan konu bu. Yedi farklı erkekle tanışıyoruz, hayatlarından 7 farklı kadın çıkan. Bir kadını kaybetmenin haklı hüznünü yaşayan yedi farklı erkek. Aslında hüzün teması değildi kitapta ağır basan fakat bana en çok hissettirdiği duygu bu oldu Haruki Murakami’nin. İnce bir üzüntü hissettim bütün öykülerde. Belki de beni bütün karakterlerin bir kadını kaybetmiş olması etkiledi. Çünkü biliyorum bir kadın tarafından sevilmenin nasıl bir duygu olduğunu. Hayatımın gizli kahramanı, hayatta en çok değer verdiğim insan, annem bana bu duyguyu hayatım boyunca hissettirdi. Kendimi ne zaman boşlukta hissetsem ilk aklıma gelen insan o olmuştur hep. Ne zaman sussam, ne zaman denizi seyre dalsam, ne zaman gözlerim dolsa… Onun sıcak, lezzetli yemekleri, gözyaşlarımla ıslanan bir omuz, sırtımı sıvazlayan bir el, tanıdık bir koku, içimi ısıtan bir gülüş, nereye gidersem gideyim sadece annemin yanında bulabildiğim bir huzur… Sadece sevgiden ibaret değil üstelik annemin hayatımdaki yeri. Bu bütün kadınlar için geçerlidir. Görünmez bir el gibi hayatımıza ruhumuz duymadan bazı şeyler sokarlar. Onlar olmasa bozulacak bir rutin oluşur yaşamımızda. Bu her gün yaptıkları küçük şeylerdir çoğu zaman. Biz fark etmeden onlar bizi düşünürler. Gözümüze çarpmaz, belli etmezler yaptıklarını ama evden çıkarken “Dikkatli kullan,” ya da “Gidince haber ver,” demeleri bile aslında bizi düşündüklerinin bir kanıtıdır ve biz çoğu zaman bunu fark etmeyiz. Belki de budur insanı alt üst eden, bir kadını kaybettiğinde. Annem ne zaman yeni bir kıyafet alsam kaşındırmasın diye etiketlerini keser. Her hafta mutlaka en az bir kez aynı yemeği yapar. Her sabah ben kahvaltımı yaparken odamın camlarını açar. Ben bunları anlamam. Çünkü bunlar küçük şeylerdir, dikkate değer davranışlar değildir hiçbiri. Olmasalar hayatımda çok büyük bir değişiklik yaratmazlar. Sadece yeni kıyafetler beni kaşındırmaya, canım her hafta tavuk çekmeye ve odam bir anda havasız ve kasvetli gelmeye başlar. Bu küçük eylemler bir araya geldiğinde bir sabah uyanırım ve derim ki, “Bir şeyler eksik sanki.” Çünkü öyledir, eksiktir bir şeyler, ne olduğunu tespit edemem ve zamanla elime makas alıp o etiketleri kendim kesmeyi akıl edebilirim belki ama eski rutinimi yerine oturtana kadar kendimi boşlukta hissederim. Sadece bunlarla da sınırlı değildir annemin hayatımdaki yeri. Bütün gün bir şeylere sinirlenip kimseye anlatamasam, bilirim ki evde beni dinleyip sakinleştirecek birisi var. Üzülsem içime atmak zorunda değilim, biliyorum, ona sarılıp ağlasam saçlarımı okşayacak yumuşacık elleriyle. Tek işlevi hayatımı düzenlemek olan biri değil, bu hayatta beni en çok destekleyen, koşulsuz seven, en çok seven insan o. Bütün bunlar bir araya geldiğinde insanı çok etkiler kadının gidişi. Kadın varken her şey daha kolay. Kadın varken bizim yerimize bizi düşünen biri var. Sadece bir eş, arkadaş, anne değil onlar bizim için. Yağmur yağarken sığınabileceğimiz, dünya üstümüze geldiğinde ve çevremizden uzaklaşmak istediğimizde dönebileceğimiz evimiz onlar aynı zamanda. Bir erkek giderse sadece kendi varlığını alır ve gider. Oysa bir kadın yanında alışkanlıklarımızı ve koşulsuz sevgisini götürür. 15 Ekim 2014 Çarşamba Dan Brown/ CehennemBilim ve edebiyat daha önce hiç bu kadar heyecanlı olmamıştı...Mayıs, 2013’ten beri raflarda gördüğümüz ve Dan Brown’un Robert Langdon’ı baş karakter olarak kaleme aldığı 4. kitabı Cehennem, okuyucu kitlesinden aldığı olumlu eleştiriler ve satış rekorları ile yazarının yüzünü kara çıkartmadı. Karamsar ve belki biraz da ürkütücü bir isme sahip roman, sanılanın aksine bir korku romanı değil Dante’nin yine aynı adlıeseri Cehennemile olanbağlantısınedeniyle buismesahip.Dan Brown’un okurları bilir; Brown kitaplarında okuyucuyu bir dizi zincirleme olayın içerisine sürerek heyecan ve merakı yüksek tutmayı başarbilen nadir yazarlardan birisidir. Cehennem‘de de durum aynı... Kitap her zamanki gibi büyük bir gizemi çözmek için küçük parçaları birleştirmeye çalışan ve aynı zamanda bunu kendini öldürmek isteyen adamlardan kaçarken gerçekleştiren Langdon’ın yaşadığı olayları anlatıyor. Her kitapta olduğu gibi Langdon bu kitapta da yalnız değil. Kitabın başında tanıştığı ve ilerleyen zamanda arkadaş olduğuyol arkadaşıSiena,Langdon’a bumecarasında eşlik edenisim.Kitap gerçekten akıcı, bir an bile sıkmıyor okuyucuyu. Fakat bu kitabı bu denli iyi yapan bir özelliği var ki Brown’un neredeyse her romanında aynı özelliği görebiliyoruz. Ben kitabın bu kısımlarına kırılma noktaları olarak bakıyorum. Yani kitap normal bir seyir hâlinde ilerlerken, aniden olay akışında değişiklikler oluyor. Öyle ki kendinizi bir an için durdurmak istiyorsunuz ama kitabı bırakmak elinizde değil. Herkes için farklı bu kırılma noktaları tabii ki ama herkes kendiyle özleşleştirdiği bir parça buluyor kitapta. Bu kırılma noktalarına örnek vermek istersek, farklınoktalarlakarşılaşabiliriz ama Cehennem’de herkes için ortak olabilecek bir yer önplana çıkarılmış.Kitabın odaklandığı konu, insan biraz üzerinde düşünürse gerçekten mantıklı. Giderek çoğalan dünya nüfüsunun gelecek jenerasyon için bir risk oluşturması fikri zaten çeşitli alanlarda bir tartışma konusu. Aslında iki gibi görünen tarafın dallandığını ve sadece karşıttaraflar olmadığını okumaya devam ettikçe anlıyoruz. Genel olay örgüsü ise bu nüfus artışınabir dur demek için insanlığın nüfusunu küçültecek bir virüs hazırlayan ve bunu yaymayıamaçlayan bilim insanlarını durdurmayı deneyen Langdon’un etrafında geçiyor. Kitap boyu süren kovalamacanın ardından virüs İstanbul Yere Batan Sarnıcı’ndan dünyaya yayılıyor. Okuyucuyu asıl şaşırtan ise, özellikle beni, kitabın başından sonuna kadar yaratılan bir sezginin aslında bir yanılgı olması. Okuyucuya virüsün öldürücü bir virüs olma ihtimalini Langdon’ındüşünceleriyle aşılayanBrown,kitabın sonundabizlereöyle birbilgi veriyor ki:Sienna açıklama sırasında Sinskey'nin ölçülü ama anlaşılır duygu değişimlerini izlemişti. İlkönce, Zobrist'in gerçekten de havadan bulaşan birvektör virüsü yaratmış olduğu gerçeğini sersemlemiş bir ifadeyle kabullenmişti. Sonra, virüsün insanları öldürmek için yaratılmadığını öğrendiğinde yüzünde bir umut ifadesi belirmişti. Sonra... gerçeği kavrayıp dünya nüfusunun büyük çoğunluğunun kısır kalacağının farkına varırken dehşete kapılmıştı. (Brown523)Dan Brown’un usta kaleminden çıkmış bu kitabı da diğer kitapları gibi heyecan ve aksiyon dolu. Fakat bir genetikçiolarak beni gerçekten etkileyen kısım virüsüninsanları öldürendeğil kısır yapan bir mikroorganizma olduğunu öğrendiğim bölümdü. Bölümün neden bu kadar etkileyici olduğu ise belki degerçek bir problemiele almasıdır. Günümüzdünyasının belki de en önemli problemlerinden biri olan nüfus artışı, malesef üzerinedüşünülmeyen ve çözüm üretilmeyen bir alan. Fakat bu sorunun ileride yol açabileceği etkileri düşününce korkunç bir senaryo çıkıyor ortaya. Brown, bu ilgisizliğe dikkat çekercesine bir eser çıkarmış ortaya. Ayrıca bunu insanlığı yok edecek bir alternatifle değil kısırlaştırıcı bir etkiyle örneklemiş. Kitaptaki ideolojiye göre sadece genetik olarak güçlü sayılabilecek bireyler virüsten etkilenmeyeceklerdi. Yani güçsüz bireyler soy olarak elenecek, geriye sadece güçlü genetik yapıya sahip bireylerve onların soyları kalacaktı. Buda bizi transhümanizm’in kapısına çıkarıyor. Kim bilir belki de insanoğlu için eniyi çözüm yolubudur...Kaynak:Brown, Dan.Cehennem. Çev. PetekDemirveİpek Demir.İstanbul:AltınKitaplar,2013.Sonsuz Boşluk / Görkem Bozkurt 2001:Bir Uzay Efsanesi’ni okumaya başlamam, bilim kurguya olan merakım dolayısıyla gerçekleşti. Bir arkadaşımın önerisi ile birlikte modern bilim kurgudan uzaklaşıp bilim kurgunun temellerini atan yazarlardan biri olan Arthur C. Clark’ın kitabına başladım. Fiziğe olan ilgim ile birlikte her bilim kurgu romanında bilimsel gerçekliğe önem veren biri olarak 2001:Bir Uzay Efsanesi’nin beni hayal kırıklığına uğratacak olmasından kesin olarak emindim çünkü kitap 1968 yılında yazılmıştı ve 1969 yılına kadar daha herhangi bir uzay aracı Dünyayı terk etmemişti. Bu yüzden Arthur C. Clark’ın sadece varsayımlarda bulunarak tamamen uzayda geçen ve bilimsel olarak gerçekçi olan bir roman yazması neredeyse imkânsızdı. Ama kitabı okumaya başlamakla birlikte ne kadar çok yanıldığımı anladım. Kitaba ilk başladığınızda kısa bir şaşkınlık yaşıyorsunuz çünkü yaklaşık 50 sayfa boyunca sadece maymunlardan bahsediliyor. Grup lideri olan bir maymunun tarafından anlatılmaya başlanan kitapta bir maymun grubunun başka bir maymun grubuyla su birikintisi için savaştığına tanıklık ediyorsunuz. Ve kitap bunun gibi ilkel savaşlar, avlar ile devam ediyor. Bir akşam dikdörtgen pürüzsüz siyah bir taş vadinin ortasına düşüyor. Maymunlar ne olduğunu anlamaya çalışırken grup liderleri gidip taşa dokunuyor. Sonraki sabah ise taş yok oluyor. Birkaç gün sonra lider maymun ölü bir bizonun kemikleriyle oynarken kalça kemiğini alıp diğer kemiklere vuruyor. Ve daha sonra eline aldığı o kemikle su birikintisine gidip diğer maymun topluluğunun liderini öldürüyor. Ve o andan sonra birden uzay çağına geçiyoruz. Bu 50 sayfa ne kadar saçma ve gereksiz dursa da aslında bir taraftan insanlığın evriminin bir parçasını görmüş oluyoruz. Taşa korkmadan dokunurken maymunlardaki cesareti görüyoruz, Maymunların taşın etrafında toplanmasından maymunların merakını görüyoruz işte bunlar bizi insan yapan özellikler. Son olarak da bizi uzay çağına kadar getirecek olan araç ve gerecin keşfine tanıklık ediyoruz. Arthur C. Clark’ın her şeyi bu kadar temelden alması gerçekten mükemmel bir şey çünkü size hiç bir şey açıklamıyor. Bazı insanların bu kitaptan nefret etmesinin temel nedeni bu. O insanlar için ilk 50 sayfa sadece maymunların hayatlarından bir kesit. Arthur C. Clark daha ilk 50 sayfadan takdirimi kazandı. Çünkü maymunlardan itibaren inşa ettiği uzay çağının bizi nereye götüreceğini çok merak ediyordum. Kitabın geri kalanında birçok uzay aracı ve Ay’da uzay üslerine tanıklık ediyorsunuz. Bir kişinin Ay’a olan yolculuğuna daha sonra görevlendirilmiş olan bir grup astronotun Satürn’e olan yolculuğuna yakından tanıklık ediyorsunuz. Ve bu süreç boyunca tuvalete nasıl çıktılarından tutun yerçekimsiz ortamda nasıl yürüdüklerine kadar bir sürü açıklamayla karşılaşıyorsunuz. Yerçekimsiz ortamda yürümek için cırt cırtlı bir ayakkabı kullanırken tuvalet için ise insanların uzun bir kullanım kılavuzu okuması gerekiyor. Ama Arthur C. Clark’ın anlatmaya çalıştığı bundan ibaret değil. Vermeye çalıştığı mesaj insanın uzayda bir bebek olduğu. Evet, bir bebek. İnsan Dünyada yaşamaya alışık olduğu için uzaya çıktığında tek kelimeyle bir bebek oluyor. Yürümeyi yeniden öğreniyor. Tuvalet eğitimini yeniden alıyor. Oksijen desteğine ihtiyaç duyuyor. Yani uzay insan için yaşanılası bir ortam değil. Arthur C. Clark da bunun için insanoğlunun bir evrim daha geçirmesi gerektiğine inanıyor. Satürn’e gerçekleştirilen büyük görevde ise tüm uzay gemisini kontrol eden bir robotla tanışıyorsunuz. Robotun adı HAL 9000 insanlara yardım etmesi için tasarlanmasına rağmen yapay zeka olduğu için. Bir arıza verdikten sonra çoğu astronotu öldürüp son astronotu uzay gemisinin dışarısında bırakıyor. Buradaki büyük mesaj ise insanın icat ettiği araç gerecin kontrolden çıkması. Ama HAL 9000 hesaplayamadığı tek şey. İnsanın cesareti. Dışarıdaki astronot hayatını tehlikeye atarak uzay gemisine zıplıyor ve kontrolü geri kazanıyor. Kitabı okuduğum süre boyunca bir takıntı olarak kitap çok eski olmasına rağmen bilimsel gerçekliğe dikkat ettim. İlginç olan kitabın yapay yerçekimi nasıl elde ettiğini bile anlatmasıydı. İlginç olan bir diğer şey ise diğer kitapların aksine uzayı büyük karanlık bir boşluk olarak göstermeseydi. Bazı kısımlarda ciddi anlamda uzayda bulunmaktan korktuğum oldu. şu anki teknolojiyle ne kadar korkulmaması gereken bir yer olduğunu bilsemde. 1968 yılında yazılmış bu roman beni korkutmayı başardı. Bir kez daha Arthur C. Clark’ı bu yüzden takdir ediyorum. Serinin devamı olan diğer kitapları okumak için sabırsızlanıyorum. Harikalar Diyarı: Barselona Avrupa kentlerini gezip görmek beni her zaman çok heyecanlandırmıştır. Her kentin kendine has değerleri ve güzellikleri olduğuna inanırım. Paris’in aşk şehri, Roma’nın sanatın ve tarihin şehri olması gibi Barselona da mimarinin şehridir. Mimariye olan ilgim ile İspanyol kültürüne duyduğum sempatiden dolayı Barselona’nın bende ayrı bir yeri vardı; bu nedenle ikisinin bir arada gözler önüne serildiği şehri gidip görmek ve izlenimlerimi paylaşmak istedim. Barselona gerek kent kültürü gerek insanlarının enerjisi ile insanın içini ısıtan bir şehir. Keskin karelerle bölünmüş sokak ve caddeler ile her adımda önünüze çıkan küçük meydan ve parklar gezintiyi kolaylaştırıp daha keyifli bir hale dönüştürüyor. Bu keyifli gezintide eserleriyle beni daha da etkileyen ve Barselona’yı Barselona yapan Gaudi, belki de şehrin en büyük şansı. Avrupa kentlerinde sıkça rastlanan tarihi gri binaların aksine Gaudi Barcelona’daki yapıları renkli ve süslü hale getirmiş. Cepheleri oldukça sanatsal bir ihtişamlı tasarlamış ve eşsiz binalar ortaya çıkarmıştır. Picasso, Miro, Dali gibi ünlü sanatçıların da hayatlarının belirli bir süresini burada geçirmesine hiç şaşırmıyor insan. Yetenekli mimar Gaudi’nin sekiz eserinin UNESCO Dünya Miras Listesi’nde yer almasından da Barselona’nın ne kadar büyük bir mimara sahip olduğunu söyleyebiliriz. Gaudi’nin beni en çok etkileyen eserlerinden biri olan Casa Batllo, Barselona’nın Nişantaşı’sı olarak nitelendirilebilecek Passaige de Garcia’da yer alıyor. Hemen herkesin ilgisini üzerine toplayacak güzellikte olan bu yapı, oldukça varlıklı bir aile tarafından yaptırılmış. Binanın içini gezince ‘İnsan burada nasıl yaşar, burası harikalar diyarına benziyor.’ denilecek kadar insanı şaşırtan farklılıklara sahip. En çok ilgi çeken eser ise yüzyıldır tamamlanamamış, dünyanın en çok gezdiği şantiye olan Sagrada Familia, Gaudi’nin bitmemiş eseri. Yapımı aşamasında Gaudi eserine kendini tamamen vermek ve onu hissetmek için bu şantiyeye taşınmış. Fikir kazanmak ve işçiliği dışardan gözlemlemek için bazilikanın karşı kaldırımında çalışmaları izlerken tramvayın altında kalarak Barselona’daki işini yarım bırakmak zorunda kalmış. Baş mimar olmadan yapımında zorlanılmasının en önemli sebebi ise Gaudi’nin karmaşık tarzının çözülememesi. Bu yapı bitmemiş olmasına rağmen insanı büyülüyor. Kilisenin içinde Gaudi’nin yaşamı ve mimari düşüncelerinin kaynaklarının sergilendiği bir müze var. Gaudi’nin bir diğer yarım bıraktığı ama yine kendinizi masalda gibi hissedebileceğiniz Parc Guelle’i şehrin simgesi olan kurbağa heykelinden hatırlarsınız. Aslında ben bu halka açık parkı gezince kırık mozaik süslemeleriyle renklendirilmiş ve şehre tepeden bakan balkona, buradan görünen hayal dünyasında gibi hissedebileceğiniz merdivenlere daha çok hayran kaldım. Burası başta bir site inşaatı olarak başlamış; fakat evlerin maliyetine oranla satış fiyatlarının çok yüksek olmasından dolayı kar edilemeyince proje iptal edilmiştir. Sosyal tesis olarak düzenlenmiş kısmı ise park olarak halka açılmıştır. Böylece bu kar edilemeyen proje Barselona halkına en güzel hediyelerden biri olmuştur. Sanırım sitenin örnek evleri olarak yapılan ilk iki ev hala parkın altında bulunuyor. Evleri görünce aklınıza gelen ilk şey ‘Hansel ve Gratel evleri gibi’ olabilir çünkü şekerlemelerden yapılmış gibi görünüyor. Benim gözlemlediğim kadarıyla Gaudi’nin zevki ve mimari bakış açısı şimdikinden de kendi zamanınkinden de oldukça farklı ve renkli. Süslemeli, girintili-çıkıntılı detaylara sahip, gösterişli ve tabii ki de masalsı yapılarıyla sanki prenseslere, masal kahramanlarına hizmet etmek istiyor gibi görünüyor. Casa Batllo gibi Barselona sokaklarını renklendiren daha birçok ev tasarlamış ve sokakları canlandırmış. Turistler yani biz bunları gördükçe kıskanıyoruz tabii. Gaudi’yi bir kenara bırakırsak(bırakabilirsek), şehrin ünlü caddesi La Rambla’da ilerledikçe dans eden insanları, seyyar ressamları ve atmosferin ihtişamına kendini kaptıran turistleri görmek mümkün. Cadde sahile doğru aktığında Barselona’nın enerjisi bir kez daha kendini gösteriyor. Oldukça büyük bir şehir olmasına rağmen yine Avrupa kentinde olduğunuzu anlıyorsunuz. Bizim İstanbul, İzmir gibi denizi ve sahili şehirleşmeyle bozulmamış tahribata uğramamış. Upuzun ve geniş kumluk sahilinin her noktasından Akdeniz’in temiz sularına ulaşabiliyorsunuz. Denizinin dışında sahil gençlere, ailelere, yaşlılara halkın her kesimine yönelik düzenlenmiş. Geniş olduğundan dolayı tıklım tıklım değil, rahatça akşamüstü gidip kumlarda yatıp günbatımı izlenilebiliyor. Kafeler ve sahalar ile dolu, halk için mükemmel bir rahatlama aynı zamanda sosyalleşme merkezi. Her yaştan insanı burada eğlenirken görünce halka açık bir sahile olan ihtiyacın önemini anlıyorum. Gezim şehre hayran kalarak, Barselona halkını kıskanarak sona eriyor. Gaudi gibi bir mimara, ünlü sanatçılara ev sahipliği yaptığı için şanslı olan Barselona, bu şansının hakkını vermiş ve gördüğüm kadarıyla elindeki kaynakları çok iyi kullanıp korumuş. Böyle bir Avrupa kenti şehirleşmesinin birçok büyüyen kente örnek teşkil etmesi gerektiğini düşünüyorum. Barselona’ya gitme hayalimi de gerçekleştirdim ve yeryüzündeki harikalar diyarını gördüm; ben de çok şanslıyım. Kaynaklar: http://gezipgordum.com/hayal-sehir-barselona/ http://kesfetsene.com/barselona-gezi-rehberi/ Neşe Vural BİR HAYATI İKİ KİŞİLİK YAŞAMAK Sonsuz seçimler silsilesi olan yaşam karşısında kelimenin tam anlamıyla hayrete düşen insan, nasıl olur da bir ucundan tutup başlar yaşamaya? Tek bir zihin, tek bir kalp yeter mi yaşamayı anlamaya? Zihnimin derinliklerinden gelen tatlı sesi ilk kez duyduğumda anladım, yaşamayı anlamanın tek yoluydu aşk. Sınırları yok sandığımız düşüncenin, kilitli kapılarını açmanın tek yolu sevmek. Peki insan nasıl anlar sevdiğini? Birini ilk görüşte sevmek, ona tutkuyla bağlanmak mümkün müdür, bilmiyorum. Ama o kişide bir farklılık olduğunu anlıyor insan, daha tanımadan. Ben onu ilk gördüğümde bakışlarının tüm kabukları yırtıp düşüncemin içine girdiğini hissettim. İlk kez gördüğüm bu insan, tüm ön yargılardan uzak sıcacık bir neşeyle bakıyordu gözlerime. Bakışları huzursuzluğu ve mutsuzluğu imkansız kılıyordu. Onun gülümsemesi karşısında asık bir surata sahip olmak epey zor bir şeydi. Onunla zaman geçirdikçe içimdeki karamsar ses susuyordu. Onun sayesinde zihnimde açılan kilitli kapılardan çıkan tozlanmış düşüncelerle, bitmek tükenmek bilmeyen ön yargılarımla oluşturduğum kalıplaşmış düşünceler birbirlerine taban tabana zıttı. Bir yanım içimi kaplayan sonsuz huzuruyla tatlı düş uykusundayken, diğer yanım ona olan hislerimi inkâr ediyordu. Şimdi daha iyi anlıyorum ki aşkı kabullenmenin ilk aşamasıydı inkâr. Sadece mantığımla ve düşüncemle algıladığım yaşam her yönüyle eksik bir yaşammış. Göğüs kafesimde benim kalbime ait olmayan ilk kalp atışını hissettiğim o an, yaşam algım tamamen değişti. Onunla her şey daha anlamlıydı artık. Tüm bunların yanında ben de tamamen değişmiştim sanki. Ondan önceki halime yabancıydım. Sanki hiç yaşanmamış bir çocukluğum vardı, hiç kurmadığım hayallerim. Kendi anılarım, tecrübelerim daha öncesinde düşlediğim şeyler bir başkasına aitmişcesine yabancıydı bana. Bu kadar yabancı şey arasında karmakarışık olan zihnimi onun sevgisinin eşsiz ışığı aydınlatıyordu. Yönümü yeniden bulmamı sağlayan ona hissettiklerimdi. Aksini düşünen insanlar çoğunlukta olsa da, sevmek insanı özgürleştirir. Ona duyduğum sevgi her yönden özgürleştirdi beni. Olanı değil olması gerekeni esas alan bakış açım yerine, bana içimden geldiği gibi yaşamayı öğretti. İnsanları kırmamak adına içimden gelmeden yaptığım şeylerin ne kadar değersiz olduğunu gördüm. Gözlerindeki sıcaklıkla tüm ön yargı duvarlarımı eritti ve hislerimi özgür bıraktığı gibi düşüncelerimi de özgür bıraktı. Beni benden daha iyi tanıyan bir insanın varlığını bilmek, özgürce yaşamama, düşünmeme, hissetmeme neden oldu. Ruhumuzu özgür kılan sevgi belirli bir zamana ya da mekana ihtiyaç duymaz. Hislerimiz zaman çizgisinden öylesine uzaktır ki, etkisi geçmişte, şu anda ve gelecektedir. Yaşamımın ondan önceki zamanı, kalbimde oluşan boşlukların onun yokluğundan kaynaklandığını düşünüyorum. Bu yüzden o boşlukları doldurmak için ne yapsam fayda etmedi. Ancak o geldikten sonra kendimi rahatlamış hissettim ve sanki o zamana kadar tüm hayatım onu özlemekle geçti. Bir hayatı tek kişilik yaşamanın anlamsızlığını hissettim kalbimin en derininde. Ona her baktığımda gülümseyen gözlerimi gördüm gözlerinde. Bende ona ait olan bir şeyler olduğu gibi, onda da bana ait olan bir şeyler vardı. O benim yalnızca düşüncelerimde değil; üşüyen ellerimde, ıslanmış kirpiklerimde, dilimin ucunda söylenmeyi bekleyen sözlerimdeydi. Onun hissettiği her şey kalbimde yankı buluyordu. Canının acıdığını hissetsem, benim canım ondan daha çok yanıyordu. Üzülse gözyaşları benim gözlerimden akıyor, aldığı nefes bende hayat buluyordu. Ona kızsam bile yalnız onun omzunda ağlamak istiyordum. Birini anlamak, empati kurmaktan da öte bir şey varsa o da birinin hislerini düşünmeye fırsat bulmadan kalbinde hissetmektir. Yaşamın derinliğini kavrayabilmek de ancak böylesine derin hissetmekle mümkün olur. Filesiz KalelerHer kalecinin hikayesi ötelenmişlikle başlar. Benim de mahalle aralarındaki futbol kariyerim bu şekilde başladı. Yaşıtça büyük mahalle abilerim, kaleciliği bir aşağılama şekli olarak gördüklerinden kaleci olmak istemezlerdi, kendilerinden yaşça küçük çocukları kaleye geçirirler ve son sürat üstlerine şut çekerlerdi. Acıma duyguları yok muydu yoksa onlara da zamanında sert şut çekildiği için mi böylelerdi, hiç bilemedim. Zaten mahallede top oynayabilmemizin tek yolu da kaleden geçiyordu. Boyumuz kısaydı, yeterince hızlı koşamıyorduk. Abilerimize kıyasla güçsüzdük. Yapabileceğimiz tek şey kale taşlarının ortasındaki direk olmaktı çünkü kimse şutları tutabilmemizi beklemiyordu zaten. Ha su bidonu koymuşsunuz çizgiye, ha mahallenin küçücük çocuklarını. En sevdiğim hikaye anlatıcısı ve yazar olan Sunay Akın da zamanında benimle aynı kaderi paylaşmış ve “Kalede 1 Başına” isimli kitabını yazmış. Üstelik kitabı okuyunca fark ettim ki bu kaderi yalnızca ikimiz değil, Nobel’li Aziz Sancar, Albert Camus, Pavarotti ve daha pek çok ünlü isim paylaşmış. O zamanlar bunu bilseydim dahada gururla dururdum kalemde.Başlarda ağlayıp yarıda bırakıyordum çünkü üzerime gelen hiçbir şutu kurtaramıyordum. Her mahallede olduğu gibi bizim mahallemizde de yaşlı teyzelerimiz vardı. Üstelik babaannem de içlerindeydi. Apartman kapısının yanındaki kamelyaya oturup bizi izlerler, ben ağlayarak apartmandan içeri girerken gülerlerdi. Geçen zamana rağmen, onlara hala kinim büyük! Bir gün, yine zorla geçirdilerbeni kaleye. Topu da umursamıyorum, maçı da. Kalede volta atıyorum öylece. Yaşım yedi, bilemedin sekiz. Maç, yukarı mahalleyle bizim mahalle arasında. Önemli bir maç ama biz yeniliyoruz. Kaleme gelen her top gol oluyor. Ahmet abi de bizim takımda, o zamanlar üst komşumuzdu. Beni kaleci yapan kişi Ahmet abiydi ve bu yüzden mahallede en nefret ettiğim kişiydi. Ahmet abi, “Emre, eğer iki şut tutarsan diğer maçta forvet oynarsın.” dedi. Bizim mahallede, küçücük çocuğun forvet oynadığı o zamana kadar görülmüş şey değildi. Kaça kaç yenildiğimizi hatırlamıyorum ama üç dört sayı arkalarındaydık yukarı mahallenin. Bizimkiler bir ataktan daha boş dönerken rakip kaleci hızla eliyle oyunu başlattı. Liseye yeni başlamış “Tazı” lakaplı Sedat abi süratle üzerime koşuyordu. Defanstan topu kurtaramayacığını anlayınca yanındaki benden yaşça büyük çocuğa pas verdi. Şimdi, hızla üzerime koşan oydu. Topu sağa çekti, ayakkabısının burnuyla, mahallede abanma veya pis burun diye tabir edilen ve topa vurulabilecek en sert şekil olan illet vuruş şekliyle topa vurdu. Topun yerden havalanmasıyla benim sıçramam aynı anda gerçekleşti. Gözlerimi açtığımda top ellerimin arasındaydı. Tutmuştum. Ellerim alev alıyordu fakat umrumda değildi. O şaşkın gözler tüm acımı unutturmuştu. Yine de kaybetmiştik. Kaybettiğimiz için, verilen forvet sözü de tutulmamıştı, unutulmuştu.Sunay Akın da benim hikayeme benzer bir hikaye yaşamış. Kendisine şut çeken kişinin Fenerbahçe’nin efsanesi Lefter olması haricinde benzer bir hikaye. O, ilk kurtarışını şu şekilde anlatıyor; “Yerdeydim ve avuçlarım kızgın kömür parçalarını tutmuşum gibi yanıyordu. Sağ yanıma gelen şutu hâlâ nasıl olduğunu anlayamadığım bir refleksle kurtarmıştım.”. Sunay Akın, Lefter’in şutunu çıkardığında sadece on yaşındaymış. O da bu olaydan sonra gönül vermiş pis kokulu eldivenlere. Ben de gönül vermiştim vermeye ama her akşam dayak yemişçesine gidiyordum eve. Vücudumun çeşitli yerlerinde morluklar, dizlerimde ve dirseklerimde kanlar... Mahalle abilerinin zoruyla ve tehditleriyle geçmiştim kaleye fakat zamanla sevmeye de başlamıştım. Babama bir çift eldiven bile aldırmıştım. Kitapta, Şenol Güneş’in eldiven bulamadığı için kömür madeni işçilerinden eldiven ödünç aldığından bahsediyor Sunay Akın. Bu açıdan şanslıydım. Gerçi, Şenol Güneş o eldivenlerin ne kadar kötü kokabildiğini görse belki maden eldivenlerini tercih ederdi. Bir de eldivene tükürme olayı var tabii. Top daha iyi yapışsın, kaymasın diye. Ne kadar iğrenç! Kitaptan anladığım kadarıyla her genç kaleci, ünlü bir kaleciye benzetiliyor. Sunay Akın, kendisine hep Şenol Güneş diye hitap edilmesini istemiş. Beni de Casillas’a benzetirlerdi. Iker Casillas o zamanlar formunun zirvesinde, benim de favori topçum. On yaşımdayken oynanan 2008 Avrupa Şampiyonası’nda şampiyon olan İspanya’nın kalecisi. Gol yediğim zaman Rüştü diyorlardı çünkü Rüştü’nün hataları yüzünden yarı finalde Türkiye elenmişti. Şut kurtarınca ise Casillas. Sırf Rüştü olmamak için ekstra çaba harcıyordum. O dönemde bir de futbolcu kartları çok meşhurdu. Casillas’ın kartını hala saklarım. Kaleci olmam ve Casillas’a olan sempatim, Real Madrid takımını desteklememe sebep oldu. Kime favori takımını sorsanız dört büyüklerden birini söyler. Benim ise favori takımım Real Madrid.Yaş atladıkça ben de tıpkı Sunay Akın, Camus veya Aziz Sancar gibi kaleciliği bıraktım. Diğer mevkilerde başarısızdım çünkü futbolu elle oynamaya alışmıştım. Ben kalede durmaya devam ettikçe küçük çocuklar bizim oyunumuza dahil olamamaya başladılar. Oynayabilecekleri tek mevkiyi kapatıyordum. Eldivenleri asmaya ve basketbola yönelmeye karar verdim. Dört sene lisanslı olarak basketbol oynadım ama Sunay Akın’ın da dert yandığı gibi diğer hiçbir spordan kalecilik kadar zevk alamadım. Kalecilik, beraberinde sorumluluk duygusu getirdi. Forvet oynayanlar gol kaçırırsa bu pek de önemli bir şey değildir çünkü bir sonraki pozisyonda gol atabilirler. Kaleciler için durum böyle değildir. Hata yaparsanız, tüm takım geriye düşer. Yenilen golün affı yoktur. Tüm takımı omuzlarınızda taşırsınız adeta. Bu kitap, ünlü pek çok kalecinin hikayesini içeriyor. Okuduğumda anlıyorum ki hepsinin liderlik ve sorumluluk yönleri hayli gelişmiş. Kalecilik, aşağılanacak bir mevki değildir, tam tersi en kritik ve en önemli mevkidir. İyi ki mahalle kültürüyle yetişmişim ve Ahmet abim iyi ki beni o filesiz kaleye geçirmiş.Emre DURLANIKKaynakça;Akın, Sunay. Kalede 1 Başına. İş Bankası Kültür Yayınları, 2018.Berkay Güler Zamanın Külleri Bilinen en gelişmiş akla ve düşünme kapasitesine sahip canlı olan insanın bile pek de kolay kavrayamadığı bir kavramdır zaman. İnsan ömrünün kısıtlılığı söz konusu olduğunda sahip olduğumuz en kıymetli şey belki de. Fakat zamanın öyle bir özelliği var ki beni hep derin derin düşündüren türden. Biz insanların zamanımızın bir kısmını verimli yaşayabilmek için diğer bir kısmını yok edişimiz. Başka bir deyişle, ertesi gün sağlıklı ve verimli bir şekilde yaşayacağımız saatler için gece vakti saatlerimizi uyuyarak saniyelere dönüştürüp harcamamız. Ben bunu bir bakıma kitap okumak için gerekli ışığı kitapları yakarak elde etmeye benzetiyorum. Yaktığım kitaplar uyuduğum saatlerin, okuduklarımsa yaşadığım saatlerin yerini alıyor. Sanki amacım sınırlı sayıda kitapla en fazla kitabı okumakmış gibi. Kitapların bir kısmını yakmak için ayırıyorum bir kısmını okumak. Bazen okumak istediğim kitabı da yakmam gerekiyor ve bu kararsızlıklarımın ardı arkası kesilmiyor. Karanlıktan korktuğumdan zoraki seçimler yapıyorum. Yaptığım seçimlerin hemen arkasından pişmanlıklar geliyor ve yaşama dair en ürkütücü soru ortaya çıkıyor. Geriye kalan kitaplarım, acaba kaç taneler? Yakmak ya da okumak için fark etmez. Belki de son kitaplarım, kim bilir? Yine kitapları yakıp okuduğum zamanlardan birinde, Uyanışlar adlı filme rastladım ve bu film benim zaman üzerine düşünüşlerime yeni bir katman ekledi. Bu yeni katmanda her insanın zamanı kavrayışının farklı olduğu sonucuna vardım. Çünkü, zaman hepimiz için göreceli bir akış halindeydi. Zevk aldığım ve beni mutlu eden eylemleri yaptığımda hızlıca akan bu kavram, kimi durumlarda o kadar yavaşlayabiliyor ki saniyelerden ziyade saliselerin varlığını dahi hissediyordum. Yine de zamanın göreceli akışı bizim onu algılayışımızdaki değişimlerden başka bir şey değildi. Yani değişen zaman kavramının fiziksel niceliği ve niteliklerinden ziyade insan aklının onu algılayışıydı. Film bu noktada bana bu durumun ürkütücü de bir yanı olduğunu hatırlattı. Bilincimiz kapalı olduğu durumlarda, mesela uykumuzda ya da bayıldığımızda geçirdiğimiz vakti aslında biz yaşayamıyorduk. Ben de bu gerçeğin bilincinde olduğumdan küçüklüğümden beri sabah uyanınca uyuduğum saatleri hesaplar uzun süre uyuduğumda da kendimi pişman hissederdim. Hatta bana kalırsa insanların kaç yaşında olduğunu sormak da onların yaşam süresini hesaplamak için iyi bir yol değildi. Mesela 45 yaşında olup da günde 6 saat uyuyan biri 50 yaşında ve günde 8 saat uyuyan birinden daha çok yaşamıştır bence. Çünkü uykuda biz insanlar ne yeni bir şey öğreniriz ne de hayat tecrübemiz artar sadece zamanın hissedilmeyen akışı vardır biz uyurken. Fakat bu filmin bende bıraktığı asıl etki sevginin bazen diğer ilaçlardan daha etkili olabildiğini görmem oldu. Aslında ne kadar uyursak uyuyalım ya da ne kadar yaşarsak yaşayalım çevremizde bizi seven ve bizim sevdiğimiz insanlar olmadıkça ne yaşadığımız fazladan dakikaların ne de zaman üzerine düşünüşlerimizin bir anlamı yoktu. Nihayetinde zaman bizim tüm eylem ve fikirlerimizden bağımsız olarak akmaya devam ediyor, geriye ancak anılarımız ve arkamızda bıraktıklarımız kalıyordu. Bu yüzden belki de zamanı anlamak değil de onu kullanıp mutlu olabilmek bizim için daha değerli olmalı. Galiba benim de zamanın değeriyle ilgili uyanışım bu film sayesinde oldu. Geriye dönüp bakıyorum ve 19 senedir yaşadığımı fark ediyorum. 19 sene ve geriye ne kadar kaldığı belirsiz. Yine ürkütücü bir sonuç. Zamanın belirsiz dünyası eminim ki beni etkilemeye devam edecek ve bir vakitten sonra geriye sadece yaktığımız kitapların külleri kalacak. O küller ki; bazıları amaçsızca ve öylesine yakılan, bazıları bir gaye uğrunda yaktıklarımızdan kalan... Kaynakça: Lawrence Lasker(Yapımcı), Sacks, O.(Senarist) ve Marshall, P. (Yönetmen). (1990). Uyanışlar[Film]. ABD: Columbia Pictures Yavuz Arda Yakut Ya Çocuk? “Ben artık dayanamıyorum Tarık, çocukları da alıp annemlere gidiyorum”, hepimizin hayatımızın herhangi bir anında tanıklık ettiğimiz, alışık olduğumuzu düşündüğüm bu cümle Kramer vs. Kramer filminde bambaşka bir biçimde karşımıza çıkıyor. Artık kocasının ilgisizliğine dayanamayan Bayan Kramer ne annesine gidiyor, ne de gittiği yere çocuğunu götürüyor. Aynı evde yaşamalarına rağmen aslında birbirini hiç tanımayan bir genç adam, Billy ile hikayenin Tarık’ı Ted’i yapayalnız bırakıyor. Bayan Kramer kocasının kendisine olan sevgisinin azaldığını düşündüğü için kurulu düzeninden vazgeçebiliyorsa, bence evliliklerde temeli sevgi oluşturuyor. Hollywood filmleri başta olmak günlük hayatımızda da iki insanın birbirini sevmesi ve ardından evlenip yuva kurmalarına çokça şahit oluyoruz. Yalnız burada şuna değinmeden edemeyeceğim, filmlerde işlenen aşk ve sevgi gerçek hayata uyarlandığında pek de sahici durmuyor(bu yorumuma şiddetle karşı çıkanlara yağmurun altında sırılsıklam vaziyetteyken öpüşmeye, kaçımızın teoride sıcak bakıp da pratikte uygulamaktan kaçındığını soruyor ve köşeme çekiliyorum). İki insan birbirini severek evleniyor ama, bu evliliğin devamında aşk ve sevgi bence gündelik hayatın koşuşturmaları, iş hayatı, karşılıklı saygının tükenmesi gibi nedenlerle sona erebiliyor. Boşanma oranları ülkemizde ve dünya genelinde artmaya devam ediyor. Boşanmanın semptomatik tedavisi için bir ilaç bulmak günümüz koşullarında pek de mümkün olmuyor. Aranızdan bazılarının “tedavi bulunamazsa ne olur kardeşim, boşanırlar”, dediğini duyar gibiyim. Peki ya bu çiftin çocuğu varsa bu kadar rahat “boşanırlar, olur biter”, diyebilir miyiz? “Kangrenli kolu keseriz, hallolur” şeklinde bir yaklaşım sergileyebilir miyiz? Kendi adıma konuşmak gerekirse anne ve babamın boşanma sürecinde önce korku ardından da bir bilinmezliğin içinde bulmuştum kendimi. Benzer duyguları pek çok annesiyle babası boşanmış çocuğun da hissetmiş olduğunu düşünüyorum. Ortaokulda bir arkadaşım yaptığımız sıradan bir telefon konuşmasında anne ve babasının boşanacağını ilk kez bana söylemiş ve “nasıl bir his”, demişti. O anki şaşkınlığım ve üzüntümle hemen bir cevap bulmaya çalışmış ve ona “iki odan oluyor abi, aslında çok güzel yanları da var”, şeklinde çocukça bir cevap vermiştim. Bu cevabım her ne kadar şimdi bakınca çocuksu gelse de, ona tıpkı Ted Kramer gibi, bu sürecin elle tutulur yanlarının da olduğunu göstermeye çalıştığımı düşünüyorum. Yani çocuğun bu sürece alışması, alışabilmesi sevdiklerinin desteğine ve özellikle de anne babasının ona karşı olan tutumuna dayanıyor. Bana kalırsa boşanma sürecinde anne ve baba çocuğa ne kadar destek olursa çocuğu da aslında o kadar iyi tanıyor, onun isteklerine, düşüncelerine daha çok önem vermeye başlıyor. Artık iş veya günlük hayatın koşuşturmalarından ötürü anne veya baba “çok işim var” diyerek çocuğu başından savamıyor( tabiri caizse bir eş diğer eşe çocuğu paslayamıyor), işlerini değil çocuklarını hayatlarının merkezine koymayı tercih ediyorlar. Bu şekilde bence hem kendileri mutlu oluyor hem de çocuğun daha mutlu ve huzurlu büyümesini sağlıyorlar. Filmde çocuğunu neredeyse hiç tanımadığını gördüğümüz Ted’in de bu süreç içerisinde oğlu ile daha çok yakın olma fırsatı bulması bunun güzel bir örneği bence. İyi hoş ama, bu güzel örneğin gerçekleşmesi için illa da bir boşanma mı gerekiyor, sizce anne ve baba(bu tutumu evliyken de sergileyen anne babaları hedeflemediğimi belirteyim) boşanmamışken neden çocuklarıyla bu kadar ilgilenmiyor? Bence çocuk nasıl hayatı öğrenmeye çalışıyorsa, anne ve baba da ilk kez ebeveyn olmayı öğreniyorlar ve bazı şeyleri doğru yapabilmeleri için ilk önce yanlış yapmaları Yavuz Arda Yakut gerekiyor. Her ne kadar film “Kramer Kramer’e Karşı”, şeklinde Türkçeye çevrilmiş olsa da anne ve baba ayrılığın ardından birbirlerine karşı olmamalı, çocukları için beraber hareket etmeli ve ona hala onun anne ve babası olduklarını hissettirmeli bana kalırsa. Yani “Kramer Kramere’e Karşı” olmamalı, Kramer ve Kramer beraber hareket etmeli. Kaynakça: - Benton, Robert. Kramer vs. Kramer. 1979. Columbia Pictures. Film ÇOCUKLAR HAYATIN RENKLERİDİR Her çocuk farklı bir değerdir bu dünyada. Farklı düşünceler, hayaller ve hayatlar barındırır içinde ve büyük bir zenginlik kaynağı olur yaşama. Önemli olan ise çocukların farklılığının değerini görebilmektir aslında. Tıpkı filmdeki Ishaan’ın resim öğretmeninin onu keşfedebildiği gibi. Yaşadıkları toplum ve özellikle aileleri tarafından çocuklardan beklenilen genelde aynıdır, her derste başarılı olmaları, düzenli ve çalışkan olmaları, sınavlarından yüksek notlar almaları… Onlardan istenilen aynıdır da her çocuk aynı mıdır peki? Tabii ki değildir. Bazılarının içinde ailelerinin onlardan beklediklerinden çok daha farklı hayaller ve istekler gizlidir. Çünkü hayal dünyaları rengârenktir, bizim düşünemeyeceğimiz kadar rengârenk. Aynı Ishaan’ın olduğu gibi. Onun ve onun gibi çocukların öyle bir düşünce yapısı vardır ki onlardan matematik problemi çözmeleri istenir belki ama onlar çoktan girmişlerdir o renkli hayal dünyalarına, geriye de ne soru kalır ne dersler. Sadece Ishaan gibi o renkli hayallerini mükemmel resimler çizerek kâğıda dökmek isterler bir matematik ya da fen problemi çözerek değil. Peki, onların bu kadar özel bir hayal dünyaları, yetenekleri ve düşünce yapıları varken onları bu çocuk adam olmaz diye yargılamak, ders çalışmadığı ve başarılı olamadığı için sürekli cezalandırmak ve mutsuz etmek ne kadar doğrudur onları keşfetmek ve hayattan istedikleri şeyleri yaparak zevk almalarını sağlamak varken. Evet, aileleri tarafından bu duruma düşürülen çok çocuk örnek gösterebiliriz hayatımızda. Ailelerin büyük bir çoğunluğu çocuklarının asıl istediklerine ve yeteneklerine saygı gösteremeyebiliyorlar maalesef. Onlar için özel yeteneğe sahip olmak bir değer olamıyor. Onlar çocuklarını bu yöne teşvik etmeyip, bu yolda onlara yardım etmek yerine bunun bir meslek ve bir yaşam biçimi olabileceğini düşünmeyip çocuklarını bu yeteneklerinden mahrum bırakıyorlar onların bu yönünü körelterek. Özel yetenekler herkesin sahip olabileceği şeyler değildir. Mesela çok güzel ve hayran olunası resimler yapabilmeyi herkes ister belki ama çok az kişi başarabilir bunu ve bu insanlar değerlidir. Onları çocukluktan topluma kazandıran yol göstericilerinin değerli olduğu gibi. Ishaan ve resim öğretmeni öyle güzel bir uyum yakalarlar ki filmde biz bir çocuğun zevk aldığı şeyleri yaparken ki mutluluğunu görebiliriz gözlerinde. Mutludur çünkü öğretmeni onu keşfedebilmiş ve bunu herkese göstermiş hem onun hem de her çocuğun özel olduğunu insanların da fark edebilmesini sağlamıştır. Evet, her çocuk özeldir. Hepsinden aynı başarı aynı özellikler beklenilemeyecek kadar, bundan adam olmaz diye kestirip atılamayacak kadar ve bir kalıba sokmak için mutsuz edilemeyecek kadar özel ve güzeldir. Ve her çocuğun özel olduğu gibi onu keşfedebilmek de bir o kadar özel ve güzeldir. Bu güzelliği bir resim öğretmeni yakalayabilmiş ve bir çocuğun hayatındaki belki de karşına çıkacak en güzel fırsat olmuştur filmde. Kendine özel dünyası ve hayalleri anlaşılamadığı için çevresi tarafından mutsuz edilen ve bu mutsuzluğu yüzünden de içine kapanmış ve kendine güveni zedelenmiş bir çocuğun hem hayallerini hem de kendine olan güvenini geri getirerek örnek olunası bir kişilik yaratmıştır gözlerimizde. Bir resim tablosu düşünelim içinde birçok renk barındıran ve bu renklerin uyumuyla mükemmel bir sanat eseri olarak insanlarda hayranlık uyandıran. Hayranlık uyandırır çünkü her rengin bir özelliği, güzelliği ve canlılığı vardır ve onları tabloya uyum sağlayabildikleri şekilde kullandığımızda mükemmel bir resim elde ederiz. İşte renklerin tabloya farklı ve canlı bir hava kattığı gibi çocuklar da kendi özellikleriyle hayata renk katarlar aslında. Her çocuk özel bir renktir çünkü hayatta. Önemli olan bu rengi soldurmamak ve canlılığını kaybetmemesini sağlamaktır. Bir rengin tabloda parlamasına ve güzelliğini göstermesine izin verdiğimiz gibi çocuklarında hayatta kendi renkleriyle mükemmelliği yakalamalarına yol göstermeliyiz. Bir çocuğa hak ettiği değeri ve önemi vermek, onun gerçekten özel olduğunu fark edebilmek ve ona bunu hissettirmek geleceğe umutla bakabilmektir. Çünkü yeteneklerini segileme fırsatı bulan çocuklar mutludurlar ve hayatlarını bu mutluluğu ve onlara bu mutluluğu veren hayal güçlerini kaybetmeden sürekli üreterek geçireceklerdir ve hayat bu mutlu çocuklarla şekillenecek ve güzelleşecektir. Asıl mesele ise onlara kendi hayal dünyalarına ulaşabilme ve bunu aktarabilme fırsatı vermektir ve her çocuğun özel ve değerli olduğunu hep hatırlayabilmektir. BERFİN NUR SARIOĞLU (21501317) Muhammed Semih Kul 21102003 Elektrik ve Elektronik Mühendisliği TURK102-008 BİR METAFOR KÖRLÜK Körlük Jose Saramago tarafından 1995 yılında yazılmış bir romandır. Körlüğü metafor olarak kullanan Saramago, bu romanında bir sürü olaya parmak basmıştır ve okuyucuyu olaylara farklı açıdan bakmasını sağlamıştır. Körlük bilinmeyen bir ülkede, bilinmeyen bir şehirde, yeşil ışığın yanmasını bekleyen bir kişide görülür ve çok hızlı bir şekilde yayılır. Körlüğün yayılmasını engellemek için insanlar hastane adı altında hapishanede karantina altına alınırlar. Ancak bu çözüm yararlı olmamış, tüm insanlar kör olmuşlardır. Körlük romanda bir metafor olarak kullanılıp, gördüğümüz olayları görmemezlikten gelerek ve sesimizi çıkarmayarak hayatımıza devam ettiğimizi göstermektedir. Bir bakıma körlük, günümüz dünyasında insanların yarattığı liberal demokrasiyi tenkit etmek için kullanılmıştır. Körlük yayıldıkça insanların hapishaneye götürülmesi ve burada yaşanan olaylar insanların özgürlüğünü ellerinden almaktır. Çözüm olarak görülen bu olay daha çok kaosa ortamı oluşturacaktır. İnsanlar ne kadar kör insanları görmezden gelsede, onlarda bu hastalığa yakalanacak ve herkes yemek ve su için birbirlerini öldürmeye başlayacaktır. Devlet ne kadar sorunu çözdük diye düşünsede, olaylar ortada devlet diye bir kavram kalmıyacak kadar ilerlemiştir. Etrafımızda bu kadar olaylar yaşanır iken, bizim bu olayların görmezden gelmemiz ve sadece “Bize bir şey olmasın gerisi önemli değil” mantığı ile yaklaşmamız, bizide er ya da geç etkileyecektir. Misal olarak hemen sınır kapımızda yaşanan olaylara bakabiliriz. Bir süre “unsur” olarak adlandırılan terör örgütünün yaptıklarını görmezden geldikten sonra sınır kapımıza kadar dayandılar sonra kendi şehirlerimizde kaos ortamı yaratmaya neden oldular. Romanda hapishanede bulunan insan sayısının çok fazla artmasından dolayı isyanlar başlar ve insanlar dışarı çıkmak ister. Çıktıklarında karşılaştıkları ortam tam olarak bize kaos ortamı ile karşılaşırlar. Herkes kördür. Şu anda orta doğunun bulunduğu durum bundan farksızdır, herkes kördür ve bir amaç(!) doğrultusunda birbirlerini 1 [Type text] öldürmektedir. Ancak kitabımızda bir karakterimiz kör değildir ve bu karakter diğerlerine öncelik etmektedir. Bu olay insanın aklına acaba bizde böyle bir kahraman mı bekliyoruz sorusunu getirmiyor değil. Bu kahramanın bize yıllar önce geldiğini ve gitmemiz gereken doğru yolu yıllar öncesinden çizdiği gerçeğini göz önünde bulundurmazsak, bir kahramana ihtiyacımız var ve ya bizim zaten sahip olduğumuz kahramanın yolundan gitmeye ihtiyacımız var tıpkı romanda insanların, kör olmayan kahramanın gösterdiği yoldan gitmeye ihtiyaçları olduğu gibi. Romanda ki kör olmayan karakter, olayların patlak vermesinden itibaren geçen tüm süre zarfında kör olan insanların yanında kalmıştır ve gerek hapishanede gerekse dışarda yaşanan olaylarda bu insanların tabiri caizse gözü olmuştur. Romanın sonunda yaşanan olay ise bize umut vermektedir. Kör olmayan karakterimiz kör olacağını düşünmeye başladığı sırada körlük bir anda biter ve herkes eskisi gibi görmeye başlar. Kendimize acaba bu körlük dünyada ne zaman geçecek, ne zaman insanlar birbirlerine yardım etmeye başlayacak, ne zaman haklının yanında olacaklar. Dünyadan önce bunu kendi ülkemiz için düşünmemek elde değil. Belki de kör olmayan yeni bir kahraman bekliyoruzdur. Romanın en güzel yanlarından birisi, romanda hiçbir karakterin ismi bulunmamaktadır. Doktor, hırsız ve ya doktorun karısı gibi sıfatlar kullanılmaktadır. Bu bize romanın sadece bir bölgeyi değil, tüm dünyayı kapsadığını, kitabın ne kadar evrensel olduğunu göstermektedir. Jose Saramago, körlüğü çok güzel kullanarak dünyada yaşanan olayları nasıl görüpte görmezden geldiğimizi en etkileyici yolla anlatmıştır ve bu kitap yaklaşık olarak 20 sene önce yazılmıştır fakat hala insanların durumunu gayet güzel açıklamaktadır. 2 KIRMA HALKIİnsanoğlu asırlardır doğayla tehlikeli bir oyun içerisinde. Doğanın dengesini kendi ihtiyaç ve hatta zevkine göre pervasızca bozuyor ve doğadan isteği ölçüde faydalanıyor. Peki insanoğlu geliştirdiği teknolojiyi kullanıp doğayla bu derece oynarken, bilimsel deneyler yapan bir bilim insanını hangi standartlarda yargılayabiliriz? Bir bilim insanından, çalışmalarına sınırlar koymasını bekleyebilir miyiz?Dr.Moreau sınır tanımayan bir bilim adamı, filmi izleyenlerin bir kısmı için bir canavar hatta içine şeytan kaçmış bir deli, diğer kısmı içinde idealist ve deneyleriyle devrim yaratan bir dahi olabilir. Filmde Moreau deneylerini gerçekleştirmek için bir adayı kendi himayesine alıyor ve adadaki hayvanları, deneklerini, kafeslere mahkum edip onları başkalaştırmak için genomları üzerinde çalışmalar yapıyor. Çalışmaları sonucunda hayvan genetiğini insan genetiğine uyarlayarak hayvan-insan kırması bir tür var ediyor ve bu türü kendi kurallarıyla adada yaşamaya adapte ediyor. Benim kırma olarak adlandırdığım yarı hayvan yarı insan görünüşünde olan bu türde hayvan içgüdüsü baskın diyebiliriz.Kırma halkından seçtikleri birini “yasa söyleyen” ilan ediyor ve halktan istediklerini bir yasa olarak sürekli beyan ettiriyor.“İnsanlar 4 ayak üzerinde yürümez.Biz insan değil miyiz?”“İnsanlar balık ve et yemez.Biz insan değil miyiz?” gibi sözleri tekrarlattırıyor ve bu yasalara uymayanları ibret-i alem olacak şekilde cezalandırıyor, ayaklandıklarında ise bedenlerine yüksek dozda acı veriyor. Aslında Dr. Moreau’nun yaptığı uygulama adada bir devletdüzeni kurmaya yönelik. Kuralları ve cezalarıyla bir yönetim sistemi örneği olduğunu düşünüyorum. Peki bu yönetim halkını erdemli davranışlara mı teşvik ediyor yoksa asıl amacı kural ve cezalarla ahlaksızlıkları önlemek mi? Bu noktada adadaki halkın isyanını ele alabiliriz. Birgün kırma halkından biri Moreau’ya karşı geliyor ve üzerine yürüyor. Moreau kırmayla konuşmaya çalışırken Moreau’nun sağ kolu(gelişmiş bir kırma) isyankar kırmayı silahla öldürüyor. Bunun ardından adada Moreau ve yasalara karşı ayaklanma çıkıyor. Kırmalar, kendilerinin zorunlu olarak uyduğu yasaların mesela kimseyi öldürmeme yasasının Moreau tarafından uygulanmadığını görüyorlar. Tıpkı insanlarda olduğu gibi onlarda haklarının yendiğini, adaletsiz bir düzen olduğunu farkettiklerinde isyana kalkışıyorlar. Baba olarak adlandırdıkları; kendilerinin var edeni, tanrısı olan Moreau’yu öldürüyorlar.Moreau’nun düzeni gibi günümüz devlet düzenleri bünyesinde birçok kural ve ceza barındırıyor, peki bunlar insanları daha erdemli mi yapıyor? Yoksa yalnızca düzenin bozulmaması mı sağlanıyor? Bu sistemlerle insanlara daha erdemli davranışlar kazandırılabiliyor olsaydı, Moreau’nun uygulaması da başarılı olabilirdi. Fakat aksine hayvanlarda bastırılmış içgüdülerin aktifleştirdiğini düşünüyorum. Bu bağlamda Moreau’nun yasaları oluşturma amacı kırmaları kontrol altında tutmak olmalı. Moreau aslında canlıları olduklarından bir üst kademeye taşıyarak evreni kusursuzlaştırmayı hedef alıyor. Hayvanlar insanlaşırsa, insanlar da Tanrılaşabilir ve dünya olduğundan çok daha muntazam olur idealiyle gerçekleştiriyor deneylerini. Böyle bir ütopyanın gerçekleştiğini varsayalım, herkesin Tanrı olduğu bir yerde, o Tanrılardan daha üstün olan başka ve tek bir Tanrı’ya ihtiyaç olmaz mı? Ya da şöyle ifade edeyim, bir koyun sürüsü tek bir çobanı takip ediyorsa, herkes çoban olduğunda ne olacak? Aslında bütün canlılar yönetilme ve itaat etme eğilimine sahip.Başa dönersek, bir bilim insanından deneylerine sınırlar koymasını bekleyebilir miydik? Bence hayır. Bilim sınırların ötesine keşiftir, bugün bilinenler ve uygulananlar bugünün sınırları, o sınırların ötesi ise yarınlar için bilimdir. İnsanoğlu geliştirdiği teknolojiyle doğanın dengesiyle oynadığında sonucunu, ona zarar verip vermediğini bilir ve bir gün doğanın, insana verdiklerini geri almak isteyeceğini de bilir. Fakat bilimin temeli deneydir ve eğer denemediysen bir şeyi, sonucunu asla bilemezsin.Yağmur KÜPELİKILIÇBAŞARI YARIŞINDA! Teknolojik ilerlemeler sonucunda, İnsanoğlu birçok şeyi gerçekleştirip, Bilgi Çağına girdi. Yaşam hızlandı, bilgi ve başarı yarışı başladı. Ama ne yazık ki bu bilgi ve başarı yarışı içinde insan, duygu-larından uzaklaşarak insani değerlerini yaşayamaz oldu. Yanlışı nerede, ne zaman, nasıl yaptı/yapıyor da insanımız; her geçen gün daha iyiye, daha güzele daha doğruya ulaşmak varken, neden daha kötüye, daha çirkine, daha yanlışa gidiyoruz? Neden birbirimize yaşanmaz kılıyoruz hayatı? Bombalar, patlamalar, taciz, tecavüz vb. olaylar günden güne artarak devam ediyor. Sokaklara çıkmaya korkar hale geldik. Bolca egzoz gazı soluduğumuz, son teknolojiyle yapılmış arabalarla dolu olan şehirlerde, zaten çıkacak bir bahçe, yeşil bir alan da bulamıyoruz. Yaşam boyu içinde hapsolacağımız, teknolojiyle donatılmış, çirkin yapılarla beton yığınlarına dönüştürüyoruz şehirlerimizi. Üstelik bu binaları, bu arabaları elde etmek için binlerce, milyonlarca lira para ödüyoruz. Bu parayı kazanabilmek için de iyi bir meslek edinerek, ömür boyu çalışmak, daha çok çalışmak zorunda kalıyoruz. Böylece, küçüklüğümüzden itibaren, “daha çok bilgi, daha çok başarı” yarışı içinde, doludizgin bir koşturmacayla, çark dönmeye başlıyor. Başarı ve para hırsıyla; duygular köreliyor, insani değerler kayboluyor. Stres ve kaygılar artıyor, çocukluğumuz, gençliğimiz yitip gidiyor… Bütün bu düşünceler içinde, Ayçe Ayyıldız’ın, otobiyografik tarzda yazdığı, 1970’li yıllardaki çocukluğunu, yaşadıklarını, ailesini, anılarını anlattığı, Biz O Zamanlar Baaçede Oynardık kitabını okuduğumda; yazılanların gerçekten yaşanmış olması, beni o zamana ve o zamanda yaşayan çocukların hayatına özendirdi. Açık havada, yemyeşil bahçelerde, neşe içinde oynan oyunlar… Yardımsever ve paylaşımcı komşuluk ilişkileri, empati, hoşgörü, insani ve etik değerlere verilen önem… En önemlisi de güven ortamı içinde geçmiş bir çocukluk… Benim yaşımdakilerin, ilk çocukluk yıllarından bu güne dek neler biriktirdiğine, hangi güzel anılarla çocuk-luğunu, gençliğinin ilkbaharını yaşadığına geriye dönüp şöyle bir baktığımda: Çocukları adına gelecek kaygısı ve çeşitli korkuları olan stresli bir aile ortamında, dört duvar arasına sıkışmış; okul dershane, sınav, puan dörtlüsünün koşturmacasıyla geçirilmiş bir çocukluk ve gençlik görüyorum. Çocukluğumuzda ilk öğrendiğimiz kelimelerden biri “kazanmak” sözcüğü oldu. Bu sözcüğü kavram olarak anladığımız, daha o küçücük yaşımızda, stresle tanıştık. Kazanmak, kazanmak... Ne kadar yıpratıcı olursa olsun, ne pahasına olursa olsun kazanmak... Karşılığında çocukluğumuzu, ilk gençlik yıllarımızı verdiğimiz, “kazanmak”. Peki, ne kazanmak, neyi kazanmak… Büyüklerimiz tarafından beynimize kazınan; Gelecekte iyi bir meslek sahibi olup, rahat bir yaşam sürdürebilmek adına, çalışmak, çok çalışmak, daha çok çalışmak zorunda kaldığımız sınavları kazanmak! Düşünüyorum da, o kitaptaki çocuklar gibi ne bir ağaca tırmandım, ne de bir ağaçtan kendi ellerimle koparttığım tatlı bir meyveyi ağzıma attım… Ne bir sobayla ısınmanın keyfine varabildim, ne de üzerinde patlatılmış kestane yedim. (Fatura tutarı fazla gelecek diye, belki ısınmaktan bile korktum…) Ne bir kurbanlığın gözüne uzun uzun baktım, ne de o zamanlarda anlatıldığı şekilde bir bayram yaşadım. Bizim için bayram sadece tatil demekti. Kurbanlık ise, belli yerlerde kesilmiş, dağıtılanı dağıtılmış geriye kalanı eve getirilen bir parça et, olarak düşündüğüm bir olgu olmuştur. Doya doya “Baaçede” oynadığım da söylenemez. İzin verilmezdi, çünkü ortam kötüydü, ne olur ne olmazdı! Haberlerde bir sürü çocuk kaçırma olayları duyuluyordu… Şimdiki çocukları gözlemlediğimde gördüğüm; yine tüm anne babalarda, çocukları için çeşitli korkular ve onlar adına gelecek kaygısı. Yine tüm çocukların sırtında bir kambur gibi okul, sınav, dershane, puan dörtlüsü… Başarı için yine gerilimli koşturmaca… Kendilerinin kurgulayıp yönettiği oyunlar yerine, dört duvar arasında, teknolojik aygıtlarda oyun oynayan; değil bir ağaca, ‘baaçeye’ bile çıkamayan mutsuz, umutsuz, obez çocuklar… Bunları düşünürken, şu anda ne durumdayım diye kendime şöyle bir baktığımda; benliğimi saran başarılı olma heves ve kaygısıyla, okul kampüsünde, derslikler arasında savrulup giden bir gençlik görüyorum… Bu koşturmacanın içinde bazen yemek yemeyi unutuyor, bazen sabahlamak zorunda kalıyorum. Güvenlik kaygısıyla (patlamalar vs.), zorunlu olsam bile şehir merkezine gitmekten çekiniyorum. Yaşıyorum yaşamasına ama başarılı olma zorunluluğu içinde, ancak bir robot gibi… Benim almadığım, alamadığım kararlarla; içine düştüğüm bu çarkın dişlilerinde çiğnenip, ezilmekten korkarak, bir kısır döngü yaşıyorum. Bu kısır döngüden kurtulmak için de yine, çalışmam, çok çalışmam, daha çok çalışmam gerekiyor. Doğal bir yaşamdan yapay ve sanal bir yaşama geçmeye başlayan günümüz insanı; makineleşmeye doğru yol alıyor. “Başarı yarışı” içinde, hayalini kurduğu şeylere ulaşmak ve geleceğini kazanmak isterken, duygularını, insani değerlerini ve güvenini kaybediyor… Hep bir adım öteye ulaşmak isteyen doyumsuzlukla, doludizgin bir koştur-macanın içinde, şimdisini, şu anını, yaşayamıyor. İnsani ve etik değerleri göz ardı ederek, kendi yazıp yönettiği kötü bir senaryoda başrol oynuyor ve bedelini de yine, ne yazık ki kendisi ödüyor… Oysa hayat bazen durmayı gerektiriyor. Kurulan hayallerin temelinde mutlu, huzurlu, güvenli ve neşeyle geçi-rilecek bir ömür olduğunu unutmadan; duyguların farkına vararak, insani değerlere önem vererek, etrafa bakmayı, anı yaşamayı, bulunduğu andan zevk almayı gerektiriyor. Koşarken kırların içinden geçtiğini, etrafındaki çiçekleri, böcekleri, hayvanları tanımayı, ağaca çıkabilmeyi… Salt yolun sonundaki kurdeleye ulaşmayı değil. O kurdelenin sonsuzluğa kadar uzandığını, sonunun bir türlü gelmeyeceğini sezinleyip, hayatın hiçbir dönemini ıskalamamak gerekiyor… Gençliğimizin, çocukluğumuzun, güvenimizin ve insani değerlerimizin yitip gitmesini hangi meslek ya da hangi para miktarıyla ölçebiliriz ki? Kaynakça : Ayyıldız, Ayçe. Biz o zamanlar “Baaçede” Oynardık. İstanbul: Doğan Kitap Yayınevi, 2016. Baskı. Kaynak Resimler: 1- http://cocukpsikolojimerkezi.com/90larda-dibine-kadar-cocuk-oldugunuzu-hissettiren-30-sokak-oyunu/ 2- http://cocukpsikolojimerkezi.com/icerik/teknolojinin-cocuklara-zarari/ Bir Canın Değeri Önyargı maalesef hepimizin hayatında büyük bir yer kaplıyor. Verdiğimiz önemsiz küçük kararlardan daha hayatının baharında olan bir çocuğun yaşamını sonlandırabilecek kararlara kadar uzanıyor insanlığın bu eski ve gaddar dostunun kolları. Filmdeki jüri üyelerinin birçoğunun tartışma başlar başlamaz çocuğun kentin fakir semtlerinden birinde doğup büyümüş olması nedeniyle suçlu olduğunu düşünmeleri buna bir örnek olarak gösterilebilir. Nedir peki önyargı? Nedir onu bu kadar kötü kılan? Çok fazla düşünmemizdir belki sorun, biriyle sohbet ederken mesela o anı yaşamayı değil de en küçük ve gereksiz detayları düşünerek negatif yönlere bakmayı yeğleriz genelde içten içe. Öyle öğretilmişizdir çünkü, çocukluğumuzdan beri söylerler bize yabancılarla konuşmamamız gerektiğini, tanımadığımız herkesin kötü insanlar olduğunu. Bu, çocukluğumuzda yanımızda bir büyüğümüz yokken bizi kötü insanlardan korusa da eksi yanları da yok değil, kimisinde bir alışkanlık haline gelip ileride gündelik hayatında da utangaç olmasını sağlayabiliyor. ‘’Nasıl ?’’ deyişinizi duyar gibiyim, açıklayayım kendimi. Çocukken genelde etrafımızdakileri detaylıca süzüp onlar hakkında uzunca düşündükten sonra konuşmaya girmeyiz, onları yargılamadan, birçok şeyi umursamadan korkusuzca etkileşime geçeriz onlarla. Düşünsenize hoşlandığınız kızla veya erkekle hiç çekinmeden rahatça