gidip, yeni limanlar keşfetmeyi istemiştin; sırf bağlı olduğun yerden kurtulmak için… O zamanlar hayata daha iyi bakıyordun; umutluydun, ömrünün sana sunduğu güzellikleri görebiliyordun, güzel havalarda ekmekle tuz götürmeyi unutmuştun bir kere evine, hatta cesur davranıp evkaftaki memuriyetinden bile istifa etmiştin… Arkadaşların Oktay Rıfat’la Melih Cevdet gıpta etmişlerdi sana…. Ne de olsa saat dokuzda, saat on ikide, saat beşte siz sizeydiniz hep caddelerde... Bir demli çay bile yüzünü güldürmeye yetiyordu. Baktığın her şey anlamlıydı; hava da güzeldi, oğlan çocuk da… Âşıktın tabii o zamanlar… Hepimiz gibi sevdiğini düşünmeden edemiyordun. Uykusuz kalıyordun, senin de düşüncelerin olmuştu, çok sevdiğin salatayı bile aramıyordun… Sormuştun bana “ben böyle mi olacaktım” diye… İçin pırpır ederdi, güneş vurmuş bir şekilde içine, kuşlara yapraklara dönüşürdün... Sonra evlendin, olmadı, götüremedin evliliği, ayrıldın. Eski karını rüyanda gördüğünü söylediğinde onu aslında hâlâ sevdiğini anlamanı ben sağlamıştım yine bir dertleşme zamanımızda… Aşklar, sevdalar gelir geçer dedin ama kadınsız da hiç yapamadın…. Dedikodun bile çıkmıştı; Süheyla’ya vurulmuşsun, Eleni’yi öpmüşsün, Melahat’ı da almış Alemdar’a götürmüşsün diye ! Ne oldu sonra kaybettin bu tılsımı; bütün güzel kadınları kandırdın… Onlara şiir yazdığını sandılar oysa sen sadece iş olsun diye yaptığını söylemiştin bana... Ondan sonra da bir daha o gerçek aşkı yaşamadın, yavaş yavaş yitirdin hevesini, yaşam enerjini, gençliğini… İttin kendini bir yalnızlığa, yoksulluğa, küstün hayata ! Bir melankolik hava içinde yazdın durdun şiirlerini… Geçmişi düşündün hüzünlendin, gençliğini düşündün hüzünlendin, yitirdin umutlarını… Rüyalarında gördüğün allı pullu gemilere ağladın, dünyaya bir midye kabuğunun aralığından ilk bakan sen olarak beni hep çok özledin, aslında arkama saklandın, sığındın… Kendini zavallı gibi düşünmek istedin, kabul etmek istemedin Ankara’nın da güzellikleri olabileceğini… Sonra bir gün Gemlik’e doğru beni gördüğünde mutlu oldun ama bu mutluluk eski mutluluğun değildi artık, beni bir kaçış, bir kurtuluş yeri olarak görmeye başlamıştın. Kendini bu yalnızlığın içinde daha da ölüme yakın hissettin; ölünce kirlerinden temizleneceğine, hatta iyi adam olacağına bile inandırdın. Ölümden sonra neşelenmek için bir şarkı bile yazdın ve bana okudun yine dertleştiğimiz bir akşam… Senin için gerçekten endişeleniyordum; gün doğmadan bana atlayacağını, geride bekleyeninin olduğuna aldırmadığını, her yerde hürriyet olduğunu söylemiştin. Ben ise şaşkın şaşkın seni dinlemiş, artık ne o eski şakacı deniz olabilmiştim ne de seni benden koparabilmiştim. Çok erken kaybettik seni. Daha 37 yaşındaydın. Cahit Sıtkı’nın tabiri ile yolun henüz yarısındaydın. Şimdi ebedi bir hürriyette benimlesin; o çok sevdiğin balıklarla, martılarla, deniz kokusuyla... Kendini tarif ettiğin gibi evvela adamdın be Orhan Veli! Ama ne lüzum var hepsini şimdi sıralama, sen hayatta olmadıktan sonra... Seni değil, sen şiirlerini yaşadın. Şimdi sadece İstanbul’u dinliyorum gözlerim kapalı, dinmiş lodosların uğultusu içinde…. 525 Kelime Su BULU Özgürlükler Üzerinde Yeşeren Düşünce Düşünmek… Nasıl düşünürüz? Düşünmemizi ne tetikler? Yüzlerce tanım uçuşurken aklımdan, hiç birinin tamamıyla uygun olduğu düşünmediğim sözcük grupları. Ama bir şey var ki, Tutsak Güneş’i okurken fark ettiğim, ne kadar düşünebildiğimiz, özgürlüklerimizin ne kadar olduğu ile doğru orantılı. İnsanların özgürlükleri arttıkça, daha çok düşünmeye, sorgulamaya başlaması; azaldıkça da daha pasif, kabullenici, sorgulamayan bir yapıya bürünmesi daha önce dikkatimi çekmeyen bir noktaydı. Kitaptan çıkarılacak çok düşünce vardı fakat benim aklımı en çok kurcalayan, bana göre, üstü kapalı verilmiş olan bu düşünceydi. Kitapta anlatılan hikâyenin mekânı olan Ramanis Cumhuriyeti’nde, özgürlükler yok denecek kadar kısıtlıydı. İnsanlar sınıflı bir yapıya ayrılmış, merkez diye adlandırılan yönetimin istemediği bilgilere ulaşmak, belirlediği kitaplar dışında kitap okumak yasak ve hatta öyle bir boyuta gelmiş ki durum, insanların yakın geçmişini hatırlaması bile yasak olmuş Ramanis Cumhuriyeti’nde. Yemeklerine koyulan ilaçlar, yakın geçmişlerini unutmalarına neden oluyor; insanlar ölen anne babalarını bile hatırlayamıyor. Fakat bana göre ilginç olan kısım, böyle bir toplum yapısında, kimsenin durumda bir yanlışlık olduğunu düşünmemesi, sorgulamaması. Böyle bir durumda, nasıl olabilir ki bu? Herkes, nasıl normal olduğunu düşünebilir yaşadığı hayatın? Ama görünen o ki, olabiliyormuş. İnsanların özgürlükleri azaldıkça, düşünme yetileri de azalıyor. Bir bakıma koyun gibi oluyorlar, durum çok vahim olsa bile sorgulamadan yaşamlarına devam edebiliyorlarmış. Sahip olduğumuz özgürlükler ne kadar önemli aslında. Bugün bir şeyleri farkına varıp, sorgulayabiliyorsak, sahip olduğumuz özgürlüklerin bize açtığı bir kapı olarak düşünüyorum. Belki bizden daha özgür toplumlarda daha çok sayıda farklı, özgün fikir var ve bu sayede daha çok düşünebilen, sorgulayabilen bir toplum yapısına sahipler. Çünkü biz kısıtlandıkça farklılıklarımız da kısıtlanıyor, onlar kısıtlandıkça tek tip oluyoruz, bu da düşünce çeşitliliğimizi, karşılaştırma imkânımızı bizden alıyor, var olanı olduğu gibi kabul etmemize neden oluyor. Garip ama bir o kadar da üzücü, içinden çıkılmaz bir kuyu gibi. İndikçe karanlığa gömülüyorsunuz ve çıkmak için seçeneğiniz, şansınız azalıyor gibi. "Düşünce saksıda büyüyen bitki gibidir, kökleri hiçbir zaman saksının elverdiğinden fazla gelişmez." (Bolivar) Bu sözde geçen saksının içindeki toprak, özgürlüklerimiz; saksı ise özgürlüklerimizin bittiği yer. Saksıdaki toprak, köklerin uzamasını, güçlenmesi ve daha sağlam bir bitki olması için ona ortam sağlar; saksı ise toprağın miktarını belirler, yani bitkinin sağlıklı bir şekilde büyüyebileceği alanı belirler. Bitki, düşünceyse; toprak, özgürlüklerdir bence; toprak, özgürlüklerse; saksı özgürlüklerin sınırlarıdır. Herkesin kendine göre bir yaklaşımı vardır tabii, ama ilk okuduğumda bende bu düşünceyi uyandırdı bu söz. Umarım kocaman bir saksımız olur hep ya da doğada büyürüz, sınırlarımız olmaz hiç. Anlıyorum ki, özgürlüklerimiz varken biz hala onlara sahipken, bir şeyleri sorgulamak, değerlendirmek, yerine koymak gerekiyor. Çünkü kaybettikten sonra, bunu yapmak pek kolay olmuyormuş. Bir şeylerin doğru yanlış yargısına varabiliyorken, düşünebiliyorken bize bunun için zemin sağlayan özgürlüklerimize sahip çıkmalıyız. Çünkü Ramanis Cumhuriyet’inde olduğu gibi, özgürlükleri kısıtlanmış, benzer şeyleri düşünen insanlar arasında bir şeylerin farkına varmak zor, doğruyu yanlışı ayırt etmekte öyle, çünkü seçeneğimiz yoksa olanı normal kabul ediyoruz. Bence özgürlükler bir başkasına zarar vermediği sürece ne kadar çoksa o kadar iyi; ne kadar çok özgürlük, o kadar çok düşünce ve fikir, hayatımızı yönlendirmek için daha çok seçenek. Güzel olan seçenek ya Su BULU zaten, ne kadar çoksa o kadar iyidir. Özgürlükle düşünce de doğru orantılı olduğunu göre. Çok özgürlük, çok düşünce, çok seçenek… Ne mutlu bize… Fatih Serdar Sağlam 21300972 TUR102-5 Gönenç Tuzcu ADALET: BEYAZ AYININ KARA AYNADAKİ YANSIMASI Gerçek mi bu okuduğun cümle veya birazdan okuyacakların ne kadar olası, ne kadar planlanmış? Gözüne gelen beyaz ışıklardan, gelmeyen siyah mürekkeplerden mi ibaret önündeki yazı? Gerçeklik sadece bir ışın demetine mi bağlı, yoksa birazdan anlatılacaklar yansıması mı bu yazının yazarının, planlanmış ve peşine onlarca tepkisiz okuyucu kitlesini takmış bir şekilde? Sana bir uyarım olacak yazıya devam etmeden önce: birazdan aynı Black Mirror (Kara Ayna) dizisinin her bağımsız bölümünde olduğu gibi, söylemekten çekindiğin ve saklamaya çalıştığın gerçekler, birer birer yüzüne vurulacak, asıl darbe bu sırların birer gerçek değil de insan süzgecinden geçmiş bir yansımadan ibaret olduğu fark ettiğinde inecek, aynı insanların uyguladığını düşündüğü adalet kavramı gibi. Charlie Brooker, yapımcılığını üstlendiği dizide “Teknoloji bir ilaçsa –ki bir ilaca benziyor- yan etkileri tam olarak nelerdir?” sorunsalından yola çıkarak gerçekleri farklı yönlere yönlendirerek herkesi gerçeklere ulaştırmasından dolayı bir ilaç olan aynanın, yani teknolojinin, bu gerçekleri insanüstü hatasızlıktan kırılmalarla dolu bir yansımaya dönüştüren yan etkilerini, yani karalığını, muhteşem bir kurgu ile kısacık bir süre içine tüm yoğunluğuyla serpiştiriyor. White Bear Justice Park (Beyaz Ayı Adalet Parkı) bölümünde de bu yan etkilerin oluşturduğu güncel sorunlar, medeniyetin başlangıcından beri doğruya yönelmesinden dolayı olan “beyaz” kavramı ve gücü bir elde toplamasından dolayı yapılan “ayı” benzetmesi gibi iki zıt kavram üzerinden tartışılan adalet kavramı ile birleşerek de önemini yüzyıllar boyu koruyabilecek farklı boyutta bir eser çıkarıyor ortaya. Suç dediğimiz kelime toplumdan topluma, insandan insana o kadar çok farklı anlama bürünebiliyor ki, bu terime katılan hiçbir ton siyah aynada sırıtmıyor ve kendini belli etmiyor. Senaristimiz bu noktada suç kısmına vicdana sahip hiçbir insanın reddedemeyeceği bir varlığı, masum çocukları öldürmeyi koyarak suçtan daha çok ceza kısmındaki akıl tutulmamızı çarpıtıyor yüzlerimize. Oluşturmaya çalıştığımız adalet uğruna bu suçlara karşı verdiğimiz cezalar ise bazen o kadar acı ve ağır oluyor ki, dizi bizlere “işte, görün acımasızlığınızı!” diyerek teknoloji ile dilsizleşen ve kalpsizleşen bizleri derin ve “Of!” çektiren bir sorgulama sürecine itiyor. İşin yargı kısmında bulunan insanlar, zaman geçtikçe yaptıkları eylemin suyunu çıkartma yolunda ilerliyor ve kişilere göre soyutlaşan ve tek elde toplanan adalet kavramı gittikçe tehlikeleşen bir hâle bürünüyor. Son dakikalarına kadar kafamızda tonlarca soru işareti bırakan dizi, kahramanımız Victoria’nın içinde bulunduğu insan yapımı düzeni bize olaya dışarıdan bakarak hissettirmesiyle bizi ta uzaklara götürüyor ve teknolojiyle büyüyen ve onun etkisi altında dilsiz birer tüketici ve izleyici olan bizleri, kayıtsızlığımızı, hiçliğimizi ve acımasızlığımızı ve bu anlamsızlıkların soru işaretlerinin odağına yerleştiriyor. Açıkçası yapıtın beni en çok etkileyen kısım çok net bir şekilde son kısmı oldu. Çünkü olayı seyretmek için gelen asalak insanlar arasında gördüm bir an kendimi, ki bu zaten diziyi izleyen ve teknoloji sarkacında bir nebze de olsun hipnotize olmamış herkeste gerçekleşecektir, sonsuz döngüye giren bu zalim şovu izlemek için gelen ve bu eylemi keyifle ve olaya hiç müdahale etmeden sürdüren, üstüne üstlük tüm bu süreci sözde akıllı telefonlarıyla kayıt altına alarak kıs kıs gülen acınılası mahlukâtlardan biri olarak hem de. Her bir bölümü yüz kızartan dizi, bu bölümünde de teknolojinin akılsızlaştırdığı bizleri adalet kavramı üzerinden öylesine bir eleştiri bombardımanına tutuyor ki izlemek bile yürek istiyor. Biz de yazımızı senaristimizin dizi hakkındaki görüşüyle bitirelim: “Black Mirror (Kara Ayna) dizisi, (teknolojiden kaynaklı) keyif ile huzursuzluk arasındaki bu alanda kurgulanıyor. Başlıktaki kara aynayı dizideki her duvarda, her masada, herkesin avucunda göreceksiniz: televizyon, monitör, akıllı telefonların soğuk, parlak ekranı…" ÖYKÜ DEMİR Konuşulmamış Konular Konuşulması gereken ancak türlü bahaneler ile ertelenen konular, hayatta ne tür etkiler bırakır ve bırakabileceği etkiler en fazla ne kadar yıkıcı olabilir? Bana kalsa bu sorunun cevabı asla büyük bir etkisi olamayacağı, büyük bir etkiye sahip olmak için fazla değersiz bir konu olduğu olurdu. İzleme kararını arkadaşımın ısrarı ile aldıktan sonra yaptığım kısa bir araştırmadan sonra birçok kişiden gerçekten izlenmeye değer bir film olduğunu okuduğumda fazlasıyla ilgimi çekmişti. Zaten kendimi bildim bileli psikoloji filmlerine karşı büyük bir hayranlığım vardı. Bu filmin güzel oyunculuğu ve eşsiz konusu ile hayranlığım beslendi ve bana belki de en kötü sonuçlardan birini gösterdi. Kendi içinde kasırgalar kopan minik bir çocuk iken büyüyüp kasırgalarını dışarı çıkardı Kevin. Minik avuçları arasında kafasıyla kara kara düşünürken küçüklüğünde, büyüdüğünde çevresindekileri aynen o şekilde düşündürdü. Sorun neydi peki? Niye Kevin böyle kan dondurucu bir çocuk olmuştu? Cevabı üzerine kalın kumaşlı perdeler örttüğü gözlerinde saklıydı. Kevin, küçüklüğünde etkilendiği olaylardan ve görmeyi hep istediği ilgiden dolayı üstün zekâsını yanlış işlerde kullanan bir çocuk olmuştu. Küçük Kevin’da ailesi tarafından fark edilmeyen sıkıntılar Kevin büyüdüğünde, yani iş işten geçtiğinde fark edildi. Kurtarılamadı, ellerinden tutulmadı, yapayalnız bırakıldı. Yıllarca ağladı belki de. Bunca isyana ve acıya rağmen kimse onu duymayınca da, kendi kendini boğdu sessiz çığlıklarıyla. Oysa tek istediği biraz daha sevgi ve ilgi görmekti. Daha önce dâhiler hakkında oturup çok düşündüm. Üzerinde herhangi bir çalışma yapılıp kesin bir karara varılmış mı bilmiyorum ancak, bence dâhilik seviyesindeki insanların seçebileceği iki yol var. İlk yol Goethe, Vinci ve Galileo gibi isimlerin izlediği yoldu. Üstün zekâlarını sanat veya bilim gibi konularda kullanan bu insanlar, peşlerinde yüzyıllar geçmesine rağmen hala değer gören eserler bıraktılar. İkinci yol ise birinci yoldaki insanların zıtları, Kevin gibi nicelerinin seçtiği veya seçtirildiği yoldu. Karındeşen Jack, Elizabeth Bathory ve Ted Bundy gibi kötü ünüyle bilinen insanların genelde seçtirildiği yol olan ikinci yol, küçüklük travmaları ve psikolojik sıkıntılar nedeniyle onların üstün zekalarını cinayete yönlendirmesi ile oluşmuştur. Bu isimleri dahi kavramı içerisine her biri birer seri katil diye koyuyorum. Seri katilliğin kesinlikle üst düzey zekanın olumsuz yöne itilmesi sonucu olduğunı düşünüyorum. Yani anlayacağınız, Kevin gibi diğer katillerin de elinden tutulsaydı böyle yıkıcı sonuçlar yerine yapıcı sonuçlar elde edilebilirdi bana göre. Bir aile oluşturmak şu dünyanın en zor işlerinden biri bana göre. Bireylerin birbirleriyle uyumsuzlukları bazı konularda gerekli olsa da, bu uyumsuzluklar iç çatışmalara sebep olduğunda evlilik, evlilikten çıkıp hasta bir birliktelik haline geliyor. Bu evliliği yoluna koymak için çocuk yapma düşüncesi ise yüksek bir oranla aileyi uçuruma sürüklüyor. Çocuk doğduğu andan itibaren anne-baba arasındaki çatışmalar daha güçlü oluyor, minik çocuğun kalbi bu çatışma arasında parçalara ayrılıyor. Parçalara ayrılan minik kalp yerini ilk önce gözyaşlarına, sonra sorgulamaya, en son da duygusuzluğa bırakıyor. En başından düzgün bir temel atmak için çiftin birbirini iyi bilmesi gerektiğine inanıyorum. Yoksa sonuçlar filmde de gösterildiği üzere gerçekten de kötü olabiliyor. Yani aile içerisindeki huzursuzluk seviyesini en aşağıya indirmek çift için ve çocukları için en iyisi olur. Ancak eğer bu huzursuzluk seviyesi artarsa, anlaşmazlıklar şiddetlenir ise ve arada çocuğun kaynayacağı bir duruma getirilirse, tebrikler, artık sizin de bir Kevin’ınız olabilir. AŞK DEDİĞİN “LAF” MIDIR? Sanal ve bir gece sürüp adına “aşk” denen ilişkilerin sıkça yaşandığı günümüzde Can Dündar, gözlerimizi yaşartan ve ağzımızda unutulmaz bir tat bırakan bir kitap hediye etmiş okurlara. Okumayı bitirdiğinizde kitabı göğsünüze alıp bastırmak ve yaşanan o bütün güzel, aynı zamanda buruk aşkları yüreğinizin derinlerinde hissetmek isteyişinize şaşırmam; çünkü aynısını ben de yaptım. Yüzyılın aşklarından biri “Latife -Mustafa Kemal”, Milli mücadele yılları…Savaş yeni bitmiş ama asıl savaş şimdi başlayacaktır. Biri zafer kazanmış bir komutan, diğeri üç dil bilen, piyano çalıp ata binebilen bir genç kız. O dönemde yaşanan diplomasi trafiğinde Paşa’nın mektuplarını yazan, tercümanlık yapan, konukları ağırlayan boynunda “Paşa”sının resmini taşıyan, Avrupa görmüş bir Latife Hanım, daha ilk görüşte Mustafa Kemal’in dikkatini çekecektir. Mustafa Kemal ise yaşamını at sırtında geçirmiş, aile düzeni olmamış, aklında yapmayı düşündüğü bir dolu yenilikler olan bir devrimcidir. Her iki tarafın ailelerinin de destek vermediği bir evlilik biraz da Mustafa Kemal’in bir rol model olması gerektiği için de gerçekleşecektir. Latife Hanım, sevdiği adamla etrafındaki tüm aileler gibi bir evlilik hayal etmiştir. Ama farkında olmadığı eşinin bir dünya lideri ve yaşamını milletine adamış bir insan olmasıdır. Mustafa Kemal’in bir tablonun arkasına yazarak yaptığı sürpriz evlilik teklifi ile başlayan süreç tek taraflı olarak bitse de Latife Hanım’ın kalbinde hep yaşayacaktır. Evlilik zordur belki ama bir dünya liderinden boşanmış bir kadın olarak yaşamını devam ettirmek daha da zor olmuştur. Geriye kalan ömrünü görülmeyen ama hissedilen bir baskı ile sürdüren bu acılı kadın, sessizliğe bürünerek kaderine boyun eğmiş; geriye halen açılmamış anılarını bırakarak kalbinde yaşanmamış, yarım kalmış bir aşkla göçüp gitmiştir. Bir başbakanın opera sanatçısı ile olan aşkı “Ayhan-Adnan”, Türkiye Cumhuriyeti’nin Başbakanı Adnan Menderes ile opera sanatçısı Ayhan Aydan Alnar arasındaki yasak aşkın öyküsüdür. Tanıştıklarında her ikisi de evlidir, çocukları vardır. Ayhan Alnar’ın boşanması ile taşındığı evde devam eden bu aşk, Adnan Menderes’in devlet işlerinden fırsat bulduğunda makam arabası ile ziyaretleri, gelemediğinde ise gönderdiği çiçeklerle ve sıkça ettiği telefon görüşmeleriyle devam eder. Bu evde sevdiğinin yanında “Menderes” değildir; yalnızca “Adnan” dır, huzuru bulduğu, sevdiği, sevildiği kadının yanındadır. Bu aşk, Menderes’in başka bir kadına gönlünü kaptırması ve Ayhan’ın bu ilişkiden doğan çocuğunun kaybı ile yavaş yavaş küllenirken, ikili Yassıada mahkeme salonunda karşılaşacaktır. Dava süresince geçmişte yaşanılan bu sevda tüm dünyanın gözleri önüne serilecektir. Saflığın ve masumiyetin gölgesinde olması gereken bir aşk çirkin söylemlere konu edilecektir. Ayhan Hanım ise terk edildiği ve tüm özel hayatı delik deşik edildiği halde aşkına sahip çıkmış, yalnızca “sevdim” diyerek ilgili dava dosyasından Menderes’in beraat etmesini sağlamıştır. Bu aşk öyküsünde beni en çok düşündüren Adnan Menderes’in eşinin olaylar karşısında sessizliğini koruması ve tüm davalar süresince çocuklarına ve evliliğine sahip çıkma ağırbaşlılığını gösterebilmesi ile o dönemde muhalefette olan CHP’nin yasak ilişkiyi bildiği halde iktidar olabilme uğruna bu söylemleri asla kullanmamasıdır. Günümüzün siyasi olaylarını anımsarsanız, bu yaklaşımdaki asaleti sanırım algılayabilirsiniz. Müziğin bir araya getirdiği iki insan “Çiğdem-Melih”, aşklarını söz ve bestelerde buluşturdukları şarkılarda dile getirdiler. O şarkılar ki büyük bir aşkın asil meyveleri ve hâlâ hepimizin yüreğine işleyen melodilerdir. Alışılmışın aksine kadının yaşı büyüktür; eleştirilere, engellemelere rağmen kalbine söz geçiremez. Aralarındaki yaş farkı zaman zaman her ikisini de rahatsız eder ancak besteler sözleri, sözler besteleri tamamlamıştır. Aşkın büyüsü uzaklardan bile gidip gelen mektuplarla müziklerin üzerine hissedilerek yazılan sözlerle bütünleşerek şarkılara yansımıştır. Birlikte unutulmaz eserlere imza atılmış, birçok ödül paylaşılmıştır. Kadının zamansız ölümüyle erkeğin arabada haykırarak ağlamasının üzerinizde yaratacağı etki sanırım bir gözyaşı selinde kaybolmakla eşdeğer olacaktır. Günümüzde bile unutulmayan ve dudaklarımızdan dökülenler şarkılar yüreklerini müziğe koyan iki güzel insanın sevdasıdır. Yüzyılın Aşkları’nda anlatılan gerçekte yaşanmış, hepsi birbirinden özel on aşk öyküsü var. Hemen hepsi acılarla bütünleşmiş, birçoğu mutsuzlukla sonuçlanmış, hem erkeklerin hem de kadınların yaşamlarında derin izler bırakmış büyük aşklar. İhaneti, şiddeti, terk edilişi, gözyaşları ve acıları da barındıran bu sevdalar, geride kırık kalpler bırakmış olsa bile aşk ile geçen bir günün bile bir ömre bedel olduğunu hissettirecek kadar büyükler. Kaybeden hangi taraf olursa olsun diğerinin incinmesini istemeyecek kadar da yüce yürekli aşklar okuduklarımız. Yüreklerimizde yer alacak ve mutlulukla sürecek efsanevi aşkların içinde yer almak ve aşkın “laf” olmadığını anlayabilmek dileğiyle… Muhammet Şafak Gürbüz 21401535 Var Mı Bana Yan Bakan En son ne zaman hiç tanımadığınız biriyle sohbet ettiğinizi hatırlıyor musunuz? Pantolonuyla gömleğini yakıştıramamış bir gündelikçiye hâl hatır soruşunuz ya da şık giyimli bir aristokrattan işittiğiniz nasihatler belleğinizde yer ediniyor mu? Hayır dediğinizi oturduğum yerden -belki de ön yargımın etkisiyle- duyuyor gibiyim. Çünkü birçoğumuz çağın koşuşturmacasına ve bencilleştiren dinamiğine ayak uydurduk. Artık her yeni monoton günde evle iş arasında mekik dokuyup boş zamanlarımızda da akıllı aletlerimizi kurcalıyoruz. Geceleri televizyon karşısında sızıyor; iletişim kurmak, yardımlaşmak, bir şeyler paylaşmak gibi kaybettiğimiz niteliklerimizi sosyal medya sanallarında arıyoruz. Peki, insanlarla muhabbet etmeyişimiz ürkekliğimizden mi kaynaklanıyor yoksa kendimize duyduğumuz narsist hayranlığımız mı bizi karşılıklı konuşmaktan alıkoyuyor? Yaşadıklarımızı anlatmaya değer mi görmüyoruz yoksa karşımızdakiler bizi dinleyecek kadar düşünceli, anlayacak kadar endişeli değiller mi? Veya çok merak ediyorlarsa duygu durumumuzu tivitlerimizden, nerede olduğumuzu yer bildirimlerimizden mi öğrensinler? Bana kalırsa bu minvaldeki hiçbir neden haklılık payı taşımıyor çünkü sohbet mutlaka karşılamamız gereken, en temel ihtiyaçlarımızdan birisi. Bu yüzden bazılarımız on aylıkken başlar konuşmaya bazılarımız üç yaşındayken ancak hepimiz bir şekilde -herhâlde işimize yarayacağını düşündüğümüzden- üç beş kelam etmeyi öğreniriz. Bazen sevinçlerimizden bahseder, bazen dertlerimizden dem vururuz. Kelimelerimiz bazen kendimizi ifade etmek için dökülür, bazen de birer yardım çağrısı olur cümlelerimiz. Bu nedenle insanlardan kaçıp kendi kör karanlığımıza sıkışıp kaldığımızda birçok insani yetimiz kısıtlanır, empati yapamaz hâle gelir hatta birbirimize düşmanlaşırız: “Ankara Yenimahalle’de karşılıklı binalarda oturan komşuların gece yarısı ‘ne bakıyorsun’ tartışması silahlı kavgaya dönüştü. Yaralanan S.Ş ve P.Ş’nin durumu ağır.”1 (Sabah, 6 Haziran 2016) Ortaya da buna benzer yan baktın kavgası adlı vahşet sektörünün ürünleri çıkar. Hâl böyleyken kendimizi insanlardan soyutlayışımızı anlamlandırmak bir hayli zorlaşıyor benim için. Zira sohbetin ihyası benliğin ihyasına denk düşüyor. Benliğimizin değerine muhabbet ettikçe vakıf oluyor, bugünün küreselleşmiş dünyasında asıl hacmimizin ne kadar yer tuttuğunu karşımızdakilere bakarak fark ediyoruz. İslamiyet’te bir hadis-i şerifin öncülük ettiği “İnsan insanın aynasıdır” anlayışı ve Budizm’deki simetri felsefesi de bu hipotezimi doğrulayacak dini idelerden sadece birkaçı. İç dünyamızın kapılarını insanlara açıp ruhumuzun sesini onlara dinlettiğimizde, başkaları tarafından özümsendiğimizde gerçek biz oluyoruz. Övülmeyi ve takdir edilmeyi sevişimiz ve onaylanma anlarımızda ruhumuz okşanıyormuşçasına hafifleyip mutlu olmamız da bu yüzdendir. En önemlisi de etrafımızdakiler tarafından anlaşıldığımızda iç dünyamıza hapsettiğimiz saldırganlık ve hırslarımıza bir kat daha pranga vurmuş oluyor kendimizi ehlileştiriyoruz. Huzur ve mutluluk gibi bizimle olmasından memnun olduğumuz duygular da kendiliğinden yanı başımızda bitiveriyor. Naçizane fikrim kişisel huzurun yanında toplumsal huzur da ikili ve çoklu muhabbetlerimizle elde edilecektir. Çünkü sohbet ederken muhataplarımızın da bize benzediğini, onların da bizim gibi dinlemeye değer hüzünlerinin, sevinçlerinin ve yaşanmışlıklarının olduğunu fark ederiz. Nefsimizin bize direttiği şerlerden uzak durur ve onu doğru yörüngeye oturtma şansı buluruz. Hayata ve insanlığa yönlendirdiğimiz anlamsız öfkemiz ortadan kaybolur. Böylece insanlara karşı hoşgörülü olup herhangi bir husumet anında acil çıkış kolu olarak empatiye başvururuz. Bu sayede ne ‘yan baktın’ kavgası sektörü kalır ne de ağı yaralı S.Ş ve P.Ş. Bu arada yazı bitmeden sorayım: Var mı bana yan bakan? Varsa gelsin bir kahvemi içsin. 1 Paşa Alyurt, “Başkentte ‘Yan Baktın’ Kavgası”, Sabah, 6 Haziran 2016, Web 6 Aralık 2016. Kaynakça Alyurt, Paşa. “Başkentte ‘Yan Baktın’ Kavgası”. Sabah. 6 Haziran 2016. Web 6 Aralık 2016. Kültürel değer ve yozlaşma Bir toplumun, halkın veya milletin sahip olduğu maddi ve manevi değerlerin tümüne kültür denir. Toplumun oluşum aşamasında kültür çok önemli bir rol oynar. Bu oluşumun temel taşlarından biri olan kültür, toplumun geçmiş ile gelecek arasındaki bağı ve var oluş mücadelesindeki en önemli dayanağıdır. Kültür toplum içinde yaşanan acılar, kederler, savaşlar, düğün ve cenaze törenleri, eğlenceler, panayırlar, yaşama şekli ve bunun gibi çoğu şeyden beslenerek oluşur. Fakat, kültürün derinlerinde yatan önemli etkenler din, dil, tarih ve çevredir. Bu dört temel kaynak ile kültür ve kültür değerleri var olur. Din ve kültür birbirine sıkı sıkıya bağlı ve ‘millet olma’ kurgusu için gerekli olmazsa olmazın parçalarındandır. Toplumun inançları çerçevesinde; yaşama şeklini ve ahlaki değerlerini toplumun sahip olduğu din belirler. Örnek olarak, bizim gibi Müslüman toplumlarında, bayramlar büyük bir coşkuyla kutlanır, farklı bir heyecana sebep olur. Çocuklardan yaşlılara kadar herkes bayramın tadını doyasıya alabilmek için her türlü hazırlığı ve yardımlaşmayı bayram öncesinde yapmaya çalışırlar. Bu sayede aile yapısı korunmuş olur. Bunun gibi pek çok değer dinî inançlar doğrultusunda şekillenir. Dil ve kültür etkileşimi, toplumun yaşayış tarzlarını düzenler. Milletin konuştuğu dil aynı ise insanların birbirine olan bağlılığının artması kaçınılmazdır. Yakınlık, yardımlaşma ve anlayış toplum çerçevesinde genişler. Eğer toplum içinde farklı dili konuşan insan sayısı daha baskınsa, anlaşmazlıklar ve kopukluklar yaşanan her olayda ve durumda kendini çok net bir şekilde gösterir.Yani dil birliği ve beraberliği; her türlü düşünceyi, bilgiyi, olayı, insanların kendi öz dilinde duymasının ve bunu kolayca kavrayabilmesinin zevkini yaşatır. Toplumun sahip olduğu geçmiş ‘tarih’ kavramını oluşturur. Milletin geçmişinden aldığı dersler, var olma bilinci ve geçmişteki olayların insanlara kazandırdığı değerler ile kültür ve tarih arasında sağlam bir bütünleşme oluşur. Tarihte yapılan hatalar hayatında her alanında kendini göstereceğinden ötürü, toplumun bundan ders alması sahip olduğu kültürün değerine değer katar. Toplum bu bilinçte olursa geleceklerini şekillendirme ve geleceğe doğru adımlar ile ilerleme imkânını bulabilirler. Bir Arap için devenin önemi ne ise, bir Eskimo için de kar o denli önem taşır. Örneğin, soğuk iklimde yaşayan toplumlar ona göre giyim şeklini oluşturur ve iklim özelliği gibi kişilik özellikleri de soğuk ve sert olur. Ancak, sıcak iklimde yaşayan toplumlar diğerlerine nazaran daha yumuşak, naif ve rahat olurlar. Mesela, ‘Akdeniz insanı’ diye bir gerçek vardır. Yaşadıkları yerin mevsimsel özelliğinden kaynaklı gerçekten de çok sıcak, sempatik ve neşeli bir tablo çizerler. Yani toplum içindeki çevre farkı o kadar çeşitli kültürün oluşmasına sebep olur. İşte bunun gibi kültürel miraslar yani din, dil, tarih ve çevre toplumun her zaman ilerlemesini ve bir sonraki jenerasyonun maddi ve manevi değerleri kavrayabilmesini sağlar. Fakat vurgulanması gereken en önemli şey kültürel değerlerin en ufak bir kıpırdamayla bile yerle bir olabilmesidir. Toplum nasıl yönlendirirse yönlendirsin, bu kıpırdamanın sonuçları kısa süre içinde yayılır. Basitçe, bir sanatçının konuşması, düşünme şekli ve giyimi bir anda toplum için örnek alınan bir duruma yola açabilir. Durulması gereken esas nokta tam da burasıdır. İnternet ve televizyon yani teknoloji gibi etkileşim araçları tamamen farklı bir yönde kendine yol çizdi. Günümüz kuşağı ile bir önceki nesil arasındaki farklılığın doğmasına neden oldu. Gençlerin takip ettiği televizyon dizilerindeki veya filmlerdeki karakterler örnek aldıkları ve onların yolundan gittikleri kişiler oldu. Toplum yapısını yansıtan ve toplumun kültürel değerlerini bir diğer basamağa taşıyan ‘sanat ve sanatçılar’ , şimdiki nesle giyimiyle, konuşmasıyla ve hayat tarzıyla örnek olması gerekirken, gelenek ve göreneklere aykırı hareketleri çoğu genç içinde taklit edilmeye başlandı. Milletin gözü önünde olan bu kişilerin, kültürün yapısındaki gelişimlerinin önünü kesmeleri, engellemeleri topluma ve sahip olduğu kültüre ciddi zararlar getirir. Bu bilinçte olan ve bu durumu sonuçlarını tahmin edebilen toplumlar, kültürel değerlerine gerçekten sahip çıkabilen, yozlaşmayan, toplumsal gerileme yaşamayacak olanlardır. İnsanlar öyle bir durum içinde yerini aldı ki, bütün bunlar gündelik hayatın alışılagelmiş ve normal karşılanan değerleri haline geldi ve bu şekilde insan hayatında güncellendi. Toplum kültürüyle tamamen farklı ve bağdaşmayan kişilerin, toplum değerlerine ters düşen olayların ve toplumu bu kadar derinden etkilemesinin sonucunda da kültürel yozlaşmanın ortaya çıkması şaşırtıcı olmasa gerek. En son nokta olan yozlaşma, toplumların bilinçsizliği, kendi öz geçmişlerini unutması ve değer yargılarını ters köşe ettiği gibi durumlarla yüz yüze bıraktı insanları. Belirttiğim gibi, kültür toplum parçalarından beslenir ve öyle oluşur. Yani toplum kendi kültürünü kendi oluşturduğu gibi kendi elleriyle de yok edip yozlaşmaya, değer kayıplarına ve toplum gerilemesine neden olması şüphesizdir. BİR ŞEHRE AİT OLMAK İstanbul benim için her zaman özel bir şehir olmuştur. O kalabalığına ve tüm karmaşasına rağmen beni her gittiğimde büyülemeye devam eder. Bazı yerleri kendimize mekân ediniriz ve her fırsatta oraya gitmek isteriz ya işte İstanbul’a gittiğimde de benim o özel yerlerimin en başında Galata gelir. Tesadüfen girdiğim bir sahafta bulduğum bu kitap sayesinde hem çok sevdiğim semtler hakkında birçok anı ve bilgi okudum hem de uzun uzun düşünme fırsatı edindim. İstanbul denilince benim aklıma hemen o eşsiz boğazı ve tarih kokan sokakları geliyor. O eski sokaklarda yürürken yaşanmışlık hissi tüm bedeninizi sarar ve eğer hayal gücü yüksek biriyseniz bol bol düşünmenize ve hayaller kurmanıza olanak sağlar. Benim kendimi gerçek anlamda en iyi ve huzurlu hissettiğim zamanlardan biri o uzun yürüyüşlerden sonra bir yerde oturup sıcak bir kahve eşliğinde düşünüp defterime notlar aldığım belki fazla uzun olmayan ama gerçekten anlamlı anlar. Son gittiğimde nedense sadece tek bir konu üzerinde kafa yormuştum: Bir yere ait olma hissi. Bu hissi hayatım boyunca tam anlamıyla hiç hissedemedim sanırım. Bunun nedeni belki fazla özgür ruhlu olmak belki de henüz o özel yerinizi bulamamış olmak olabilir fakat şu bir gerçek ki bu hissi bulana kadar insan kendini bulunduğu her yerde bir misafir olarak hissediyor. O huzursuzluk asla tam olarak mutlu olamama ve her an gitmek için hazır bulunma hâli insanı gerçekten belli bir süreden sonra ve özellikle bu durumun farkındaysanız yıpratan bir durum. Bu duyguyu eminim birçok insan içinde hissediyordur sadece kimileri daha fazla kulak veriyor içindeki sese benim gibi ve bu ses öyle masum bir ses değil hiç insanı sürekli olduğu yere yabancı hissettiren bir fısıltı gibi. Kendime sık sık şu soruyu soruyorum: Acaba yaşadığımız yerlere bizi bağlayan durumlar ve kişiler olmasaydı acaba yine yaşamak için bu şehri hatta bu ülkeyi seçer miydik? Her insan bir yönüyle bağlı yaşadığı yere bu bağın nedeni aile olabilir okul veya iş olabilir yani bizi burda yaşamak için tutan sebeplerimiz var belki de zorunluluklarımız. Bence ait olma duygusu işte bu bağlarımızdan kurtulup özgür kaldığımızda ortaya çıkıyor. Eğer bağımsız olduğunuzda bile burada kalmak isterseniz sizde bu duygu oluşmuştur ama benim gibi hemen gitme fikri aklınıza düşüyorsa üzgünüm ki yaşadığınız yere ait değilsiniz. Aslında çoğu insan bu durumdan yakınıyor ve kimse olduğu yerden tam anlamıyla memnun olamıyor. Bunun nedeni uzakların insana hep daha güzel gelmesi ve belki hayal kurmanın verdiği o gözükaralık hâli olabilir. Bu olumsuz duygu bende o kadar da karamsarlık ve üzüntü oluşturmuyor çünkü önümde bir gelecek olduğunun bilincindeyim ve bu bana umut veriyor. İstanbul’un benim için ayrı bir yerinin olması özellikle son gittiğimde içimde oluşan hep aradığım o aidiyet duygusunu burada tam da Galata sokaklarında yürürken içimin derinliklerinde hissetmem. Artık biliyorum ki bu hissin doğruluğuna inanmalı ve hayatımın bir kısmını mutlaka burada geçirmeliyim. Kitabı okurken yazarlar tarafından anlatılan anılar ve kişiler benim gözümdeki İstanbul’a yeni bir bakış açısı kazandırdı ve sayfaları çevirirken bolca hayal kurmama vesile oldu. Şehrin o çok renkli ve kendine has tarafı beni kendisine tekrardan hayran bıraktı ve içimden gelen sese kulak vermem konusunda beni cesaretlendirdi. Umarım İstanbul’da yaşama ve bu güzel şehri bizzat yakından tanıma şansı bulurum ve bahsettiğim o aidiyet duygusunu tüm kalbimle hissedebilirim. İrem Ekin YILDIRIM Kerem Babacan 21401580 TURK101-17 Instructor: Başak Berna Cordan 09.12.2014 Beyoğlu’nun Sokakları Sessiz Ahmet Ümit’in yazdığı Beyoğlu Rapsodisi adlı roman, Beyoğlu’nda doğup büyümüş üç arkadaşın başına gelenler hakkında. Selim, Kenan ve Nihat; aynı liseden mezun olmuş, ama lise yıllarından beri hiç ayrılamamışlardır(Ümit, 1). Roman, Selim’in dilinden olduğu için en iyi tanıdığımız veya tanıdığımızı zannettiğimiz karakter Selim, mimarlık fakültesini bitirmesine rağmen babasının tekstil şirketinin başına geçmiş zengin bir insandır. Nihat, çocukluğundan beri diğer iki arkadaşına göre yokluk ve sefalette yaşasa da onların yardımlarıyla bir kitap dükkânı açmış, orayı işletmektedir. Selim ve Nihat’ın sakin kişiliklerine karşın Kenan, yaşının ilerlemesine rağmen genç ruhlu, gezip tozan ve çapkınlığıyla ün salmış biridir. Üç arkadaş, hayatlarına devam ederken, Kenan’ın ölümsüzlüğü bulma tutkusu, başlarına hiç beklemeyecekleri birtakım olayların gelmesine neden olur. Kenan ab-ı hayatı bulmaya çalışmıyordur tabi ki... Kendisi ölünce, inanların adını telaffuz edeceği bir eser bırakmaktır asıl hedefi. Din yönünde kendini fazla geliştirmemiş pek çok insanda olduğu gibi, kendisi öldükten sonra ne olacağı Kenan’ın aklından hiç çıkmaz. Bu tutku, Kenan’ı ve arkadaşlarını İstanbul sokaklarından Rusya’ya kadar yayılmış bir cinayeti çözmeye çalışmaya kadar götürür. Romanın en beğendiğim özelliklerinden biri, karakterlerin kişiliklerinin çok detaylı ve gerçekçi bir şekilde betimlenmesi oldu. Kenan, Selim ve Nihat’ın, üçünün de çok farklı kişilikleri olmasına karşın bitmeyen dostlukları da etkileyici. Romanın Selim’in dilinden yazılması, Kenan’ın ve Nihat’ın kişiliklerini anlamamızı engellememiş hatta romanın sonuna doğru Selim’i aslında tanıyamadığımızı fark ederiz. Romandaki bitmeyen dostluklar teması çok önemli. Her insanın özeneceği bir dostlukları var bu üç arkadaşın. Gerek başlarına gelen Babacan, 2 her zorlukta birbirlerine sırf maddi olarak değil manevi olarak da destek vererek, gerek yardıma ihtiyaç duyduklarında birbirlerinin yardımına koşarak dostluklarının gücünü göstermişlerdir. Roman boyunca birbirlerini kollayan bu üç kafadarın birinin diğerlerini öldürmesi, tabi ki beklenmedik bir olay oldu. Hikâyenin Beyoğlu sokaklarında geçtiğinden, zaten İstanbul betimlemeleriyle ünlü olan Ahmet Ümit’in uzam betimlemesindeki ustalığını görüyoruz. Beyoğlu’nda doğup büyümüş üçlünün gezdiği tozduğu yerleri anlatmaları, İstanbul’un güzelliklerinin betimlenmesi insanda o şehre bir daha gitme isteği uyandırıyor. Ahmet Ümit, önceden de okuduğum Kavim ve İstanbul Hatırası kitaplarında da olduğu gibi, sokakta yürürlerken gördükleri insanlardan tutun, tanıştıkları/sorguladıkları şüphelilere kadar İstanbul’un farklı ve renkli insan kitlesini kitabına yansıtıyor. (Ümit, 1) Romanın başlarını okurken Ahmet Ümit’ in okuduğum diğer kitaplarında olduğu gibi polisiye roman figürlerini bulamadığımı fark ettim. Polisiye romanla ün salmış yazarın, üç dostun hayatlarını anlatmasını ilginç buldum. Ama tabi ki yazar, uzun uzun çizdiği, betimlediği ve anlattığı arka planın ardından polisiye roman ögelerini de yerleştirmiş. Kitabın farklı roman tarzlarını bir arada bulundurması ve geçişler yapmasını güzel buldum. Romanın sonu beni en çok etkileyen kısım oldu. Nispeten uzun sayabileceğimiz bir romandaki karakterlerin peşinden koştuğu katilin yaşanan tüm olaylar ve ilişkiler sonunda Selim’in, romandaki ana figüranın ve birinci şahısın çıkması, bende diğer tüm okurlarda olduğunu tahmin ettiği gibi büyük şaşkınlığa yol açtı. Romanı baştan başlayıp bir de Selim katil olduğu gerçeğiyle okumak isterdim ama fırsat bulamadım henüz. Babacan, 3 Şu ana kadar okuduğum en etkileyici kitaplardan biri olan Beyoğlu Rapsodisi, özellikle polisiye sevenlerin kesinlikle okuması gereken bir kitap. Bu kitabı okuyalı uzun zaman olsa da, her satırını derinden hatırlıyorum. Kaynakça 1) Ümit, Ahmet. "Beyoğlu Rapsodisi" 42th ed. İstanbul: Everest Yayınları, 2003. 1. Print. 2) Ümit, Ahmet. "İstanbul Hatırası" 1st ed. İstanbul: Everest Yayınları, 2010. 1. Print. 3) Ümit, Ahmet. "Kavim" 15th ed. İstanbul: Everest Yayınları, 2006. 1. Print. Enes BAYRAM 21601564 Taurnil16@icloud.com “ÇOK ACI, AZ TATLI, BOL EKŞİ” Günümüzde sanat ile ilgilenen bir insan iseniz sizin için bir ihtiyaç haline gelen sanat eserlerine yakınlık duyma emelinizi gerçekleştirmek için genelde sinemayı veya tiyatroyu tercih edersiniz. Günlük hayatın hızlı akışı ve yorucu havası sizi buna iter. Sinema yahut tiyatro koltuğunuza oturduğunuz andan itibaren yapacağınız tek şey düşünmek ve keyif almak olacaktır. Bu sayede siz hem sanat ihtiyacınızı bir nebze olsun gidermiş olacaksınız hem de günün yorgunluğunu o kumaş koltukta bırakmış olacaksınız. Ben de günlük hayata kendimi kaptırdığımı fark edip soluğu sinemada alanlardanım .Her filmin ayrı bir hikayeyi yansıttığına, her birinin ayrı ayrı bir bakış açısının mahsulü olduğuna inanırım. Aşkın en zarif haliyle gönül kapılarımızdan içeri girmesinde bu açıların rolünü yadsımam. Her şartta her koşulda sevilen insanın beklenmesi, iyi günde kötü günde birbirlerine verdikleri sözlerin sadık bir yari olmaları gerektiğini düşünürken ruhumun süruruna bir tuğla daha koyarım. İşte, bu şekilde yaşanan aşkları böylesine yüce bir hissi anlatmak ruhumuz ile doğrudan iletişim kurduğundan sanatımız da bu yöne doğru bir yelken açmıştır. En güzel şiirler gönüllerimizin en nadide parçası olarak yerini almış, onları bir nebze olsun nefesle donatmıştı. Duygularımızın kendini haykırdığı dilimizin sustuğu noktalarda kalemimiz söz almış ve kağıda olan aşkıyla başlamıştı dönmeye. Kalem ile kağıdın vuslatı en güzel aşkların habercisi olmuş, en benzersiz duyguları benzersizce ruhumuza aksettirmişti. Aşkın önemini bunca yitirdiği günlerde bizim hala aşkı sanatla canlı tutmaya çalışmamız da ruhumuzdaki bu akislere duyduğumuz saygıdandı. Her ne kadar saygımızı muhafaza etsek de gönlümüz daralmış ve aşkı kendi ego mezarlığımızda gömmüştük. Bu defin sırasında canımızı koparıp kanımıza mı karışmıştık, yoksa bizi insan yapan yoğun duygularımıza karşı vurdumduymazlığımızı son demlerine kadar mı kullanmıştık? Sorularımız cevapsız, gönüllerimiz aşktan bihaberdi. Yücelttiğimiz, kendimizi büyüttüğümüz bu duygudan bir enkaz yükselirken aşk anlamını gerçekten koruyabilmiş miydi? Aşk sonsuzdu belki ama katılaşmış kalplerimiz onu içine sığdıramamış, aşkın sonsuz şarabını küçük küçük kadehlere koyup yudum yudum içmeyi tercih etmişti. Sevmek mi, sevilmek mi daha güzeldir sorusu eskisi gibi heyecanlandırmıyordu bizi. Onun yerine koyduğumuz zenginlik, şan, şöhret gibi geçici fakat hasarı kalıcı olan statüler daha çekici geliyordu artık bizlere. Yıllar birer eskici olmuştu. Aşkın anlamından ve bizim ruhumuzdan eskiyen her şey onlarda gizliydi. Biz ise yılların bizden, gönlümüzden götürdüklerini feda edilebilirimiz saymıştık. Yılların getirdiği imkanların, rahatlığın yanında bu götürülerin lafı mı olurdu? Sahte aşklar yarattık kendimize beyaz perdelerde. Duygu yükünde hafif, pahada ağır kitaplar tutuşturuldu ellerimize. İçlerinde kendimizden bulamadık, abartı dünyalarına içimizi ısıtamadık bir türlü. Her kapattığımız kitap kapağı yüzümüze kapanmış bir mutluluk kapısı oldu. Öylesine bizden değildi ki bahsettikleri, bir türlü doygunluğa eriştiremiyordu eksik parçamızı. Varoluşumuzun benzersiz olan duygusu ellerimizden kayıp gitmişti ve bu konuya değinen sanat eserlerinin yavanlığında onu bulabilmemiz olasılıkların ötesindeki bir gayeydi. Aşkı hırslarımıza kurban verdiğimiz bu zaman parçasında onu kendimize küstürmüştük. Bir dağ havasında inzivaya çekilmişti aşk. Ulaşmaya çalıştığımız her dilimde ruhumuza ve hayatımıza bir kaçak oluveriyordu. Bu kaçışa son verebilir miydik? Kaçış derdine en büyük devamız kendimiz olabilmekti. Büyük usta Neşet Ertaş’ın da dediği gibi “Cahildim dünyanın rengine kandım.”. Dünyanın cahili olduğumuz bu emsalsiz zaman diliminde aşk harici tüm hırslarımızın rengine kandık. Bir gün aşkın o alaca renklerini bulabilmek ve hiç bırakmamak dileğiyle… Kaynakça : Acı Tatlı Ekşi. Yön. Andaç Haznedaroğlu. Beşiktaş Kültür Merkezi. 2017. DVD. Beyzanur Gençer 21902199 Ayşenur Çenesiz TURK 101- 58 KİMSENİN YÜREĞİ MÜKEMMEL DEĞİLDİR Damızlık Kızın Öyküsü Margaret Atwood tarafından yazılan bir feminist distopyasıdır. Amerika’da yaşanan bazı terör olaylarından sonra kurulan Gilead Cumhuriyeti’nde geçen olaylardan bahsedilmektedir. Gilead, kadınların bütün haklarından men edildiği, düşünülebilecek her türlü gücün sadece erkeklerin elinde bulunduğu bir ülkedir. Kadınlar üst düzey yetkililerin eşleri, hizmetçiler ve damızlık kızlar olmak üzere üçe ayrılır. Kitabın ana karakteri June diğer adıyla Fred’inki (Offred) damızlık kızlardan birisidir. Damızlık kızların tek bir görevi vardır: Atandıkları üst düzey yetkiliyle her ay Seremoni adı altında hiçbir duygu ya da cinsellik olmadan çiftleşmek, ona ve eşine bir çocuk vermektir. Bir gün Kumandan Fred, onu gecenin geç bir saatinde yasak olmasına rağmen, yanına çağırır. June olabileceklerin en kötüsünü düşünürken Kumandan’ın sadece onunla bir masa oyunu oynamak istediğini öğrenir. Bu oyun geceleri çoğaldıkça June “Neden?” sorusuna cevap bulmak istemeye başlar. Sebebini bir gün odasındaki kapının eşiğine Latince kazınmış cümleyi görünce çözmeye başlar: Kendini bu p*çlere ezdirme. Ondan önce bu evde damızlık kız olan kadın kendini öldürmüştür ve Kumandan Fred bunun bir daha yaşanmaması için bu oyun gecelerini düzenlemeye başlamıştır. Benim fikrime göre oyun gecelerinden çok, onunla aynı kaderi belirli bir süre paylaşmış olan kızdan gelen; belki de hiçbir kişiye ulaşmayacağını bilerek yazdığı mesaj June’a daha çok yardımcı oldu. Ki kitapta da ne zaman kendini yenilmiş hissederse June tekrar o yazının yanına gidip sanki onu kazıyan ellerin sıcaklığını hissedebilecekmiş gibi kazınmış tahtayı okşamıştı. Kitabın bir feminist distopyası olmasının sebebi kitabın ilk sayfalarından dahi bellidir: Kadınların bütün hakları ellerinden alınmış, sadece görevleri olan birer nesneye indirgenmişlerdir. Okumak, yazmak, konuşmak, özel eşya edinmek yasaktır onlar için artık. Ancak Gilead kurulmadan önce bütün kadınların normal hayatları olduğunu düşünmek insanı üzüyor. Onları seven eşlerinden, çocuklarından, arkadaşlarından, çok sevdikleri işlerinden koparılıp bu kısıtlamalı hayata mahkûm edilmeleri insancıl bir hareketin tamamen dışında. Bunun dışında damızlık kızların kendi isimlerine sahip olmalarına izin verilmemesi ve onların “sahibi” olan kişinin ismini kullanmaları hem onların kişiliklerini silmek için hem de onların sadece bir erkeğin malı olduğunun altını çizmek için kullanılmış bir taktik olduğuna inancım tam. Aynı amaç için kullanılan başka bir taktik ise bütün damızlık kızların aynı kıyafeti giymesidir. i Kitapta beni etkileyen bir başka şey ise her karakterin kendi isteklerinin ve motivasyonlarının olması. Bunların çoğu zaman çatışmasından dolayı oluşan karmaşada kimin tarafını tutarsanız tutun kendinizi kötü hissediyorsunuz. Bunun sebebini de hiçbir karakterin tamamen siyah ya da beyaz değil ama grinin çeşitli tonlarında olmasına bağlıyorum. Kitabın temeli umut duygusunda yatıyor desem yanılmış olmam sanırım. Gilead yüzünden geçirdiği en kötü günlerde bile June eski hayatına kavuşacağına dair umutlar beslemekteydi. Boş umutlar da değildi bunlar, istediğini gerçekleştirmek için her ne kadar başarısız olsa da bazı denemelerde bulundu June. Bu umut duygusunu June’un kitap sonunda yaptığı tabiri caizse inanç sıçramasında görebiliyoruz. Evin şoförü Nick’e güvenmesi için bir sebep olmasa da Nick eğer binerse bu aracın onu Gilead’den çıkaracağını söylemesi üzerine araca biniyor ve hikâyenin sonunu öğrenemiyoruz. Hikâyenin sonunu öğrenmemek bize istediğimiz sonu yazabilme hakkını veriyor. Kimimiz daha olumlu bir son yazabiliriz. Kimimiz distopyayı sürdürüp June’un kaçamamasını sağlayabiliriz. Kitaptaki gibi, hayatta elimizdeki tek silahımız umut ve sevgi. Onlarla istediğimiz sonu yazmaya çalışıyoruz. Bir distopyadan böyle olumlu bir mesaj çıkarmam beni de şaşırttı ama her şey okuyucunun bakış açısına bağlı değil midir? KAYNAKÇA Atwood, Margaret. Damızlık Kızın Öyküsü, 1985 i Byavidamedicina. “Blog.” A Vida Medicina, https://www.avidamedicina.com.br/blog/. Saygın Artıran Turk102-96 Münire Sevgi Şen 30 Mart 2016 Karanlıktan Gelenin Dili Gece ve gündüz… Alabildiğine zıt iki kavram. Bu zıtlığı gözler önüne seren pek çok olay olduğu düşünülebilir. Gökyüzünün berrak maviliğinin ya da en azından bulutların arkasına saklanmış güneşin ışığının yerini karanlık bir örtüye bırakmasının, gecenin yeniden doğuşunun en büyük kanıtı olduğu söylenebilir kimilerince. Ancak bana kalırsa gökyüzünün renginin kararması geceyi başlatmaz. Sıradan bir hafta içi akşamı, mevsim kış olsun. Evime dönerken havanın kararmış olacağını tahmin ediyorum. Dönüş yolunda, güneşin birkaç saat önce bulunduğu yerinden ayrıldığını fark ettiğimde vereceğim tepki “Saat çok geç oldu, gecenin karanlığı çöktü.” olmayacaktır. “Hava karardı.” gibi iki kelimelik bir cümle bu değişimi özetlemem için fazla bile. Çünkü gökyüzünün renginin değişmesi, bana kalırsa, geceyi getirmez. Yani geceyi çağıran Dünya‟nın yaptığı günlük turlar değildir. Evet güneşin çekip gitmesi gecenin hayat bulup varlığını koruyabilmesi için bir gerekliliktir fakat geceyi hissedebilmem için zihnimin derinliklerine inmem gerekir çoğu zaman. Apaçık ortada olmayan anılarımı, düşüncelerimi canlandırmak zorunda kalırım bazen. İnsan zihninin bir deniz olduğunu düşünürsek, o insanın gecesi bu suların derinliklerinde yüzen bir balığa benzetilebilir. Bu balık uğruna olta salladığım dakikalarda, o balığın peşinde kulaç attığım zamanlarda derin sularda yüzüyorsun, derim kendime; başkasının gemisinin yüzmediği derin sularda… Bu sularda başkasının gemisi yüzmez çünkü bana kalırsa gece kişiye hastır. Gecemi bulduğumda artık günün geride kaldığını, yalnızca birkaç saat önce ne yaptığımın hiçbir önemi olmadığını hissederim. Gecenin dili de öyle yapmamı söyler. Evet, bana kalırsa gecenin karanlık saatlerinin apayrı bir lügati vardır. Belki herkes için farklıdır bu dilin karakteristiği. Kimisi için neşeli bir kahkahaya benzer. Benim içinse biraz edebî, şairane; biraz da kederlidir. Geceyi iliklerime kadar hissettiğimde duymaya başladığım dil eski fotoğrafları karıştırmamı söyler örneğin, kulağıma keşkeler fısıldar. Gecem, geçenlerde yine aynı şeyi fısıldadı kulağıma ve beni derinlerde bıraktığım anılarıma sürükledi. O kederli sözcüklere kulak vermişken ve fotoğrafları karıştırıyorken hüzne boğulmam kaçınılmazdı. Yaşandığı an keşke hiç bitmese dediğim o dakikalar için, keşke hiç yasanmasaydı demekten çekinmedim gecemin etkisi altındayken. Bu olayla onun dilinin hüzünlü tınısıyla bir kez daha tanışmış oldum ve bu hüznü gündelik hayatımın sıradan bir anında hissedemeyecek olduğumu fark ettiğimde, o karanlık akşam, gecemin beni ziyaret etmiş olduğunu anladım. Şenay Eroğlu Aksoy, Gece Çığırtkanları adlı kitabında “Her şeyi unutup yalnızca onun için konuşurken birden fark ettim gecenin sözcükleriyle konuştuğumu. […] O, gece çığırtkanlarına haber uçurana dek toz oldum ortadan.”(12) diyerek dile getirir gecenin diline olan inancını. Sözünde yer verdiği gece çığırtkanları, bu dili kullananları arayan ve bulduğunda gerekli cezayı kesen bir grup olarak düşünülebilir. Çığırtkanlardan oluşan bir gruba elbette gerçek hayatta rastlamadım, böyle bir amaca hizmet etmek için insanlar bir araya gelir mi onu da bilmem ancak belki ayıplanmasam da gecenin dilinin esiriyken ettiğim sözlerden dolayı garipsendiğimi hatırlarım. Dışarısı ne kadar sessiz yorumunu işittiğimde kurduğum “Keşke kafamın içi de bu kadar sessiz olsa.” cümlesiydi etkisi altında olduğum lisanın ürünü. Dediğim gibi biraz kederli ve belki biraz edebî. Bu hâlinden yakınan kederi yansıtan sözcükler, her konuşma için uygun bir cümle oluşturmayabiliyor ve uygun olmayan bir zamanda söylendiğinde kendini ele veriyor. Peki bu bağlam için gecemin sözleri neden uygunsuz kaçmış olabilir? Belki benim için gece olmuşken, o başkası için gece olmamıştı ya da aslında aynı anda yaşadığımız geceler aynı dili konuşmuyordu. Bu olasılıkların varlığından dolayı herkesin birbirinin, bir nevi, „çığırtkan‟ı olduğunu düşünürüm. Belki bu çığırtkanlar garipser duydukları sözleri ya da kendi dillerinde karşılığını bulamazlar o kelimelerin fakat en çok da onlardır gecenin kişiye has olduğunu hatta gecenin, akşamın karanlığıyla karıştırılmaması gerektiğini gösteren. Çünkü altında oldukları siyah su yüzeyi, bir „çığırtkan‟ ve geceyi yaşayan bir insan için ortaktır fakat açıktır ki bu su yüzeyinin altında aynı derinlikte yüzmezler. Bana kalırsa bir çığırtkan ayın ışığına yakın durmayı seven bir balık misali yüzeye yakın seyreder. Bu durum, belki de o ışığı kaybedince denizin derinliklerinde yolunu bulamamaktan korkmasındandır. Geceyi yaşayan kişiyse çok daha aşağılarda, daha az bilinen sularda yüzer. Ay ışığından uzak derin sular daha karanlıktır ve belki de geceye gebedir bu karanlık. Çığırtkanın bazısı da bu durumun farkındadır ve belki de o, yolunu kaybetmekten değil yolunun geceye çıkacak olmasından korkar. “Vah gecenin diliyle mecnun olanlara.”(13) der yazar. Evet, biraz acıdır böylelerinin hâlleri. Neden mi? Biri çıkıp bu pek bilinmeyen dilin sözcüklerine olan yabancılığını dile getirebilir ki bu durum mecnun olanın hevesini kırabilir. Daha kötüsü, aslında kaçınılmazdır da, tün yerini açan Güneş‟e bırakabilir. Geride kalan saatler gecenin dilinin bir kağıt üzerinde veya zihinlerde bıraktığı ürünlerle yeşermiştir ancak bu lisanın ürünleriyle mecnun olan kimse, gözlerini aydınlık yeni güne açtığında yeşeren ürünlerin bu zıt, aydınlık görüntü karşısında solup gittiğine tanıklık edebilir. Dahası, içini bir hüzün kaplayabilir çünkü sayılı saat sonra onu yeniden sarmalayacak olan kara örtünün kendi gecesini, gecesinin dilini getirmeyebileceğini düşünebilir. KAYNAKÇA Aksoy, Şenay. Gece Çığırtkanları. İstanbul: Yapı Kredi Yayınları, 2015. Baskı. EN SONUNDA Hayat su misali akıp giderken sona yaklaştığımıza dair işaretler artmakta ve kimsenin aklına getirmek istemediği fakat yüz de çeviremediği gerçek , ölüm kendisini her an hatırlatmakta. Sonbaharın gelişiyle düşen yapraktan tutalım da güneşin batışına her şey onu hatırlatır, onu yaşar. Bizden öncekiler öldü , şu anda siz bu yazımı okurken birileri öldü ve gelecekte de ölecek , nihayetinde biz de öleceğiz bir daha ölümü hiç görmemek üzere. Hayatımızın hatta hayat kavramının ana bir unsuru olmasına rağmen hatırlanması istenmeyen ölüm esasen birçok kimseye göre hayata anlam katar. Ölüm kendisinden uzak durmaya çalışanların yanında kimileri tarafından da büyük bir istekle karşılanır . Peki nedir bu ölüme karşı tepkilerin farklılığı ? Ölüm kötü bir şey mi , iyi bir şey mi ya da böyle sıfatlandırmak uygun mudur ? Ölüm ki yaş büyüdükçe tecrübelerle daha anlamlı hale gelir ve sevdiklerini yitirmekle tam olarak pekişir. Sevdiklerini kaybetmek çok zor fakat bazen de ölen kişi için bir kurtuluş olduğunu da düşünmemek elde değil . Pek çoğumuzun anlayışına göre bir son olmasına rağmen belki de bir başlangıç . Ölüm yaşadıklarına göre şekil alır. Güzel ve verimli bir hayatın sonu ya da yeni bir başlangıca geçişi de elbette güzel olacaktır . Ölüm bir nevi hayatın z raporudur. Yaptıkların geçmiştir ve artık yapacak bir şey yoktur . Kırdıklarımız , üzdüklerimiz ve sevdiklerimiz de geride kalmıştır artık ne geri dönüp özür dileme hakkımız ne de dönüp bir kere daha sarılma hakkımız yoktur. Güzel yaşamalı insan , mutlu olmayı bilmeli ve sevmeli. Karşılıksız , beklentiye girmeden öyle saf sevmeli. Ailesini, arkadaşlarını, insanları , hayvanları , yağmuru sevmeli. Evet , insan yağmuru sevmeli. Kimi zaman mutluluğunu kediyle paylaşırken kimi zaman yağmura gözyaşlarıyla eşlik etmeli. Hayatı sevmeli ve tabii ki ölümü sevmeli. Tüm zorluklara bu sınırsız sevgisine dayanarak direnebilmeli ve sabredebilmeli. Böylece insan ölüme bir kayıp olarak değil de sevdiği başka bir şeye kavuşmak olarak bakabilecek. Hayatını severek ve dolu dolu yaşayan insan ölürken bile hayatını saf temiz yaşamanın huzurunu hissedebilecek. Bu takdirde ölüm yıllardır konulduğu o dar ve kötümser kalıptan çıkarak, hayatın içinden nefes alıp vermek gibi olağan bir kavram olacak. Ölümü ve olumsuz olduğunu düşündüğümüz tüm olayları sevgiyle ve sevdiklerimizle aşacağız . Ali Lidar’ın kitabında yer verdiği gibi sebep olduğu üzüntülerle kabul edeceğiz. “Birini ya da bir şeyi sevmek , değer vermek, onu her şeyiyle sevmek demektir çoğu zaman. Ne olduğunu, ne olacağını, sınırlarını bilip, hatalarıyla, eksikleriyle, yanlışlarıyla ve 1 sebep olduğu üzüntülerle kabul etmek demektir.”Ali Lidar , “z raporu” adlı hikaye kitabında hatıraların hesabını tutuyor ve hayatın en sonundan z raporu veriyor. Mutluluğa , sevgiye ve daha nice duygu ve düşüncelerin yer verildiği kitabında çocukluk ve yetişkinlik kavramlarına da yer verilmekte. Kısaca hayatın bize verdikleri ve bizden aldıklarını açıkça gözler önüne seren bir kitap. Zevkle okurken aynı zamanda düşünmeden de edemiyor insan : hayat nedir ve ne zaman sona ereceğini bilemediğim sürprizlerle dolu hayatımı daha mutlu nasıl yaşayabilirim ? Yoğun duygu ve düşünceler eşliğinde okuyacağınıza inandığım bu kitabın hayata bakış açınızı genişletebilmesi dileğiyle… “ Ama onlar hiç konuşmaz . Çünkü öyle şeyler duymuş ve yaşamışlardır ki artık tahammül edebilecekleri tek şey sessizliğin şefkatidir . Çok güzel severler birbirlerini,hiç 2 olmayacak şekilde severler ve bu aşkı tek bir sözle bile kirletmezler . “ Selma Zeynep AKYILDIZ 21502022 1) Ali Lidar , z raporu , İstanbul , İthaki Yayınları , 2016 2) Ali Lidar , z raporu , İstanbul , İthaki Yayınları , 2016 DÜŞÜNCELERİN MELODİSİ Boş ve kuru gürültünün hüküm sürdüğü günümüz dünyasının en büyük sorunu, insanın kendi sesini bastıran onca sesin arasında sıkışıp kalmasıydı. İnsanların kafalarındaki yüzlerce konuşan ‘ben’ leri vardır. Bizler bunları ‘düşünceler’ olarak isimlendirmiştik sadece. Sesleri asla ağzımıza ulaşmayan, seslerini sadece bizim duyabildiğimiz düşünceler... Herkesin konuştuğu ancak kimsenin duyulamadığı dünyamızda bu düşüncelerin sesini duyurmanın arayışı içine girmiştik. Bizler bu sayede müziği keşfettik. Hayatımızın bir bölümünde birtakım sıkıntılar, mutluluklar ve kayıplar yaşadık. Bunlar, benimde olduğu gibi hayatlarımızı bölümlere ayırdı. En son yaşadığınız bir durum karşısındaki duygu ve düşüncelerinizi ifade edemediğiniz zamanı hatırlayın. Bir meyhanede, bir partide, bir yolculukta ya da bir cuma akşamı balkonda otururken içtiğiniz sigaranızın dumanının havada dağılırkenki düşündüklerinizi bir gözünüzün önüne getirin. Anında, hepsine ve her ana eşlik eden bir partner keşfedeceksiniz ve bu partner sizin dolaylı yoldan sözcünüz olan müziktir. Müslüm Gürses ile kaldırdığımız kadehler, kelimelerle tarif edemediğimiz hangi düşüncelerimizi gözlerimizden aşağı döktü? Vücudumuzun hareketlenmesini sağlayan yüksek sesli müzik, kulağımızdan girip kalbimizin hangi damarından kaslarımıza pompalandı? Hangi şarkılar bizlere denizin o tuzlu havasını soluttu? Şahsen ben kulağıma hoş gelen her tür müziği dinlemekten büyük keyif alan birisiyim. Ancak müziğin bana iyi gelen tarafı, insanların kötü olarak nitelendirdiği duygularımı kırbaçlamasıdır. Her insan melankoliye bağımlıdır. Bunun en büyük kanıtı, hayatlarında sorun yokken tek başlarına oturan insanların dinledikleri ve onların eski hatıralarına tutunmuş olan şarkılardır. Müziğin bana göre en büyük özelliği yapışkanlığıdır. Kimi insan için müzik bir anıya yapışabilirken kimisi için başka bir insana yapışabilir. Hayatımızın bir tiyatro oyunu olduğunu varsayarsak, sahip olduğumuz arka plan dekorasyonun bir tamamlayıcıya ihtiyaç duyduğunu anlayabiliriz ve bu tamamlayıcı müziktir. Yapışkanlık özelliğinin bir sonucu olarak, bir olay ve kişiyle ilişkilendirdiğimiz bir melodi bizi anında oynanan hayat tiyatrosunun arka plan dekorasyonuna ve oyuncularına ulaştırır. Döktüğümüz her gözyaşı, eşlik ettiğimiz her şarkı, yüksek bir sesle telaffuz her şarkı sözü içinde dekoru ve oyuncuları barındırır. Sevdiğiniz kitapları ve şiirleri hatırlayınız. Düşüncelerimizin ve hissettiklerimizin bir başkası tarafından düşünülüp, hissedilebildiğini görmek bizi ne kadar da heyecanlandırır. Tıpkı yazarlar ve şairler gibi şarkıcılar da bunu kullanır ve bizler en çok düşüncelerimizi ve hislerimizi dile getiren şarkıları benimseriz. Babamın evimize aldığı radyoyu hiç unutamam. Müziğin, konserlere gitmeden önce insanları birbirine yakınlaştırabileceğini öğrenmiştim bu sayede. Akşam babam eve geldiğinde, yemekte ve yemekten sonra loş ışıklar altında birlikte oturur ve radyodan dökülen melodilere ve şarkı sözlerine eşlik ederdik. Ben, hissettiğim bu sıcaklığı bir daha asla bulamadım. İçimdeki bu müzik sevgisinin beni enstrümanlara yöneltmesi kaçınılmazdı. Uzun çabalarım sonucunda kemanla başlayıp sırasıyla mızıka ve en son gitarla noktalamıştım müzik hayatımı. Gitara olan yönelimim beni farklı müzik türlerine yöneltmişti. Rock ve metal türleri şuan hala benim müzik arşivimin en büyük ve en çok yer kaplayan türleridir. Genelde sert, kalın ve güçlü melodilerin harmanlandığı bu müzik türleri en büyük motivasyon kaynağım ve kırbaçlayıcım olmuşlardır. Dünyada herkesin kendini yerleştirip, kendinden bir parça bulabildiği ve tüm duygu ve düşüncelerin serpiştirilebildiği müzik, insanlık tarihinin en büyük buluşudur. İçinde bulunduğunuz durum her ne olursa olsun ya da ne kadar içinden çıkılmaz ve zor olursa olsun, telefonunuzu, radyonuzu ya da gramofonunuzu açın; şarkınızı seçin ve arkanıza yaslanın. Bırakın düşünceleriniz, başka seslerle kulaklarınıza fısıldansın. Toprak KOYUN HAYATIMIZA ANLAM KATANLAR “…Asla yalnız değilim seninle yeryüzünde, ateşlerden geçerken bile...’’ (Neruda,20) Üstat Neruda tam da ihtiyacımız olanı ne de güzel anlatmış dizelerinde. Son yüzyılın en büyük sıkıntısı bu. Yanında yürüyecek insanı bulabilmek. İyi günde, kötü günde, ağlarken ya da gülerken, korktuğunda, çaresiz kaldığında kendini asla yalnız hissetmeyeceği eş, dost, akraba, sevgili ne derseniz deyin birilerine sahip olabilmek. Hiç düşündünüz mü kaçımız bu kadar şanslıyız? Hayatımızdaki kaç kişi için iyi ki var cümlesini kurabiliyoruz? Çok az değil mi? Çünkü çoğumuz günlük ilişkiler yaşıyoruz. Kendi hayatıma bakacak olursam; selam veriyor, sohbet ediyor, tanıdıklarımla birlikte kahvelerimizi yudumlayıp sıradan olayları tartışıyorum. Gün bittiğinde başlıyor yalnızlığım. Yatağa girdiğimde günün kritiğini yapıyor, bu günün de diğer günlerden farkı olmadığını anlıyorum. Aradaki boşluğu teknolojiyle dolduruyor, televizyon izliyor, telefona takılıyor, bilgisayar başında zaman harcayıp, sosyal medyanın beni esir almasına hiç ses çıkarmıyor, çıkaramıyorum. Artık arkadaşlık ilişkilerimiz bile sanal. İnsanoğlu her şeyi sanal ortamda yaşıyor, seviyor cümle alem duyuyor, kime kızmışsa bir paylaşımda bulunuyor herkes alınıyor, kırılıyor anında arkadaşlıktan çıkarıyor her iş bitiyor. En acısı da çıkar ilişkileri, bu türler genelde avcı edasıyla yaklaşıyor, planlamasını yapıp ne menfaati varsa o bitene kadar aynı yolda yürüyor. Rüzgâr tersine döndükçe avcı da dönüp duruyor. Büyüklerimiz bu zamanı iki cümleyle tarif eder; “Kıyamet yaklaşıyor ve eskiden hiç böyle miydi?”. Zamanda yolculuk yapabilsem keşke. Eski aşkları yerinde seyretsem, dostluklardaki samimiyeti içimde hissetsem, çıkarsız kurulan ilişkilere şahitlik etsem. Belki de o zaman anlayabilirim eskiden böyle miydi sözünün ağırlığını. Son yüzyılın yalnızlığından hepimiz şikayetçiyiz ama düzeltmek için de kimsenin kolunu kaldırmaya hali yok. Kanıksadık sanırım günün getirdiklerini yaşayıp yatarken yalnızlığımıza sarılıp yatmaya. Yaşadığımız zaman böyle diyerek geri çekilip kendimizi teslim etmemiz doğru mu sizce? Hiç mi güzel insanlar yok hayatımızda? Var nadir de olsa yaşadığımız sıkı dostluklar var geleceğe umutla bakmamızı sağlayan, sıkıca sarıldığımız, kaybetmekten çok korktuğumuz, yanımızda olmasa da varlığını içimize çekip mutlu olduğumuz. İyi ki de var. İlişkilerimizde karşımızdakileri suçlamak en kolayı. Peki kendimizi ne kadar tanıyoruz? Arkadaşlık ilişkilerimde yaşadığım sıkıntılarda önce kendime dönüyorum. Hatalı olan ben miyim? Dostlarıma hoş görülü davranıyor muyum, zor günlerinde yanlarında mıyım, ihtiyaç duyduklarında elimi uzatıyor muyum ya da istemeden de olsa onları kıracak bir şey mi söyledim diye soruyorum kendime. Sonra fark ediyorum ki kendimle konuşmalıyım arada, sorgulamalı, durup yansımamı seyretmeli, hatalarımı yüzüme vurmalıyım, vurmalıyım ki kendime gelebileyim, yanlışım varsa düzeltebileyim. Önce kendime çeki düzen vereyim ki karşımdakinden de bunu isteyecek hakkım olsun. Belki o zaman daha kolay bulabilirim aradığımı, bahar dalları çevirir etrafımı. Güzel insanlar dallarda çiçek açar, kökleri sağlam olur dostluklarımın. Çünkü iyilik er ya da geç karşılığını bulur. Ben iyiysem, karşımdakine de bunu yansıtabiliyorsam bir gün mutlaka aynı pencerede buluşuruz diye düşünüyorum düşünürken de bir yandan yanılmamayı umut ediyorum. Umut hepimizin tutunduğu bir dal. Şahit olduğumuz, birebir yaşadığımız öyle acı sonlar var ki geleceğe dair düşler kurarken, neşeli şarkılar söylerken, gülümseyerek günü selamlarken bir anda gölgeleniyor yüzümüz. Yaşadığımız hayal kırıklıklarının verdiği güvensizlik kaplıyor benliğimizi. Bundandır belki de aniden hüzünlenmemiz. Yine de her şeye ve herkese rağmen bir yerlerde birilerinin var olduğunu düşlemek, beklenenin, özlenenin bir gün karşıma çıkacağını ümit etmek ile güzelleşiyor hayatım. Sonuçta arkamızda birinin olduğunu, sahiplenildiğimizi, yaslanıp ağlayacak bir omzun varlığını hissettiğimizde güçleniyor, ayakta durabiliyoruz, işte bu yüzden hayatımı güzel ve yaşanabilir kılan insanların varlığını bilmek benim için yaşamanın en büyük sebeplerinden biri demek. Yazan: Ezgi Melis COŞAR Kaynakça: Naruda,Pablo. Ayaklarına Dokunurum Gölgede: Yeni Bulunmuş Şiirler. Çev. Adnan Özer. Can Yayınları, 2017 baskı. Can Bozkurt OLUMSUZLUKLARA ALDANMAYIN Her insanın hayatında değer verdiği bazı olgular, nesneler veya insanlar vardır. Hayatımızın vazgeçilmezlerini oluşturan bu değerli varlıklar kaybedildiklerinde, etkisi yıkıcıdır ve yıllar geçse de iz bırakır. Küçük çocuklardan sıkça, “Küçükken bir oyuncağım vardı, çok severdim, ama kaybettim.” gibi cümleler duyduğumda aklıma kendi kaybettiklerim gelir. Aklıma geldikçe, derinlerdeki yaram sızlar. Aimee Bender adlı yazarın Kendime Ait Görünmez Bir İşaret adlı romanı belki de kendimden izler bulduğum için son derece çarpıcı, kendine özgü ve duygu yüklü geldi bana. Babasına çok düşkün olan ve onun yolundan giderek sporculuğa doğru adımlar atan bir genç, babasını kaybetmesinin üzerine kendini matematiğin kollarına atar ve kaçışı sayılarda bulur. Kurduğu düzen, öğretmen olarak çalıştığı okula yeni gelen bir biyoloji hocası tarafından baş aşağı edilir, âşık olur ve tüm dengeler bozulur. Hayatın uzun ve yorucu geçen saniyelerinin içinde, çok nadir de olsa kendinizden izler bulursunuz ya, işte bu roman da tam olarak aynı etkiyi yarattı benim üzerimde. Peş peşe gelen talihsiz olaylar silsilesi içerisinde değer verdiğim insanları kaybettikten sonra, matematik benim için bir sığınak oldu. Öyle ki, aklıma gelen her eski anıda canımın yanmasını hafifletmek uğruna kendimi matematiğin kollarına attım. Sayılarla uğraşmak, bir nevi kendi duygusal sorunlarımı çözmeme yardım ediyordu. İtiraf etmeliyim, bu sayede matematiğim oldukça gelişti. Beni hiç terk etmeyecek, her daim yanımda olacak bir arkadaş edindim. Yalnızca benim açımdan değil, her insan açısından durum bu şekilde ilerliyor. Çevrenize baktığınızda, sorunlarından kaçabilmek için insanların sığındığı farklı durumlar görmek mümkün. Eşinden boşanan ve sorunlarını düşünmemek için aşçılık kurslarına başlayan aile dostumuz, kız arkadaşıyla ayrıldığı için çareyi en yakın dostlarında bulan yakın arkadaşlarım ve daha milyonlarca farklı örnek bana yalnız olmadığımı kanıtlıyor. İnsanoğlu bu, canı yandığında acının üzerine gitmek yerine ondan kaçmanın yollarını arıyor. Benim fikrimce, çok başarılıyız bu konuda. Yaşanan olumsuzlukları, hayatın kötü şakası olarak değerlendirip başka olgulara yönelmek, kişisel gelişimimiz açısından oldukça verimli. Hiçbir problemim olmasaydı, matematiğe bu denli sıkı sıkıya bağlanamazdım ve kendimi geliştiremezdim. Arkadaşım, sevgilisinden ayrılmış olmasaydı, çevresindeki arkadaşlarının öneminin farkına varamazdı ve hiçbir zaman onların değerini hissedemezdi. Aile dostumuz sorunlarıyla başa çıkamadığı için aşçılık kursuna gitmeseydi şimdi işlettiği pastanede çalışıyor ve bundan doyasıya keyif alıyor olamazdı. Bu hayatta hiçbir şey tesadüfen olmuyor, buna adım kadar eminim. Karşımıza çıkan zorlukların hepsinin bir sebebi var ve elbette ki bu süreci atlatma aşamasında yaşadıklarımızın deneyimi de paha biçilemez. Pesimistik olmanın bize hiçbir yarar getirmeyeceğini anladığımızda, olaylara olumlu açıdan yaklaşmamız gerektiğini fark edip işleri yoluna koyabiliriz. Yaşanılan olumsuzluklardan ders çıkartıp hayata yeniden bir şans vermek, bazen sorunları çözmekteki en akıllıca karar olabiliyor. İstediğimiz kadar kaçmayı deneyelim, iz bırakanlar asla unutulmaz. Unutamıyorsak ve acı içinde yaşamak da istemiyorsak en mantıklı olan şey, kendimize kaçış yolları yaratmaktır. Dediğim gibi, her insanın hayatının belli başlı dönüm noktaları vardır. Buna sebep olan kişiler veya olaylar, üstesinden kolayca gelinebilecek şeyler değildir ne yazık ki. İşte tam da bu yüzden hayatımızın dönüm noktasını oluştururlar. Yıkıcı bir sürecin ardından, yapıcı ve düzeltici kararlarımız gelerek bizi karanlığın içerisinden çeker alır. Kötü olaylar her zaman kötü bitecek diye bir kural yoktur. Önümüze sunulmuş çok sayıda imkân varken, içlerinden birini seçip ilerlememiz gerekir. Bu sayede, hem kendimize hem de çevremize karşı gerektiği gibi faydalı bireyler olabiliriz. ZAMAN ve BAZEN Zaman neydi bizim için? Her kime sorsak rahatlıkla binbir türlü cevap alabileceğimiz bir soru bu. Benim için ise onlarca anlama geliyor. Başlamak gerekirse: Bazen onu üçe bölüp geçmiş, şimdi ve gelecek diye adlandırdık bazen daha da ileriye gidip onu saatlere, dakikalara, saniyelere böldük. Bazen bizi en çok üzen şeylerden birisi olup çıktı çünkü yaşanan onca olaydan sonra geçmişe bakınca zamanın bizden neler aldığını ve onların yerine neleri koyduğunu hatırladık. Bazen eski bir fotoğrafa bakıp gözyaşlarımızı tutamadık çünkü fotoğraftakiler artık yoktu çünkü zaman onları almıştı bizden. Bazen suçlayacak başka bir şey yokmuş gibi zamanı seçtik, yaptığımız onca saçmalığı onun üstüne yığdık, ondan tüm her şeyi iyileştirmesini istedik. Fakat istediğimiz gibi olmadı maalesef çünkü zaman sadece ona bırakıp da kurtulmak istediğimiz ne varsa onları bize karşı hissizleştirdi. Bazen onu o kadar insafsızca kullandık ki tabiri yerindeyse onu öldürdük ama ölümle burun burunayken de keşke biraz daha vaktimiz olsa diye yalvardık, şu an vakti değil olamaz, daha yaşayacağım onlarca şey varken ölmek de nereden çıktı diye sitem ettik. Bazen zamanın parayla satın alınabilecek bir şey olmasını arzuladık çünkü bazı pişmanlıklarımızı, hatalarımızı telafi edebilmek istedik. Bazen geçmişte o kadar güzel şeyler yaşanmıştı ki onları tekrar yaşayabilmek için zamanı durdurup geriye doğru akmasını arzuladık. Bazen gelecekteki bazı şeylere anında ulaşabilmek için mesela aylardır görmediğimiz bir insanı görmek veya tatile çıkıp olabildiğince gezebilmek için zamanın çok çabuk akıp geçmesini ve o büyük günün, hayalleri kurulan günün gelmesini diledik. Bazen zamanın bizim için ne anlam ifade ettiğini bildiğimiz halde bize sorduklarında cevap verecek hiçbir şey bulamadık ve onu aslında bilmediğimizin farkına vardık. Diyebilirim ki, tüm bunlar zaman denen o kavramın hayatımızda kapladığı şeylerden sadece birkaç tanesi. Eminim eklenecek daha çok fazla şey vardır ve kim bilir bizler bunlardan kaç tanesini yaşamışızdır. Bu anlatmaya çalıştıklarım sadece zamanın ne anlama geldiği ile alakalı, bir de zamanı yaşamak diye bir şey var. Hayatımızda bazen öyle şeyler oldu ki, zaman bizi gerçekten yere serdi ama biz hep bir şekilde yaşama devam etmeye, zamana kaldığımız yerden tutunmaya çalıştık çünkü kalkıp devam etmek veya pes etmek bize kalmış ve biz de bir tanesini seçmiştik. Zamanın bizi nasıl amansız bir duruma düşürebileceğini fakat buna rağmen nasıl ayağa kalkıp mücadele edilebileceğiyle alakalı size çok güzel bir örnek verebilirim okuduğum kitaptan. Söylemem gerekir ki, örnekte geçen olay gerçekten takdire şayan. “Arman Gatti, henüz çok genç yaşta Buchenwald Toplama Kampı’na getirildiğinde, tiyatro konusunda hiçbir deneyimi yoktu. Ama yine de, gizlice, kadrosu üç kişiden oluşan bir oyun kurgulamaya karar verdi. Adı varım, vardım, var olacağım idi. Ölümün eşiğine itilmiş, öz varlıkları tehdit altındaki bu sürgünler, tam bu zamanda, son bir çabayla bu üç temel simgeye tutunuyorlardı; bu üçlünün de en belirleyici olanına, yani gelecekteki var olacağım’a”.(Chesneaux,15). Kendimi toplama kampındaki bu üç gencin yerine koyup, neler yaşamış olabileceklerini aslında o durumda olmalarına rağmen neler hissetmek istediklerini anlamaya çalışınca şaşırmak ve ardından takdir etmemek elden değil. Sebebim ise ölümle burun burun olmalarına rağmen en büyük inançları olan gelecekte yaşayabilmeğe olan bağlılıkları. Tam anlamıyla harikulade. Benim için ise zamanı ne için ve ne amaçla yaşadığım ne kadar yaşam hakkım olduğundan veya şu an o hakkımın ne kadarını kullandığımdan çok daha önemli. Şöyle bir gerçek var ki asla yadırgamamalıyız: Her geçen gün, farkına varmasak bile, bize verilen yaşam fırsatı birer birer azalmakta. Umarım ileride pişman olmayacağımız bir şekilde bize verilen bu fırsatı en güzel bir şekilde kullanmış, mutlu bir şekilde bize verilen sürenin sonuna gelmiş oluruz. KAYNAKÇA Chesneaux, Jean. Zamanı Yaşamak. İstanbul. Ayrıntı Yayınları. 2015 Nazmican Ünal 21100380 Türkçe 102 Ali Turan Görgülü Özgecan ve Niceleri Öyle bir zamandayızki Milenyum dediğimiz 21. Yüzyılda yaşayıp 16. Yüzyılın cezalarını tekrar uygulamaya çalıştığımız,idam cezasının geri gelip gelmemesini tartıştığımız bir dönemden geçiyoruz çünkü her ne kadar medeniyetin geliştiğini öne sürülsede sadece gelişenin makinalar ve teknoloji olduğunu, insan ve insan sapkınlığının hala aynı yerde hatta yer yer daha da beter hale geldiğini görüyoruz. 2015 yılında üç caninin pırıl pırıl bir üniversite öğrencisi olan yirmi yaşındaki Özgecan Aslan’a insanlık dışı muamelerinden sonra başlayan bu tartışmalar güzel ülkemizin çok büyük bir sorununu tekrar göz önüne sermiş bulunuyor. Uzun yıllardır cinsel açlığın Afrikası olarak anılan ülkemizde her ne kadar yılda yüzlerce kadın aynı kaderi yaşıyor olsada, Özgecan olayı bardağı taşıran son damla oldu ve zamanında Gezi Olayları’nda olduğu gibi bir şeylere dur deme zamanın geldiğini düşündüler. Okulundan çıkıp evine gitmek için bindiği toplu taşıma aracında önce kaçırılıp,tecavüz etmeye çalışılıp fiziksel olarak mümkün olmadığı için önce defalarca bıçaklayıp ölmediğini görünce levyeyle Özgecan’ın kafasını parçalayan bu insanlar sonrada ortada kanıt bırakmamak için önce ellerini kesip sonra benzinle Özgecan’ın ateşe verdiler. Böyle bir olay şüphesiz okuyan herkesin kanını dondurur ve nasıl bir insan evladı böyle bir şey yapabilir diye kendine sorar. Böyle olayların ani olarak geliştiğini değil altyapısını olduğunu düşünüyorum. Özellikle bu olay sonrasında sosyal medya üzerinden başlatılan ‘’Sende anlat’’ başlığıyla kadınların erkekler yüzünden yaşadığı binlerce sorunu gördükten sonra bu düşünce kafamda daha net bir şekilde belirdi. Cinsel açlığın Afrikası olan ülkemizde maalesef küçük yaştan başlayan cinselliği putlaştırma ve insanların kendini bile tanıma fırsatı verilmemesi maalesef böyle sonuçlar doğuruyor. Belki insanların hayatı boyunca bastırdığı duygular bir anda ortaya çıkıyor ve ne yapacağını bilemediğinden böyle bir vahşet ortaya çıkıyor. Özgecan olayının baş zanlısının bir çocuk babası bir insan olduğu düşünülürse durumun ne kadar vahim olduğu daha da kolay gözler önüne koyulmuş olur. ‘’Sende anlat’’ başlığı altında en çok yazılan olaylar genç kızların açık giyindiği an hedef haline gelmesi, tek taksilerde veya toplu taşıma araçlarında sözle taciz edilmeleri ve gece dışarı çıktıkları zaman herkesin onları cinsel obje olarak görmesi. Maalesef ülkemiz kadın- erkek eşitliği konusunda fazlasıyla geri kalmış bir ülke ve bunun acılarınıda fazlasıyla çekiyor. Kadına istediği gibi giyinme, eğlenme, ulaşım hakkı vermemesi bu acıların en başında geliyor. Ve bazı utanmazlar böyle olaylar sonrasında ortaya çıkıp ‘’mini etek giymiş haketmiş’’, ‘’gece çıkmış alkol almış haketmiş’’ gibi fütursuzca sözler ortaya atabiliyor oysa bu ülkede dokuz yaşında erkek çocuklarına, Pozantı Cezaevi’nde onlarca çocuğa, her türlü hayvana (eşşek,ördek,tavuk,vb.) , damacanaya tecavüz edildi. Yani ülkemizde yaşanan sapkınlığının sınırları fazlasıyla zorlandı ve suçlunun tek taraf olduğunu düşünüyorum; iyi yetiştirilememiş, eğitimsiz insanlar. Yaşanan bu acı olaylar sonrasında her kafadan başka bir çözüm önerisi gelmekte kimisi idam istemekte kimisi tecavüzcülerin hadım edilmesini istemekte kimisi 16. Yüzyılda rönesans mahkemelerinin verdiği cezalar gibi mahkumların fareler tarafından kemirtilmesini istemekte. Bana göre en güzel çözüm önerisini Özgecan’ın kardeşi verdi; ilkokulda sevgi dersi verelim. Ceza ile hiçbir şeyin önüne geçilemeyeceğini gerek idamın olduğu Amerika’da gerekse şeriatın olduğu (kısasa kısas ve idamın olduğu) İran’da görüyoruz maalesef bunlar önüne geçemiyor. Bunun için insanları daha çocukken eğitip onlara diğer insanlara karşı sevgi aşılamamız gerekiyor ve gerekli cinsel eğitimi vermemiz gerekiyor eğerki güzel bir dünyada yaşamak istiyorsak... Ceyhun Emre Öztürk SANAL ÂLEMDEKİ EN BÜYÜK SORUNUMUZ Günümüzde hem şahıslar hem haber siteleri internetteki paylaşımlarının olabildiğince çok kişi tarafından görülmesini istiyor. Haber siteleri ilginç başlıklarla internet kullanıcılarını heyecanlandırıp bu kullanıcıların düşük nitelikli ve alâkasız haberleri okumalarını sağlıyor. Bu yöntem dünyada “clickbait” olarak biliniyor. Clickbait, İngilizcede tık tuzağı anlamına geliyor. İnternette buna benzer bir diğer sinir bozucu durum da bazı insanların Twitter gibi kullanıcı gönderilerinin dünyaca görüldüğü sosyal medya sitelerinde bir konuda sahte duyarlılık göstererek popüler olmaya çalışması. Bu tür durumlar insanların gerçek bilgiye ulaşamamalarına ve duyarlılıklarını yanlış yönlendirmelerine yol açmaktadır. Bu popüler olma çabası, sahte ve