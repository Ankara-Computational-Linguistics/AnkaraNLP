kendimden, sonrada çevremdeki insanlardan açıkça hissedebiliyorum. Vay bizim halimize... Söz etmem gereken önemli bir konu ise Fahrenheit 451’in gerçekten kitapla güzel bir uyum içinde olduğu. Belirtildiği üzere bu değer, bir kağıt parçasının ilk ateşini alması için sabit basınçta verilmesi gereken sıcaklık. Ona bakılırsa bir kağıdın Güler, 1 gerçekten yanması için daha yüksek sıcaklıklara ihtiyaç var. Yazarın burada özellikle 451 fahrenayt dereceyi söylemesi artık düşünce ve algı sistemimizin yavaş yavaş körelmeye başladığını düşünmesinden kaynaklanıyor. Yazar bu üzücü gerçeği eseriyle herkese duyurmak istemiş. Ancak ben böyle bir yazı yazsaydım ve tüm dünyanın dikkatini çekmek isteseydim Fahrenheit yerine daha uluslararası bir sıcaklık ölçü birimi olan Celcius’u kullanırdım. Kitaptaki karakterlerden de bahsetmek gerekirse, en çok ilgimi çekeni genç Clasrisse McLellan olmuştur. Bu kızın bu kadar mekanikleşmiş bir Amerika’da bir itfaiye şefi olan baş kahramanı sorgulaması bana göre tamamen onun cesaretinden başka bir şey değil. Bununla beraber, kızın on yedi yaşında olduğunun kitabın her yerinde belirtilmesi de yeni nesil gençliğin kitaplar konusunda daha bilinçli olması gerektiğinin yazar tarafından verilmiş bir öneriye tekamül ettiği çok açık. Gelişen yeni bir beynin, eski gaddar bakış açısını değiştirebileceğini iki kişi arasında canlandırmaya çalışmış yazarımız. Vermek istediği mesajı çok güzel vermiş ama Clarisse ve Montag arasındaki tanışma ve diyalog kısmını biraz daha uzun tutup daha ilgi çekici hale getirebilirdi. Diğer önemli bir karakter olan yazarın yarattığı mekanik köpek bana göre günümüzde bulunan ve amacından sapan bütün elektronik aletlerden farklı değil. Biz nasıl bugün cep telefonlarımızı amacından farklı olarak kullandığımızda vaktimizi boşa harcıyor ve farkında olmadan kendimizi hem ruhen hem de fiziksel olarak cezalandırıyorsak, bu köpek figürü kitap okuma özgürlüğümüzü bizi yakalayarak elimizden alıp cezalandırıyor. Açıkçası üzülerek söylemeliyim ki şimdiki durum da çok farklı değil. Şimdi bu kitabı en başta okumaktan vazgeçmemekle nasıl iyi bir karar verdiğimi anlıyorum. Eğer ben de bu kitabı okumayı bıraksaydım bu Amerika’daki itfaiyeci gibi bu kitabı yakmaktan başka ne yapmış olacaktım ki? Sözlerimi sonlandırmadan önce sevdiğim ve hepimizin aslında buna ne kadar aç olduğumuzun farkına varmamızı gerektiren bir söz paylaşmak istiyorum. `Tanrım bana kitap dolu bir evle çiçek dolu bir bahçe ver. (Konfüçyüs)´ Dünyamızın ve ülkemizin ağaçsız, bilgisiz, ilimsiz ve kitapsız kalmaması ümidiyle... YALNIZLIĞIN KAHRAMANI“Baht dönüşü” tragedyadaki “peripetie” teriminin türkçeleştirilmiş hali. Olayların mutluluktan mutsuzluğa, ya da tersi yöne dönüştüğü noktaya baht dönüşü deniyor. Yani kitap içeriğini birebir yansıtan bir başlık… Kıvanç Nalca “Tragedya kahramanının kendisine biliciler ve tanrılar tarafından gelen bin bir uyarıya kulak asmayıp, burnunun dikine gitmesi, bir noktada gerçeği fark etmesi sonra da yaşadığı doğal yıkım...” diye tanımlamış yazısında. Kıvanç Nalca’nın da bu sözünden anladığımız üzere kitabın kahramanı İshak, bir türlü tamamlayamadığı operasını bitirmek için hayatındaki her şeyden anlamsız bir şekilde vazgeçmiş ama bunun hiçbir şeyi değiştirmediğini fark edip büyük bir hayal kırıklığı yaşayan, yalnız ve mutsuz bir karakter. “Hayattaki tek tutkusu ve önem verdiği şey olan yazmak belki de en büyük pişmanlığı oldu” diye düşünüyordum kitabı okurken fakat İshak, bu düşüncemi hep yanlış çıkarıyordu. Operasını yazmayı takıntı haline getirip hayatındaki her şeyden kendini soyutlamasının getirdiği zararın farkına varmış olması ama bu durumu değiştirmek için herhangi bir şey yapmaması beni İshak’ın hasta bir insan olduğu düşüncesine itmişti. Nitekim hala da öyle düşünüyorum. Ne tür bir şey bir insanın kendisine zarar vermesine rağmen vazgeçilemez olabilir ki? Zarar gelmesinden daha önemli olan ne olabilir? Kitabı okurken, kendimi İshak’ın yerine koyuyordum fakat işin içinden bir türlü çıkamıyordum. Ve nedense, işin içinden çıkamamama rağmen kendimi onun yerine koymaktan bıkmıyordum. Çünkü İshak’ın karakteri ve olaylar karşısındaki tutumları benim karakterim ve davranışlarımla o kadar farklı ki… Farklı bir kişiliğe, içeriden bakmak istiyordum belki de. Bu istekliliğime ve çabama rağmen İshak’ı hiçbir zaman anlayamadım. Sadece bir opera yazmak için yaşamaktan vazgeçen bir insan… Uzun yıllar boyunca kendisini yalnızca bir amaca adıyor ve bu yüzden yalnızlığı seçiyor. Çünkü ona göre insanlar, kalabalık yerler, kısacası Harbiye’deki evinin tavan arası dışındaki her yer düşüncelerini saptıracak ve operasını yazmasına engel olacak. Bana soracak olursanız yaratıcılık etkileşimle oluşur. Bu nedenle de insanların arasında olmak, etkileşimin olduğu bir çevrede yaşamak zihnimizi açar ve "opera" yazmamıza yardımcı olur. Bu yüzden de kendimizi yalnızlığa doğru itmek bize yaratıcılık getirmez. İshak'ın başarısızlığındaki temel sebebin de bu olduğunu düşünüyorum. Kendisini yalnızlığa itmeye o kadar zorlamış ki başka hiçbir farklı düşünce duymadan, öğrenmeden kendi kendine bir şeyler çabalamaya çalışmış fakat başaramamış bir karakter İshak. Ve bu yalnızlıktan dolayı oluşan başarısızlık onun operası için takıntılı bir duruma gelmesine sebep olmuş. Takıntısı da onu iyice sağlıksız bir ruh haline doğru itmiş. Bu kitap, yalnızlığın bende çağrıştırdığı kötü duyguları pekiştiren bir kitap oldu. Yalnızlık olgusunun insanın sosyal psikolojisinin dışında bütün hayatını da etkileyebileceğini anladım. İnsan kendisini bir şeylere adadığında ve tek başına elindeki işin en iyisini yapabileceğine inansa da çoğu zaman yardım alarak çok daha iyi bir iş çıkaracağını göremez. Bu yüzden bir işi yaparken o işe insanın kendisini adaması güzel bir durum olsa da bu şekilde takıntı haline getirmek, kendini hayattan ve dışarıdan alabileceği belki de kendi fikirlerinden çok daha parlak düşüncelerden soyutlamak, yaptığı işin en iyisini ortaya koymasını engelleyebilir. Bu nedenle, insanın kendisini soyutlamaması ve başkalarıyla etkileşim içinde olması aynı zamanda da yaptığı işi takıntı halinden uzaklaştırıp zevkle yapması başarılı olmasının en büyük nedenidir. Sizlere en büyük tavsiyem, İshak gibi yalnızlığı, takıntılı olmayı ve bunların getirdiği mutsuzluğu yaşamınızdan uzak tutun. Böylelikle insanların arasına karışmanın size getireceği faydaları göreceksiniz. Kaynakça:http://okudugumkitaplar.blogspot.com.tr/2015/06/baht-donusu.html Karasu 1 Türkan Öykü Karasu 21202258 TURK102-3.Ödev Aslı Uçar 18.11.2014 ZAMANDAKİ GEÇİT ... Güzel bir gündür. X, geçen gün tanıştığı garip bir teyzeden aldığı kahvesini içer. Biraz kestirdikten sonra kalkar ve telefonunu şarjdan çekmek için prize uzanır. Eli prize değdiği anda elektrik çarpar ve tam o sırada vücudunda bir geçit açılır. Anlık gözü kararır, kısa bir süre başı döner. Ayakkabılarını çıkarır bahçesinde dolandıktan sonra evdeki kapalı havuza girmeye karar verir. Hazırlanır, her zamanki gibi suya atlar. Suya atladığı anda farklı bir evrene geçer. Çünkü gerçek dünyada geçitler bedenlerdir ve ancak bedende bir geçit açıldığında(gözle görülmesi gerekmez) ve yeteri kadar büyükse kişi o geçitten çıkarak o anda bulunduğu evrene geçer. Suya girdiğinde boyut kavramı değişip vücudundaki geçitten geçerek su evrenine gider. Bu sırada vücudu hâlâ gerçek dünyadadır fakat bilinci ve soyut kendisi hariç... Bedeni sadece suyun içinde yüzüyordur... ...X, gözlerini açtığında bambaşka bir dünyadadır. Ne gökyüzü ne güneş ne insanlar vardır. Kendini biraz saydam görür biraz da akışkan hisseder. İç içe farklı boyutlar gibi. Sağa dönmeye çalışır ama döndüğü sağda sağ ve sol diye ayrılır, kısa bir süre sonra o boyuttaki görünümlere alışır çünkü o evrene geçtiği anda tüm vücudu o evrene göre yenilenip tekrar oluşur. Dünyada olmadığını bilir, nasıl dönebileceğini anlayabilmek için etrafı gezmeye başlar fakat girdiği evren 3 boyutlu olmadığı için uzun bir süre hedeflediği gibi ilerleyemez. Fakat şöyle bir şey, su evreninde zaman dünyadakinden biraz daha farklı işler... ...X, su evreninde bunları yaşarken gerçek dünyada ise ev arkadaşı eve gelir ve arkadaşını suyun içinde öyle yatarken görünce hemen onu sudan çıkarır(o sırada su evreni ile bağlantısı kesilir) ve ambulans çağırır... ...X ilerlemeye devam eder, tutabileceği şeyleri tutmaya(elleri olmadığı için içine alır), bir işaret bulmaya çalışır. Fakat bulunduğu yerde hiçbir canlılık hissedemez, belki de gözleri henüz o evrendeki varlıkları görebilecek düzeye ulaşmamıştır. İleride parlayan bir şey görür ve ona doğru ilerler. İçine aldığında ise sonsuz parçaya ayrılıp bir sürü küçük boşluğun içinden geçtiğini hisseder. (Aslında içine aldığı şey bir metaldir ve su evreninde metalle temas halinde bulunulursa metal evrenine geçilir.)... ...Bu sırada gerçek dünyada hastaneye yetişmiştir. Fakat bedeni iyileşse bile bilinci geri gelmeyecektir, taa ki Karasu 2 su dolu bir yere konulup su evreni ile bağlantısı kurulana kadar)... ...X, kendine geldiğinde bir tür çınlama ya da fısıltı şeklinde bir şeyler duyar. Bir kalabalık hisseder fakat kimseyi göremez. Ara ara bir şeyler görür bir şeyler duyabilir fakat hâlâ uyum sağlayamaz. Bu arada evrene geçiş yaparken parçalara ayrılan vücudu metal evrenine göre yeniden konumlanmıştır. Bu evren ne kadar katı olsa bile sesler, görüntüler o kadar soyuttur. Zaman ve boyut kavramı tamamen farklıdır. Dünyaya göre sonsuz hızdadır neredeyse... Bedeni yok fakat sadece hisleri yürüyormuş gibi hisseder. Ağlamak ister ama bulunduğu evrendeki cisminden dolayı bunu yapması mümkün olmaz. Tüm bunları yaşarken aylar belki de yıllar geçmiş olabileceğini hisseder fakat aynı zamanda saniyeler geçmiş olabileceğini düşünür. Bulunduğu evrenlerdeki zaman kavramı farklılığı kafasını bir hayli bulandırır... ...Canlılar, sesler daha belirgin olmaya başlar ona göre. Fakat o gördüklerinden korkar, onu görenlerse hisleri yokmuş gibi sadece yanından geçerler. Uçak kadar hızlı hareket edebiliyordur. İlerlemeye devam eder, yorulma kavramı da yoktur. Çünkü bir bedeni yoktur. Fakat ilerledikçe içindeki kötü hisler artar, artık hiçbir yaşam belirtisi gözlemleyemez. Çünkü o evrende belirli bir sınırı geçmeme yasağı vardır, geçenlerinse bir daha geri dönemediği bilinir... ...Neyse ilerler ilerler, bir anda gökyüzüne gezegenlere açılır. Şok olur, uzun bir süre sadece izler. Evren sanki karşısındadır. Bir anda dünyaya kavuşabileceğini, ya da kötü bir rüyadan uyanabileceğini düşünür... Bulunduğu yerden aşağı doğru iner, fakat giderek yere yapışıyordur, yaşadıkları karşısında o kadar şaşkındır ki aldırmaz, en sonunda sıcak, siyah bir balçığın kendisini içene doğru çektiğini hisseder, içine girer ve o anda dünyadan ayrılmadan önceki dünyanın hâlini görür. Zaman, mekân ve boyut kavramları o kadar farklıdır ki... Bir anda dünyanın o andan geçmişe doğru zamanın aktığını ve o sırada geriye doğru yaşanan olayların hepsini görmeye başlar. Bunların hepsi yaklaşık birkaç saniye içinde oluyormuş gibi gelir fakat hepsini de kavrayabiliyordur. Bu taa Bigbang'e kadar gider. Fakat anlayamadığı kadar hızlı bir biçimde zaman Bigbang ve öncesine gider ve yeniden başlar. Büyük patlama gerçekleşir fakat diğer olayların aksine garip bir şekilde kendisi bu büyük patlamadan etkilenir ve sonsuza dek yok olur... ...Bu sırada gerçek dünyada da ölür ve tüm yakınları hastane odasına akın eder... Tüm bunlar yaklaşık birkaç saat içinde gerçekleşmiştir... Elif Ceren Kaya HATIRLAMAKTAN DAHA ZOR Bazen zihnimizin derinliklerinde bir anıyı düşünürüz, net olmasa da, eksiğiyle fazlasıyla o anıyı hatırlarız. Evet, bazen çoğu kısmını hatırlamayız hatta kendimiz olmasını istediğimiz parçalar ekleriz o anıya. Ancak utandırıcı veya güzel bir anı olsa da, yıllar sonra gülerek veya yüzümüz kızararak anlatsak da, onu bir şekilde hatırlarız. Bazen de bu kadar güzel zamanlarımızı aklımızda tutmakta zorlanırız, bir yerden sonra biriken şeyler zihnimizi doldurur ve her şey eskisi kadar net değildir artık. Unutmak aynı şekilde ilerlemiyor maalesef. Bilinçaltımızda yerleşen bir şeyi hatırlarız veya hatırlayamayız, unutmuş olmayız bütünüyle. Clementine ya da Joel birbirlerini akıllarından silerlerken hatırlayamadıkları zamanları ortaya çıktıkça birbirlerini akıllarından atmak istemediler, bu işlemin sonuna geldiklerinde en küçük anlarında bile izleri kalmamıştı birbirlerinin. Buna rağmen biriyle ilgili bütün parçaları kafandan silsen de, birbirinizle ilgili şeyleri hatırlayamayacak hâle gelsen de, bir parça kalbe yerleşmiş olarak durur. O bir parça, “lekesiz zihnin sonsuz gün ışığında” bile kalbimizde bir ağırlık yaratıp bizi unutmaktan ​mahrum eder. Alzheimer hastası bir kişinin her ne kadar her şeyi unuttuğu düşünülse de aslında sadece sinirlerin iletişimsizliği yüzünden dışarı çıkamayan dipte kalmış hatıraları vardır. Unuttuğumuzu sandığımızda yalnızca biz de bir hasta gibi o zamanları derine iteriz. Bunu yaparken bile derine ittiğimiz şeylerle ince bağlantılar kurulur insanda. Fakat arada kalan bağ ne kadar ince olursa olsun, o ince fitili ufacık bir şey ateşlendirebilir. Biz beynimizin ve kalbimizin derinliklerinde büyük bir yangın yeri oluştururuz ve her ne kadar unuttuğumuzu sansak da o ateş bizi ilk günkü gibi yakar. Unutmak bu nedenle hatırlamak veya hatırlayamamaktan daha zor. Hatırlayamazsın, çünkü o gün o şey o kadar önemli gelmemiştir, çok şey olmuştur ve her ne kadar önemli olsa o zamanın yoğunluğu içerisinde önemini yitirmiştir. Hatırlarsın çünkü önemsiz bir günü anlamlı kılan ufak bir heyecandır, ya da hatırlamak istediğin için fazladan çaba göstermişsindir, fotoğraflar çekip paylaşmışsındır bir yerlerde. Unutmaya gelince mesele, daha farklı bir boyutta oluyor her şey. Çünkü her şeyi silebilirsin telefonundan, biriktirdiğin hediyeleri ve eşyaları atabilirsin çöpe, beyninden yavaşça ve zamanla çıkarabilirsin. Ancak bulduğun ufak bir kağıt parçası her şeyi bir anda geri getirebilir. Gittiğin herhangi bir yerde karşına çıkabilir o kişi, somut bir şey olmasa da. Unutamayan insanın karşısına çıkan her şey unutmanın önüne çıkan bir engel olabilir, baktığın bir renkten bir şeyler çıkarabilirsin mesela. Çünkü her şey kalpte bir ağırlığa sebep olabilir. Onu kafandan atsan da kalbinden atamazsın. Unutmaya çalışırken o incelen bağlar aslında kalple daha büyük bir bağ kurar insanda. Filmde kafasından sildirme işlemini ilk yaptıran Clementine’dı. Belki Joel ile ilgili bir şey kalmamıştı kafasında veya o bağlantılar kopmuştu anılarıyla, her şeye rağmen bir yerlerde, karşısına çıkan ufak bir şeyde bile anımsıyordu olanları. Joel ise günlüğündeki kısımları koparmıştı. Aslında biriktirdiklerimiz zihnimizdeki günlükte an an yazılır ve yeri geldiğinde yırtar atarız o sayfaları. Ama o sayfaların bize hissettirdikleri buruk acı olarak kalır bizde. O kağıtlara dokunmanın verdiği his bambaşka gelir. O histen dolayı insan unutmak istemez. Aynı şeylerin yaşanacağı umuduyla çaresizce unutamaz. Hatırlayınca akla gelen güzel anılar unutmaktan daha kolay gelir, unutmanın yıpranışında çırpınmaktansa. Ve zaman, unutmayı sağlamaz bize, belki sadece azaltır eski acımızı. Eskisi kadar iyi olmayız zamanla. Yine de belli bir zamanın ardından Ahmet Muhip Dıranas’ın dediği gibi “olvido”, “kapatırsa artık penceresini”, kendimize bir çıkış kapısı bulabiliriz. Bu çıkış kapısı yeni bir heyecandır. Yeni bir heyecan unutturur eskisini. Çaresizliğin içerisinden kurtulmamızı sağlayan, unutamamanın etrafımıza ördüğü zincirleri kırmamızı sağlayan budur. Bense o filmde olup birini değil de tüm mutlu olduğum anları unutabilseydim keşke diyorum. Çünkü her şeyi unutsam bile içinde bulunduğum enkazdan çıkamıyorum, mutlu edecek bir ışık göremiyorum. Karanlıktayım, ancak karanlıktan beni kurtaracak şey karanlığı yok etmek değil, tüm aydınlıkları silmek ve o aydınlıkları baştan aramak, sil baştan... KAYNAKÇA: Dıranas, Ahmet Muhip. Şiirler. İstanbul: Everest Yayınları, 2015. Baskı. ​ ​Gondry, Michel. Sil Baştan. 2004. Kanal D Home Video. Film. ​ ​Pelin Barlas CEHENNEM NEREDE? Film izlerken duygulanıp düşüncelere dalmam genelde. Sadece filmi izlemeye odaklanırım. Fakat bu alışkın olmadığım hisler ismi “Beautiful Boy”, türkçeye çevrilmişi ise “Güzel Oğlum” olan filmde beni esir aldı. Filmde ana karakterimiz olan Nic Sheff, oldukça ciddi bir şekilde uyuşturucuyla mücadele ediyor ve aynı zamanda uyuşturucu bağımlılığı ile ona karşı gelmenin zor mücadelesini veriyor. Kendiyle çelişiyor ve uyuşturucuyla olan savaşını kazanmaya çalışıyor. Nic’in içinde bulunduğu bu üzücü durum beni düşüncelere sürükledi. Asıl cehennem neredeydi? Belki de Nic aslında kanlı canlı bir şekilde cehennemi yaşıyordu. Yoksa dünyanın büyük bir çoğunluğunun inandığı gibi ölünce mi ulaşıyorduk o diğer gerçekliğe? Kaçabiliyor muyduk ondan? Ya da onu biz mi yaratıyorduk? Hayatta kötü şeyler yapıp yaradandan af dileyince cennete girişimiz kabul oluyor muydu? Ya da ana rahminden ilk çıktığımız anda mı karşılaşıyorduk onunla. Hangi eylemlerimiz bizi cehenneme sürüklüyordu? Ya da neler yaparsak o herkesin ulaşmak için gerekirse insan öldürdüğü, kendini canlı bomba haline getirmeye gönüllü olacak kadar delirttiği cennete ulaşıyorduk? İşte küçücük bir sorgulama bunun gibi soruların hiç durmadan aklımı kurcalamasına sebep oldu. Bir karar veriyorum hayatla ilgili. Aynı Nic gibi basit bir kararın hayatıma nasıl bir etkisi olacağını bilmeden. Çok basit bir seçim yapıyorum. O seçimin beni nerelere sürükleyeceğini bilmeden. Hayatımda verdiğim kararlar neticesinde dünyanın en güzel yerlerinde de olabilirim, en kötü, vasat ve iğrenç yerlerinde de. En güzel yemekleri de yiyebilirim, açlıktan ağzım da kokabilir. Bu verdiğim kararlar neticesinde, belki de kendi cehennemimi kendim yaratıyorum istemsizce. Engelleyemeden. Ne yaptığım hakkında en ufak bir fikrim bile olmadan. Bazen verdiğim kararlar sonucunda büyük bir kısım insanın düşündüğü gibi ölünce değil de, asıl hayattayken cehennemi tadabiliyorum yeryüzünde. Bazen de tekrar ve tekrar “Artık bu yaşadığım şartlara ve kötü durumlara katlanmak istemiyorum.” diyorum. Japonyadaki insanların büyük bir çoğunluğunun inandığı din olan Şintozim’e göre cennet ve cehennemin yeryüzünde olduğu kabul ediliyormuş. Şamanizm dininin bir uzantısı olarak kabul edilen bu dine mensup insanlar öldüklerinde tabiri caizse birer ruh olarak dünyada varlıkların sürdüreceklerine inanıyorlarmış. Belki de cennet ve cehennem en iyi bir şekilde bu dinde yanıtlanıyor. Çünkü hayat her zaman hepimiz için güllük gülistanlık bir hayat değil. Acılar çekiyoruz, çekiyorum. Bir insan Maldiv adalarında tatil yaparken diğeri yiyecek yemek bile bulamayabiliyor. Ya da en basitinden biri sıcacık yatağında uyurken, ülkesinden kaçmak zorunda kalmış insanlar sokakta yatıyor, donuyorlar. Peki ya sokakta donan insanlar asıl cehennemi yaşamıyor mu? Cehennemi yanı başımda veya içimde hissettiğim anlar var. Ne yapacağımı bilemediğim anlar. İçinden çıkılamaz durumlar karşısında az çok çoğu insan karşı karşıya kalmıştır. Bu durumlar başkaları tarafından hor görülebilir, onlar için çok basit de olabilir ama şöyle bir gerçek var ki çekilen acı her zaman en büyük acıdır. Başkasının derdinin sizinkinden büyük veya küçük olması hiçbir şeyi değiştirmez. İşte böyle acımı doruklarında hissediyorken, cehennem tam da dibimdeyken nasıl inanabilirim ki başka insanlara yaptığım iyiliklerin veya ibadet etmenin beni o herkesin kaçmak için ecel terleri döktüğü o cehennemden kurtaracağına. Oysa ki asıl cehennemin yanı başımda olmadığına beni kim inandırabilir. Verdiğim kararlar doğrultusunda veya elimde olmadan çok kötü durumlarda olabiliyorum bazen. Hepimiz olabiliyoruz. Peki böyle durumlarda cehennemin sadece ölünce gidebileceğim bir yer olduğuna nasıl inanabilirim ki? Özellikle dünyada milyonlarca insan çile çekerken. Ya da en basitinden ufacık bir şeyde bile içimde engelleyemediğim umutsuzluk ve çaresizlik hissederken. Asıl cehennemin ölünce ulaşılan mı yoksa yaşarken mi hissedilen bir şey olduğunu kanıtlamak imkansız. Ama gerçek olan bir şey varsa o da şu ki hepimizin içinde kendi yarattığı bir cehennem var. Beril Kamel Anlayan Biri Var İnsanların iç dünyalarıyla dış dünyalarının birbirleriyle tutarlı bir konumda bulunamaycağını düşünmüşümdür hep. Bana en büyük, en yakın örnek olarak da kendimi görürüm. İnsanın etten kemikten görünümünün ötesinde, çok ötesinde, bazılarının “ruh” olarak adlandırdığı bir yapı var ve ruh, o kadar kırılgan, o kadar narin bir varlık ki en ufak rüzgâr onun ormanlarını devirip geçmeye yetebilir. Yine de çok iyi saklıyoruz onu derimizin altında bir yerlerde. Öyle ki varlığı unutuluyor bazen. Ben içimdeki çoraklığı dışımdaki çiçeklerle kapatmaya çalışıyorum mesela. Yalnızlığım, yorgunluğum bir demet mis kokulu çiçek olup uçup gidiyormuş gibi düşünmeyi tercih ediyorum. Yine de bu hissettiğim yalnızlığı ört bas etmeye yetmiyor. Dünya üzerinde böyle hisseden, içi böyle yorulmuş, böyle sıkılmış fakat dışarıdan ışıklar saçan tek varlık benim diye düşünüyorum. Daha doğrusu düşünüyordum. Ta ki Duy Huynh’un Boundlessness in Bloom adlı resim çalışmasıyla karşılana kadar… Huynh’un kızında adeta kendimi gördüm. Issız bir ağaçlığa saçtığı çiçekleriyle, yanlış yöne savrulan saçlarıyla, kırılganlığını gizleme çabasıyla… Onun yalnızlığını paylaştım. Renklerinden bile belliydi ki gerçek yalnızlığın ne olduğunu biliyordu o da benim gibi. Yalnızlık, tek başınalık değildir benim için. Bir insanın etrafında bir şeyler anlatacak kimsesinin olmaması değil, anlayacak kimsenin olmamasıdır yalnızlık. İçten içe yorulmak, yıpranmak ve bunu saklamak zorunda kalmaktır. İçinde ölü topraklar barındırırken dışında çiçekten bir elbiseyle gezmektir, tıpkı Huynh’un resmettiği kız gibi. Yıllar boyu beni yaralayan şey bu resimle birlikte biraz daha ağırlaştı fakat kötü bir ağırlaşma değildi bu. İlk defa kırgınlığımla böylesine yüzleştim. Issız ormanlara çaresizce sunup durduğum çiçeklerin beni yalnızlığımdan da yorgunluğumdan da kurtaramayacağını anladım. O tuvalde başını öne eğen kız bendim, o çiçekten elbise benimdi… İşte tam bunları düşünürken gördüm ki, aslında anlayan biri var, aslında yalnız değilim, tek değilim bu dünya üzerinde. Benimle aynı kırgınlığı, aynı yorgunluğu paylaşan, benim yalnızlığımı gören biri var. Beni anlayan, beni hisseden hatta beni resmedebilen biri… Duy Huynh bütün özverisiyle umudum oldu benim, sadece birkaç fırça darbesi ve birkaç pastel renk ile dünyaya bakışımda büyük değişiklikler yaratmayı başardı. Sayımızın sandığımdan daha fazla olabileceğini gördüm. Her ıssız ormanın bir “çiçekten elbiseli” insana sahip olacabileceğini düşündüm. Huynh’un resmettiği o uçup giden çiçekler suskunluğumu bozdu. Susmuştum şimdiye kadar, anlatacak bir şeyim olmadığından da değil, anlatacak kimsem olmadığından... Okuru olmayan bir yazar neden roman yazsın ki? Bunun için en kullanışlı araç şiirlerdir… Benim gibi insanlar her çiçeğin en güzel yaprağına sudan arı, gökyüzünden mavi bir şiir yazarlar, öyle salarlar doğaya o çiçekleri. Belki biri görür, biri duyar, biri anlar ümidiyle… Her dizesi birbirinden farklıdır bu şiirlerin. Biri kırgınlığı, biri hayalleri, biri yalnızlığı, biri yorgunluğu anlatır. Şimdiye kadar hiç düşünmemiştim benim çiçeklerimin uzaklarda veya yakınlarda herhangi birine ulaşmış olabileceğini. Onlar da kaybolmuşlardır sandım, benim gibi… Oysa bir resmin bunu başarabilmesi ilginçtir ama artık bulunmuş hissediyorum kendimi. Bir yerlere, bir şeylere ait hissediyorum. Şiirlerimin küskünlüğünü, ruhumun yorgunluğunu, bedenimin yalnızlığını daha az hissediyorum. Boundlessness in Blossom beni karamsarlığımdan soyundurdu bir bakıma. Çiçekten elbisemi sevmemi sağladı. Yorgunluğumu dindirdi. Artık daha özgür şiir yazacağım, daha özgür yaşayacağım, ruhumun kırgınlığını daha az hissedeceğim, yalnızlığın kelime anlamını ben belirlemeyeceğim. Başka ormanlara, başka ağaçlıklara gidip çiçeklerimi saçmaya devam edeceğim çünkü artık biliyorum ki anlayan biri var… Kaynakça: Huynh, Duy. Boundlessness in Blossom. Yağlıboya. 2014 KADININ GÖRÜNMEZ ROLÜ Geçtiğimiz haftalarda bizim için büyük önemi olan iki tarihin yıl dönümüydü. Birisi 8 Mart Dünya Kadınlar Günü, diğeri ise 18 Mart Çanakkale Zaferi. Sanki ayarlanmış gibi bu iki anlamlı tarihin arasında çok kısa bir süre var. Sanki ‘birisi olmadan diğeri olmazdı’ dermiş gibi. En önemlisi de kadın olamadan başka bir şey olamayacağını anlamak için sanki bir tevafuk bu iki tarih. Kadın deyince bazı sorular gelir aklıma: Bir kadın ne kadar fedakâr olabilir? Bir kadın ömründe ne kadar acı çekebilir veya bir kadın sevdiği bir şey içi nelerinden vazgeçebilir? En önemlisi de bugünkü dünyada kadın nedir bizim gözümüzde? Tarihimizin dönüm noktalarından biri olan 18 Mart zaferi, Kurtuluş Savaşı ruhunun oluşmasında büyük bir önemi vardır. Erkeğiyle kadınıyla herkes taşın altına elini koymuştur. Gözünü kırpmadan cepheye şehit olmaya giden erkeklerin; iman kuvvetiyle iki yüz yetmiş kilo ağırlığındaki mermiyi kaldırarak topun ağzına koyan Seyit Onbaşı’nın hikâyeleri nesillerdir bir milleti cesaretlendirmektedir. Peki ya kadınlarımız? Kadın evinde oturur çocuk mu bakardı tüm gün? Yemeği yapar, evi temizler ve günü biter. Böyle miydi acaba? “Kadın susar, kadın gülmez, kadın kocasından habersiz dışarı çıkamaz, kadın sevemez.” der miydi ecdadımız da bugün dedikleri gibi? Ya 13 yaşındaki kızlarımız? O zamanlarda da 3-5 koyuna mal(!)mış gibi satılırlar mıydı? Daha birçok soru sorulur ama cevapları biraz üzebilir bizi. Hani derler ya her başarılı erkeğin arkasında bir kadın vardır diye, Türk kadını bugün özgür ve başarılı bir ülke olmamızın arkasındaki unsurdur. Çanakkale Zaferi Seyit Onbaşı’nın yanında aynı zamanda Nezahat Onbaşı, Hatice Hanım, Zeynep Mido ve daha birçok kadın kahraman da çıkartmıştır. Top mermisi zedelenmesin diye kundaktaki bebeğinin üstündeki örtüyü mermiye saran kahramanlardır bunlar. Sanki demesi kolay gibi görünebilir. Fakat annelik şefkatini bir kenara bırakıp bunu yapabilecek kadınlar nadirdir ve onlar da tanınmıştır Türk milletince. Seyit Onbaşı’nın gücüne sahip olmasalar da onun yüreği kadar yürekleri vardır bu kahramanların. Resimde de görüldüğü gibi belki ayağında çarığı yok, çocuğunun üstünde onu koruyacak bir şey yok ama vatan aşkı annelik şefkatinin bile önüne geçmeyi başarmıştır. Belki de hayatında daha fazla acı ve zorluk görmediler ama yılmadılar ve yıkılmadılar. Ya bu kadınları kim yetiştirdi diye düşündünüz mü hiç? Neredeyse her kahramanın arkasında yine kahraman bir anne görürüz eğer dikkatle bakarsak. Çocuğunu küçüklüğünden itibaren sevgi ve şefkatle sulayarak yetiştirir bu kahraman kadınlar. Hayatını çocuklarına ve evine adamış ve tüm amacı iyi bir eş ve anne olmak olan bu kadınları mercekle arar olduk! Ya şimdi kadın denince ne geliyor aklımıza? Evde oturup günde altı dizi takip edip çocuğuyla, ev işleriyle ve eşiyle bile doğru düzgün ilgilenmeyen biri mi yoksa toplumu ayağa kaldıran biri mi? Etrafıma baktığımda gördüklerimden sonra ne yazık ki benim aklıma birinci söylediğim geliyor. Ya çalışanlar ve evin geçimine yardımcı olanlar? Açıkçası ben buna da karşıyım! Eğer insan iki farklı cins yaratıldıysa ve güçlü olan erkekse çalışması gereken erkektir, kadın değil. Kadının rolü evde boş oturmak da değildir. Toplumdaki asıl vazife kadınların omzundadır. Peki, ne mi yapar kadın? Ya kendi gibi olması gereken bir kız çocuğunu yetiştirir veya toplumu yüceltecek dürüst ve ahlaklı bir erkek çocuğu yetiştirir. Ve bunu günde altı saat televizyon izleyerek değil, bizzat çocuğuyla kendi ilgilenerek yapar. Çocuğun aklının o saçma televizyon programları veya internet ile etkileşimini kesip doğru olan ne ise ona göre yetiştirmeli çocuğunu. Şimdiki genç kızlara baktığımızda durum hiç de parlak değil. Aslında önce kendine çeki düzen vermeli ki başkasına etkisi olabilsin. Orada burada resim çekme veya kahve sıralarında boş sohbetler yerine kendimi nasıl geliştirmeliyim diye düşünmeli. Ne de olsa ağaç yaşken eğilir… İleride nasıl bir hayatla karşılaşacağının farkına varıp pembe gözlüklerini çıkarıp öyle bakmalı hayata! Bana göre yapılacak tek şey önce nitelikli kadın yetiştirilmeli ki o kadın da nitelikli toplum yetiştirsin! İsmail Nurullah Mutlu Kaynak: 18 Mart Çanakkale Zaferi ve Kadın. www.tukd.org.tr Anonim. T.Y. Oktay Dede Yaşlanmak Gibi Hayat merdivenlerinde uzun ve sürekli bir yolculuğa çıkar insan. Her basamakta daha da dolanır ayakları birbirine. Küçük, yumuşak parmakları nasırlaşır zaman içinde. Hissiz, solgun bir deriden ibaret olur vücut. Hele o koku… O mis bebek kokumuz… Dünyanın dertleri siner üstüne. Biz artık güzel kokmuyoruz. Güzel bakmıyoruz. Güzel gülmüyoruz. Gerçi biz artık gülmüyoruz. Ne zaman içten bir kahkaha atacak olsak ağzımıza tıkanıyor şen sesler. O sesler öyle güzel anlatır ki derdini. Çiçek açar akşamsefaları. Sen susmanın koynunda debelenirken yaşama sevinciyle dolar kulakların. O sesler ki… Şşşş! Burası yalnızlık kokuyor, burada kahkaha atılmamalı. Burada kahkaha anlatılmamalı. Yalnız hüzün konuşulur burada. Terkedilmiş sevdaların arkasına saklanır gözlerimiz. Güzel anıları tozlu raflara kaldırır gün yüzüne çıkarmayız biz. Biz zamanın yaşlanmış müzisyenleriyiz. Öyle yazmalı, öyle söylemeliyiz. Huzur, ufukta bir yerlerde, belki huzur her yerde. Ama buraya uğramayalı uzun zaman oldu. Çünkü burada vakit çok geç. Üstüne geçirdiğin entari emanetidir sana zamanın. Çıplak ayaklarındaki çıkık kemikler öğretir sana vaktin geç olduğunu. Ellerin ağır bir taşın altında ezilir gibidir. Ellerin yalnızca taşımakta zorlandığın bir yığıntı, ağır, çelimsiz… Her geçen gün daha da zor gelir merdiven korkuluklarından tutunmak. Yaşlı ağaçların gövdesine tutunup gökyüzüne tırmanmak için de geçtir vakit. Aynadaki yansımandan saçındaki beyazları seçerken öğrenirsin artık o hissettiğin yaşta olmadığını. Huzur, ufukta bir yerde… Ne bizim ona koşacak takatimiz var ne de gökyüzünün onu bize getirecek dermanı. Başımız önde, gözlerimiz kısık, ölümü bekliyoruz. Çıplak ayaklarımız çaresiz. Kim zincirlerinden sıyrılıp, kaçıp gitmiş bu karanlıktan, kim seçmiş kahkahaları susturup karanlıkta yaşamayı, bu hayatın sürekli bir merdiven olduğunu falan kim söylemiş? Yalan söylemiş. Bize birileri hep yalan söylemiş. Hiç merdiven çıkmamışız biz. Tüm gücümüzle tam bir adım atacak olmuşuz çekip indirmişler eski yerimize. Bizi bir tek fonda ki kemanın homurdanışları anlamış. O da yanlış anlamış. Kâh durup ortak oluyor yalnızlığımıza kâh gözyaşlarımızın sel olduğu vakitlerin tam ortasından elimizden tutup dansa kaldırıyor bizi. Notalar bile öylesine kararsız ki. Hayır, kapatmayın müziğimi. Onun bana söyleyecek çok şeyi var. Edecek çok dansımız var daha. Sirtaki yapmadık mesela henüz. O ses beni küçüklüğüme döndüren, hatta bazen beni bu sisin içinden alıp, ağaç yapraklarının hiçbir mevsim kırılgan dalları yalnız bırakmadığı yerlere götüren. Saatin hep on ikiyi beş geçtiği zamanlara atan beni. Sevdanın kuşun kanadından aranmadığı iklimlerde yaşarım o vakit ben. Bir yaşlı adamın kahır içinde iç çekişlerini duymam, görmem, söylemem. Gitarının tellerine her vurduğunda biraz daha ağaran saçlarını söylemem. Hayat yükünün altında eciş bücüş olmuş omuzlarını söylemem. Onun bir kahkaha umuduyla yaşadığını söylemem. Ben zaten mutsuz ve yaşlı adamları da sevmem. Mutsuz ve yaşlı bir adam olacağımı bilsem de aynalar gerçekleri yüzüme vuruncaya dek söylemem. Gün doğumları yüksek plazaların arkasına sığınmadan önce, ışık vurduğunda görmüştüm bende cildimde ki kırışıklıkları. Göz kapaklarımın altından şakaklarıma doğru uzanan derin çizgiler. Gün geçtikçe daha da atıyor rengi tenimin. Gözaltımdaki çukurlar her gün biraz daha derinleşiyor. Ben hislerin koynuna bürünmüşken bu acı his ağır ağır benliğime işliyor. Renklerim başkalaşıyor, zevklerim başkalaşıyor. Artık elma şekerleri eskisi kadar tatlı gelmiyor bana. Elma şekerlerinin gerçek yüzlerini gördükten sonra onlardan da umudu kesmiştim zaten ben. Bir sabah eski fotoğrafların içinde kaybolurken ışık vuran gözlerimi ve arkasında kocaman ağaçlarıyla bana göz kırpan parkın içinde gördüm kendimi. Mavi şeritli bir tişört, ne kalbi ne beyni yerinde duramayan bir çocuk buldum. O çocuğun sevincine ortak oldum o vakitler. Sonra fotoğrafı bırakıp camdan dışarı baktım. Koca ağaçlı park kesilmiş, mavi tişörtüm eskimiş ve ben tüm heyecanımı o gün o parkta bırakıp her gün biraz daha sömürmeye inandığım yaşamıma geçmişim. Siz de şu an bu masum, beyaz kâğıdı anlamsız dizelere boğan adamdan kaçmak istiyorsunuz değil mi? Bende kendimden kaçmak istiyorum. Cevaplayamadığım sorularımdan, kafamın içinde umarsızca dolaşıp iş yazmaya gelince kendilerini ifade edecek kelime bulamayan düşüncelerimden, söylenişlerimden, isteyip de söyleyemediklerimden. Her geçen gün daha çok ağaran saç tellerimden. Bu sözde merdivenli yolda durduğum basamak hangisiyse tam da şu dakikada eyvallah etmeden gitmek istiyorum ben. Kaynakça Picasso, Pablo, The Old Guitarist(1903-1904) BİR MİLLETİN DESTANI 29 Ekim yaklaşırken cumhuriyet bayramının coşkusunu ve altında yatan fedakarlıkları hatırlamanın en iyi yolunu, milletimizin kahramanlığını en iyi şekilde yansıtan Nazım Hikmet’ ten başka kimde bulabilirdik? Evet, bu haftanın kitabı(şiirleri) Nazım’dan. Onun muhteşem anlatımıyla bizleri bu günlere taşıyan şehitlerimizi ve gazilerimizi hak ettikleri şekilde saygıyla ve sevgiyle analım bir kez daha…Destanımız Antep’ te başlıyor; ‘Antepliler silâhşor olur, uçan turnayı gözünden kaçan tavşanı ard ayağından vururlar ve arap kısrağının üstünde taze yeşil selvi gibi ince uzun dururlar.’ demiş şair. Bizimki tam tersi; korkak, kendine ait düşünceleri olmayan bir genç ama her insanın hayatında bir dönüm noktası olur. Onun ki gül fidanın arkasında saklanırken, bir kaza kurşunun kara bir yılanın kafasını uçurması olmuş. O an kafasında bir şeyler yerine oturmuş olacak ki siperinden fırlamış ve tüm halkı da peşinden sürüklemiş. İşte Antep böyle kazanıldı diye anlatıyor şair. Karayılan önderliğinde, korkusuz bir halkla. Beni en çok etkileyen baplardan biridir bu. Çoğunluğumuz bu şiiri okulda hoca zoruyla okumuştur, bana öyle olmuştu en azından. Klasikleşen bir dudak bükmeyle sızlanmıştım neden şiir okuyoruz diye. Tabii o yaşta macera, bilim kurgu isterdim. Şiir bana göre sıkıcıydı, itiraf edeyim hala da öyle ama Nazım Hikmet’in yeri ayrı oldu bende. Karşılaştığım tüm şiirlerini severek okudum. Neyse konuya dönersek, Karayılan’ın yaşadığı o ani aydınlanmayı bekliyorum bende. Acaba ne zaman herhangi bir amaç için o tutkuyu tadıp, ölümü göze alacağım? Yanlış anlamayın, hayatı seviyorum ama içimde yaptığım hiçbir şey için ateş yanmadı. Sanatçı bir ailenin çocuğu olmak ateşi daha çabuk hissettirmeli ama hala tık yok. Kitabın tamamında bunun sebebini düşündüm. Bir öğretmen hayal edin; öğretmeye hevesli, ülkesini ve dilini çok seven. Öyle bir adam olsun ki bu sonunda savaşmayı seçsin yurdu için. İş bölümünü yanlış bulan, insanlar savaşırken yok olmakla burun buruna bir ülke için, yerinde duramayıp cepheye giden... ‘Öyle günlerde yaşıyoruz ki ben bir iş yapabildim diyebilmek için : hep alnının ortasında duyacaksın ölümü.’ İşte bu yiğidimiz Nurettin Eşfak’ tan başkası değil. Kanaatimce bu karakterle özdeşleştirmiş kendini şair. Yurt ve lisan sevgisi açısından ve en önemlisi inanış bakımından, ikisi de zaferi imana bağlamayan yegane insanlar baplar boyunca. Yine bir ‘tutku olayı’ gözüme çarptı bu bapta, yine inandığı değerler için rahat yaşamından vazgeçen bir kahraman… Kuvayi milliye kuvvetlerinden anlatacağım son insansa Şoför Ahmet ve ‘3 numrolu’ kamyonu. Çetrefilli dağ yollarında yol alırken, cephane dolu emektar kamyonun lastiği patlar, vefakar Ahmet kıyafetlerinden vazgeçer soğuk bir akşamda, patlayan lastiği doldurup, teslimatı gerçekleştirebilmek için. Bu kadar çok fedakarlık bu ülkeyi bugünlere ulaştırmak için yapıldı. Kim bilebilir tüm kahramanlarımızın, çocuklarının battaniyeleriyle ıslanmasın diye silahların üstünü örten annelerimizin, canlarından olan gençlerimizin isimlerini? Başlarındaki adamı Atatürk’ü biliriz hepimiz, şair: ‘Ve yıldızlar öyle ışıltılı, öyle ferahtılar ki şayak kalpaklı adam nasıl ve ne zaman geleceğini bilmeden güzel, rahat günlere inanıyordu ve gülen bıyıklarıyla duruyordu ki mavzerinin yanında, birdenbire beş adım sağında onu gördü. Paşalar onun arkasındaydılar. O, saatı sordu. Paşalar : «Üç,» dediler. Sarışın bir kurda benziyordu. Ve mavi gözleri çakmak çakmaktı. Yürüdü uçurumun başına kadar, eğildi, durdu. Bıraksalar ince, uzun bacakları üstünde yaylanarak ve karanlıkta akan bir yıldız gibi kayarak Kocatepe'den Afyon Ovası'na atlıyacaktı.’ diyerek anlatır Paşa’yı, milleti karanlıklardan çekip aydınlığa çıkaranı… Kitap sadece bir destandan ibaret değil, eline alan herkes fark etmiştir. Sevgili hayat arkadaşı Piraye için kaleme aldığı şiirlerde bir ayrı güzel, ayrı bir yerden dokunuyor yüreklerimize. Bir an milletimizin zaferiyle coşarken, sonra ki an hüzünleniyoruz hapishanede ki şair ve özgür ama aynı zamanda tutsak karısı için. En iyi bilinen şiirlerden biri Saat 21-­‐22 Şiirleri’ nden ‘Ne güzel hatırlamak seni’. Ne güzel hatırlamak çoğu yerde duyduğumuz şiiri, buruk bir gülümseme eşliğinde; ‘ne güzel hatırlamak seni : ölüm ve zafer haberleri içinden, hapiste yaşım kırkı geçmiş iken…’İnsanoğlunun en büyük korkularından biri yatıyor bu parçada; tutsaklık. İnsan hür olmak ister, bunun için savaşır. Elde edip yitirmek ne kadar acı. Bu dörtlük gibi hapishanede ki yıllarını konu alıyor bir diğer şiirler silsilesi ‘Dört Hapishane’; İstanbul, Ankara, Çankırı ve Bursa. Yurdumuzun dört yanı, acı bir ‘turistik gezi’ . Almanya ve çevresinde toplama kampları gezmek gibi değil; burada amaç görmek değil, amaç dört duvar arasında, dört şehir gezip gri duvardan başka yoldaş tanımamak. Tam bir anneanne sözü olacak ama iyi oturuyor duruma: Allah (hak etmeyen) kimselere göstermesin inşallah! Bir şiir daha var yeri bende çok özel. Geçen yıl sınıfımı, 12-­‐A’ yı delirmekten uzak tutan şarkı ‘Mimoza Çiçeğim’ ve sonunda ki o dillere destan şiir; ‘Çekilmez bir adam oldum yine : uykusuz, aksi, nâlet. Bir bakıyorsun ki ana avrat söver gibi, azgın bir hayvanı döver gibi bugün çalışıyorum, sonra bir de bakıyorsun ki ağzımda sönük bir cıgara gibi tembel bir türkü sabahtan akşama kadar sırtüstü yatıyorum ertesi gün. Ve beni çileden çıkartıyor büsbütün kendime karşı duyduğum nefret ve merhamet... Çekilmez bir adam oldum yine : uykusuz, aksi, nâlet. Yine her seferki gibi haksızım. Sebep yok, olması da imkânsız. Bu yaptığım iş ayıp rezalet. Fakat elimde değil seni kıskanıyorum beni affet...’ Biraz alayla ama hep saygıyla taklit ettik Volkan Konak’ı. Zamanında çok gülerdik, sonra bu saygıya dönüştü ve sınıfımın her ne kadar sevmediğim insanlar barındırsa da, bayıldığım bir geleneği haline geldi Nazım Hikmet’in şiiri. ‘İnsan ya hayrandır sana, ya düşman. Ya hiç yokmuşsun gibi unutulursun ya bir dakka bile çıkmazsın akıldan…’ Rubaisiyle noktalıyorum yazımı. Şehitlerimizin, gazilerimizin, bu millet için çalışmış kimselerin unutulmaması dileğiyle ... Reçete: Lütfen yüce Google’a yazıp dinlemeyi ihmal etmeyin ‘Mimoza Çiçeğim’ i. HARİTALAR VE ÖZ MESELESİ Zaman, mekan, anlar, anılar, insanlar… Kavramlar birbirine dolanmış sonsuza uzanıyor içimde. Sonsuza kadar dallanıp budaklanan koca bir harita sanki beynim. Yer yer aydınlık, çoğu zaman karanlık, kalabalık caddeler var. Her sabah farklı bir noktasındayım haritanın. Anlamaya çalışıyorum kimim, neredeyim ve nereye yolculuğum? Neden bu kadar kalabalık beynim? Omzuma yük olan kendi hayatım mı sadece yoksa insanları da mı sırtlanmışım yola çıkarken? Kolay değil anlamak. Kendinden öylece çıkıp gidemiyor insan. Haritayı yırtıp atmak da pek mümkün olmuyor. ‘Öz’e ulaşmak lazım anlayabilmek için. Çözümler var elbet, özüne ulaşabilmenin bir sürü yolu var tüm bu kargaşaya rağmen. Fakat herkesin özü de tözü de farklı. Fark etmek lazım ki yollar da yokuşlar da şahsa münhasır. Bendeniz İdil, debelenip duruyorum çıkmazlar arasında: Herkes gibi ve herkesten farklı. Pek çok kez başa döndüm kendi haritamda. Sağa gittim, sola gittim, döndüm arkamı dümdüz gittim. Hep başa döndüm. Belki de hayatın hilesi budur. Sürekli ilerlediğini zanneder insan fakat hedef başlangıç noktasıdır. Koşa koşa kaçtığım her çıkmaz üzerine bastığım geçmişimdir belki. Canım acıyor çünkü, hissediyorum. Yürümeye devam ettikçe haritamdaki dar sokaklarda, çocukluğuma dönüyorum; seneler öncesinden kopup gelen cümleler yüzümü gözümü tırmalıyor her seferinde. Şimdilerde düşünüyorum da yanlış yerlerde yanlış şekillerde duruyormuşum ben. Haritayı hep yan tutmuşum da aşağı düşermişim meğer. Omzum yamukmuş, yükümü eşit dağıtmamışım sırtıma, hep ondan acırmış canım. Haritada yer yer maviler varmış, fark edememişim eskiden. Hep kalabalık olan zihnimden uzaklaşmam için gizli limanlarım varmış benim: Gök gibi, deniz gibi, kalbim gibi masmavi limanlar... Öz meselesine gelince, benim özüm çocukluğumda kalmış. Çıplak ayakla koştuğum kaldırımlar aynı yerde öylece duruyor yüreğimde. Saklambaç oynarken mandalina aşırdığım o güzel ağaçlar hiç kesilmedi ve anneannemin evinin kokusu hep bende kaldı, biliyorum. Yerimi yönümü karıştırdım zaman zaman. Özümü de şimdilerde buldum belki. Fakat kendime yürüyordum ben her seferinde. Kalabalık beynimin içinde koştururken de sakin ruhumla yavaş yavaş geleceğe ulaşmaya çalışırken de kendime doğruydu yolculuğum. Ey güzel insan, ey yüreği ve beyni minik minik yollara ayrılmış olan özel insan! Sen nerelerde ararsın özünü? Sen kendi haritanın hangi çıkmazına sıkıştın? Ne zamana kadar orda kalmak niyetindesin? Niyet işleri değil bunlar der gibisin bana. Biraz şans biraz da kader işi gibi geliyor sana ama değil. Al ellerine en sevdiğin renkleri, boya haritanı. Çiçekler dik yollarına ve kök salsın ağaçlar ruhuna. Özünü nerede ararsın bilinmez fakat sen bari erkenden bul onu. İnsan kendini tanımadan hayata tutunamıyor çünkü. Koklayamıyor havayı; göremiyor yeşilleri, mavileri, morları ve hatta duyamıyor kuşları. Sen benden farklısın. Yokuşlarımız farklıydı bizim ve sen kendi haritanı kendin çizeceksin bu defa. Geç kalmadığını bil ve herkes gibi herkesten uzaklaş bugün. Ne olur artık kendine dön ve kocaman gülümse çocukluğuna. Acıların seni büyüttü ve umutların rotalar belirledi sana, kaybolma diye bir daha. Kaybolmadım deme hemen, düşün önce. Ben mandalina ağaçlarımı bulana kadar kayboldum sandım çünkü. Ait hissedemedim hiçbir yere. Dokunamadım haritama. Muhtemelen sen henüz sorgulamadın zihnini, ondan bu rahatlığın. Daha fark edemedin ilerledikçe başa döndüğünü. Merak etme, anlayacaksın. Haritayı anlamaya çalışmaktan vazgeçtiğin gün kendini bulacaksın. Başkaları olmak istemediğinde kendin olacaksın. Yollar zannettiğinden daha geniş, daha mavi, daha parlak ey güzel insan! Yollara çıkmaktan korkmadığın zaman sen de kendi mandalina ağaçlarını bulacaksın. Kendi yokuşunda terlemeye başladığın gün seni yakan güneşe şükranlarını sunacaksın. Kavramlar hep sonsuza uzanır zihinlerde. Kuralsız, ayarsız, plansızdır zihin. Her an her şeyi düşünebilir belki, ta ki haritalar akla düşene kadar. İnsan kendi haritasını irdelemeye kalkarsa kurallar koyar kendine, ayarlamalar yapar hayatında ve planlar geleceğini. Kendine ulaşmaya çalıştığını fark etmeden kendini aramaya başlar. Özüyle tözünü harmanlayabilen her kim varsa o, vazgeçer haritayı yok etmek fikrinden ve sindirir onu. Öyle bir sindirir ki eser kalmaz yollardan. Yalnız iki şey kalır haritadan geriye: ekilmiş çiçekler ve ruha kenetlenmiş ağaç kökleri. Yani öz, tözde yaşamaya devam eder bu saatten sonra. Bende mi? Bende bir de mandalina ağaçları var. Fatma İdil Aldı 21601487 OTUZ YILLIK BİR HALK SEVGİSİ: GRUP YORUM “Karanlığa meydan okuyan yürekler açlığıyla ışıtır geceyi Karanlığa meydan okuyan yürekler açlığıyla kazanır zaferi.” Grup Yorum Grup Yorum konserleri beni hep heyecanlandırmıştır. Hep cesaret, halk sevgisi, fedakârlık taşır çünkü şarkıları. Binleri, on binleri bir araya toplar konserleriyle. 2015 yılı Temmuz’unda ise otuzuncu yaşını çeşitli illerde verdiği konserlerle kutladı Grup Yorum. Bir kez daha Ankara’da olacaklardı bu şarkıları, türküleri bizimle paylaşmak için. Sıhhiye Meydanı kalabalıktı. Kadın, erkek, genç, yaşlı halk buradaydı. Grup Yorum sahnedeydi. Tüm baskılara, engellemelere, yasaklara rağmen bir kez daha Grup Yorum kazanmıştı. Sloganlar doğru söylüyordu. “Grup Yorum halktır susturulamaz.” “Türküler susmaz, halaylar sürer.” Evet, meydandaki kalabalıktan anlamak zor değildi. Grup Yorum halktı, bir kez daha susturulamamıştı. Türküler susmamıştı, halaylar sürüyordu. Halaylar da sürüyordu evet. Ama sanıldığı gibi halaylar değildi bunlar. Onlarla, yüzlerle, binlerle çekilmiyordu bu halay. Milyonlar, hatta milyarlarla çekiliyordu. Sadece Sıhhiye Meydanı’nda değildi bu halay. Kıtalararası bir füze gibi kıtalar arasında çekiliyordu. Tüm dünya halkları el eleydi bu halayda. Halay başı ise değişiyordu durmadan. Tüm dünyadan halkın sanatçıları çekiyordu halayın başını. Pir Sultan, Gorki’ye veriyordu halay başı mendilini. O yorulunca Neruda devralıyordu. Bu halayı sadece Yorum değil, tüm halk sanatçıları yaratmıştı. Grup Yorum’a bu cesareti verenler “Dönen dönsün ben dönmezem yolumdan.” diyen Pir Sultan’lar, “Vatana kan sıçratanlara bir ceza istiyorum.” diyen Neruda’lardı. Bu cesaretle Yorum tüm engellemelere rağmen buradaydı. Halay tüm dünyayı dolandı, tekrar Sıhhiye Meydanı’na döndü. Son olarak Ahmet Telli devraldı mendili. Şimdi de Ahmet Telli davet ediliyor sahneye. Bilerek bilmeyerek dinlediğimiz, birçoğunu ezbere bildiğimiz Grup Yorum türkülerinin önemli bir kısmı, Yorum tarafından bestelenen Ahmet Telli şiirleri aslında. Halkın şairinin dizeleri, halkın müzisyenleri tarafından bestelenerek halkın sanatını çıkarıyor ortaya. Bu dünyanın en güçlü, en güzel, en cüretkâr, en yenilmez sanatı belki de. Bu özelliklerini de haklılığından alıyor. 1985 yılından bu yana sayısız tutuklamaya, gözaltına, işkenceye rağmen Grup Yorum’un hâlâ konserler verebiliyor, albümler çıkarabiliyor, meydanlara çıkabiliyor olması da bu haklılığından. Halkla birleşmiş sanatın yenilmeyeceğini bir kez daha görüyor, bir kez daha inanıyorum. Grup Yorum halktır sözü, yalnızca boş bir sözden ibaret değil. Grup Yorum’a düzenin sanatçıları gibi magazin programlarında gördüğümüz gösterişli hayatlardan alışkın değiliz. Her gün otobüste yaşlılara yer verenler onlar. Herkes gibi yaşayan, yiyenler onlar. Nerede bir ekmek mücadelesi olsa, ilk destek verenler onlar. Hem de öyle sosyal medyadan içi boş bir iki cümleyle değil, bedel ödemek pahasına mücadeleye destek verenler onlar. Nerede bir haksızlık, adaletsizlik olsa o adaletsizliği türküleriyle döven bir sanat anlayışı var Grup Yorum’un. Örneğin, Berkin Elvan da sahnedeydi bu konserde. Ölümünün ikinci yılında hâlâ adalet sağlanamamıştı. Adaletin olmadığı yerde yine Grup Yorum vardı. Berkin’e yaktığı türküyle bir kez daha ölümsüzleştirdi onu. Unutturulmaya çalışılan bu adaletsizliği bir kez daha tüm dünyanın gözü önünde teşhir etti. Binlerle Sıhhiye meydanındaydık. Konser boyu halaylarla coştuk, ağıtlarla duygulandık, marşlarla cesaretlendik. Tanımadığımız insanlarla duygularımızı paylaştık, omuz omuza verdik. Ölenlerimizi andık, ağlamamayı öğrendik. Onları geride bıraktık, geleceğe umutla baktık. İçimizden geçenleri, haykıramadıklarımızı haykırdık. Korkuyu yendik, korkusuzca baş kaldırdık. Zaferi kutladık, yenilgiden ders aldık. Irak’tan Vietnam’a, Filistin’den Latin Amerika’ya tüm dünya halklarının kavgalarına ortak olduk. En önemlisi de, çok şey öğrendik. Türkülerde adı geçen kahramanlardan fedakârlığı öğrendik. Çekilen halaylardan dayanışmayı öğrendik. Omuz omuza vermeyi, ben olmayı bırakıp biz olmayı öğrendik. Tüm zorluklara rağmen konserini yapan Yorum’dan kararlı olmayı öğrendik. Zafere giden yolda mücadele edilirse yapılamayacak şey olmadığını öğrendik. İnandıklarımızı savunmak için bedel ödemekten korkmamayı öğrendik. Berdan Akyürek 21600904 Yiğit Özcan Derin Düşünmek Düşünürken salt gerçeklikte kalarak fikirler ve çözümler üretmek benim için gerekli mi? Ya da düşüncenin üzerine düşünüp mantığa dayalı ve belirli kuralları olan ancak gerçeklik üzerine değil de idealar üzerine oturtulmuş düşünce metotları hayatımın ne kadar içerisinde? Üniversite hayatım akıp giderken, gerçekten düşünülmesi gerekenleri mi düşünüyorum yoksa sınırları çizilmiş bir kafes içerisinde çoğu insanın düşündüklerini mi? Belki de gerçekten düşünülmesi gerekenler, çoğu insanın düşündükleri… Okul başlayalı iki ay oldu ve bu iki ayın nasıl geçtiğini anlamadım bile. Oraya buraya yetişmekten, dersleri idare etmek zorunda olmaktan zamana yetişemedim. Zaman, su gibi aktı resmen. Tam olarak belirtmek gerekirse dünya dönüyor ama ben bu hıza yetişemiyorum. Kafamdakiler yüzünden uyuyamıyorum bile. Özetle sahip olduğum biricik hayatım üzerine düşünecek ve şekillendirecek vakit bile yok. Ayrıca dünyada veya göklerde başka bir hayatımın olmadığı da acı bir gerçek. Anayasa hocamın bahsettiği Sanayi Devrimi sırasında fabrikalarda yedi gün ve günlük on sekiz saat çalışan işçiler gibiyim. Robot gibi çalışıp, robot gibi öğreniyorum. İş hayatında da beyaz yakalı bir işçi olarak robot gibi çalışmaya devam edeceğim. Peki, akıp giden ama aslında son derece önemli olan insan hayatı, insanın onuru ve amacı üzerine yoğun bir şekilde düşünme zamanını ne zaman bulabileceğim. Ki bu konular üzerine gerekli zaman harcarsam, çeşitli fikirler ortaya çıkarabilirim ve bu fikirlerden yola çıkarak sonuçlara ulaşabilirim. Sonuçlar da bana eylemi gerçekleştirebileceğim yolu gösterir. Düşünen adam heykeli, benim için son derece önemlidir. İki sene önce, sıkça düşüncelere daldığım zamanlardan birinde, kendime yukarıdan ve üçüncü bir göz olarak bakmıştım ve pozisyon itibarıyla tam tamına düşünen adam heykeli gibiydim. O sırada fark ettiğim ise; insanın kafasından neler geçerse geçsin; ki bu düşünceler salt gerçeklikte günlük ve basit sorunlara yönelik olabilir veya tam tersine oldukça yoğun bir şekilde düşünceler üzerine düşünülen düşünceler de olabilir, fiziğin temel olduğu dünyamızda benim vücudum(kafam) olarak gözükmektedir. Yani ideaların gerçeklikte yeri yoktur. Ancak eylemin kinetiğini dolduran potansiyel olabilir. O yüzden eyleme dökülememiş idealar, sonuna kadar şişmiş ve daha fazla yeri kalmayan bir balon gibidir. Meta dünyasında yaşadığımızdan, bu ideaların da metaya dönüşmesi gerekir. (Tıpkı benim şu an düşüncelerimi yazmam gibi). Yeri kalmayan balonun daha fazla şişerse patlaması gibi, düşüncelerini eyleme geçiremeyen insan da delirir. Derin düşünmek, diplere inmek, okyanusa dalmak tehlikelidir. Bu açıdan bakıldığında Bilkent’in bana derin düşünmek için fırsat vermemesi güzel. Kafamda yarına yetiştirmem gereken ödevler veya haftaya gireceğim sınavlar olduğu sürece delirmem pek mümkün değil. Ancak depresyona veya bunalıma girebilirim ya da stresli bir hayata sahip olurum. Ancak kafamda sadece derslere ve günlük sorunlara ait yer olması bir nevi okyanusun kıyısında dolaşmak gibi. Derslerle alakalı veya gündelik sorunların, okyanusun diplerini dalıp da boğulmadan çıkarsam, yaşayabileceğim manevi tatmini tam hayatı engellemeye yönelik bir duvardan farkı yok. Benim şu anki düşüncelerim genel olarak kendime yönelik ve faydacı, kendime yarar sağlama amacında. Birkaç sene öncesinde, düşüncelerimi eyleme dökememe sebebiyle yaşadığım çıkmazı müzik ve özellikle gitar ile yarıp geçmiştim. Düşünmenin verdiği ağırlık sırasında boşaltımımı sağlayan müzik bana bir eylem armağan etmişti. Bu armağan hem düşüncelerimi boşaltması yönüyle benim açımdan faydalı hem de ilerleyen zamanlarda benim durumumda olan veya hayatta tutunacak bir dalı kalmayan kimseler için yazacağım kolay öğrenilebilir ve geliştirilebilir gitar metodu ile insanlara faydalı olabilirdi. Düşünerek kendimi bitirmiş ama bu bitirme sayesinde bir sonuca varmıştım. Bu sonuç da eylemimi doğurdu. Bitmiş, umutsuz, baskılanmış bir insan için müzik mükemmel bir sığınaktır. Hele o müziği yaratmak her şeyi unutmaya ve umudu tekrar kazanmaya yarar. Şimdi ise düşündüğüm tek şey derslerimin ve vücudumun iyi olması ki bunun tek nedeni, sosyal çevre(toplum) tarafından kabul edilmem ve sayılmam, para kazanmam, güzel kadınlarla yatmam, hedonist ve bencil isteklerimi yerine getirmem. Belki de hayatın gerçeklerini görünce, düşüncelerden uyanınca böyle olması gerekiyordur… Üniversiteye başlamamla beraber değişen ve çirkinleşen vücudumun ve kafamın içini, vücudumun dışını ve akademik başarımı düzeltmeye çalışarak saklıyorum. Uyuyamamamın sebebi de belki bu. Eskiden uykuya dalarken çaldığım melodileri aklımdan geçirerek uyurdum. Hedonist olmayan, onurlu bir amacım vardı. Şimdi ise sınırları çizilmiş, bencilce ve faydacı düşünceler arasında kıvranıp uyuyamıyorum. Ellialtıoğlu, 1 Yine, Yeniden “Tarih tekerrürden ibarettir.” sözü her zaman kulağıma bir klişe, boş bir cümle gibi gelmiştir. Hayatlarımız geçmişteki yaşanmışlıkların tekrarı, farklı şekillerdeki yansımaları olabilir mi gerçekten, hayat bundan mı ibaret diye düşünmüşümdür. Atalarımızın, bizden önceki nesillerin, anne babalarımızın yaşadıklarının, anlattıklarının şu andaki bizlerin yaşamlarını etkileyebileceğine hatta oluşturabileceklerine inanmazdım, Orhan Pamuk’un “Kırmızı Saçlı Kadın” romanını okuyana kadar. 16 yaşındaki genç kuyucu çırağı Cem Çelik’in kendisi gibi yazar olmak isteyen babasının, annesi ve Cem’i terk edişiyle başlayan romanın devamında, o yaşta kendini tam anlamıyla kaptırdığı kendinden yaşça olgun bir kadınla yaşadığı ilişkiyi, gencin büyümesiyle hayatının karşısına çıkardığı trajik ‘tarihi tekerrür’leri, Doğu-Batı karşılaştırmalarıyla baba oğul ilişkisini sunan efsaneleri anlatan yüzlerce cümle ve finalde kırmızı saçlı kadın Gülcihan’ın sanki bize göz kırparmışçasına söylediği son sözler… Bunların hepsini gerçek bir yaşanmışlık tadıyla sunan Orhan Pamuk… Belki de elimde tuttuğum bu kitaptaki hikayenin bu denli gerçekçi oluşudur beni inandıran; hayatın, efsaneleri tekrar ediyor oluşuna. Karşımıza çıkan kişilerin hayatlarımıza girişi, annemizin gençliğinde edinmek istediği mesleği biz çocuklarının yapıyor olması, aynı düşleri farklı kişilerle aynı anda görmemiz, aynı konulu hikayelerin, efsanelerin farklı zamanlarda ya da farklı yollarla karşımıza çıkması ve onları tekrar tekrar okumak isteyişimiz, tiyatro sahnelerinde canlandırılan onca oyunlardan sonra bizi en çok etkilemiş olan ‘o an’a dönüşmemiz rastlantı değil. Bunların hepsi kolektif bilinçten gelen ya da başka bir deyişle geçmişimizden tekrar etmek üzere bizlere aktarılmış olan zaman dilimleri aslında. Hepsi zaten önceden oluştu ya da hepsini oluşturduk seçimlerimiz veya düşüncelerimizle belki. Dikkatli bir şekilde incelersek hayatımızı, düşüncelerimizin yaşamımızı etkileme konusunda ne kadar büyük bir rol üstlendiğini görebiliriz. Hiç aklınızdan bir şarkı geçirdiğiniz zaman, aynı anda ya da birkaç dakika sonrasında girdiğiniz bir mekanda, dinlediğiniz bir radyo kanalında o şarkının çaldığına şahit olmadınız mı? Uzun uzun düşündüğünüz ya da sadece bir anlığına aklınıza gelen bir kişiyle Ellialtıoğlu, 2 sorasında karşılaşmadınız mı? Kitapta açık açık söylemeden, üstü kapalı bir şekilde biz okuyuculara verilen bu ‘tezahür’ durumunu bizzat başkahraman Cem deneyimliyor. Tezahür, yani soyut olanı somut duruma getirme veya başka bir deyişle görünmeyen bir şeyi görünür duruma getirme eylemini fark etmeden, bilinçsizce bu basit örneklerdeki gibi gerçekleştiriyoruz. Tesadüf diye değerlendirdiğimiz durumlar aslında tesadüf olmayabiliyor kısaca. Yaşadığımız çoğu olayın beklenmedik, anlaşılmayan, gizemli yollarla oluştuğunu düşünebiliriz ama biraz da olsa irdelediğimizde aslında arzu veya merak edilen şeyleri var etmek için bir insanın kendi aklıyla onları içsel yaratıcı enerjisiyle birlikte düşünmesi yeterli olabilir. Belki istediğimiz işe girmek, belki birine aşık olmak belki de sonumuzu belirlemek… Bunları hepsi bizim yarattıklarımız olabilir mi? Hayatta yaşayacağımız deneyimleri biz çağırıyor, biz oluşturuyor olabilir miyiz? Tekerrür edecek olan tarihi, efsaneyi biz seçebilir miyiz? Belki de Kral Oidipus, Rüstem ve Sührab efsaneleri Cem’in babasızlıktan, babasına olan bilinçdışı geliştirmiş olduğu öfkesinden <tıpkı Oidipus’un tanımadan bilmeden zihninin derinlerinde var olan babasını öldürüşündeki öfke gibi> ve sırf bundan, bir nedeni bile yokken Mahmut Usta’nın otoritesine karşı gelme korkusundan dolayı çıktı karşısına, farkında olmadan o seçti ve tekrar tekrar okudu bu efsaneleri. Efsanedeki olayları yaşaması sadece birkaç bağlantıya kalıyordu ki bunlar babası, Kırmızı Saçlı Kadın ve oğlu Enver’di. Düşündüklerimiz, geçmişte yaşadıklarımız, efsaneler, kelimeler ‘oluşturucu’dur. Hiçbir şey tesadüf ya da rastlantı değil, hepsini biz hayatımızda yapmış olduğumuz seçimler doğrultusunda yaşıyoruz. Yaptığımız her seçim bizi farklı sonuca götürüyor. Bu seçimler belki elimizde belki de çoktan yapılmış, önemli olan kendimizin farkında olmak ve kendimizi olaylara fazla kaptırmadan, dramatize etmeden onlardan sıyrılıp ‘büyük resmi’ yani zihnimizle oluşturduklarımızı ve seçimlerimizi görmek olsa gerek. Ebru Ellialtıoğlu 21704156 Serdar KÖSE Anı Yakalayamamak İnsanoğlu olarak hiçbirimiz mükemmel yaratılmadık ve belki de bu yüzden mükemmel olmak için uğraşıp duruyoruz tüm hayatımız boyunca. Sürekli eksik yanlarımızı kapamaya çalışıyoruz ve bütün hayatımızı bu uğurda harcıyoruz. Mükemmel olmak için yapmayacağımız hiçbir şey yok. Baksanıza mükemmellik uğruna doğayı nasıl da yok ediyoruz. Betonu toprağa, büyük rezidansları küçük ağaçtan evlere tercih ediyoruz. Eksikliklerimizle yaşamaktansa, mükemmel olmak için kendimize düşman oluyoruz. Kendimize küserek mutsuz yaşamayı, eksikliklerimizle ve kendimizle barışık yaşamaya tercih ediyoruz. Etrafınıza baktığınız da kaç tane mutlu yüz görüyorsunuz. Herkes mükemmelliğe ulaşmak için harıl harıl çalışırken kaçı mutlu bu durumdan? Mutluluğu eksikliklerimizi kapayarak kazanmaya çalışırken bu uğurda yolumuzu kaybedip sadece eksikliklerimize, hatalarımıza saplanıp kalıyoruz. Mutlu olamadıktan sonra eksikliklerimizi kapamak ne işe yarar ki. Elimizde tek bir hayat var neden bunu mutsuz biri olarak harcayalım. “Eğer yeniden başlayabilseydim yaşamaya, İkincisinde, daha çok hata yapardım. Kusursuz olmaya çalışmaz, sırtüstü yatardım. Neşeli olurdum, ilkinde olmadığım kadar, Çok az şeyi Ciddiyetle yapardım.” Bu mısralar belki de yaşı ilerlemiş olan her insanın zihninden geçecek ya da geçti. Eminim ki bu durum çağlar boyunca devam etmiştir ve devam edecek de çünkü bizler mutlu olmak için yaşamıyoruz. Mutlu olmak için belirlediğimiz hedeflere ulaşırken kaybolup gidiyoruz, hedefi şaşırıyoruz. Mutluluğumuz için araç olan hedefleri amacımız haline getiriyoruz. O kadar saplanıyoruz ki yanlış hedeflere, gerçek amacımız olan mutluluğu unutuyoruz çoğu zaman. Yoksa neden tarihimiz bu kadar savaşlarla dolu olsun ki. İnsanların hep daha fazlasını istemeleri mükemmele daha da yaklaşmak istemeleri tetiklemiyor mu bütün kötülükleri? Oysa mutlak hedef mutluluk olsa insan daha barışçıl, daha çekilir bir varlık olmaz mı? Mutlu olmak için biraz da vurdumduymaz olmak gerekiyor sanırım. Her şeyi detayına kadar düşünmektense biraz akışına bırakmak gerekiyor hayatı ve biraz da hata payı bırakmak gerekiyor. Yaşayacağımız her şeyi planlamak yerine hayata bir şans verip ona teslim olsak, karşımıza neyi çıkarırsa onu yaşasak. Spontane yaşamanın tadını keşfetmemiz gerek biraz da. Mesela yapacağımız tatili üç ay önceden planlamasak da ne zaman gitmek istersek o zaman bir kaçamak yapsak bizi çok daha fazla mutlu etmez mi? İşten, okuldan ya da yaşadığımız günlük hayattan sıkıldığımız bir anda yanımıza küçük bir çanta alıp kaçsak bir süreliğine, bizi çok önceden planlanmış bir tatilden daha fazla rahatlatmaz mı? Mükemmellik sevdamız burada da kendini gösteriyor; çok güzel bir tatil yapmak için aylar öncesinden her şeyi planlıyoruz hazırlıyoruz ama sanki o tatilin zamanı geldiğinde her şeyin heyecanı kaçıyor. O tatile sadece önceden planladığımız ve parasını ödediğimiz için gidiyormuşuz hissiyatı doğuyor insanda. “Anlar, sadece anlar. Siz de anı yaşayın. Hiçbir yere yanında su, şemsiye ve paraşüt almadan, Gitmeyen insanlardandım ben. Yeniden başlayabilseydim eğer, hiçbir şey taşımazdım. Eğer yeniden başlayabilseydim, İlkbaharda pabuçlarımı fırlatır atardım. Ve sonbahar bitene kadar yürürdüm çıplak ayaklarla.” Hayat gerçekten çok kısa ve bizler bu hayatın hakkını veremiyoruz. Elimizde tek şansımız sadece bir hayatımız varken biz bu hayatı tamamıyla boşa harcıyoruz. Yaşamımızı sürdürürken mutlu olmayı unutuyoruz. Çocuklarımız için, ailemiz için, sevgilimiz için… herkes için bir şeyler yapıyoruz da kendimiz için hiçbir şey yapmıyoruz. Herkesi mutlu etmeye çalışıyoruz, mükemmele ulaşmaya çalışıyoruz ama kendimizi pas geçiyoruz. Kendimize karşı yapabileceğimiz en büyük iyilik olan mutlu olmayı kendimize çok görüyoruz sanırım. Bu yüzden en az çabayı mutlu olma için harcıyoruz ya da o kadar önemsemiyoruz ki kendimizi yaşamayı sadece nefes almak olarak görüyoruz. “Yaşamın her anını gerçek ve verimli kılan insanlardandım. Yeniden başlayabilseydim eğer, yalnız mutlu anlarım olurdu. Farkında mısınız bilmem, Yaşam budur zaten.” Ama inatçıysanız eğer ve kararlıysanız kendiniz için hiçbir şey yapmamaya, hayatın tadını çıkarmayıp, anı yaşamamaya; üzgünüm kaybeden tarafta olacaksınız. İkinci bir şansınız olmasını dileyeceksiniz ama bulamayacaksınız ve hayatınız bu şiir gibi bitecek. “Çocuklarla oynardım, bir şansım olsaydı eğer. Ama işte 85'indeyim ve biliyorum... ÖLÜYORUM...” Bir Halı Uğruna Orijinal adı Büyük Lebowski (The Big Lebowski) olan komedi türündeki bu film ikisi de 4 Oscar ödüllü iki Amerikan kardeş (Ethan Coen, Joel Coen) tarafından yazılmış ve yönetilmiş. 1998 yılında gösterime giren film çıktığı zaman değil, çıktıktan birkaç yıl sonra asıl ününe kavuştu. Film her ne kadar komedi olarak sınıflandırılıp, mizahi bir tarzda ilerlese de mutlu bir sona ulaşmıyor, o kadar ki, filmi dram olarak sınıflandırmak düşünülebilir. Filmin kısaca hikayesi şöyle: Los Angeles’ta bir evde yaşayan, işsiz, tembel, kaygısız ve bovling oynamayı seven “The Dude” (ahbap) takma adlı Jeffrey Lebowski, tekerlekli sandalyeye mahkum zeki bir milyoner ile aynı ada sahip olduğu için iki suç çetesi üyesi tarafından karıştırılır. “Bu milyonerin genç karısı şehirdeki birçok kişiye borçlanmış ama borcunu ödeyememiştir. “The Dude” Lebowski’nin evine gelen bu iki çete üyesi onu dövüp kıymetli halısına pisler.”[1] “The Dude” kendi ile aynı ada sahip milyoneri arayıp bulur, olanları anlatır ve milyonerden kendisine yeni bir halı almasını ister ancak milyoner bunun kendi sorunu olmadığını söyler. “The Dude” yine de malikaneden bir halı çalar ve buradan sonra “The Dude” Lebowski kendini istemediği bir maceranın içinde bulur. Film, kült filmin ilk türlerinden biri olarak gösteriliyor ve oldukça sıradışı bazı şeylerin doğum sebebi olmuş. Filmin severleri 2002’de “Lebowski Festivali” adıyla bir festival başlattı, bu festival hala her yıl yapılmaya devam ediyor. 2005 yılında filmin bazı severleri, filmin ana karakteri: “The Dude” Lebowski’nin hayat felsefesini bir din haline getirdi. Dudeism adı verilen bu din bir şaka değil. Gerçekten de dünyanın dört bir yanında kendini bu dine mensup olarak tanıtan kişiler var. Benim film ve karakterler üzerindeki düşüncelerime gelecek olursak şunları diyebilirim: Film oldukça sürükleyici, ve -özellikle “The Dude” Lebowski’nin- kendine özgü konuşması, giyimi, ve davranışları oldukça ilgi çekici. Filmden bir an bile gözünüzü alamıyorsunuz. Bana kalırsa “The Dude” Lebowski her açıdan çok iyi dizayn edilmiş bir karakter. Durum her ne kadar kötü gözükürse gözüksün “The Dude” hep kendi rahat, kaygısız tarzını koruyor. Her gün etrafımızda rastlayabileceğimiz işsiz ve stresli insanların aksine “The Dude” işsiz ve gamsız. “The Dude” Lebowski’nin en yakın arkadaşı Walter ise Lebowski’nin tam aksine çoğunlukla gergin ve agresif bir karakter. “The Dude” ile ortak tek tarafı ikisinin de bovling sevmesi. Walter da “The Dude” gibi çok iyi dizayn edilmiş bir karakter çünkü Walter agresif tavırları ve verdiği yanlış kararlar yüzünden “The Dude”un başına yeni sorunlar açıyor, dolayısıyla onu yeni maceralara sürüklüyor. Yani Walter hikayenin ilerleyişi için önemli bir rol oynuyor. Bu yüzden bence Walter çok önemli bir karakter ve “The Dude” gibi kendine has bir duruşu var. Daha bahsetmediğim birçok karakter var ama bu karakterler hikayenin küçük parçaları olduğu için hepsinden tek tek bahsedemem. Bence filmi özel yapan ve kült kategorisine koyan yanı da işte tam olarak bu. “The Dude” Lebowski ve Walter dışındaki karakterler hikayenin küçük parçaları. Bu küçük parçaların tek başlarına pek bir anlamı yok ancak hepsi bir araya gelince ortaya çok güzel bir sonuç çıkıyor. Benzer bir şekilde bu küçük parçalardan birisi toplam hikayede olmasa hikayenin bütünlüğü bozulur ve böylece bir anlamı kalmaz. Başka bir parça hikayeye ilave edilebilir miydi? Bence bu sorunun cevabı hayır. Eğer başka bir karakter hikayeye ilave edilse bu belki hikayenin yolundan sapmasına neden olabilirdi. Zaten bütün hikaye boyunca hiçbir zaman bir eksiklik ya da fazlalık hissedilmiyor, ki bu da hikayeyi güçlendiren şey değil mi zaten? Sonuç olarak film oldukça sürükleyici, komedi türünün beklentilerini fazlasıyla karşılıyor. Filmin ana karakteri “The Dude” mükemmel bir şekilde dizayn edilmiş –ki adına yapılan festival ve din düşüncemi kanıtlamaya yeter- ve sürekli başka biriyle iletişim halinde olduğundan hikaye hiç kopmuyor. Film “Internet Movie Database”den (IMDb) 10 üzerinden 8,2 puan almış olsa da bence 10 üzerinden 10 tam puanı hak ediyor.[2] Filmin resmi afişi Kaynaklar: 1 - http://en.wikipedia.org/wiki/The_Big_Lebowski 2 - http://www.imdb.com/title/tt0118715/ Resim: http://www.dustpictures.com/single-post/2016/02/05/Coen-Brothers-The-Big-Lebowski Cemre Burak ÜŞÜMEZOĞLU 21402040 25.11.2014 2014-2015 Güz Dönemi 1 TURK 101-15 Başak Berna CORDAN Pembemsi Metal Müzik Deafheaven (dfhvn), San Francisco’da kurulmuş bir “black metal” grubudur. Sunbather albümleri ise 2013 yılında çıkmıştır. Sunbather, her açıdan inanılmaz bir albüm. Öylesine derin ve öylesine mükemmel yazılmış ki, insan dinlediği her saniye daha da etkileniyor. Etkilenmemek elde değil. Solistin çığlıkları öyle güzel ki, insan gerçekten albümü açtığı saniyeye defalarca kez teşekkür ediyor. Notalar akıp giderken ve duygular bir sel olurken durup biraz düşünüyorsunuz. Bu adam niçin boğazını acıtacak kadar acıklı ve öfkeli bağırıyor? Muazzam bir şarkıyı, “kimilerine göre” neden dinlenemez hale getiriyor? Acıyı bu kadar etkili aktarmanın başka bir yolu yok çünkü. Ne arka planda kalan enstrümanlar, ne de hafif bir kadın sesi yaşanan acıları tam olarak aktarmaya yetmez. Yetemez! Yazarın çektiği acıyı kulaklarınızla duyuyor, tanık oluyor, hissediyorsunuz. Belki tüm acılardan kurtulmanın basit yolu, bağırmaktır. Çoğumuz cesaret edemesek bile yüzlerce insanın karşısına çıkıp bağırmaya, onlar ediyorlar. Her ne kadar “metal müzik” denen müzik türü nefret ve korkuyla ilişkili olsa da, bu insanların neden bunları bu yolla, korkunç ve nefret dolu bir müzik yoluyla, aktarmaya çalıştıklarını düşünmek lazım. Yıllar boyunca sanatçılar duydukları korkuyu, hüznü farklı şekillerde yansıtmışlar. Edvard Munch, “Çığlık” adlı tablosunu yaparken, korkuyu anlatmak istemiş. Edgar Allan Poe, hüznü, ölümü anlatmak istemiş. Ne kadar başarılı oldukları, o an o tabloya bakarken hissettiğiniz duygularla alakalı. Eğer siz, bahsi geçen tabloya bakarken o korkuyu hissediyorsanız, o tablo fazlasıyla başarılıdır. Aktarmak istediğini, sizin hislerinize geçirmiştir. Siz, “Sunbather”’ı dinlerken nefreti, korkuyu, hüznü hissedebiliyorsanız, o başarılı bir albümdür. Bu yüzden Sunbather, sadece dönemsel bir başarı değil, kalıcı bir başarı yakalamış bir popüler kültür ürünüdür. 2 Üşümezoğlu Her notada daha farklı bir hikâye anlatılır. Bir şarkıda reddedilmişlik, ulaşılamazlık anlatılır. Vahşice, korkusuzca çalınmış o notaların arasındaki öyküyü anlayabilirseniz, nefretin ve hüznün sebebini de anlayabilirsiniz. Acı çekercesine söylenmiş o sözlerin ardında yatan hüznü fark ederseniz, muhtemelen bu albümü daha çok, daha içten seveceksiniz. Aslında şu ana kadar sadece acılardan, kederden ve nefretten bahsettiğini söyledim. Oysa bazı kısımlar, mutluluk da içeriyor. Sonuçta, grubun üyeleri çıkılmaz bir bataklığın içinde yaşamıyorlar. Mutsuz, hüzünlü oldukları zaman kadar, mutlular da. Onlar da insan sonuçta, onlar da bizden, her ne kadar inanmak zor gelse de. Bu yüzden bu albüm, bana göre gelmiş geçmiş en güzel albümlerden biri. Çünkü içinde, çoğu yazarın bahsetmekten çekineceği kadar duygu, çoğu ressamın resmetmekten korkacağı kadar korku var. Acı var, ama mutluluk da var. Tam bir insan hayatının özeti aslında, “Sunbather”. Sevdiği kız tarafından fark edilemeyen bir çocuğun kısa hikâyesi de var çığlıkların arasında, acı ve kederle bulanmış din korkusu da var. Çocukluğu, babasıyla asla elde edemediği mutluluğu var. Her an gördüğü, ama sahip olamadığı Manhattan çekiciliği var. Aşkı, korkusu, hatta ölümü bile var yazarın. Bu yüzden kayboluyorsunuz notaların, sözlerin arasında. Korkuyla, acıyla, ama biraz da mutlulukla dolu birinin hayatı, Sunbather. Çalmaya devam ederken şarkılar, siz de bu hayata ortak oluyorsunuz. Geçmişe, yaşananlara, yaşanmayanlara göz gezdiriyorsunuz. Kimi zaman yükselen gitarlarla heyecanlanıyor, kimi zaman ise solistin bağırmalarıyla, çığlıklarıyla, acısıyla baş başa kalıyorsunuz. Hatta bazen onlar bile olmuyor, bazen yalnız kalıyorsunuz. Bir kilisede, sıradan bir Pazar ayinini dinliyorsunuz birkaç dakika boyunca. Yazarın korkularıyla yüzleşiyorsunuz. Uyuşturucudan sıyrılmış, fakat yakın arkadaşlarını uyuşturucunun pençesinden kurtaramamış bir gencin yardım çığlıklarını duyuyorsunuz. Tam bu dizelerde korkuyu hissediyorsunuz, zira yalnız kalmaktan da korkuyor yazar. Tüm arkadaşlarını kaybetmekten ve yalnız kalmaktan korkuyor. Albüm, sonuna 3 Üşümezoğlu yaklaştığınızda size haber veriyor adeta. Biteceğim diyor. Aslında bir saatçik süren bu serüven vücudunuzda bahsi geçen etkileri bırakıyor. Sunbather, çıkalı bir yıldan az süre olmuş olmasına rağmen, benim en sevdiklerim listesine çok yukarılardan giriyor. Böylesine bir duygu seli zor bulunacağı gibi, böylesine başarılı bir müzisyen ekibin de bir araya gelmiş olması, başarılı bir albümü zorunlu kılıyor. Albüm, birçok insanın hayatı gibi bitiyor. Albümün geride bıraktığımız kısmı gibi sesli ve çığlıklarla değil! Yavaşça, sakince… Sanki bir saat boyunca o derin duygulardan bahsetmemiş, o anıları anlatmamış gibi bitiyor. Ölüyor hatta albüm. İlk tuşa bastığınızda doğuyor ellerinizde ve biterken de ölüyor yavaş yavaş… Furkan YILDIZ 21300856 TURK 101-24 Ali Turan Görgü 18 Kasım 2014 HİSSİZ ADAM İkinci kez okuyuşumdu bu Yabancı’yı. Yaklaşık bir yıl önce okumuştum ilk kez ve doğrusu çok da bir şey anlamamıştım. Kitaptan aklımda kalanlar sadece basit ve saçma bir olay, basit ve saçma bir ana karakterdi. Fakat dünya edebiyatındaki konumu herkesin malumu olan bir eseri okuyup da yeterince anlayamamak beni rahatsız ettiği için ikinci kez okuma ihtiyacı hissettim Albert Camus’nün Yabancı’sını. Öncelikle, kitapla ilgili görüşlerim ikinci okumanın sonrasında da fazla değişmedi. Kitapta ciddi manada bir gerçekten uzaklık var her ne kadar Camus olayları ölüm çevresinde anlatsa da. Çünkü bu uzaklığın sebebi olaylardan daha çok ana karakterin olaylara verdiği ya da vermediği tepkilerden kaynaklanıyor. Hal böyle olunca da kitabı okurken kendimi ana karakterin yerine koymam pek kolay olmadı, onun gibi hissedemedim tıpkı ana karakterimiz Meursault’un bütün kitap boyunca hissetmediği gibi. Kitabın ismi büyük ihtimalle ana karakterimiz Meursault’tan geliyor. Çünkü karakterimiz dünyaya, değerlere, hislere oldukça yabancı. Bu durum kitabın ilk cümlesinden son cümlesine, annesinin ölüm haberinden kendi infaz kararına kadar neredeyse hep aynı. Her ne kadar Albert Camus oldukça basit ve bütün bu sıradan olmayan tepkileri dahi sıradanmış gibi gösteren ve bir yerden sonra öyle olduğunu da düşündürmeyi başaran bir üslup kullansa da bunaltıcı Cezayir sıcağı yüzünden pek de tanımadığı ve husumeti olmayan bir Arap’a beş el ateş edip öldüren ve bunun için pişmanlık duymayan karakterimiz gerçekten çok uç bir profil. Mesela adam öldürmekten hapiste olduğu dönemde hücresine gelen din görevlisiyle konuşurken Meursault’tan bir hareket, bir hislenme en azından Dostoyevski’nin Suç ve Ceza’sındaki Raskolnikov’un iyiyle kötü arasında kalmasına benzer bir şeyler bekledim fakat olmadı. Belki de Meursault’u çoğu roman kahramanında ayıran özelliği de bu istikrarı, sürekli bu yoğun ve karmaşık duygular karşısında saçma tepkiler vermesi. Fakat hikayenin başından sonuna kadar bu tutumunu sürdürebilmesi aslında başına gelen olaylar karşısında takındığı tavırların saçmadan daha çok alışılmadık olmasıyla açıklanabilir. Çünkü Meursault böyle davranmaya, böyle hissetmeye alışmış ve hayatını da normal insanlardan farklı bir çizgide sürdüren bir karakter. Her ne kadar kitabı okurken ana karakter gibi hissedemesem, onun gibi düşünmesem de kitapta değişik türden bir etkileyicilik var. Bu durumun sebeplerinden biri kullanılan sade, basit, kısa ve açık ifadelerden oluşan dil. Hatta bu kadar büyük bir eserin bu denli sade bir dile sahip olmasına fazlasıyla şaşırdığım için eseri Fransızca orijinalinden okumuş bir arkadaşıma da sordum bu durumu ve farklı bir cevap almadım, neredeyse orta seviyede Fransızca bilen bir insanın bile anlayabileceği kadar sade bir dil kullanılmış kitapta. Diğer bir sebep ise Meursault’un genellikle sinir bozucu olsa da zaman zaman hoşuma giden tepkileri ya da tepkisizlikleriydi, sevgilisi Marie’nin sorduğu evlilikle ilgili sorulara verdiği umursamaz cevaplar gibi ya da komşusu Raymond’un ondan eski sevgili için mektup yazmasını istediğinde tepki vermeyip mektubu yazması gibi. Eserde Camus’nün aslında anlatmak istedikleri de rahatlıkla görülebiliyor, idam kararının işlenen suçtan değil de toplumsal değerlerin