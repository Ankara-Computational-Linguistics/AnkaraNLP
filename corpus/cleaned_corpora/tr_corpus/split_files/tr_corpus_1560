çalışmaları fazla ilerlemeden, İstanbul'a devam etmesi yönünde bir emir aldı. Kurban Bayramı'nın kutlandığı 19 Şubat'ta Çanakkale Boğazı'nda aniden 8 kalyon [saff-ı harb gemisi], 2 firkateyn, 2 korvet ve 2 kalkalyata (kalite) görüldü122. Acilen bir araya gelen Türk topçu birlikleri derhal top ateşine başlamalarına rağmen, Çanakkale Boğazı'nda o güne kadar henüz savunma için ciddi hazırlıklar yapılmamıştı. Kaçan kaptan-ı deryanın korkaklığı, sahildeki kalelerin direnmesini engelledi. Dört Osmanlı gemisi derhal batırıldı. Beşinci bir gemi sadece kaptanının cesareti sayesinde kurtuldu. Selim o kadar aşağıdan aldı ki, İngiliz dostları İstanbul'da kalışını artık tasvip etmedikleri için, General Sebastiani'den İstanbul'u terk etmesini rica etti. Fatih Sultan Mehmed'in torunu Osmanlı vatanseverlerinin yiğitliği ve enerjisine ümit bağladıkları bu ateşli genç Sultan, işte böyle konuşuyordu. Hiçbir Sultan, hiçbir zaman devlet adamlarının beceriksizliğinden dolayı böylesine aşağılanmamıştı. Sebastiani'nin buna cevabı ise Napoleon'un en parlak dönemindeki bir Fransız subayına yakışır bir cevaptı. Bu önemli dönemde, Türk toplumunun içerisindeki en sağlıklı unsurların ulemadan ve askerlerden oluştuğunu iddia eden Fransız diplomatın yerinde iddiaları böylece kanıtlanmış oldu123. Selim, hor gördüğü ve nefret beslediği eski askerî rejimin yeniçerileri, topçular ve en yaşlısından en gencine kadar İstanbul halkı, Osmanlı İmparatorluğu'nu sürekli küçük düşüren ve kayıplara maruz bırakan sahte dostlara karşı ayaklanmak gibi asil bir düşünceyle ellerinde silahları olduğu hâlde sahile indiklerinde, çaresiz boyun eğdi. Tahkimat işleri büyük bir çaba ile devam ettirildi ve Hristiyanlarla Yahudilerin de yardım etmesine izin verildi. Sultan'ın özel olarak huzura kabul ettiği General Sebastiani'nin başında bulunduğu Fransız subaylar, gerekli talimatları ve emirleri veriyorlardı. İspanya temsilcisi Marki d'Almenara onların tarafında idi ve İspanyol denizcilerini hizmete sundu. III. Selim, devletin mimarbaşı gibi zengin hediyeler ile ödüllendirdiği işçilerin arasında bizzat bulunuyordu. Sarayın bahçesine, kadınlar buradan uzaklaştırıldıktan sonra, yeni tabyalar kuruldu. Birkaç gün sonra 1.200 top düşmanı bekliyordu. Mayınlar döşendi ve yedi gemi limanı koruyordu. Rüzgârın yönü değişmişti. İngilizler bu yüzden Büyükada önlerinde demir atmak zorunda kaldılar. Divân'ın huzurunda öncekinden daha nazik bir biçimde 25 Ocak'ta yapılan talepleri tekrarlamak üzere ulaklar gönderildi, ama kendilerini dinlemek üzere Yeşil Köşkte hazır bulunan nâzırların önüne çıkmaya cesaret edemediler. Bu ikinci ültimatom da küçümseyen bir tavırla geri çevrildi. İngilizlerin düşmanlık girişimleri sonuçsuz kaldı Burgaz Adası'nda 60 Anadolulu her türlü saldırıyı hazır bekliyorlardı ve birçok İngiliz kayığı cesur Türk kayıkçıları tarafından zapt edildi. Eski sadrazam Hafız İsmail Paşa'nın yönetimi altında Çanakkale Boğazı'nda gerekli tamiratlar yapıldı. Elçi olarak Arbuthnot'un yerine geçen Duckworth, kuşatma altına alınma tehdidi karşısında geri çekilme emrini verdi ve İstanbul halkının alaylı naraları ve sevinç haykırışları altında İngiliz gemileri 2 Mart'ta tamamen başarısız olan bir gözdağı verme teşebbüsünden sonra, İstanbul Limanı'ndan ayrıldılar. Çanakkale Boğazı'nda, büyük yaralar aldıkları ağır bir top ateşinden geçmek zorunda kaldılar124. Daha sonra Amiral Craigh, Selanik önlerine gelerek, tehdidini paraya tahvil etmeye çalıştı, ama muvaffak olamadı125. İngiltere ile savaş başlamıştı ve Bâbıâli savaş ilan etmekte hiç tereddüt etmedi126. İngiliz hükümeti, kısa bir süre önce gerek Osman Bardisi, gerekse Mehmed Elfi Bey'in hayata veda ettikleri127 Mısır'a yapılacak bir saldırının başarılı olabileceğini düşünüyor, hatta Memlük iktidarını tekrar geri getirebilmeyi umut ediyordu. General Fraser komutasında 4-5 bin kişiden oluşan İngiliz birlikleri ile İskenderiye'yi kolayca işgal etti. Reşid'e (Rosette) girdiler, ama Kavalalı Mehmed Ali Paşa'nın Arnavutlarının yoğun ateşi altında geri çekilmek zorunda kaldılar. General Wanhope bu sırada şehrin dar sokaklarında hayatını kaybetti. Bunun üzerine yapılan kuşatmada İngilizler 1.200 askerini kaybettiler. İskenderiye'de katliam tehdidi ile karşılaştılar ve ancak 22 Ağustos tarihli onurlu bir tahliye antlaşmasıyla kurtulabildiler. İngiliz birlikleri nihayet 14 Eylül'de Mısır'ı terk ettiler128. Amiral Sieniavin'in Rus gemileri İstanbul'un fethine katılmak için geç kalmışlardı. Amiral, Çanakkale Boğazı'na gelerek görevini yerine getirmiş olduğuna inanıyordu, ancak buraya bir saldırıda bulunmayı akıllıca bulmuyordu. Aslında dost Osmanlı Devleti'ni asıl düşmanları olan Fransızların niyetleri ve fetih hırsına karşı uyarmaktan başka bir şey yapmayan Rusya, karada olduğu gibi denizde de herhangi bir müdahalede bulunmamıştı. Sieniavin, Kaptan-ı Derya Cezayirli Seydi Ali Paşa ile 19 Mayıs tarihinde [1807] karşı karşıya gelmek zorunda kaldı. Ruslar, bu muharebeden zaferle çıktılar, ama kaptan-ı derya sadece tek bir gemi kaybederken onlar büyük kayıplara maruz kaldılar. Çanakkale Boğazı'ndaki abluka derhal kaldırıldı, ama Sieniavin önce Bozcaada halkını Anadolu'ya göndererek intikamını aldı129. Bâbıâli, Ruslara saldırmaya kararlıydı. Sebastiani'nin yeni birliklerden oluşan on alayın Aralık ayında Tuna Nehri'ne doğru harekete geçeceğine Eflak'ın Pazvandoğlu, serasker tayin edilen Alemdar Mustafa Paşa ve Aydın'dan getirilen Anadolulu Nizâm-ı Cedid askerleri tarafından işgal edildiğine ve Bükreş'in Rus konsolos Kiriko'yu – tıpkı Rodofinikin ve Tamara gibi yine bir Rum. – tutuklayan Osmanlıların elinde olduğuna dair garantilerinin tamamı hayal ürünü idi130. Ayrıca Fransızların Abaza lideri Kılıç ve Erzurum Paşası'nın, Heraklius'un oğlu Kral Georg'un daha kötü bir halefe bıraktığı131 ve 1801 yılında Rusların eline geçen Gürcistan'a saldırmaya hazır olduğuna dair açıklamalarının da abartılı birer umuttan başka bir şey olmadığı anlaşıldı. Alemdar Mustafa Paşa'nın adamları Eflak'ın başkentinde sadece 1806 yılının Kasım ayının sonlarına doğru kısa bir süre göründüler. Bunlar Yergöğü'den Aydın Paşa'nın ve Rusçuk'tan Köse Kahya Paşa'nın 10 bin askeri idi. Ancak bir ay sonra buraya gelmekte olan 6 bin Rus ve Radu-Voda Manastırı'ndan yola çıkan Prens İpsilanti'nin 400 Hırvat'ı karşısında geri çekildiler. Geri çekilmeleri tam bir kaçışa döndü General Miloradoviç'in askerleri Bükreş'te kurtarıcı olarak karşılandı ve Erdel'e gitmek üzere olan boyarlar, Kiev'den geri dönen hükümdarları İpsilanti'yi karşılamak üzere acilen geri döndüler. Michelson, kısa bir süre sonra Bükreş'e karargâh kurdu. Liderleri Kara Yorgi'nin prens olarak tanınacağı Sırplar132, hatta Hersekliler133 ile birleşme emrini alan General İsayev, Krayova'ya yerleşti. Her iki Romen prensliklerinde asker toplanarak, Kazak üniformalarına sokuldu. Bunlar arasında Türklere karşı komutan olarak faaliyet gösteren Tudor Vladimiresku, ileride 1821 devrimin kahramanı olarak ün salacaktı. Pazvandoğlu, 5 Şubat 1807 tarihinde hayata veda etmişti. Oğlu daha 11 yaşında idi ve kethüdasının Pazvandoğlu'nun yerini tutması mümkün değildi134. Yanya'da Tepedelenli Ali Paşa'nın yanında yetenekli bir Fransız danışman olması ve Napoleon tarafından toplarla donatılmış olmasına rağmen135 şüpheli bir faaliyetsizlik gösteriyordu136. Osmanlılar bu arada Marmont komutasında Napoleon'un söz verdiği Dalmaçyalı birliklerden ve sözde Boğdan'a saldıracak137 olan Massena'nın 30 bin askerinden – aynı zamanda altı gemi İstanbul'u koruyacaktı – hiçbirini görmediler. İlkbaharda nihayet Aleksandru Sutzo, yeni Eflak Prensi olarak serhad boylarına gönderildi. Aleksandru Hançeri bu arada Boğdan Prensi olarak faaliyet gösterecekti. Michelson'un Yergöğü'ne yaptığı saldırı tamamen başarısız oldu. Turnu hâlâ Türklerin elinde idi Buzau, İbrail birlikleri tarafından ateşe verildi ve Yaş'a doğru yola çıkmış olan İpsilanti, tutuklanma tehlikesi ile karşı karşıya kalmıştı. Kaminski'nin Rus birlikleri İbrail önlerine geldiler, ama boşuna138. İsmail dolaylarında toplanan birliklerin üzerine önce Meyendorf, sonra da Michelson bizzat yürüdüler139. Sadrazam Çelebi (Köse) Mustafa Paşa, Şumnu'da aralarında İzmir Valisi Karaosmanoğlu Süleyman Paşa'nın oğlu komutasındaki birliklerin de bulunduğu birliklerini yavaş yavaş topladıktan sonra, 29 Mayıs'ta 25-30 bin asker ile Tuna Nehri kıyısındaki Calaraşi'de kurulan karargâha geldi140. Fransız istihkâm subayı Boutin danışmanlığını yapıyordu. Sadrazam Çelebi Mustafa Paşa'dan sadece boyarlar değil, General Miloradoviç de kaçtı141. Ancak 12 Haziran'da aynı Miloradoviç, Çarhacı Paşa komutasındaki öncü birliklerini geri püskürttü ve tekrar Bükreş'e geldi. Serhad Seraskeri142 Alemdar Mustafa Paşa, suların yükselmesinden dolayı Tuna'yı geçememişti. Selim'in tahttan indirildiğine ve Tuna Nehri'ni geçip, geri dönerek ağalarının [Pehlivan Ağa] tekrar eski makamına getirilmesini sağladıktan sonra, şimdi de sadrazamın ve defterdarın geri çekilmelerini ve Pehlivan Ağa'nın katlini isteyen143 yeniçerilerin bunun üzerine ayaklandıklarına dair gelen haberler de bu başarısızlığa neden oldu. III. Selim, bu ayanlar topluluğu, uzaktaki eyaletlerden gelen sefil yeniçeriler veya Anadolu'nun dizginlenemeyen atlılarından daha iyi birliklerle zafer kazanabilmeyi umuyordu. Tüm Osmanlı savaşçılarının Avrupa stilinde disiplinle yetiştirilerek, Avrupa tarzında üniformalar içinde, Sebastini'nin planlarına uygun olarak devletin onuru ve kaybedilen bölgelerin tekrar kazanılması için savaşacakları anın geldiğine inanıyordu. Önce yeniçeri odaları, reform yanlısı yeni ağaları ile Şumnu'ya hareket ettiler. Vezir İbrahim Paşa ve diğer meclis üyeleri de derhal yola çıktılar (30 Mart'ta). Selim'in şahsi dostları eski kethüda İbrahim Efendi, Hacı İbrahim Paşa ve Avrupa tarzında bir ordunun öncülerinden olan Çelebi Efendi kaldılar. III. Selim ise orduda büyük bir ıslahat yapma zamanının geldiğine inanıyordu. Arnavutlara ve Lazlara Nizâm-ı Cedid saflarına katılma ve öngörülen üniformaları taşıma emri verildi. Ancak Frenk ruhunun getirilmeye çalışılmasını bir hakaret ve leke sayan Arnavutlar ve Anadolulu askerler, bu misyonla görevlendirilen Londra eski sefiri [serkâtibi] ve reislik yapmış olan Mahmud [Raif] Efendi'ye karşı ayaklandılar. Çatışmalar sırasında binbaşı ve daha sonra Nizâm-ı Cedid askerleri tarafından savunulmasına rağmen, sultanın elçisi öldürüldüler. İstanbul'un Anadolu yakasındaki topçuların başında bulunan komutan da aynı akıbete uğradı (26 Mayıs). Sadece bilgi toplamak için buraya gelen bostancıbaşı, hayati tehlike altında kaldı Topları ellerine geçiren yamaklar kayığını top ateşine tuttular. Bu kanlı sahnelerin ikinci gününde, reform yanlılarına, hatta sultanın kendisine karşı her türlü acımasızlıklara hazır büyük bir insan topluluğu toplanmıştı bile. Büyükdere meydanında ne olursa olsun birbirlerine sadık kalacaklarına ve hükümdarlarını mahkemeye çıkaracaklarına, sorguya çekeceklerine ve ıslahatları geri almaya zorlayacaklarına dair yemin ettiler. Bu arada basit bir er olan Kabakçı Mustafa'yı lider seçtiler. 29 Mayıs gecesi sayıları henüz çok yüksek olmayan asiler, ıslahatları sona erdirmek ve ıslahatları uygulamaya koyanları halkın öfkesine teslim etmek üzere kaymakamla [Köse Musa Bey], şeyhülislâmın [Topal Ataullah Efendi] kendilerini bekledikleri İstanbul'a yürüdüler. Mükemmel bir disiplin gösteriyorlar ve bu sayede İstanbul halkında hayranlık uyandırıyorlardı. Asiler Tophane'de topçuları, kalyoncuları ve beklendiği üzere, yeniçerileri de kendi taraflarına çekmeyi başardılar. Kabakçı Mustafa, Et Meydanına* karargâh kurdu ve buradan sultanın etrafındaki adamlardan defterdarı, bostancıbaşını, sekreterini, mirahuru ve daha önce adı geçen danışmanlarını öldürtmek üzere şehrin her köşesine birlikler gönderildi. Kaymakam, cellatların işini kolaylaştırmak için devlet ricalini kendi yanına çağırttırdı. Sultan'ın Fransa yanlısı danışmanlarından sadece ikisi kurtulabildi Nizâm-ı Cedid Nâzırı Ahmed Bey ve asilerin önüne şahsen çıkan, neredeyse 90 yaşındaki saygıdeğer Çelebi Efendi Köse Kahya. Selim, bostancıbaşını kendi elleri ile teslim etti. Sultan Selim, münadiler çıkartarak yeni birliklerin tasfiye edildiğini ve bunları bir daha kurmayacağına dair söz verdiğini ilan ettirdi. Ayrıca ordu için alınan vergiler de kaldırılacaktı. Ama mevkiini kurtarmak için geç kalmıştı. Asiler şeyhülislâmın yanına çıkmışlar ve Kur'an'ın kurallarını bu derece ihlal eden bir sultanın tahtta kalmaya layık olup olmadığını sorguluyorlardı. İstedikleri cevabı alınca, bunun yazılı olarak verilmesini talep ettiler. Bunun üzerine Ağa Kapısı'nda ulema ve yeniçeri ocağının subayları büyük bir toplantı yaptılar. Nizâm-ı Cedid'in uygulanmasına karşı verilen fetvalar burada görüşülüp, kaleme alındılar. Ancak o anda orada bulunan üst düzey komutanların muhakemesiz yargılanacak şahısların listesine dahil edilmemesine karar verildi. Selim'e bizzat şeyhülislâmın kendisi tarafından artık istenmediği bildirildi144. Selim, sakince kaderine boyun eğdiğini açıkladı. Böylece sadece devletinin iyiliğini gözeten ve Batı tarzında askerî bir düzen getirerek devletini kurtarmayı amaçlayan üstün yetenekli ve asil düşünceli bir Sultan, bir daha çıkmayacağı mahbesine atılıyor ve yerine Türkiye'nin gördüğü en kötü askerler istediği için145 31 Mayıs'ta** Osmanlı tahtına I. Abdülhamid'in oğlu IV. Mustafa cülûs ediyordu. Hemen ardından huzur yine sağlandı ve Kabakçı Mustafa, İstihkâmlar Nezareti'ne [Boğaz Nâzırı] getirilmekle yetindi. Kaldırılan vergilerin aynen uygulanmasına devam edildi, ama bu sefer devletin ölüm tehdidi altında derhal dağılan en iyi askerlerinin ücretini ödemek için kullanılmadı. En yetenekli liderler oldukları için, ordudan sadece yeniçeri ağası ve sadrazam ayrıldı Yeniçeri ağası bu arada İstanbul'da olanları kınayacak kadar dürüst davranmış ve bu dürüstlüğünü hayatı ile ödemişti146. Daha sonra şeyhülislâmın isteği üzerine ve Kabakçı Mustafa'nın yardımı ile kaymakam da azledildi. Askerler, eğlence düşkünü tamamen yeteneksiz yeni sultanın vasisi olarak Tayyar Paşa'yı tayin ettiler. Napoleon Bonaparte'ın isteği üzerine başlatılan savaş, yine onun isteği üzerine aynı yılın yazında – sadece Stubik'te Haziran ayında henüz Sırplar ve Ruslar Türklere karşı savaşıyorlardı147 - tek bir nihai muharebe yapılmadan148 kesilirken149, Osmanlı Devleti kendi iç karışıkları ile meşguldü. Fransa ve Rusya arasında akdedilen Tilsit Antlaşması'ndan (8 Temmuz) sonra – Fransız subaylar Türkiye'deki mevkilerinden derhal ayrıldılar150 - General Guillemont, iki İmparator arasında yapılan antlaşmaya uygun olarak, generalin de imzalamayı ümit ettiği ateşkes antlaşmasını yapmak üzere Eflak'a geldi. Bu ateşkes antlaşması daha sonra Sebastiani'nin 9 Ağustos'ta Divân'da yeterince kötü karşılanmasına rağmen151, 24 Ağustos'ta Laşkarev ve Galib Efendi tarafından Slobozia'da imzalandı ve her iki tarafın Romen prensliklerini 35 gün içinde boşaltmasını öngörüyordu. Gerçekte ise Rusya'nın her iki Romen Prensliği'ne, Bucak Eyaleti'ne ve Turla Nehri kenarındaki kalelere sahip olmasını sağlıyordu. Michelson, Bükreş'te yardımcısı pozisyonundaki Rum asıllı İpsilanti ile hüküm sürüyordu. Ateşkes antlaşmasının onaylanmış olmasına rağmen, Michelson'un Eylül ayındaki ölümünden sonra Miloradoviç vekili olarak burada kaldı. Nihayet Prosorovski genel komutan olarak Romen prensliklerine geldi. Oldukça öfkelenmiş olan Rus Çarı için antlaşmanın Meyendorf tarafından imzalanması aptallık 152, Kont Rumyanzov içinse gülünç 153 idi ve Rusya Napoleon'un sözlü vaadine istinaden, Napoleon birliklerini Prusya'dan çekmediği sürece kendi birliklerini de buradan geri çekmeyeceğini açıkladı154. İngiltere, İstanbul'a yaptığı saldırıdan dolayı hemen akabinde pişman olmuştu. İngiltere Kralı 26 Haziran'da parlamento hükümetinin Bâbıâli ile mevcut anlaşmazlıkları ortadan kaldırmak için gerekli tedbirleri alacağını 155 açıkladı. İngilizleri kolay affedemeyen Türkler tarafından İngiltere ile ticaret hâlâ yasak olmasına rağmen, barış sağlanmıştı. Bu davranışı ile İngiltere, Doğu'da Rusya için zararlı olan planlarını kesinlikle desteklemeyen Çar Aleksander'in düşmanlığını üzerine çekti. Elçi Arthur Paget, Bozcaada'ya geldiğinde, buradan derhal ayrılmak zorunda kaldı156. Yine de yılın sonlarına doğru Çanakkale Boğazı'nda Amiral Collingwood ile tekrar müzakerelere başlandı157. Ancak Bâbıâli bu müzakereleri sadece Fransa ve daha sonra Rusya üzerinde baskı oluşturmak için kullanıyordu158. Yine de Osmanlı İmparatorluğu'nun kaderi, Napoleon ve Avrupa'nın diğer hükümdarları arasında yapılan müzakereler sırasında belirlenecekti. Selim'in tahttan indirilmesi, Fransa Kralı'nın Türklere karşı öfkesini kabartmıştı. Napoleon Bonaparte, Tilsit'ten gönderdiği mektupta Bâbıâli'ye karşı hareket hattım (système) sallantıda (chancelle) ve değişme noktasına geldi , diye yazıyordu160. Gittikçe Dışişleri Bakanı Talleyrand'ın bu kadar paramparça olan bir aynanın parçalarının tekrar bir araya getirilmemesi gerektiği161 yönündeki düşüncesine katılmaya meylediyordu. Batı'nın İmparatoru Bonaparte, Osmanlı Devleti'nin bölüşülmesi sırasında Çar Aleksander'a en büyük payı vererek162 Doğu'nun İmparatoru'nu Almanya'daki planları için kazanabileceğini düşünüyordu ve haklıydı da. Tilsit Antlaşması sadece Ruslar ve Türkler arasındaki ateşkesi ve Fransa'nın barış için arabuluculuk yapmasını öngörüyordu. Gizli maddelerde ise Bocche di Cattaro ve İyon Adaları Fransızlara veriliyordu. Bâbıâli, Rus Çarı ile yapılması zorunlu görülen barışa katılmadığı takdirde, Fransa ve Rusya işbirliği içerisinde Osmanlı Devleti'nin gerekli görülen paylaşımı hakkında karar vereceklerdi. Türklerin elinde sadece İstanbul ve Rumeli kalacaktı. Bu planların hemen gerçekleştirilmesi Avrupa'nın mutlak hükümdarının yine de işine gelmiyordu. Bu yüzden sürekli olarak ve elçi Savary'yi Petersburg'a göndererek, Fransa'nın Prusya'dan tazminat almasına izin verilmediği takdirde, Slobozia barış antlaşması hükümlerinin yerine getirilmesi için baskı yapıyordu163. Rus Çarı'na, birliklerini serhad boylarında tutmak yerine Finlandiya'yı ilhak etmesini tavsiye ediyordu. Ama tüm çabaları boşa gidince, Sebastiani'ye Bâbıâli'yi Romen prensliklerini kaybedeceğine hazırlama talimatı verildi. Osmanlı nâzırlarına, bu eyaletlerin coğrafi açıdan diğerlerinden ayrı olması ve halkının Rus yanlısı olması sebebiyle bunun gerekli olduğunu Rusya'nın uzun zamandan beri Romen prenslikleri üzerinde egemenlik hakları kazandığını her iki prensliğin de Osmanlı Devleti'ne düşük bir vergiden (faible subside) başka bir şey getirmediğini ve Boğdan ile Eflak'taki özgürlük ruhunun Türkiye'deki tüm Hristiyanların ayaklanmasına neden olabileceğini164 ve nihayet yeni sultanın serhad boylarındaki prenslikler üzerinde egemenlik haklarını henüz kullanmadığını165 anlatmaya çalışacaktı. Fransızların Parga'yı166 işgal etmelerini affetmiş olup, sadece Napoleon'un yardımı ile Rusya ile uygun bir barış yapabilmek için Arnavutluk üzerinden İngilizlerin abluka altında tuttukları Korfu'ya asker göndermelerine izin veren Türkler, kaçınılmaz görünen bu toprak ilhakına şiddetle itiraz edince, İstanbul'daki kızgın kafaları yatıştırmak için yeni vaatler öne sürüldü. Bir müddet sonra, 1808 yılı Nisan ayının sonlarına doğru, Sebastiani özellikle rahatsızlık verici sorulardan ve şikâyetlerden kaçmak için İstanbul'u terk etti167. Tüm bunlara rağmen, şansı sürekli yaver giden Fransa İmparatorunun gittikçe artan isteklerine eski, ananevi dostluklardan ya da sistem değişmeden önce yapılan vaatlerden dem vurarak sınır koymak gittikçe zorlaşıyordu. İlkbaharda Romen prensliklerinin boşaltılması ya da Şilezya'nın Almanya'da Napoleon'a ait topraklara ilhakına ilişkin görüşmeler, Osmanlı Devleti'nin paylaşılması ile ilgili büyük işe (grande affaire) geçmek üzere yarıda kesildi. Mart ayında her bir bölgenin kaderi öyle kesin olarak belirlenmişti ki, Kont Rumyanzov kesin taslağı kaleme alabildi Rusya, iki Romen Prensliği'ni, Bulgaristan'ı, Rumeli'yi, İstanbul'un kendisini ve komşu limanlarını alırken, Napoleon Mora, Kıbrıs, Rodos, Girit, Takımadalar, Karadeniz'in kuzey kıyısı, Suriye ve Mısır'ı işgal edecekti. Henüz sorulmamış olmasına rağmen, müttefik güçler Avusturya'ya Selanik hariç olmak üzere Makedonya'yı verebilirlerdi ve Avusturyalı bir Arşidük Sırbistan Kralı olabilirdi168. Bunu, hayatımın en güzel anı sayıyorum , diye yazdı Çar I. Aleksander İmparator dostuna büyük bir sevinçle169. Diğer taraftan Napoleon, Rusların projesinde bazı mide bulandırıcı noktalar 170 keşfetmiş - özellikle Rusların İstanbul'u ve Çanakkale Boğazı'nı ele geçirmesinden yola çıkıyordu171 - ve bu önerileri istediği görüşmeyi ertelemek için birer bahane kabul ediyordu. Fransız İmparatorun ayrıca İspanya'ya gitmek üzere yola çıkması da görüşmenin başka bir tarihe ertelenmesine neden oldu. Fransız diplomasisi, şimdilik savaşın tekrar çıkmasını önlemeye çalışıyordu. Sebastiani, bu konuyu geri dönerken Prosorovski ile bizzat görüştü. Çar Aleksander nihayet Napoleon'un taleplerini kayıtsız şartsız kabul etti. Böylece bu iki İmparatorun Çar Aleksander'in İngiltere'ye saygısından dolayı geçici olarak ertelenen ikinci toplantısı için hazırlıklar başladı ve Çar Aleksander bu toplantıda İstanbul'a – Rumyanzov için bir langue de chat (kedi dili) - sahip olma niyetini tekrarladı172. Napoleon nihayet bu fırsatta 12 Ekim 1808 tarihinde Erfurt'ta imzalanan antlaşma ile her iki Romen Prensliği'nin Finlandiya ile birlikte Rusya topraklarına ilhakını, ancak Fnansa'nın Türkiye'deki çıkarlarının tehlikeye atılmaması şartı ile kabul etti. Avusturya'nın bu toprak ilhakına silahla itiraz etmesi hâlinde Fransız İmparator müttefikine silahları ile yadım edecekti. Her zamanki gibi dost Osmanlı İmparatorluğu'na karşı alınan bu tedbirlerin gerekçesi olarak İstanbul'daki iç karışıklıklar gösterildi. Bu arada çıkan yeni bir ayaklanma, İstanbul'daki üst düzey çevrelere karşı yapılan bu suçlamayı kuvvetlendiriyordu. Aslında o güne kadar söz sahibi olan tüm siyasi unsurlar makamlarından alınmışlardı. 31 Mayıs 1807 tarihindeki ayaklanmanın başarısı sultana saldırının caiz olabileceğini kanıtlamıştı, zira hiç kimse eskiden kutsal sayılan Osmanlı haleflerinin şahsiyetini korumak için parmağını bile oynatmamıştı. III. Selim'in ıslahatlarına göre sadrazam artık sadece Divân'ı toplayabiliyor ve onun kararlarını icra edebiliyordu173. Efendilerin de gücü kırılmıştı Aralarından devlet ricalleri seçilse de onlar artık Batılı tarzda kurulan yeni bürokrasinin sadece itaatkâr birer üyesiydiler. Şahsi nüfûzları yoktu ve İngiltere'de, Fransa'da, Prusya'da ve Avusturya'da sefir olarak edindikleri bilgilere rağmen, aralarından ne Paris'ten yeni dönen Muhib Efendi, ne bir süreliğine Napoleon'un başkentinde yaşamış Galib Efendi, ne de geleceği gittikçe daha parlak görünen Hâlet Efendi kabul gören şahsi bir değere sahip değildiler. Halk artık hiç kimseyi umursamıyordu ve yaşlı Çelebi Efendi zamanların hakimi olduklarını sanan ve kahvehanelerde, berberlerde ve meyhanelerde makamlarına hiç de uygun olmayan bir biçimde kendinde kibirli konuşmalarla yüce hükümeti eleştirme ve inkâr etme hakkını bulan, ayaktakımının mayasından yaratılmış bu avare takımından teessüf ve küçümseme ile bahsediyordu174. Selim, faaliyetleri ordu ve halk içerisinde kök salmış önyargılara takıldığı için, harabeleri üzerine kendi otokrasisini kuramadan tüm geleneksel güçleri kırmıştı. Ordunun bir kısmı, hem de en iyi kısmı Rumeli'de idi. Bu askerler, devlet yönetiminde söz sahibi değildiler, zira tüm yönetim İstanbul'da mutlak güce sahip unsurların sayıları yüzbinleri175 bulan ve genelde fırıncı, kayıkçı, balıkçı, kahvehane sahipleri, bakkal ve diğer zanaatkâr ve küçük tüccarlar olarak mevcut 32 zanaat ile geçimlerini sağlayan ve her üç ayda bir 25 akçe tutarındaki ulûfelerini talep eden sahte yeniçerilerin elinde idi176. Günlük işleri, dost ve akraba oldukları İstanbul halkı tarafından sevilmelerine neden olmuştu. Ayaklanmaları her an tekrarlamaya hazır bir şekilde silahları hiçbir zaman ellerinden bırakmayan daimi birlikleri oluşturdukları için Laz ve Arnavut yamaklardan oluşan kalyoncular ve topçular ise yeniçerilerin liderleri olarak kabul ediliyorlardı. Kabakçı Mustafa ve hırslı yeni kaymakam [Tayyar Paşa]177 arasındaki dostluk uzun sürmedi. Kabakçı Mustafa'nın, kendisinden tayin bekleyen veya bulundukları makamlarda güvence isteyen kişilerden oluşan kabarık bir listesi vardı ve Tayyar Paşa bu şahısları kollamaya niyetli değildi. Böylece 31 Mayıs'ın galibi Kabakçı Mustafa'nın himayesi altındaki şahıslardan biri olan Aleksandru Mihail Sutzo, 22 Eylül'de İngiltere ile yapılan görüşmelere ilişkin sırrı, bu olaya derhal itiraz eden Sebastiani'ye bildirdiği gerekçesi ile idam edildi178. Sutzo'ya düşman olan Kallimachi yandaşları zafer kazanmışlardı. Ağustos ayı başlarında Scarlat'a Boğdan Prensliği verildi ve öldürülen Sutzo'nun yerine Scarlat'ın kardeşi Yanku getirildi179. Sutzo'nun idam emri sultan tarafından bizzat verilmişti, ama bu tedbirin arkasında olan asıl kişi, Kabakçı Mustafa'ya düşman olan kaymakamdı. Şeyhülislâm ile işbirliği yaparak, onun yerine devletin en üst makamına bir kez getirilmiş olan Hafız İsmail Paşa'yı getirmeye karar verdi. Ama Hafız İsmail Paşa kısa bir süre sonra öldü ve bu ölümde zehirden şüphelenildi. Tayyar Paşa, Bağdat Paşası'nın ölümünden sonra Bağdat Beylerbeyliğine Sebastiani tarafından tavsiye edilen Süleyman Paşa'yı değil de, Heliopolis'te (Matarea) Fransızlara karşı Osmanlı birliklerinin komutanlığını yapmış olan Kör Mehmed Paşa'yı getirince, İstanbul'da hâlâ büyük bir nüfûza sahip Fransız elçisinin de amansız düşmanlığını kazandı. Birkaç Dalmaçyalı bostancıbaşından dayak yiyince, Sebastiani Türkiye ile ticareti derhal durdurma tehdidinde bulundu ve elçinin verdiği tavsiyeler üzerine Fransız tüccarlar mallarını toptan satmaya başladılar Süleyman Paşa bu sayede Bağdat Beylerbeyliği'ni kazandı, ama kaymakam Türkiye'deki Fransız diktatörünün teveccühünü kazanamadı. Fransız General, eşini kaybettikten sonra hastalandı ve Fransa'ya döndü, ancak halefi Latour-Maubourg, aynı nüfûza sahip olamadı. Elçinin buraya gelmesinden hemen sonra muzaffer askerlerin şeyhülislâm ve zayıf mizaçlı IV. Mustafa'nın iktidarında birçok kez nihai sözü söyleyen Enderun Ağası arasında kurulan koalisyon aracılığıyla Tayyar Paşa makamından alındı. Tayyar Paşa'ya, Rusçuk'a gitme hakkı tanındı. Burada, Alemdar Mustafa Paşa öç alması için her cihetten kendisine yardımcı olmaya hazırdı. Selim'e karşı sadakat duygusunu henüz kaybetmemişlerdi180. Gerçi yeniçeriler, devletin en üst makamında bulunan şahıslara karşı besledikleri nefreti her fırsatta dile getiriyorlardı, ama sadrazam yönetimi tekrar ele aldıktan ve kethüda bey ile reis efendinin yerine sadık Osman Efendi ve (Arapzâde) Arif Efendi'yi* getirince181, askerlerin düşünceleri giderek olumlu yönde değişmeye başladı. Durumlarından hoşnut olmayan yeniçerilere eve dönme izni verilse de182, bu hakkı kullanmadılar. Böylece Tuna Seraskeri183 ile Şumnu'daki karargâhta bulunan Sadrazam Çelebi (Köse) Mustafa Paşa, sadece taht gasıbı IV. Mustafa'yı tahttan indirip, meşru sultanı tekrar tahta getirmek için olmasa da, en azından hor gördükleri yamakların rejimini sona erdirmek için uygun zamanı bekliyorlardı. İstanbul'daki yandaşlarına hâlâ güvenen kurnaz Tayyar Paşa da aralarına katıldı. Behiç** Efendi, öç almak için gerekli hazırlıkları başlatmak üzere Rusçuk'tan Şumnu'ya, oradan da İstanbul'a geçti. Boğdan tahtı sözünü alan ve daha sonraları Rusya tarafından general rütbesi ile onurlandırılan184 [Alemdar'ın sarrafı] Ermeni Manuk Bey, parasal yardımı sağlayacaktı. Ateşkes hakkında müzakereler tam başlamıştı ki, Alemdar Mustafa Paşa emrindeki tüm birliklerle Edirne üzerine yürüdü. Yanında kendisine şahsen bağlı olan ayanların 20 bin kişilik birliği vardı. Edirne'de harekât planı hazırlandı. Öncelikle hedeflenen sadece Osmanlıların hükümdarı ve haşmetli efendisinin iktidarının tek kaynağı olan Divânına gücünü tekrar kazandırmaktı185 ve kısa bir süre sonra bu yönde zorla bir hatt-ı şerif çıkartıldı. Hacı Ali Ağa, emrinde 100 kadar atlı ile Kabakçı Mustafa'nın bulunduğu Rumeli Feneri'ne ölüm fermânını götürdü Kabakçı Mustafa, gece yarısı hareminden çıkartılıp, hançerlenerek öldürüldü. Ertesi gün yamakların tüm öfkesi bu emri yerine getiren ve Rumeli Feneri Kalesi'ni üç gün boyunca top ateşine tutan sadrazama yöneldi. Hacı Ali Ağa buna rağmen kendisini buraya gönderenlerin yanına varmayı başardı ve onlarla İstanbul yakınlarında buluştu. Reis Galib Efendi, Küçükçekmece'den yola çıkarak, IV. Mustafa'ya ordunun iyi niyetler beslediğini ve kendisini, yani yeni hükümdarlarını onların tiranlığından kurtarmak için sadece yamakların üzerine yürüdüğünü bildirmek için İstanbul'a geldi. Talebi üzerine yamaklar uzaklaştırıldı ve şeyhülislâm makamından alındı. Hatta IV. Mustafa, sancak-ı şerife saygı gösterisinde bulunmak bahanesi ile sadrazamın Davutpaşa'daki karargâhına gidecek kadar ileri gitti ve her türlü kötülüğe hazır olarak sadrazam ile görüşme yapmayı kabul etti186. Behiç Efendi, Divân üyeliğine atandı ve harekâtın bir diğer lideri olan Ramiz Efendi paşalığa yükseltildi. Kaptan-ı Derya Seydi Ali Paşa ve İstanbul'da bulunan tüm diğer birlikler yapılacak devrim için kazanılmışlardı bile. Ancak şimdi komplocuların gerçek niyetlerinden haberdar olan Sadrazam Çelebi Mustafa Paşa tereddüt etti ve uzaktaki bir eyaletten gelen vahşi bir asker gibi Divân'a zorla giren Alemdar Mustafa Paşa187, onu azledip, tutuklattı. Bunun üzerine İstanbul'da Ruslarla uygun bir barış antlaşması yapıldığına ve sancak-ı şerifin genelde muhafaza edildiği camiye* geri götürüleceğine dair haberler yayıldı ve Alemdar Mustafa Paşa ordunun başında İstanbul'a merasimle giriş yaptı. Sultan'ı bizzat görmek istediğini ileri sürdü. Yalnızca bostancıbaşı, sancağ-ı şerifi taşıyanların saraya girmesini engellemek için bekçiliğini yaptığı ikinci saray kapısını kilitleme cesaretini gösterdi. IV. Mustafa, bu arada tahtını korumak için her zamanki gezintilerinden birinden acilen geri döndü. Kızlarağası'na, tahttan indirilen amcazâdesinin, muzaffer ordu tarafından selamlandığı anda öldürülmesi emrini verdi. Katilleri odasına girdiği anda Sultan Selim namaz kılıyordu. Katiller, dine saygısızlık etmekten bile çekinmiyorlardı. Genç ve kuvvetli Sultan Selim, ancak zenci hadımağası ile uzunca bir süre mücadele ettikten sonra hayatını kaybetti. Nihayet büyük hakaretler ve şanına yakışmayacak şekilde cellatlarının elinden aldığı darbeler neticesinde öldü188. Alemdar Mustafa Paşa, ancak birkaç dakika sonra göz yaşları içinde efendisinin cesedinin yanında dizlerinin üzerine çöktü189. Sultan Selim'in esareti esnasında fanatiklerin kör inadı ve yeni rejimin tekrar getirilmesi gerektiği konusunda uzun konuşmalar yaptığı diğer amcazâdesi Şehzâde Mahmud, [Sultan] Mustafa'nın [siyahî katillerinin] elinden kaçabilmişti. Korkudan saklandığı bir kilim yığınının altında bulundu. Emrettiği cinayetlerden dolayı cezalandırılmayan IV. Mustafa, hiçbir vicdan azabı çekmeden, sarayın iç odalarına götürülürken, Şehzâde Mahmud büyük bir topluluk tarafından yeni sultan olarak karşılanıyordu190. Selim'i öldüren katilin başı, gümüş bir tepsi üzerinde getirildi. IV. Mustafa'nın cinayet işlendiği sırada sevinç naraları atan cariyeleri bile çuvallara konulup, ağızları dikildikten sonra denize atıldılar. III. Selim'in cenaze merasimi eşine az rastlanır, samimi ve kalabalık bir matem gösterisine dönüştü. Yine de barış henüz tam anlamıyla sağlanamamıştı. Sultan II. Mahmud'un kılıç kuşandığı merasimde etrafında Arnavutları ve belinde tabancası ile beliren Sadrazam Alemdar Mustafa Paşa'nın bazı düşmanları vardı. Ayrıca muhtemel rakiplerini acilen uzaklaştırarak büyük bir hata yaptı. Seydi Ali Paşa, kaptan-ı deryalık görevinin daha güvenilir olan Ramiz Paşa'ya verilmesi için sürgüne gönderildi. Tayyar Paşa, yeniçerilerin isteklerine uygun olarak191 amansızca idam edildi. Eski sadrazam Çelebi Mustafa Paşa da İsmail muhafızı olarak atandı. Diktatör Alemdar Mustafa Paşa, sert icraatını ulvî bir vazifeyi yerine getirmeye çalıştığını ileri sürerek mazur gösterdi. Nizâm-ı Cedid tasfiye edilmiş ve şeyhülislâmın fetvası ile lanetlenmişlerdi. Tekrar oluşturulmaları mümkün görülmüyordu. Selim'in başlattığı eserin halefi olarak gören II. Mahmud, daimi bir ordu kurmak için başka bir yol buldu. Bu büyük askerî değişim, yeniçerilere karşı değil - unutmamalı ki, Alemdar Mustafa Paşa da onlardan biri idi. – yeniçeriler aracılığıyla kurulacaktı. Sekban-ı Cedid adıyla yeni bir şekil kazanacaklardı. Bu isim eski olup, güçlü ve amansız IV. Murad'ı çağrıştırıyordu ve yeniçeri ocağında da uzun zamandır kullanılıyordu. Bu yeniliği görüşmek ve her türlü düşmanlığa karşı savunmak üzere, Osmanlı İmparatorluğu'nun her köşesinden paşalar, ayanlar ve büyük timar sahipleri Ekim ayının ilk günlerinde (Rebiülahir ayının ortalarında) İstanbul'da yapılacak büyük bir devlet şurasına çağrıldı. Fransız İhtilali'nden kalan anılar, II. Mahmud'un böyle bir toplantıyı düzenlemesine neden olmuştu. Bu davet üzerine her iki beylerbeyi, iki yıl önce Nizâm-ı Cedid komutanı olarak yeniçerileri yenmiş olan Karamanlı Kadı Abdurrahman Paşa, Anadolu'daki Çapanoğlu ve Karaosmanoğlu ailelerinin beyleri ve Yanya Valisi Tepedelenli Ali Paşa'nın temsilcisi İstanbul'a geldiler. Toplantının gündemi, ünvanlarını satın almamış subayların tayininden evli olmayan gerçek yeniçerilerin kışlalara yerleştirilmesinden ve sadece bunların ücret almasından ve böylece göreve gelmeyen yeniçerilerin ulûfe cüzdanlarıyla oluşturdukları borsanın kaldırılmasından haksız yere ulûfe alanların ulûfelerinin kesilmesinden askerlerin yemek ve giyimi hakkında yeni kuralların getirilmesinden Kanuni Sultan Süleyman zamanındaki gibi düzenli talim yapmak zorunda bırakılmasından ve kâfirlerin bize karşı üstünlük sağladıkları daha iyi silahların ve manevraların tüm Osmanlı birlikleri tarafından derhal kabulünden oluşuyordu192. Yeniçeri odalarına kaydedilen genç Müslümanlar , seymenlerin ikmâl efradını oluşturmak üzere gönüllü olarak askere alınacaktı193. Topçularınkine eşit ulûfe alacaklar ve örnek birlikler olarak, yeniçerilerin eski disiplinini Avrupa tarzında değişiklikler ile bağdaştıracaklardı. Öneriler oybirliğiyle kabul edildikten sonra, Kadı Abdurrahman Paşa huzuru sağlamak üzere 3 bin askeri ile İstanbul'da kaldı. Yaşlı Çelebi Efendi [Mustafa Reşid] Nizâm-ı Cedid'i savunmak üzere kaleme aldığı risalesinde [Hulâsatü'lKelâm fî Reddi'l-avam] birçok kez dile getirdiği üzere, şeyhülislâm da Kanuni Sultan Süleyman'ın tedbirleri olarak bu yeni oluşumları takdis etti194. Ancak muhteris ve tahrikkâr bir tutum içine giren Alemdar Mustafa Paşa, akıllıca düşünülen bu önerilerin tatbiki sırasında büyük bir hata yaptı. Seymenlerin kalacağı kışla olarak Nizâm-ı Cedid askerleri tarafından henüz boşaltılmamış Levent-Çiftlik ve Üsküdar kışlalarını seçti ve eski subaylar yine aynı makamlara getirildi. Diğer taraftan kendisine başvuran herkesi sorgusuz sualsiz orduya kabul ediyordu. Askerler daha Kasım ayında her zamanki talanlarına başladılar ve asayişi bozarak yeni oluşumlara karşı nefretlerini göstermeye çalışan bu eşkiyaların başında Filibe ayanı Molla Ağa vardı. Alemdar Mustafa Paşa, bu talanlara bir son verebilmek için, asıl gücünü aldığı ordusunun bir kısmını uzaklaştırmak zorunda kaldı. Ramazan Bayramı'nın üçüncü gününde Alemdar Mustafa Paşa, dinî vecibelerini yerine getirmek üzere şeyhülislâmın huzuruna çıktığında, yanındaki çavuşlar sadece Arnavut muhafızların müdahalesi ile dizginlenebilen öfkeli kalabalığa acımasızca saldırdılar. Yeniçeriler derhal sadrazamın emrindeki ordunun bulunduğu evlere hücum ettiler ve oradaki askerleri kaçırdılar. Sadrazamın sarayının yakınlarında meydana gelen yangını söndürmek üzere başka birlikler çağrıldığında, yangını söndürmek yerine sadrazamın askerlerini öldürdüler. Alemdar Mustafa Paşa kulenin gizli yer altı mahzeninde saklanırken, kaptan-ı derya, efendisini kurtarmak üzere topçubaşı, yeni birlikler ve Kadı Abdurrahman Paşa'nın emrindeki askerlerle birleşti. Ama Alemdar Mustafa Paşa yanındakilerle birlikte saklandığı yerde dumandan ölmüştü bile. Mısır'a gitmeye hazır bekleyen iki gemiye yeniçeri ağasının evini top ateşine tutma emri verildi. Sarayda ise halkın ve yeniçerilerin muhtemel bir saldırısına karşı gerekli tüm tedbirler alınıyordu (15 Kasım 1808). Kadı Abdurrahman Paşa, eskiden maruz kaldığı hakaretler için yeniçerilerden öcünü almak üzere dört top ile birlikte harekete geçti ve asiler her yerde katledildiler. Ama bu hareketi ile gerek yeniçerilerin, gerekse o ana kadar olaylara karışmayan halkın öfkesini kabarttı. Asiler, ölüm korkusu ile Anadolu ıslahat ordusunun askerlerine ve Nizâm-ı Cedid'den kalan birliklere saldırdılar. Her yerde görülen ateş altında baskının daha fazla devam ettirilmesi mümkün değildi ve Kadı Abdurrahman Paşa en azından sarayı halkın öfkesinden kurtarmaya çalıştı. Ancak kısa bir süre sonra yeniçeri ağası sultanın emirlerine uydu ve her yere yayılan yangını söndürmek için elinden gelen herşeyi yapma talimatını aldı. Sarayın kapılarına kadar gelen bir grup asi IV. Mustafa'yı alkışlamaya başlamıştı bile. Selim'in katili, cellatlarına hiç direnmeden hayata veda etti. Annesi de oğlu ile birlikte ölüme gitti. Bir taraftan IV. Mustafa'nın öldürülmesi, diğer taraftan da hâlâ ordunun başında olduğuna inanılan195 Alemdar Mustafa Paşa'nın yarı yanmış cesedinin kulenin tepesine asılması196 ile iç savaş sona erdirildi. Herkesin nefret beslediği sadrazam artık hayatta değildi ve Osmanlı hanedanından II. Mahmud'dan başka hiçbir şehzâde kalmamıştı. Sultan derhal ordunun barışıp, kardeşlik kurmasını emretti ve o güne kadar kendisini savunanlara Rusçuk'a giderek hayatlarını kurtarma fırsatı tanıdı, ancak daha sonra genel bir affı bahane ederek onları tekrar İstanbul'a çağıran yeni sadrazamın nefretine kurban gitmelerini önleyemedi. Bu arada Ramiz Paşa, hain damgasını yiyerek Petersburg'a kadar kaçtı. Daha sonra 1809 yılı Nisan ayında sadrazamlığa getirilen Kör Yusuf Ziyaeddin Paşa'ya, son zamanlarda günah işleyen herkese karşı Kur'an'ın hükümlerini uygulama görevi verildi197. Mahmud, kalben tıpkı 17. yüzyıldaki büyük ve amansız selefi IV. Murad gibi, günün birinde bu felaket dolu saatlerin, maruz kaldığı hakaretlerin ve büyük projelerini bırakmak zorunda kalmasının öcünü yeniçeri güruhunu yok ederek almaya yemin etti. Ama şimdilik Erfurt'ta alınan kararlar Bâbıâli'ye bildirildikten sonra, Osmanlı İmparatorluğu'nun dış politikası ile ilgili önemli kararlar almak zorunda idi. Sırbistan'daki ayaklanma, asiler için endişe verici bir devrime dönüşmüştü. Uşize 1807 yılı Haziran ayında asilerin eline geçmişti ve Sırp çeteleri komşu Bosna bölgelerine girmişlerdi. Kara Yorgi, haracı ödemesine dair emirleri reddediyordu. Daha önce de dediğimiz gibi, Eflak Prensi İpsilanti'yi, beklediği gibi198 hükümdar ilan edilmeyip, ayaklanmanın elebaşılarından biri olan Kara Yorgi, hükümetin başına getirilip, birinci gospodar olarak – bu isim, açıktan açığa prens olarak adlandırmak zorunda kalmamak için Ruslar tarafından Romen prenslerine verilen isme benziyordu - kabul edilmişti. Danışma Kurulu, 12 üyeden oluşan ve Şura diye anılan kuruldu ve en önemli konular hakkındaki kararları Skupçina diye anılan halk meclisi veriyordu199. Diğer eyaletler başka gospodarlara dağıtılmış olup, çoğu Kara Yorgi'yi sadece haç ve özgürlük adına çarpışan ordulardan birinin komutanı olarak görüyorlardı. Rusya'nın Sırbistan'da savaşa veya barışa ilişkin kararını, Sırbistan'ın Rum asıllı ruhban lideri Leontis ile en iyi ilişkiler içinde olan entrikacı General Rodofinikin'in ele geçirmesini sağlama girişimleri200 başarısız oldu201. Kara Yorgi, İsayev ile birleşerek yıl içinde, özellikle Haziran ayında Malanitzi'de202 bazı başarılar elde etti ve Rus birlikleri Karadağlılara Nikşiç ve Klobuk'u ele geçirmelerine yardım ederken, Negotin'i kuşatma altına aldı203. Ancak Eflak'ta en azından birkaç aylığına barış sağlandığından, Sırbistan'da da silahlar durdu. İsayev, Küçük Eflak'a geri döndü. Ama kısa bir süre sonra savaş tekrar başlayacaktı ve Türkiye'nin içerideki tüm düşmanları tekrar dışarıdaki düşmanı Rusya ile birleşeceklerdi. Gerçi 1808 yılı Haziran ayında her iki Romen prensliklerindeki tüm kiliselerde ayinler sırasında Rus Çarı'nın ülkenin hükümdarı sıfatı ile anılmasını emreden ve Rus Ruhbanlar Meclisi'nin bir üyesini Romen ruhban sınıfının başına getiren204 Prosorovski'ye her iki imparatorun görüşmesinden sonra, Bâbıâli temsilcileri ile tekrar barış müzakerelerini başlatma emri verilmişti, ama o anda çok daha ciddi bir barış söz konusu idi Bâbıâli ve İngiltere arasındaki barış. Yeni İngiliz elçi Robert Adair Kasım ayı başlarında Çanakkale Boğazı'na geldi. II. Selim'in siyasetini yürütüyordu ve Rusya ile barışı artık hain Fransızların arabuluculuğu ile değil, Rusya'nın Romen prensliklerinden feragat etme taleplerini kabul etmek zorunda kalmadan, İngiltere'nin arabuluculuğu ile sağlamayı umut ediyordu. Gerek ticareti, gerekse yürüttüğü siyaset açısından kendisine avantajlar sağlayacağından, İngiltere'nin bu anlaşmaya ihtiyacı vardı. Türkler bunu kısa bir süre içinde anladılar ve bundan cesaret alarak, İngiltere'den savaş tazminatı ve Napoleon ile savaşa girilmesi hâlinde önemli yardım paraları talep edebileceklerini düşündüler205. Elçi Adair tam Bâbıâli'yi geri dönmekle tehdit ettiği bir sırada, şeyhülislâmın verdiği bir fetva ile müzakereler daha hızlı sonuçlandırıldı. Çanakkale Boğazı'nda akdedilen 5 Ocak 1809 tarihli antlaşma [Kal'a-i Sultanî Antlaşması], yeni şart olarak sadece İngiltere'nin de Boğazlar'ın kapalılığı ilkesini kabul etmesini Türkiye'nin İngiliz limanlarında konsolos bulundurma hakkına sahip olacağını ve İngiliz hükümetinin Türk asıllı reayaları tercüman olarak kullanmamasını öngörüyordu. Savaş tazminatına ilişkin madde kaldırılmış ve yardım paraları da gizli bir antlaşmaya bırakılmıştı. Adair, İstanbul'a geldikten üç ay sonra, 14 Mart tarihinde II. Mahmud tarafından büyük bir merasimle huzura kabul edildi206. Bu arada ayrıca Bâbıâli'yi kısa bir süre sonra İngiltere Kralı ve sultana karşı gerçekten de hiçbir kötü niyet beslemeyen Avusturya İmparatoru ile gerçek bir ittifak antlaşması yapmaya ikna edebileceği umudunu taşıyordu207. Bu hedefe ulaşabilmenin ilk şartı, Rusya ile barıştı. Bu konudaki barış görüşmelerini208, yanlarında tercüman olarak Prens Aleksander'un kardeşi Dimitraki Murusi'yi bulunduran209 Elçi Paşa Galib Efendi, daha sonra Molla Murad Efendi'nin oğlu Mollazâde Rıza Efendi ve Beylikçi Efendi İzzet Bey yürütüyorlardı. Yaş'taki toplantıda tek bir oturum bile yapılmamıştı210. İngiliz elçi Adair gerçekten de her iki tarafa arabuluculuk teklif etti. Ama Rus Çarı, Prosorovski aracılığıyla Bâbıâli'den ciddi bir biçimde ateşkes antlaşmasından dolayı yapılması mümkün görünen barış antlaşmasını istediği takdirde, Adair'in derhal İstanbul'dan uzaklaştırılmasını talep edince, İngiliz elçi çok gülünç bir duruma düştü. Sultan'ın cevabı iki gün içinde bekleniyordu211. Bu talebe gelen cevap sakin, ama katiyetle olumsuzdu. Kırım ve hızla canlanmaya başlayan Odessa Limanı ile her türlü ticaret derhal yasaklandı212. Eflak'ta ise 25 Mart'ta yapıldığı iddia edilen resmi bir savaş ilanından bile bahsediliyordu213. Galib Efendi'ye derhal Yaş'tan İstanbul'a dönme emri geldi. İngiliz elçi Adair, bu arada İngiltere'nin daha Mart ayında bir antlaşma imzaladığı İran Şahı ve Osmanlı Sultanı arasında bir ittifak kurabilmeyi umut ediyordu. Fransız elçisi General Gardanne bunun üzerine derhal Tahran'dan ayrıldı214 ve İstanbul'a gerçekten de bir İran elçisi geldi215. Miloradoviç ve Prosorovski, Rusçuk'ta Alemdar Mustafa Paşa'nın yandaşları arasında dostları olan kaçak Ermeni Manuk Bey aracılığıyla Bükreş'ten yola çıkarak Yergöğü'ne bir saldırı düzenlemişler, ama savunması zayıf adayı ele geçirememişlerdi216. Ateşkes antlaşmasının imzalandığı Slobozia'da Ruslar, 27 top ve 32 sancak ile birlikte Alemdar Mustafa Paşa'nın mallarına el koydular217. Nisan ve Mayıs aylarında İbrail top ateşine tutuldu, ama boşuna218. İsmail'in o güne kadarki savunucusu Pehlivan İbrahim Paşa'nın, eski sadrazam Çelebi Mustafa Paşa'nın ve Tepedelenli Ali Paşa'nın bir yeğeninin kumanda ettiği İsmail'den ayrılmış olmasına ve Babadağ'da bulunan Pehlivan İbrahim Paşa'nın adamlarının vezirin adamları ile aralarının bozuk olmasına rağmen, Ruslar bu güçlü kaleye girmeyi başaramadılar219. İsayev bu arada Sırp liderlerinden Meletni Stoykoviç ile birleşerek, Tuna adalarında ve Kladova'da Türklere karşı savaşıyordu, ama kale gayet iyi direniyordu220. Sadrazam ancak 23 Temmuz'da 35 bin kişiden oluşan ordusunun başında İstanbul'dan ayrıldı. Çoğu gerçekten hevesli görünen yeniçeriden oluşuyordu. Eşkiya çetelerine de önemli katkı sağlayan Anadolu birlikleri ise daha az disiplinli ve sadık görünüyordu. Yine de bütün olarak değerlendirildiğinde oldukça büyük bir orduydu ve bir İngiliz diplomatın 1807 yılında Türklerin 20 yıl öncesinden daha iyi savaştıklarına 221 dair açıklamaları, Kör Yusuf Ziyaeddin Paşa'nın askerlerine, selefinin gayretsiz birliklerine nazaran daha çok yakışıyordu. Ruslar bu arada Dobruca'nın tamamını ele geçirdiler. 80 yaşındaki Prosorovski, ölüm döşeğinde olduğundan, genel komutanlığa Gürcü Prens Bagration getirildi. Ağustos ayının ortalarından, Prosorovski'nin ölümünden önce İsakça, Tulça ve Babadağ hiçbir kayıp vermeden işgal edildi. Bagration zamanında ise Maçin, Hırsova ve Köstence düştü. Bulgarlar bu arada komşu bölgelerden ayrılmamaya teşvik ediliyorlardı222. Kısa bir süre sonra bir Rus birliği 1774 barış antlaşmasının yapıldığı Küçük Kaynarca'ya girdi223. Çelebi Mustafa Paşa, 18 Ağustos'ta İsmail'i teslim etmeye razı oldu, ama kapitülasyon şartları ancak 25 Ağustos'ta belirlendi. Elde edilen ganimetler arasında 221 top bulunuyordu. Bundan sonraki hedef, Silistre ayanı Yılıkoğlu'nun [Süleyman] yönettiği Silistre'yi almaktı. Bu arada bu oldukça önemli yer, haftalarca top ateşine tutuldu. Birlikleri önce Yergöğü'ne gelen ve Eflak'ın savunmasını üstlenen General Langeron ile çatışmaya giren sadrazam, batıda yeni Vidin komutanı Molla Paşa'nın aralarında anlaşmazlığa düşen Sırpların elinden Deligrad'ı alıp, askerlerini birçok kez Tuna Nehri'nin sol kıyısına gönderirken, Silistre Kalesi'ni kurtarmak için elinden geleni yapıyordu. Pehlivan İbrahim Paşa, 17-18 bin asker ve 18 topla ana karargâhın bulunduğu Rusçuk'tan, Silistre'yi kuşatmaya alan Rusların üzerine gönderildi. Tuna Nehri yakınlarındaki Tatariça'da önemli bir kaleyi ele geçirdi. Buraya daha sonra Tepedelenli Ali Paşa'nın oğlu Muhtar Paşa da gönderildi. Sözde emrinde sadece 11 bin asker bulunan Bagration, 25 Ekim'de zorlu bir mücadeleden sonra Türk saflarına karşı başlatılan saldırıyı durdurmak zorunda kaldı. Ruslar birkaç gün sonra yine nehrin sol kıyısındaydılar. Türklerin kısa bir süre sonra (2 Kasım) İbrail'i çok onurlu şartlar altında da olsa, General Essen'e teslim etmelerinin tek sebebi erzak yokluğu idi. Ama Türkler sadece Silistre'de değil, Rusçuk'ta, Yergöğü'nde, Turnu'da, Ziştovi'de Zimnice'de ve en önemli Tuna adalarında iyi tutunuyorlardı ve sadrazamın 30 bin kişilik ordusu neredeyse hiç kayıp vermemişti224. Tuna ordusunun komutanlığı, 1810 yılında 32 yaşında tecrübesiz, disiplinsiz ve oldukça fevri General Kamenski'ye verildi. Nisan ayı başlarında Bükreş'te hasta ve yorgun Bagration'un elinden yönetimi devraldı. Bu yıl da pasif bir taktik yürütmeye niyetli olan sadrazam herhangi bir adım atamadan, Hırsova'da Rus ordusu Mayıs ayı sonlarında Tuna Nehri'ni geçti. Komutanın kardeşi Sergius Kamenski Pazarcık'ı işgal edip, Varna'ya giremeden Baba veya225 Pehlivan lakaplı, yaralı İbrahim Paşa'yı esir alırken, Haziran ayında Silistre'nin kuşatması tekrar başlatıldı. 11 Haziran'da neredeyse bağımsız hareket eden ve serhad boylarının son büyük ayanı olan Silistre ayanı Yılıkoğlu [Süleyman], yoldaşı Pehlivan İbrahim Paşa'nın bahtsızlığına uğrayıp, esir alındıktan sonra teslim oldu226. Sadrazam o dönemde yeni bir ordu topladığı Şumnu'da idi. Yanında İbrail nâzırı, Selvi ayanı, Tatar Kalgayı Bahadır Giray ve birçok yiğit dalkılıç vardı. Rus birlikleri, aralarında Alemdar Mustafa Paşa'nın sarayının ve yakınlarında yeni Boğdan Prensi Scarlat Kallimachi'nin esir alındığı227 Razgrad'ın da bulunduğu komşu yerleri ele geçirdikten sonra Varna önlerinde beklerken ve General Zass, Boşnak Ağa ile Rusçuk önlerinde savaşırken, Rusların genel komutanı acilen büyük Türk karargâhının üzerine yürüdü. Ancak kuvvetlice tahkim edilmiş şehrin durumunu iyi bilmiyordu ve son başarılarının devamını umut ediyordu. 23 ve 24 Haziran'da228 biraz geç de olsa gerçekleştirilen ilk taarruz başarısız oldu. Orlov ile birlikte buraya gelen Sakız Adalı General Papadopulos, savaş meydanında hayatını kaybetti. Yaklaşık bir ay sonra, Ruslar sadrazam tarafından bizzat görevlendirilen çeteler tarafından sürekli rahatsız edilirken, en azından bu şehrin alınabileceği ve böylece Şumnu'daki başarısızlığın telafi edilebileceği umut edildiğinden, Rusçuk'a geri çekilme emri geldi. Birçok Türk'ün saldırısına uğrayan Langeron, Dereköy'de yoluna zorlukla devam edebildi. Sadrazam'ın savaşçıları 4 Ağustos'ta geride bırakılan Sergius Kamenski'ye saldırmayı denediler ve Ruslar bu sefer de yenildiler. Rusçuk'a yapılan cüretkâr bir taarruz, büyük kayıplarla geri püskürtüldü. Bu arada Muhtar Paşa'nın Arnavutları Tırnova önlerine geldiler229. Rusların savaşta bahtı ancak Eylül ayında açıldı. Byela yakınlarındaki Batin'de Muhtar Paşa'nın Arnavutları ve ayanların Goşancalı Halil emrindeki birlikleri 7 Eylül'de230 tamamen yenildiler, hatta neredeyse yok edildiler. 22 bin asker ve 140 toptan oluşan düşmanın üstün gücü karşısında 8 bin Türk hayatını kaybetti. Bir zafer kaydeden General İlovaitzki de ölülerin arasında idi. Goşancalı Halil ve yoldaşı İpsalalı Ahmed esir düştü. Muhtar Paşa ise kendini kısmen dağılan, kısmen yok edilen ordusundan kalan birkaç Arnavut ile birlikte son anda kurtarabildi231. Ruslar, bu zaferden sonra önce harabeye çevrilen Ziştovi'yi232, daha sonra da kahraman savunucusu Boşnak Ağa tarafından gerek kendi adına, gerekse Karslı Ali Paşa233 adına 27 Eylül'de teslim edilen Rusçuk ve Yergöğü'nü işgal ettiler. Ekim ayı başlarında önce Turnu, daha sonra da Niğbolu üzerinde Rus bayrağı dalgalanıyordu. Ayan Pehlivan Süleyman Paşa, Voronzov'un askerleri karşısında Plevne'den kaçtı, Selvi'ye ise Kazaklar yerleşiyordu234. Vidin'i235 kurtarmak için Tepedelenli Ali Paşa'nın Sofya'ya kadar ilerlemeyi başarmış diğer oğlu Veli Paşa, Mora'nın genç valisi ve babasının vekili olarak yönettiği 10 bin Arnavut'tan 2 binini buraya gönderdi236. Daha Haziran ayında birkaç bin Sırp, General Tzukatos'un emrindeki Rus birlikler ile Olt bölgesinde birleşerek, BirsaPalanka'yı aldılar237. Serbest Sırbistan'a akın eden Niş Paşası, geri çekilmek zorunda kaldı. General Orurk, Sırplara Serez Paşası İsmail Beyi ve Ahmed Reşat'ı Eylül ayı başlarında yenmeleri için yardım etti. Drina Nehri kenarında ise Olt bölgesindeki Eflak Pandorlarından oluşturulan Nikitiç süvari bölükleri bekliyordu238. Kladova'nın müdafaa kıtaları artık Hristiyanlardan oluşuyordu. Kara Yorgi, Ekim ayında tekrar akın eden Boşnakları geri püskürttü. Ruslar, bu zaferleri amansız hastalıklara yakalanan ve batıdaki savaşın yönetimini General Zay'a bırakan generaller Tzukatos ve İsayev'in ölümü ile ödemişti239. Kamenski, yerine yaşlı Kutusov getirildikten sonra, 1811 yılının Mayıs ayında hayata veda etti. Osmanlı Devleti'ne sadece 18 ay, en fazla iki yıl ömür tanıyan240 Sebastiani'nin görüşüne göre, II. Mahmud sadece amansız sara hastalığından muzdarip, zayıf, yumuşak başlı, hastalıklı bir hükümdardı 241. Rus Çarı'na göre ise II. Mahmud gerek fiziksel, gerekse ruhen sefil bir adam, bir hükümdarın sadece gölgesi idi242. Ancak aynı hükümdar, Çariçe II. Katerina'nın fetih planlarının yenileyicisi olan Rus Çarı ile savaşını kararlı bir biçimde devam ettirmek için Hristiyan ve Yahudi tebaanın mücevheratına243, hatta tüm ibadet yerlerinin mallarına244 el koymak dahil olmak üzere, mevcut tüm çarelere başvurmaya ısrarla devam ediyordu. Sadrazamı, sadece sultanın savaş planlarını en hızlı şekilde gerçekleştirerek efendisinin teveccühüne nail olabilir ve bunu ancak böylece muhafaza edebilirdi. Ama Kör Yusuf Ziyaeddin Paşa, Şumnu'yu başarılı bir şekilde savunmuş olmasına rağmen, emrindeki orduyu tehlikeye atmamak için fazla uzunca bir süre hareketsiz kalmıştı ve İsmail, Rusçuk, Silistre ve Dobruca'nın tamamının kaybına öfkelenen Sultan, bunu affedemiyordu. II. Mahmud, başka bir ordu ve başka bir komutan istiyordu. Kamenski'ye karşı savaşan Türkler, ayanların emrindeki askerlerdi. Bunların tamamı farklı milletlere mensup Rumelili eşkiyalardı ve bunlara İstanbul ve Edirne'de toplanan 25 bin yeniçeri ve sadık birer büyük timar sahibi olan Çapanoğlu ve Karaosmanoğlu ailelerinin 15 bin Anadolu askeri de ekleniyordu. Başkenti muhtemel bir saldırıya ve sultanı olası bir ayaklanmaya karşı savunmak üzere İstanbul'da 7 bin topçu bırakılıyordu245. Büyük bir yeniçeri ordusu246 Ruslara karşı taarruzu başlatacaktı ve sadrazamlığa biraz geç de olsa güvenilir bir adam getirildi. II. Mahmud, Osmanlı İmparatorluğu'nu kurtarmak istiyorsa, sadece kendi güçlerine güvenebileceğini çok iyi biliyordu. Avusturya'dan yardım beklenemezdi Viyana diplomasisi daha 1809 yılında, Fransa ile savaşa girmeden önce, Ruslara Küçük Eflak'ın Kayser Franz'a bırakılması hâlinde Romen prensliklerinin ilhakını derhal kabul etmeyi ya da zamanı gelmiş ise Osmanlı Devleti'ni paylaşmayı ve bunu Fransızların fetih hırsına meydan bırakmadan aralarında karara bağlamayı önermişti247. Sırplarla kurulan ilişkiler Semlin'deki generalin ülkenin dayılar tarafından asiler lehine boşaltılmasını talep etmesi knezlerin özgürce seçilmesi Belgrad'a yerleşen bir komutanın Bâbıâli'nin vergilerini tahsil etmekle görevlendirilmesi248 1806 yılında kaysere gönderilen dilekçeler Avusturya sınır boylarından sürekli gelen Sırp gönüllüler249 ve Avusturya'nın (Eylül 1810) kayserin garantörlüğü altında özgür bir Sırbistan kurma girişimleri250, Bâbıâli tarafından hor görülen251 ve Bâbıâli'nin içinde bulunduğu zor durumu Yeni Orsova'yı işgal etmek için kullanan batıdaki komşularının tutumunu yeterince gözler önüne seriyordu252. İngilizlerden talep edilen yardım paraları hiçbir zaman gelmedi ve İngiltere temsilcisinin bunun üzerine belirli bir para karşılığında İngiliz filosuna erzak temin etme önerisine cevap verilmedi253. Fransız dostlara gelince, Rus Çarı'nın Avusturya'ya karşı yok etme savaşındaki tutumu, Napoleon'un yeni sistemini derinden sarsmıştı Paris'teki bakanlık, daha 1809 yılının Haziran ayında Fransız İmparatorun Rusya ile ittifaka artık değer vermediğini açıkladı254. Diplomatik temsilcileri ise bundan böyle Rusya ile İsveç ve Türkiye arasındaki işlere karışılmaması255 yönünde uyarıldı. Buna rağmen Napoleon, 3 Aralık tarihinde açılan Fransa Meclisi'nin açılış konuşmasında – ki bu konuşma sırasında Bâbıâli'ye de himaye istediği takdirde İngiltere ile ilişkilerini kesme yönünde tavsiyede bulundu256 - hiçbir şekilde kıskanmadığını söylediği dostu Çar Aleksander'in gerek her iki Romen Prensliği'ni, gerekse Finlandiya'yı topraklarına katmasını kabul edeceğini açıkladı257. Rusya, Eflak ve Boğdan'a kendi mülkleriymiş gibi muamele ederken, bu açıklamaya dayanıyordu ve Fransız temsilcileri ile Avusturya temsilcilerini derhal buradan uzaklaştırdı258. Napoleon, Rusya'ya savaş açmayı düşünebilecek kadar öfkelenmesine rağmen259, II. Mahmud Fransız İmparatorun çoğu zaman ihanetle sonuçlanan desteğine güvenemezdi. Fransız İmparator, 1810 yılı sonlarına doğru Rus ordularının ilerlemesinden dolayı, Rus Çarı'nın Romen prensliklerini ve Tuna sınırını eline geçirmesini sağlayacak barış antlaşması kaçınılmaz olduğunda sevindi260. Aynı zamanda kısa bir süre önce yapılan evlilikten dolayı akraba olduğu Avusturya İmparatoruna gelecekte Sırbistan'ı bırakmayı vaat etti ve Belgrad'ın ele geçirilmesini resmen onayladığını açıkladı261. Ancak bir Fransız-Rus savaşı ihtimali her geçen gün biraz daha yakın görünüyordu ve Rus Çarı, telkinlerde ve vaatlerde bulunarak Kayser Franz'ı, Fransız tiranın açgözlülüğüne karşı oluşturulacak bir ittifak için kendi tarafına çekmeye çalışıyordu. 1811 yılı başlarında ise Avusturya'ya Eflak'ın tamamını ve Boğdan'ın batısında Karpatlar ile Seret Nehri arasında 20 yıl önce sahip oldukları bölge ile Sırbistan'ı teklif edecek kadar ileri gidiyordu262. Aleksander, karşılığında Galiçya'yı ele geçirecekti263. Napoleon ise Avusturya'nın kıskançlığını körükleyebileceğini ve Bâbıâli'nin 1811 yılında Romen prensliklerinin mülkiyeti için yaptığı kampanyaya destek vermeye ikna edebileceğini düşünüyordu264. Aynı zamanda Latour-Maubourg'a Osmanlı Sultanı'nı, Fransa ile birlikte sadece Romen prensliklerini değil, Kırım'ı da tekrar geri almak için, sultanın yönetimi altında büyük bir din savaşına teşvik etme görevi verildi265. Daha o zamanlar gelişi aylardır, hatta neredeyse bir yıldır ertelenen General Andreossy'nin özel bir misyonla gönderilmesine karar verildi ve II. Mahmud'a olağanüstü elçinin gelişi derhal bildirildi. Nihayet Paris'e bir Türk temsilci çağırıldı266. Nisan ayı başlarında Kör Yusuf Ziyaeddin Paşa makamından alınarak, yerine vücudunun her yerindeki yara izleri vahşi ruhunu yansıtan, Anadolu'daki asilzâde ailelerinden gelen ve yeni sistemin ünlü bir yandaşı olan eski İbrail nâzırı, Trabzonlu Laz Ahmed Paşa sadrazamlığa getirildi267. Laz Ahmed Paşa, derhal yaşadığı Edirne'den ayrılarak, doğrudan Şumnu'daki karargâha gitti. Napoleon'un İstanbul'a yürüyemeyeceklerine dair268 , Ruslara nihai sözlerini söylediği bir zamanda, serhad boylarında nöbette bulunan birliklerin çoğu, çarın o güne kadarki büyük dostuna söylediği teskin edici sözlerine aldırmadan, Turla Nehri'ne ve Fransızlar tarafından kurulan Varşova Büyük Dükalığı269 hâline dönüşen Leh eyaletlerine doğru yürüyüşlerine başlamışlardı. Karslı Ali Paşa'nın birlikleri derhal Ziştovi ve Niğbolu'yu işgal ettiler270. Birkaç birlik Silistre üzerine yürüse de, burada tamamen terk edilmiş bir yerle karşılaştılar271. İstanbul'dan sürekli yeni yeniçeriler ve seymenler geliyordu ve seymenler İstanbul'daki Hristiyan tüccarlara karşı zorbalıklarda bulununca, ağaları görevden alındı. Disiplinsiz tüm askerlere karşı en ağır tedbirler uygulanıyordu272. Sadrazamın ordusuna kısa bir süre sonra Çapanoğlu Mehmed'in ve Aydın Paşası'nın Anadolu askerleri, Tepedelenli Ali Paşa'nın oğulları Veli Paşa ve Muhtar Paşa'nın Makedonları, cesur Kalender Paşa'nın adamları, Gavur Hasan Paşa'nın ve Boşnak Ağa'nın bir yıl önce kendilerini kanıtlamış eşkiya birlikleri katıldı. Sadrazam'ın emrinde yaklaşık 80 top vardı273. Napoleon'un fetih hırsından dolayı geleceği tehdit altında bulunan Rusya'nın bu zor karar anında Bâbıâli ile savaşa neden olacak yeni anlaşmazlıklara hiç ihtiyacı yoktu. Sadrazam Tuna Nehri'ne doğru hareket edince, yeni barış müzakereleri başlatıldı. Bu zor görev eski İstanbul elçisine verildi ve daha yumuşak bir iklim gerektiren hastalığını bahane ederek – Bükreş'te kış ayları Güney Rusya'daki kadar çetin geçerdi – hiç de hasta olmayan tercüman Peter Fonton'un da bulunduğu Eflak başkentine doğru yola çıktı274. Atamasından hemen sonra yeni Sadrazam Laz Ahmed Paşa, Ruslarla barışçıl ilişkilere girdi Fonton, Şumnu'ya geldi ve kısa bir süre sonra Mustafa Ağa gizli elçi olarak Bükreş'e geldi. Diğer elçi Hamid Efendi daha Haziran ayında müzakerelere başladı275. Yine de henüz barış yapılması mümkün değildi. Rusların talepleri hâlâ sultanın ısrarla devam ettirdiği ve iktidarına askerî bir öneme sahip geniş ve gelişmekte olan eyaletlerin kaybı ile başlamak istemiyorsa, vazgeçemeyeceği tutumundan çok uzaktı. Rus Çarı 1807 yılında sadece kaleleri ile birlikte Besarabya'yı, sonra Hotin'i ve Kuban Nehri ağzında bir toprak parçası ile birlikte [Anadolu tarafından] her biri yıkılacak Anapa, Suçukkale, Sohumkale, Anakliya ve Poti ile İsgavur Hisarı dahil olmak üzere Fasis Nehri kenarındaki toprakları istiyordu. Romen prensliklerinde 1802 yılında çıkartılan hatt-ı şerifin hükümleri geçerli olacaktı. Ayrıca Sırbistan'da özerk bir prenslik kurma umudu da dile getiriliyordu276. Birkaç ay sonra, 1808 yılı başlarında Kont Tolstoy, efendisi adına Tuna Nehri ağızlarını, hatta Dobruca'nın Razelm Gölü'ne ve eski karargâh şehri Babadağ'a kadar bir bölümünü talep etti277. Batı'da daha o zamanlar, Boğdan ve Eflak'ın Arşidük Johann'ın veya Rus Çarı'nın akrabası olan Oldenburg Dükü'nün başına geçeceği Daçya Devleti'ne dönüştürülmesi planlandığı biliniyordu278. 1810 yılı Haziran ayında Kamenski'nin talepleri Romen prensliklerinden feragati ve 20 milyon tutarında bir tazminatın ödenmesini de kapsıyordu. Kara Yorgi, liderleri Rusya tarafından resmen tanınan ve General Tsukato emrindeki askerlerin yakın zamanda Negotin, Kladova ve Birsa-Palanka'yı almalarına ve muzaffer bir biçimde ilerleyen Niş Paşası Hurşid Ahmed Paşa'nın geri püskürtülmesine yardım ettikleri279 Sırplar için ayrıca şimdilik sultanın egemenlik haklarına dokunmadan bir anayasa yaratmak istiyorlardı280. Kamenski, Rusçuk'u ele geçirdikten sonra Türklere tekrar, ancak bu sefer iki şartla barış teklif etti Romen prensliklerinden feragat edilecek ve Sırbistan'ın bağımsızlığı tanınacaktı. Prenslikler denince, buna tabii ki daha önce gönderilen temsilciler ile akılları çelinen Tatarların ve az sayıda Türk nüfusun da uzaklaştırıldığı Besarabya da buna dahildi281. Bâbıâli, daha 1807 yılının yaz aylarında bugüne kadar kendisine üstün güçler tarafından dayatılmış olanlar gibi antlaşmalar yapmaktansa, devletin harabeleri altına gömülmeyi tercih ettiğini kararlı bir biçimde belirtmişti282. 1810 yılında Sultan II. Mahmud, Rus Çarı'nın Danimarka'nın İstanbul elçisinin oğlu genç Hübsch'ün aracılığıyla getirdiği tekliflere, Romen prensliklerinden feragat etmeyi kabul edeceğine son askerini de kaybetmeye razı olduğu cevabını verdi283. Çar I. Aleksander'ın, buna cevabı Boğdan'ı ve Eflak'ı kendi topraklarına resmen dahil etmek oldu284. Ancak 1810 yılının Ekim ayında reis efendi tekrar efendisinin müzakerelerini sadece Osmanlı eyaletlerinin bütünlüğü ve bağımsızlığı temelinde yapacağına dair kesin kararından bahsediyordu285. Reis Efendi Prensliklerden feragat etmektense İstanbul'u kaybedelim286 , diyordu. Sultan II. Mahmud, İtalinski'nin feragati sadece Boğdan ile sınırlandırma teklifini de öfkeli bir şekilde geri çevirdi287. Rus Çarı şimdilik taleplerinden vazgeçmeyi göze alamıyordu288. Sadrazam, muhakkak ki efendisini kesin emri ile de olsa, görüşüne göre devletin bütünlüğünü kurtaracak bir savaşın kararlı bir yandaşının enerjisi ile Haziran ayında Razgrad üzerinden Rusçuk'a ilerledi. Başından bir kurşun yarası almış eski bir asker olan yeni Rus genel komutanı Kutusov – ölüm döşeğindeki Kamenski Rusya'ya çekilmişti ve burada kısa bir süre sonra hayatını kaybetti - derhal Yergöğü'ne gelerek düşmanın karşısına çıktı. Yeni askerler gelmişti ve emrinde 18 bin askerden oluşan küçük ama güçlü bir ordu vardı. Ama Türkler hiçbir zaman bu kadar yiğitlik göstermemiş ve hiçbir zaman bu kadar güzel bir ortak çalışma yapmamışlardı. Osmanlı süvari bölükleri mükemmeldi ve toplar Fransız ustaların yeni dökümhanelerinden yeni çıkmıştı ve çok iyi topçular tarafından kullanılıyordu. O güne kadar her yere korku salan Kazaklar, Türkler geliyor haykırışlarıyla zaferinden emin düşmanlarının saldırısı karşısında kaçtılar (3-4 Temmuz). Langeron, Tuna Nehri'nin sol kıyısına geri çekilmek zorunda kaldı ve Rusçuk derhal boşaltılıp, ateşe verildi. Böylece birliklerimiz Balkan Dağları'na kadar ilerlemişken, Tuna Nehri'nin sağ kıyısını tamamen boşaltmak zorunda kaldık ve barış hiç bu kadar uzak görünmemişti289 , diye yazıyordu Langeron üzüntü ile daha sonraki kayıtlarında290. Serez Paşası İsmail Bey'in, Kara Feyzi'nin ve Karaosmanoğlunun birlikleri, Tuna Nehri'nin sol kıyısındaki Kalafat'a kadar ilerlemişlerdi bile291. Sadrazam ise Rus karargâhının bulunduğu Yergöğü'nde Tuna Nehri'ni geçmeye hazırlanıyordu. [Yeniçeri Efendisi] Hamid Efendi, Türk karargâhına dönmüştü. Fonton, aynı karargâhta oldukça iyi karşılandı ve sadrazam, Osmanlı'nın görüşlerinden vazgeçmeden barış müzakerelerini devam ettirmeye meyilli görünüyordu. Osmanlı Sultanı'na Fransa tarafından Kırım'ı tekrar ele geçirmesine ilişkin öneriler getirildiğini hiç saklamadı292. Eski Paris elçisi, yeni kethüda Galib Efendi de toplantıda hazır bulunuyordu ve müzakereleri yönetmekle asıl o görevlendirilmişti293. Osmanlı ordusu Eylül ayı başlarında Tuna Nehri'nin öte kıyısına geçmişti. Nehirden geçişi çok rahat başarmıştı294. Sadrazam, her zamanki gibi sade Bedevî kaftanı295 içinde galiplerin bizzat arasında idi ve Kutusov'un en son sokaklarda trampet çalan münadiler gezdirerek gönüllü borç para talep ettiği296 Bükreş'in güvenliğinden endişe duymaya başladı. Langeron'un düşmanları geri püskürtme girişimleri başarısız oldu297. Diğer taraftan Kutusov kararsız ve hareketsizdi. Türkler, Eflak'ta kışı geçireceklermiş gibi görünüyordu298. Ama İsmail Bey, Olt bölgesinde Kalafat'taki çatışmalardan sonra ancak Kasım ayının sonuna kadar Ciurpeceni'de tutunabildi299 ve Tuna Nehri'nin sol kıyısında bulunan Türklerin sayısı, Rusların yeni bir taarruzunu güvenli bir biçimde karşılamaya yeterli değildi. Diğer taraftan Çapanoğlu'nun ve Tepedelenli Ali Paşa'nın oğullarının Rusçuk'ta kalan birlikleri, silah arkadaşlarının geri dönüşünü sağlama almaya yeterli görünmüyordu. Bu, çatışmalar sırasında bizzat kan kaybeden ve askerleri ile savaşın tüm tehlikelerine bizzat göğüs germek isteyen kahraman Sadrazam Laz Ahmed Paşa'nın en büyük hatası oldu300. Sultan II. Mahmud'un Edirne'den buraya gönderdiği bostancılar ve Trakyalı ayanların acilen gelen birlikleri ancak Türklerin savaşta bahtı döndükten sonra buraya varabildiler301. General Langeron ve General Markov'un Rusçuk'ta savunması zayıf olarak kalan karargâha saldırma fikirleri, Osmanlı ordusunun o ana kadar oldukça iyi konumunun aniden değişmesine neden olmuştu. Turnu-Magurele'de bir gösteriden sonra Markov 14 Ekim tarihinde nehri geçti ve Türklerin bu büyük karargâhını eline geçirmeyi başardı. Galib Efendi ve Gavur Hasan Paşa, Ali Paşa'nın oğulları ile birlikte Rusçuk'a kaçmak zorunda kaldılar ve sadrazam da bir kayıkla gece vakti buraya geldi302. Nehrin henüz sağ kıyısında bulunan az sayıda birlikler, hiçbir zaman Yergöğü yakınlarında Slobozia Adası'nda bulunan 16 bin askerle birleşemeyeceklerdi. Başlarında Çapanoğlu, Kalender Paşa ve Karslı Ali Paşa'nın bulunduğu ve derhal kuşatma altına alınan bu birliklerin kader anı gelmişti303. Nihayet 8 Kasım tarihinde yapılan ateşkes antlaşması ile kurtarıldıklarında, sayıları 13 bin kişiye düşmüştü. Diğerlerinden 5-6 bin kişi düşmanın tarafına geçmiş ve 3 bin kadarı açlık ve hastalıklar sebebiyle hayatlarını kaybetmişlerdi304. Turtucaia ve Silistre tekrar Rusların eline geçmişti305. Birçok insan nihayet uzun zamandır beklenen barışın derhal gerçekleşeceğine inanıyordu ve Bükreş'teki Rus komutanlarının yardakçıları, gagasında yarımayı taşıyan Rus kartalının üzerinde oturan savaş tanrısının resminin dolaştırıldığı merasimler hazırlıyorlardı. Gerçekte ise Kutusov, General Langeron ve General Essen'i sadrazama göndermişti. Sadrazam, hiç de gururu kırılmış gibi görünmüyordu. Yüksek sesle Hristiyan ordusunun üstünlüğünün nedenlerini tartışıyor ve Osmanlı savaş sistemine de bir gün düzen getirme umutlarından bahsediyor ve Eşkiya çeteleri toplamak zorundayım. Biri 500 kişi getiriyorsa karşılığında 2 bin kişilik erzak ve ücret alıyor. Bir alemdarın emrinde en az 100 kişi bulunması gerekirken, ancak 20 kişiyi idare ediyor. Bir başarısızlıktan sonra ordunun yarısı sancağı terk ediyor. Bu durumda sizlerle uzun vadede çarpışabilir miyiz. Daimi bir piyademiz olsa, sayısı tahmin bile edilemez atlılarımız korkunç olurdu306 , diyordu. Ayrıca Avrupa'yı bölmek ve boyunduruğu altına almak isteyen Napoleon'a karşı nefretini de dile getiriyordu. Ona göre Bâbıâli, Rusya ve İngiltere ile birleşerek, dünya fatihi Napoleon'a karşı kendini ve böylece diğer milletlerin de özgürlüğünü savunmalı idi. Barışı bu yüzden istiyordu ve bunun karşılığında Besarabya'daki kalelerle birlikte, Prut Nehri'ne kadar Boğdan'ı feda etmeye meyilli idi. Ama Slobozia Adası'nda kuşatılan Türklerin teslim olmalarından sonra çok daha büyük bir toprak parçası kazanıldı Sadrazam sınır olarak Seret Nehri'nin tanınmasını kabul etmişti. Başkomutan, Aralık ayı ortalarında asıl barış müzakerelerini yürütmek üzere Bükreş'e geldi. Bu müzakereler sırasında Rusya Laşkarev, Fonton ve Sabaneyev tarafından temsil edilirken, II. Mahmud'un temsilcileri [Sadaret Kethüdası] Galib Efendi ve Hamid Efendi idi. Sadrazam, savaşı bitirdiğinden o kadar emindi ki, Şumnu'ya doğru yola çıktı. Serhad boylarında sadece Boşnak Ağa'nın komutası altında ayanların birlikleri kaldı. Ama II. Mahmud, herhangi bir toprak feragatine razı değildi ve en azından İsmail, Kili ve Tuna ağızlarının Osmanlı Devleti'ne kalmasını arzuluyordu, ama Rus Çarı bu şartları kabul etmek istemiyordu. Bu arada Kara Yorgi, Hurşid Ahmed Paşa'nın önerilerini geri çevirirken, güçlü Rus Çarı'nın himayesine güvendiği halde307, Rusya Bâbıâli'ye Sırbistan'ın mülkiyetini vermişti bile. Böylece kış boyunca barış müzakereleri durduruldu. Her iki taraf, Fransız İmparatorun Rusya ile ilgili kararını bekliyorlardı. O güne kadar misafir kabul edilen Slobozia savaş esirleri de Rus karargâhlarına gönderilince, Galib Efendi açıkça Türklerin savaşta artık tek umutlarının Tanrı'nın desteğine kaldığını söylüyordu308. Her iki hükümdarın nihai cevabı 1812 yılının Şubat ayında gelecekti, ama Türk elçinin yolu Tuna'nın buzlanması sebebiyle kesildi. Ruslar derhal yeni düşmanlıklara başladılar. Ziştovi işgal edildi ve Dobruca'daki yerlere saldırılar düzenlendi. Silistre harabeye dönmüştü ve General Harting Razgrad'a kadar ilerledi. Osmanlı Sultanı'nın temsilcisi Bükreş'e bu şartlar altında vardı. Sultan II. Mahmud, Rusların ültimatomunu reddetmişti309. Ordusunun başına geçmeye hazırdı ve erzak ile para yokluğuna rağmen – Rumlar, Ermeniler ve Yahudiler de o güne kadar mümkün olan herşeyi savaşa yatırmışlardı – bu karar İstanbul halkı tarafından sevinç ve gururla karşılandı310. Rus Çarı, 24 Mart'ta bir yıl önce Kırım'ı bizzat ele geçirmek için311 Osmanlı Sultanı'na ittifak öneren, ancak Rus diplomasisi karşısında bu konuda herhangi bir ciddi niyeti olduğunu inkâr eden312 Napoleon'a ültimatom gönderdi. Türklerin barış yapmasını sağlamak için, Tuna ağızları Türklere bırakıldı. İsveçli bir ajan olan Horn, Bükreş'te Türk yetkilileri ikna etmek için çalışmalar yapıyordu ve İsveç'in İstanbul'daki elçisi Palin, müzakerelerin tekrar başlaması için elinden geleni yapıyordu. Fransız-Rus savaşının çıkıp çıkmayacağı henüz belli olmadığından – Bâbıâli Napoleon'un açıklamaları ile birçok kez kandırılmıştı. – Osmanlı Sultanı, Turla ve Prut nehirleri arasındaki bölgeden resmen feragat etti, ama Kuban Nehri kenarındaki toprakların feragatini kesinlikle kabul etmiyordu313. Rusların, serhad boylarındaki savaşa devam etmelere mümkün değildi. Batıda korktukları düşman yola çıktığında, Romen prensliklerinde bulunan birliklerin üçte biri geri çağrıldı. Yeni fethedilen yerler kaybedildi ve Yergöğü terk edildi. Diğer taraftan II. Mahmud, 100 yeni top döktürmüş ve yeni bir ordu oluşturmak için tüm tedbirler alınmış olmasına rağmen, düşmanlıkları tekrar başlatmakta hiç acele etmiyordu314. Napoleon, Paris'e bir elçi göndermesini talep ediyordu ve Andreossy'nin, olağanüstü elçi olarak İstanbul'a gelmesi bekleniyordu. II. Mahmud, bu sefer Osmanlı Devleti'ne herşeyi bırakmaya meyilli görünen Ruslarla barış müzakerelerini durdurmadan önce resmi bir garanti, hatta ittifak antlaşması şeklinde yazılı bir taahhüt istiyordu. Bu ittifak antlaşması tüm yerlerin karşılıklı olarak garanti edilmesini de kapsayacaktı. Andreossy tereddüt etti ve Bâbıâli uzun süre Fransız kurtarıcısını bekledi. Rus Çarı bu kararsızlıktan artık bıkmıştı. Fransızlara karşı tüm çabayı gösterebilmek için serhad boylarında her ne pahasına olursa olsun rahat hareket edebilmek zorunda idi. Kutusov'un yeteneksiz olduğu ortaya çıkınca, Amiral Çiçagov ağır tehditler, hatta Osmanlı baskısı altında olan ve dinî bağlar ve başka bağlar ile Ruslara bağlı olan Rumların ve tüm milletlerin ayaklanabileceği iddiası ile Osmanlı Sultanı'nın temsilcilerini oldukça iyi bir barış yapmaya ikna etmek üzere Bükreş'e gönderildi. Çiçagov, Tuna ordusunun ve Karadeniz'deki filonun genel komutanı ve Boğdan ile Eflak prensliklerinin genel valisi , sıfatıyla Mayıs ayı başlarında Rusya'nın başkentinden ayrıldı. Ancak nüfûzlu Bakan Rumyanzov'dan yeni bir yetkilinin geleceğini öğrenen Kutusov, bu savaşı bitirmiş ve devletine yeni bir eyalet kazandırmış olma onurunu kaybetmek istemiyordu. Andreossy'nin geleceğine dair hiçbir işaret gelmeyip, Napoleon'un gerçek niyetleri de açıklığa kavuşmayınca ve Osmanlı Devleti de yeni bir ordu toplayamayınca, Galib Efendi sadece Besarabya'nın kaybını öngörecek şekilde değiştirilmiş antlaşma önerisini nihayet kabul edebileceğini düşündü. 4 Mayıs'ta antlaşma taslağı iki kurye ile Petersburg'a gönderildi. Rus Çarı'nın cevabı hiçbir şüpheye yer vermiyordu. Böylece sadrazamın rızası ile 28 Mayıs'ta Bükreş Antlaşması imzalandı. Ruslar, Romen prensliklerini üç ay içinde boşaltacaklardı. II. Mahmud, aslında bu sefer de kendisinden fedakârlıklar isteyen bu barışı reddetmeye meyilli idi. Rusya ile dost bir gücün temsilcisi olmasına rağmen, İngiliz elçi de bu yönde görüş bildiriyordu315. Özellikle Kuban sınırı ve Sırpların konumu müzakerelerin devam etmesine neden oldu. Rus Çarı, Sırplar için sadece Romen prensliklerindeki reaya gibi insanî bir muamele istemişti. Türk askerleri, birçok kurban vererek kovuldukları kalelere tekrar yerleşecek ve burada kalacaklardı. Vergiler doğrudan Bâbıâli'ye ödenecekti. Yine de o güne kadar asi kabul edilen Sırplar, Takımadalar'da neredeyse sadece vergiye tâbi Rumlar ile aynı seviyede kabul edilerek, içte tamamen özerk olacakları bir imtiyaz ve Sırp milletinin kabul edilmesi ile çok önemli haklar ve siyasi açıdan bir yer kazanmışlardı316. Fransa'nın tüm engelleyici çabalarına rağmen, tüm meseleler birkaç hafta içinde çözüme kavuşturuldu ve 14 Temmuz'da onay belgeleri karşılıklı olarak teslim edildi317. Çiçagov, Türk topraklarına saldırıp, hâlinden hoşnut olmayan Hristiyanlar ile birlikte büyük işler başarmayı düşünmesine rağmen318, Rus birlikleri derhal serhad boylarından ayrıldılar ve Ekim ayında Grigore Caragea (Karatzas) Eflak Prensi olarak, Skarlat Kallimachi ise Boğdan Prensi olarak tahtlarına oturdular. Andreossy nihayet Temmuz ayında İstanbul'a geldi, ama bir şeyler yapabileceği zamanlar çoktan geçmişti. Türklerin Rusya ile yaptıkları barış antlaşmasına pişman olmalarını sağlayan ilk zafer haberlerinden sonra, sonbaharda Fransızların Rusya'daki zor durumları, daha sonra kayıpları ve kış aylarında başlarına gelen nihai felaket hakkındaki haberler geldi. Fransız elçi sadece Rum asıllı rakipleri sebebiyle biri Bâbıâli'de tercüman olarak görev yapan Dimitri ve diğeri olan Panagiotes, İstanbul'da vekili olup, iyice gözden düşen Murusi kardeşlerin hain olarak idamlarını sağlayabilmişti. Tamamen suçsuz olan üçüncü kardeşleri Aleksandru ise, kürek mahkumu olarak kadırgalara gönderildi. Osmanlı politikasının yegâne yönlendiricisi319 olan Galib Efendi'ye gelince, hızla yükselen yeni Musahib Hâlet Efendi dahil olmak üzere, hiç kimse ona el sürmeye cesaret edemedi. Sadece Anadolu'ya sürgün edildi320 ve iki bahtsız Rum'u kurban vererek, barış antlaşmasında payı olan tüm Türkler kendilerini temize çıkardılar321. Mahmud'u Besarabya'nın ve Kırım'ın tekrar fethedilebileceğini boşuna ikna etmeye çalışmıştı. Ruslar, alçak perdeden olsa bile, Bâbıâli'nin bazı toprak kazanımlarına fırsat tanıyacak bir saldırı ve savunma antlaşmasından boşuna söz etmişlerdi1. O dönemlerde Batılı siyasetçilerin henüz maceracı planları, soğukkanlı Osmanlıları ilgilendirmiyordu. Ayrıca böyle bir siyasi yönün önünde aşılamaz bir engel duruyordu Bu ise, II. Mahmud'un, atalarının İstanbul'dan yönetilen, sultanın iradesine itaat eden ve Hristiyan boylar üzerinde güvenli bir şekilde hüküm süren birlik içindeki Osmanlı Devleti'ni geri getirmeye ve ister Anadolu feodal beylerin, ister başına buyruk hareket eden paşaların ya da Rusların tavsiyeleri ve faaliyetleri ile kışkırtılan reaya arasında olsun, bağımsızlık diye çırpınan tüm hareketleri bastırmaya karşı duyduğu büyük istek idi. Kararlı ve hedefini çok iyi bilen bir hükümdarın ilk görevi olarak ön planda Sırbistan meselesinin çözümü duruyordu. Bu mesele, önce Fransa kartalının pençelerinden kurtulup, Ren Nehri'ne doğru ilerleyerek, düşmanın yuvasını bulup, yok etmesi gereken Rusya, istemeyerek de olsa terk ettiği dindaş ve soydaşlarına yardıma gelemeden çözümlenmek zorunda idi. Davalarını resmen terk etmiş olsa da Sırplar hâlâ imparatorları Çar Aleksander'a hayrandılar2. Sırbistan'da savaşan Rus birlikler göz yaşları ile uğurlandılar. Yine de olayların gidişatını izlemek ve kullanmak için şimdilik Belgrad'da casus olarak sadece subay Nedoba kalıyordu3. Sırplar, başkentte sadece bir valinin bulunmasını ve Bâbıâli'ye vergi ödemek zorunda kalmayı talep ediyorlardı. Diğer kalelerde sadece savaş zamanlarında Türk birlikleri kabul edeceklerdi. Ancak ne Sultan II. Mahmud'un ne de Sırp asilerin eski düşmanı ve eski Niş Valisi olan sadrazamı Hurşid Ahmed Paşa'nın bu şartları kabul etmesi mümkün değildi. 1813 yılında Niş'e barış elçisi olarak gelen meşveret meclisinde yer alan ricalin akıl hocası, eski dönemden kalma bir şahsiyet olan Çelebi [Mustafa Reşid] Efendi, yanında kalelerin tamamen boşaltılmasından başka tavizler getirmiyordu4. Bir çoğu, Belgrad'ın gelecekteki valisi ve Sırbistan'ın tekrar geri kazanılması için yakın gelecekte beklenen savaşın komutanı olarak Ramiz Paşa'nın gelmesini bekliyordu. Ama Rusya'da kaçak olarak yaşayan ve kendisini misafir eden Ruslara serhad boylarında bir Tirsinikoğlu'nun rolünü oynamayı vaat eden Ramiz Paşa Bükreş'e geldiğinde, II. Mahmud'un kesin emri üzerine öldürüldü5. Aynı yılın Mayıs ayında müzakereler tamamen durduruldu ve Kara Yorgi Sırbistan'daki bütün birlikleri kutsal savaşa çağırdı. Ama Kara Yorgi ile ters düşen eski silah arkadaşlarından tecrübeli oldukları kadar cesur da olan Milenko (Melentij) ve Heter Dobrinyaz gibi liderler, sınırın ötesinde Avusturya topraklarındaydılar6. Ayrıca komutanlar arasında anlaşmazlıklar ve güvensizlik vardı. Türkler bu defa önceki seferlerde olduğu gibi Bosna'dan veya Niş Eyaleti'nden saldırıya geçmediler Vidin yine Türklerin bir kalesi hâline gelmişti. Eski kâtib ve Pazvandoğlu Osman Paşa'nın mirasçısı Molla Paşa, tüm savaş boyunca fevkalade dikkat çekici bir siyaset yürütmüştü. Ruslar, güçlü Tuna filosunu