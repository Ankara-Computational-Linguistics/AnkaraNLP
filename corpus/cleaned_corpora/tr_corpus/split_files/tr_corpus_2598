duyulduğunda darda kalınmaması için Deylemîler, Kûhiyân, Taberistan, Şebankare ve dengi ikta, nân-pâre sahiplerinden de aynı şekilde 500 nefer ikamete mecbur tutulmalıdır. Yirmi Altıncı Fasıl Türkmenlerin Her Türlü Hizmete Alınmalarına Dairdir Sayıları küçümsenemeyecek kadar çok olan Türkmenler her ne kadar bize bezginlik getirmişlerse de devlet üzerinde hatırı sayılır derecede hakları vardır. Nitekim devletin kuruluş aşamasında nice sıkıntılar göğüsleyerek hizmette bulunmuşlardır. Dahası hısım akrabadandırlar. Dolayısıyla onların evlatlarından 1.000'ine maaş yazılıp her daim hizmetle meşgul edilmelidirler. Hizmet adabını ve silah tutmayı öğretmeli, insanlarla kaynaştırmalı, bu işe gönül koymak, gulamlar gibi hizmette bulunmak, önyargılarını kırmak ve ihtiyaç görüldüğünde 5.000 veya 100.000 nefer gulamlar gibi tanzim ve techiz edilerek gulam olarak sarayda bulundurulmalıdır. Bu şekilde onlar devletten de nasiplerini alarak hoşnut kılınırken melik de övgülerine mazhar olur. İnşallahu Teâlâ. Yirmi Yedinci Fasıl Bendegânın İçtiması ve İşlerinin Tanzimine Dair Orduda görevlendirilmiş olan bendegân ok atışı gibi bir ihtiyaç hâsıl olması durumunda içtimaya çağrılırlar. Bir vazife için bir yerlere gönderilmelerinin ardından işleri bittiğinde derhal geri dönmelidirler. Kati ferman çıkınca bir iki talimatla kendilerine emredildiği şekilde herhangi bir zahmete mahal vermeden harekete geçmeliler. Buna mukabil âbdâr, silâhdâr, şarabdâr ve câmedâr yahut hacibliğe yahut emirliğe yükselmiş gulamlar gibi dergâhta istihdam edilenlerin bir bazısı tespit edilip her gün huzurda hazır bulunmaları her gün visâktan belirlenen sayının nöbet tutması sağlanarak aynı uygulama havas için de yapılarak yığılmanın önüne geçilmiş olur. Öte yandan diğer gulamların satın alındıkları günden yaşlılık dönemlerine kadar eğitimlerine olsun terfilerine olsun kadim zamanlardan beri azami özen gösterilirken günümüzde bu usule riayet edilmemektedir. Biz efendimizin bu durumdan haberdar olmaları ve kitabın hedefine ulaşması için konuya bir nebze temas etmekle iktifa ettik. Yirmi Sekizinci Fasıl Saray Gulamlarının Terfii ve İşlerinin Tanzimine Dairdir İmdi, Sâmânîyân zamanında gulamlarla ilgili olarak uygulanmakta olan güzel bir âdet var idi. Gulamın bulunduğu hizmetin ölçüsü, kabiliyet ve liyakati nispetince tedricen payesi yükseltilmekteydi. Örneğin bir gulam satın aldıklarında, bir yıl boyunca zendenicî kaftan ve yeğni bir çizmeyle kuşanıp piyade olarak rikâb için istihdam edilirdi. Bu süre zarfında bu gulamın gizliden yahut açıktan at binmesine müsaade edilmez şayet bindiği ortaya çıkarsa cezalandırılırdı. Çizmeyle bulunduğu bir yıllık hizmet süresi dolunca otağbaşı hacibe, hacib de durumu padişahın bilgisine arz ederdi. Ardından altına işlenmemiş deriden bir eyer vurulmuş, sade deriden yularlı bir Türk tayı verilirdi. At ve kamçıyla yerine getirdiği bir yıllık hizmet süresi dolunca ikinci sene ona beline kuşanması için kalaçûr adı verilen kılıç üçüncü sene huzurda kuşanmak üzere sadak ve kırbân dördüncü senesinde daha has bir eyer, yıldızlı bir gem, bir kaftan, halkalı bir çomak beşinci senesinde kendisine belinde asılı bir kadeh ile sakilik ve âbdârlık buyrulur altıncı sene camedârlık vazifesini üstlenir yedinci sene tek kişilik çadır buyrularak siyah ipliklerle örülmüş keçe bir külah başında, Gence işi bir kaftan sırtında, visakbaşı unvanıyla bir tepeli ve 16 kazıkla kurulan çadırdan sorumlu tutulup emrine yeni satın alınmış üç gulam verilirdi. İşte böyle her sene makam ve mevkii, emrindekilerin sayısı ve derecesi hayl-başı olana dek yükseltilirdi. Liyakat, maharet ve cesareti, önemli meselelerin üstesinden gelişi, hamiyeti ve hünkâra bağlılığı herkesçe tasdik olunsa bile otuz, otuz beş, kırklarına varmadıkça kendisine vilayet idaresi yahut başka devlet işi verilmezdi. Sâmânîlerin bir kölesi olup onların terbiyesinden geçmiş olan Alptigin, henüz 35'inde Horâsân sipâhsâlârlığına nail oldu. Sâmânîlerin bütün hasletlerini kendinde taşıyan Alptigin sözünün eri, son derece vefadâr, âlim ve basiretli, halkla iyi geçinen, idaresindekilere müşfik, ihsan sahibi, misafirperver, yüreğinde Allah korkusu olan birisi idi. Yıllarca Horâsân ve Irak vilayetlerinde hükmeden Alptigin'in himayesinde gulam olarak görevlendirilmiş 1.700 Türk kölesi var idi. Günlerden bir gün Sultan Mahmud'un babası, Sebüktigin'in de arasında bulunduğu Türk soyundan 30 gulam satın aldı. Sebüktigin'in ikbal ve talihinin yaver gitmesinin yegâne sebeplerinden birisi işte bu Alptigin'in onu satın almasıdır. Alptigin'e visakbaşılık yapan falanca gulamın öldüğü nün haberi verildiği vakit, Sebüktigin'in satın alındığının henüz üçüncü günü idi, işte o, Alptigin'in huzurundaki bu 30 gulam arasında kendisi de bulunuyordu. Alptigin'e ölen gulamın visâkının, techizatının, hayl ve rütbesinin hangi gulama teslim etmelerini emretmesi talep edilince onun gözü Sebüktigin'e ilişerek, Şu gulamcağıza bağışladım. sözünü söylemiş bulundu. Hacip Efendimiz, bu gulamcağızı alalı daha üç gün olmadı bu mertebeye erişmesi için 7 yıl hizmet etmesi gerekmez mi, kendisine bu durumda bunların sunulması münasip düşer mi. dedi. Alptigin Söz ağzımdan çıkmış ve bu gulamcağız onu işitmiş ve itibar etmiştir. İhsanım ihsandır. Bundan özge işlerde gelenek her ne idiyse sürdürülsün. dedi. Sonrasında ona ancak 7 yıl hizmet neticesinde hâsıl olabilecek o visak takdim edildi. Alptigin kendi kendine Ancak yedi yıllık hizmetin getirisi olacak bir rütbenin çiçeği henüz burnunda, toy bir gulamcağıza nasip olmasının hikmeti ne ola. Belki de kişizade ve istikbal vaat eden, ikbal basamaklarını tırmanacak birisidir. diye düşündükten sonra onu imtihan etmeye koyuldu. Her baptan mevzu bahse konu edip ona Söz konusu ettiğim şeye mukabelede bulun. derdi. Sebüktigin her şeyi hatasız bir şekilde tastamam beyan ederdi. Ardından Alptigin ona, Var cevabı getir. der Sebüktigin de cevabı, götürdüğünden daha yaraşır bir şekilde geri getirirdi. Sınamaları neticesinde onu günbegün daha mükemmel bulan Alptigin'in gönlünde Sebüktigin'e karşı bir muhabbet oluşunca, ona âbdârlık takdim ederek huzurunda hizmet fırsatı verip 10 yeni gulamı hayline kattı. Sebüktigin'in günden güne terfi etmesini sağlıyordu. Sebüktigin 18'ine basınca haylindeki gulamların sayısı 200'e ulaştı. Oturup kalkması, söyleşmesi, kâse ve sofra adabı, av ve şarap meclisi, ok atışı ve gûy vuruşu, halkı ve hayli idare edişi hep Alptigin'e benziyordu. Haylindekilerle kardeşler gibi geçinip giderdi. Elinde bir elma olsa onu on kişiyle birlikte yemeyi arzu ederdi. Huyunun hoşluğu ve ahlakının paklığından ötürü herkesin sevgisini kazanmıştı. Hikâye Rivayet olunur ki, günlerden bir gün Alptigin Belh şehrinde alınması icap eden vergiyi almaları için içlerinde Sebüktigin'in de bulunduğu 200 gulam tayin etti. Oraya vardıklarında Türkmenler ödenmesi gereken vergiyi eksik verince gulamlar silahlarına davranarak onlarla savaşa tutuşup vergiyi güç kullanarak almaya giriştiklerinde Sebüktigin Kati surette böylesi bir savaşa girişip bu işte size yardakçılık yapmam. dedi. Silah arkadaşları sebebini sorunca Haşmetmeapları bizi buraya cenk etmek için değil, gelip alınması icap eden vergiyi ve hayvanları almamız için gönderdi. Bir savaşa tutuşup katledilmemiz zül addedilmesinin yanı sıra hükümdarın haşmetine halel getirir. Kaldı ki efendimiz, ‘Size harp etmenizi kim emretti.' der ve biz hayatımız boyunca ayıplanmak ve kınanmaktan kurtulamayız, onun paylamasına tahammül etmeye de takat getiremeyiz. Sebüktigin'in bu sözleri kahir ekseriyetçe kabul görürken gulamlar arasında ihtilaf çıktı. Nihayetinde savaşmadan geri dönüp Alptigin'in huzuruna çıktıklarında, Türkmenlerin baş kaldırıp vergi vermeye yanaşmadıkları beyan edilince, Alptigin Neden silahınıza davranıp güç kullanarak vergiyi almadınız. diye sordu. Gulamlar Biz savaşmaya niyet ettik lakin Sebüktigin bize muhalefet eyleyip cenge müsaade etmeyerek gulamlar arasına nifak soktu. Hal böyle olunca geri döndük. dediler. Alptigin Sebüktigin'e neden öyle yaptığını, gulamların savaşmasına izin vermediğini sorunca, Sebüktigin Şu sebeple ki, efendimiz bize savaşmayı emretmemişti. Eğer efendimizin emrine itaat etmeseydik her birimiz kul değil birer efendi olur idik. Bu durumda şayet hezimete uğrasaydık, efendimiz ‘Size kim savaşmayı emretti' diyerek bizi paylardı ve kimsenin hazretlerinin gazabına mecali yoktur. Eğer onları mağlup etseydik büyük ihtimal onlardan bir kısmı katledilirdi ve bu da takdir ve şükrana şayan olmak bir yana, üstümüzde bir leke olarak kalırdı. Şu halde dilerseniz varıp cansiparane cenk ederek vergiyi alalım. dedi. Alptigin bu sözlerden hoşlanıp Doğru söylüyor. diyerek Sebüktigin'in emrine 300 gulamlık bir hayl vererek rütbesini terfi etti. Horâsân emiri Nuh bin Mansûr vefat edip cihandan göçünce Alptigin Nişubur'da idi. Ekâbir ve ümerâ-yı hass Buhâra'dan Alptigin'i vaziyetten bir kâsıd ile şöyle haberdar eylediler Hükümdarlık tahtında kimse kalmamış, iktidar boşluğu meydana gelmiştir. Padişahın geride 30 yaşında bir biraderi ve henüz 16 yaşında bir evladı kalmıştır. Kimi emredersen tahta onu oturturuz. Zira memleketin esas hamisi sensin. Alptigin tezelden kendi kâsıdıyla şöyle haber yolladı Her ikisi de tahta ve hükümdarlığa layık ve lazım olup her ikisi de hünkârımızın ailesindendir. Lakin melikin biraderi feleğin çemberinden geçmiş, herkesi hakkıyla tanıyıp kıymet ve rütbelerini iyi bellemiş, herkese hak ettiği itibarı gösteren tecrübeli bir kişidir. Melikin oğlu ise cihan görmemiş henüz toy bir çocuktur. Halka güzel muamele eylemeyeceğinden, memleket ve hükümdarlık davasından habersiz olmasından çekinirim. En doğrusu tahta melikin biraderinin geçmesidir. Ertesi gün olunca bu minvalde bir mektup daha kaleme alarak yolladı. Beş günün nihayetinde bir kâsıd çıkagelerek padişahın oğlunun tahta geçtiği müjdesini verdi. Alptigin gönderdiği iki mektuptan ötürü telaşa kapılarak Alçak herifler. Mademki bildiğinizi okuyacaktınız ne diye benimle istişare ettiniz. Kaldı ki o iki melikzadenin başım gözüm üstünde yerleri var. Yazdıklarım oraya varınca melikin oğlu bana gönül koyarak, içinde bana karşı kin besleyecektir. Kötü maksat güdenlere de gün doğup melikin oğlunu bana karşı tahrik edeceklerdir. diye söylenerek, iki kâsıdı daha Ceyhun'dan geçmezden evvel yakalayıp geri çevirme umuduyla 5 cemmâzeyi yola çıkardı. Süratle yola koyulan kâsıdın birine Amû çölünde yetiştilerse de diğeri Ceyhun'u çoktan geçmişti. Alptigin'in mektubu Buhâra'ya varınca melikin oğlu ve yandaşları gayetle rahatsız olarak Alptigin'in bu melikin biraderi lehindeki fikir beyanı pek münasebetsiz bir karardır. Mirasın babadan oğula kaldığını idrak edememiş. diye diye Alptigin'i melikin oğlundan iyice soğuttular. Alptigin her ne kadar özrünü beyan edip ona bağlılığını sunan nâmeler kaleme alarak armağanlar yollasa da hiçbir şekilde melikzadenin gönlünü alamıyordu. Fesatçılar nifak tohumunu saçtıkları için nefret ve düşmanlık günbegün artmaktaydı. Alptigin'i ömrünün son günlerinde Ahmed bin Sâmânî satın almış idi. Ahmed bin Sâmânî vefat edince uzun yıllar Nasr bin Ahmed'in, Nasr fani cihandan göçünce Nuh bin Nasr döneminde onun hizmetinde bulunarak uzun yıllar Horâsân sipah-sâlârlığını üstlendi. Nuh bin Nasr da ölünce bu Mansur bin Nuh babasının yerine tahta geçti. İşte böyle Mansur'un tahta geçişi üzerinden 6 yıl geçmesine, Alptigin bir servet harcamasına, elinden gelen azami gayreti sarf etmesine rağmen kati surette Mansur'un gönlünü alamıyordu. Bu arada vekildârlar Buhâra'da hazretin huzurunda olup bitenden mektup yoluyla Alptigin'i haberdar ediyorlardı. Sonunda nifakçılar Mansur bin Nuh'a şöyle dediler Alptigin'i ortadan kaldırmadıkça özgür bir hükümdar olamayacak, hükmünü süremeyeceksin. Elli yıl var ki Horâsân Alptigin'in hâkimiyetindedir. Servetler biriktirmekte, mallar yığmaktadır. Askerleri onun ağzından çıkacak bir söze kulak kesilmişler. Onu derdest edersen hazinelerin ağzına kadar dolar ve senin de böylece için rahat eder. Münasip olan şudur onu tahta geçtik geçeli dergâhımıza varıp biatını tazelemediği bahanesiyle buraya davet eder şöyle deriz ‘Biz seni can ü gönülden arzu etmekte seni bir baba gibi görmekteyiz. Saltanat ve mülkümüz seninle abaddır. Bunca dedikodu huzurumuza varmadığından kaynaklanmaktadır. Sana olan itimadımız güçlensin, nifakçıların sözleri kursaklarında kalsın diye tez elden huzurumuza varıp dergâhımızda gördüğün kusurları ıslah edesin.' Nihayet buraya geldiğinde onu yalnız görüşmeye davet edip boynunu vurmalarını emredersin. Emir Mansur bu nifakçıların aynen dediği gibi hareket edip kâsıd yollayarak Alptigin'i dergâhına davet etti. Casuslar Alptigin'i vaziyetten haberdar eylediler. Alptigin ordusuna Buhâra'ya doğru hareket emri verdi. Emrinde takriben 300.000 kişilik ordusu, cümle Horâsân emirleriyle Nişabur'dan yola çıkarak Serahs'a vardı. Burada üç gün konakladıktan sonra hemen ertesi gün bütün ordu komutanlarını yanına çağırarak Sizle konuşacak bir meselem var. Yalnız cevaben hakikatten başka bir şey söylemeyiniz. Zira diyeceklerim hepimizin selameti içindir. Hepsi Emriniz başımız üstüne. dediler. Alptigin Horâsân emirinin beni neden çağırdığı hususunda bir fikriniz var mı. Emirler Sanırız ona biatinizi tazelemek gayesiyle sizi davet eder. Zira size babası gözüyle bakmaktadır. cevabını verdiler. Alptigin şöyle dedi Ne münasebet. Halt etmişsiniz. Sandığınız gibi değildir. Bu velet başımı gövdemden ayırmak için çağırmaktadır. Tahta liyakati olmayan bu çocuk benim kadr ü kıymetimi de bilmez. 60 yıl var ki var olan bu saltanatı onlar namına kolladığıma siz şahitsiniz. Onlara kasteden Türkistan hanlarını kaç kere bozguna uğratarak memleketlerini savundum. Dört yandan patlak veren Haricileri tepeledim. Onların savunmasını hakkıyla eda edip sahip olduğu saltanatı babası ve dedesi için muhafaza eyleyerek onlara asla isyan bayrağı açmamamın şu mükâfatı başımı gövdemden ayırmak olacaktı. Bu saltanat bir vücut, bu vücudun başı da benim. Baş giderse beden boşadır. Şu halde siz nasıl uygun görürsünüz. Bu şerrin hal çaresi ne ola. Alptigin sözlerini bitirdikten sonra emirler Bu işi ancak kılıç paklar. Onun yüreğinde bu kin baki kaldıkça bize ondan bir şey beklemek düşmez. Şu elli yıldır sen olmasaydın şu saltanat ellerinden çıkar giderdi. Cümlemiz sana şahit ve aşinadır ki sahip olduğumuz şu nân-pâre, makam mevki, ihtişam ve vilayete senin sayende eriştik, senin sayende hatırı sayılır kimseler arasına girdik. Hepimiz senden yanayız. Horâsân, Irak, Harezm ve Nimrûz emirlerinizi bekler. Mansur bin Nuh'un hükümdarlığını tanımadığını ilan et ve tahtını ele geçir. Cümlemiz emrine amadeyiz. Eğer arzu edersen Buhâra ve Semerkand'ı ona bağışla yoksa oraları da zapt et. Emirlerin bu şekildeki cevabını duyan Alptigin büyük bir iştiyakla Allah günahlarınızı bağışlasın, hakkaniyetten ötürü böyle konuştuğunuzu biliyorum. Sizden de bunu beklerdim. Tanrı azze ve celle mükâfatınızı hayırla versin, bugünlük gidiniz, yarın ola hayrola. dedi. O vakitte Alptigin'in emrinde isterse 100.000 nefer daha ekleyebileceği tam tekmil bir ordu var idi. Alptigin ertesi gün emirlerin gelmesi için çağrıda bulundu. Cümle emirler bargâha varınca Alptigin dışarı çıkıp makamına kuruldu. Bir süre meclisi süzdükten sonra Benimle gönül birliği içinde olup olmadığınızı anlamak, başıma bir hal geldiğinde takınacağınız tavrı öğrenmek için sizi sınamak maksadıyla o sözleri sarf etmiştim. Şu halde siz size yaraşır olanı helal süt emmişliğinizden ötürü dillendirdiniz. Gönlüm sizden razıdır. Bu çocuk mümeyyiz olmadığından, saltanatın kökünü kazıyacak birkaç ne idüğü belirsize gönül ve kulak verdiğinden, şanıma halel getirip bana düşman kesilerek kanıma susadığından ve işler çığrından çıktığından ötürü gaza eylemek niyetindeyim. Elbette bu saltanatı onun elinden alıp tahta amcasını geçirebilecek yahut idareyi bizzat kendi elime alabilecek kudretteyim. Lakin cümle âlemin ‘Alptigin 60 sene Sâmânîlerin hizmetinde bulundu ve nihayet efendilerinin evlatlarına hasım oldu isyan bayrağını açıp zavallı çocuğa kıyarak elinden saltanatı kaptı' demelerinden kaygulanmaktayım. Ömrüm boyunca iyi bir nam salmışım. Bir ayağım çukurda şu halimle böylesi bir işe girişirsem şanıma leke gelir. Siz ve cümle âlem benim masum olduğumu ve asıl kabahatin Emir Mansur'da olduğunu, niyetimin henüz mümeyyiz olmayan bir çocuk olduğu için tahtı ondan alıp melikin kardeşine vermek olduğunu her ne kadar siz ve cümle âlem bilse de mesele başımızı ağrıtacaktır. Meydana gelen hadiseden âlem halkı haberdar olacaktır. Şayet gidip onu görmez isem de bu şayialar ortadan kalkmaz ve bu çocuğun şirreti günbegün artar. Eğer Horâsân'ı terk edip başka bir ücraya çekilsem nifakçılar bana dair çenelerini kapayacaklardır. Yiyecek ekmeğim var ise hayatımın geri kalanını selamet içinde geçireyim. Ömrümün son deminde Müslümanlara değil de küffara kılıç üşüreyim de ahiret sevabına nail olayım. İmdi ey ordu emirleri. Horâsân, Irak ve Maveraünnehr Emir Mansur'un hâkimiyeti altındadır ve siz alayınız Emir Mansur'un askerlerisiniz ve ben sizi onun adına himaye etmekteydim. Kalkın ve dergâhına vararak onu ziyaret ediniz, menşurunuzu yenileyiniz. Sonra tekrar görevinizin başına dönünüz. Bana gelince, Hindistan'a varıp gaza ve cihada koyulacağım. Şayet ölürsem şehit, sağ kalır da muvaffak olursam İslam'ın izzeti ve cennet ümidi ve Allah'ın rızasını umacağım. İyiysem de kötüysem de Horâsân emiri artık rahat olsun ve bu fitne gayrı dinsin. diyerek ayağa kalktı ve veda etmek ve helallik dilenmek için emirlerin tek tek yanına gelmesini istedi. Emirler hüngür hüngür ağlamaya başladılar. Gözyaşları içinde birbirlerine sarılarak vedalıştıktan sonra Alptigin sera-perdesine çekildi. Bütün bunlara rağmen hiç kimse Alptigin'in böyle Horâsân'ı bırakıp Hindistan'a gideceğine inanmıyordu. Zira Horâsân, Irak ve Maveraünnehr'de 1.000'den fazla mamur köyü, 1.000.000 koyunu, 100.000'den fazla at, deve ve katırı vardı. Ayriyeten içinde bir saray ve köşkü bulunmayan şehir yoktu. Bunca şeyi bırakıp nasıl gidebilirdi, belki de öylesine söylemiş olabileceğini düşündüler. Ertesi gün, gün doğarken kös sesleri duyuldu Alptigin'in, askerleri ve gulaman-ı hassıyla bütün varını yoğunu, malını mülkünü ardında koyup Belh tarafına göç ettiği görüldü. Diğer yandan cümle emirler de Buhâra yolunu tuttular. Alptigin Hindistan üzerine akın etmek maksadıyla Maveraünnehr, Huttelân, Horâsân, Herat, Irak ve Belh'e mücavir bölgelerden gazaya çıkmaya niyeti olanların toplanması için vardığı Belh şehrinde iki ay kadar konakladı. Diğer yandan iftiracı ve nifakçılar da Emir Mansur'a, Alptigin, ne tilkidir o. Onu tepelemedikçe size bu dünyada rahat yok. Onu kıskıvrak yakalaması için ardından sağlam bir ordu yollamalı. diyerek aklını çelmeleri sonucu Buhâra'dan Belh tarafına bir emir komutasında 16.000 neferlik, hepsi atlı bir ordu yolladılar. Ordu Tirmiz'e varıp Ceyhun'dan geçmeye koyulurken, Alptigin Belh'ten Hulm tarafına doğru ilerlemekteydi. Belh ile Hulm arasında Hulm boğazı denen 4 fersahlık bir koyak mevcuttur. Bu koyakta sağlı sollu olarak dereler ve köyler yer almaktadır. Gazaya çıkma niyetiyle muhtelif diyarlardan kendisine katılan 800 süvari gazi ile Alptigin işte bu koyakta karargâhını kurarak, emrinde bulunan hepsi gözü kara 1.200 Türk kölesinden has gulamlarını seçip 200 Türk cengâveri gözcü olarak boğazın başına konuşlandırdı. Horâsân emirinin ordusu bu mezkûr mahalle gelince boğazın yamacındaki vadiye karargâh kurdu. Boğazı geçemeyeceklerinden ötürü iki ay kadar o şekilde konakladılar. İki ay sonunda nihayet gözetleme nöbeti sırası Sebüktigin'e geldi. Sebüktigin boğazın ucuna varıp kolaçan edince sahranın baştan başa askerlerin karargâhıyla kaplı olduğunu ve onların gözcülerini gördü. Kendi kendine Efendimiz Alptigin, cümle Horâsân, Irak, Maveraünnehr onca serveti, varidatıyla Horâsân emirine bırakıp küffar ile gaza için yollara koyulmuşken bunlar Allah'tan âr etmeden, kadr ü kıymetini gözetmeden hâlâ onun kanına susayıp buralara gelmişler. diyerek beraberindeki gulamlara döndü ve İş başa düşmüştür, Tanrı azze ve celle mazlumların yanındadır ve bunlar zalimlerin ta kendileridir. Efendimiz Alptigin'in hoşuna gitsin gitmesin, gün bunlara davranma günüdür. Görelim gün bize ne gösterecek. diyerek maiyetindeki 300 gulamla Horâsân emirinin gözcülerine taarruza geçmesiyle onları hezimete uğratması bir oldu. Ardından ordugâhlarına ilerleyerek silahlarına davranmalarına vakit bırakmadan 1.000'den fazla neferi tepeledi. Horâsân emirinin ordusu savaş nizamı alınca Sebüktigin askerleriyle boğazın başına döndü. İşte böylesi bir techizatla onlardan bir kısmını kılıçtan geçirdi. Durumu haber alan Alptigin Sebüktigin'e Neden acele ettin. dedi. Sebüktigin Efendim, artık sabrımız tükenmişti. Bu işi sabır değil keskin kılıç paklar. Şu can bedenimizde oldukça efendimize feda ederiz. Görelim mevlam neyler. dedi. Alptigin Madem öyle işi bundan böyle daha sıkı tutmak gerekir. İmdi çadırları söküp, yükleri bağlamalarını söyleyin. Yatsı namazını eda ettikten sonra yükler dar boğazdan çıkarılmak üzere hareket emri verilsin. Toğan en güzide 1.000 eriyle kimseye görünmeden sağdaki falanca vadiye geçsin ve sen Sebüktigin, 1.000 bahadır erinle soldaki falanca vadiye gidesin ve bana gelince, ben levazımat ve 1.000 süvariyle boğazdan çıkıp ovadan mevzileneceğim. Onlar ertesi gün ortalıkta kimseyi göremeyince benim kaçtığıma hükmederek atlarına binip ardımıza düşerler. Nihayet dar boğaza geldiklerinde bizi bulamayacaklarından ötürü siz çapraz koldan saldırıya geçerek kılıçlarınıza davranıp tepelerine çökün. Vakit çatınca henüz boğaza varmamış olan güruh kaçmaya yeltenecektir. Bu durumda onlara yol vererek kaçmalarına müsaade ederiz. Sonra biz de ordugâhlarına konup cümle ganimetlerine el koyarız. Aynen dedikleri gibi yaparak boğazdan çıktılar. Bir ertesi gün Horâsân ordusu müsellah bir şekilde savaş düzeni alarak boğazın ucuna geldiğinde kimseciği göremediler. Boğazdan bir fersah içeri dalıp ortalıkta Alptigin'den bir eser bulamayınca onun kaçtığına kanaat getirdiler. Daha sonra, Haydi peşlerine düşelim, onlara ovada yetişip Alptegin'i kıskıvrak yakalayıp köklerini kazırız. deyip ordunun önüne gözde adamlarını koyarak süratle harekete geçtiler. Boğazdan çıktıklarında Alptigin'in 1.000 kadar adamıyla ovada dineldiğini gördüler. Ordunun bir yarısı boğazdan çıkınca Togan 1.000 atlı cengâveriyle pustuğu sağ cenahtan fırlayıp boğazdan çıkmakta olan düşmanın üstüne çullanarak onları püskürttü. Alptigin ön cenahtan atılarak bir saat içre bir bazısını katlederek ordu emirini bir mızrak darbesiyle atından yere serdi. Ordunun geri kalanı çil yavrusu gibi dağıldı. Alptigin askerleriyle peşlerinden ordugâhlarına kadar onları takip etti. Çadır, yaygı cinsinden şeylere dokunmayarak at, silah, deve, altından, gümüşten, ipekten envai çeşit mal ve gulamı toplayıp meydana yığarak geri döndüler. Belh ahalisi takriben bir ay boyunca bu ordugâhtan mal alıp götürdüler. Yaralılar dışında toplam 4.750 Horâsân askeri kılıçtan geçirilmişti. Ertesi gün buradan Bâmyân tarafına doğru harekete geçen Alptigin Şîr-i Barîk isminde Bâmyân emiriyle çarpışarak onu esir etti. Yaptıklarını mazur görüp onu affederek, hilat verip evlat edindi. Ardından Kabil'e yürüyerek Kabil emiriyle harp ederek onu mağlup eyledi kendisine esir düşen emirin oğluna merhamet edip babasına geri verdi. Alptigin bu meseleleri hallettikten sonra Kabil emirinin oğlunun damadı olan Levîk hâkimiyetindeki Gazne'ye ilerledi. Levîk, Alptigin'i şehrin dışında karşılayıp onunla çarpışınca, Kabil emirinin oğlu ikinci kez esir alındı Levik ise bozguna uğrayarak oralardaki bir şehre çekilmek zorunda kaldı. Alptigin şehri kuşatarak kapısının önünde karargâhını kurdu. Zâbulistân ahalisi Alptigin'den dehşet derecede korkmaktaydılar. Alptigin tellal çağırtarak, Kendi adamlarına, hiçbir askerinin kimsenin hakkına tecavüz etmemesini, aldıkları şeyin bedelini altın olarak ödemelerini, aksi takdirde ol kişiyi cezaya çarptıracağını. ilan etti. Bir gün Alptigin'in gözü atının terkisine bir tavuk ve bir torba saman bağlamış, yoldan geçmekte olan kendisine ait bir gulama ilişti. Gulamın yanına getirilmesini emretti. Gulamı huzuruna getirdiklerinde Bu bir torba samanla şu tavuğu nereden buldun. dedi. Gulam Bir köylüden aldım. dedi. Alptigin Her ay yirmisi camegi ve 30 dinar ekmek için olmak üzere 50 dinar aldığın halde satın aldığın şeylerin bedelini niye ödemiyorsun. diyerek diğer askerlere ibreti âlem olsun ve kimse zorbalık yapamasın diye derhal cellât çağırtıp bu gulamın elindeki torbasıyla oracıkta idam edilmesini, boynuna da el koyduğu tavuğun asılmasını ve dellalın da her kim benzer bir şeye tevessül ederse onunla aynı kaderi paylaşacağını duyurmasını emretti. Bu vakadan sonra cümle askerlerin gözü korktu ve böylece riayetin emniyeti sağlanmış oldu. Her gün köyden ve civar bölgelerden ordugâha nice erzak yağmaya başladı. Alptigin şehir ahalisinin kılına zarar gelmesine müsaade etmiyordu. Gazne halkı Alptigin'in sağladığı asayiş ve adaleti görünce, İster Türk olsun ister Tacik, bize malımızı canımızı, çoluk çocuk ve kadınlarımızı işte böyle kollayacak adalet ve insaf sahibi bir padişah gerektir. deyip şehrin kapısını açarak Alptigin'in huzuruna geldiler. Bu olay üzerine bir kaleye kaçmak zorunda kalan Levîk 20 günün sonunda kaleden çıkarak Alptigin'in yanına vararak affını dileyince Alptigin ona hilat vererek Gazne'yi kendine yurt belleyip kimseyi incitmedi. Ardından Hindistan'a taarruza geçti. Gazne ile küffarın bulunduğu yer arasında ancak iki günlük mesafe var idi. Alptigin'in bu haberleri Horâsân ve Maveraünnehr'de onun cihanı zapt ettiği, Hindistan derbendinden Multan kapılarına dayanıp akınlar düzenleyerek oralara hükmettiği, hadde hesaba gelmez bir nice ganimet ve servet vurduğu şeklinde yayıldı. Bu haberler üzerinde dört yandan ona katılanların sayısı 6.000 atlıyı buldu. Alptigin nice vilayet zapt ederek Şavur'a kadar hâkimiyetini perçinledi. Bir yandan Hindistan şahı 100.000 atlı, 50.000 piyade ve 1.500 filden oluşan ordusuyla Hindistan diyarından çıkarak diğer yandan ordusunun bozguna uğratılmasını hazmedemeyip Alptigin'e diş bileyen Ebu Mansur başına Ebu Cafer nam bir emir tayin ettiği 25.000 kişilik bir ordusunu yollayarak Alptigin'le vuruşmaya kalkıştılar. Alptigin Ebu Cafer'in Gazne içlerine bir fersah kadar girmesine müsaade ederek 10.000 kişiden müteşekkil ordusuyla Gazne önlerine gelerek Ebu Cafer komutasındaki ordunun tepesine çöktü. Bir saat içinde 5.000 askeri kılıçtan geçirerek orduyu perişan edince Ebu Cafer çareyi Gazne'nin bir köyüne kaçmakta buldu. Köylüler Ebu Cafer'i derdest ederek at ve silahına el koyduktan sonra onu salınca yaya olarak Belh şehrine vardı. Onların o bütün levazımatı, hayvanları ve techizatları Alptigin ordusunun hizmetine girdi. Gayrı Alptigin üzerine ilerlemeye cüret edemiyorlardı. Horâsân emirinin Alptigin'e güttüğü bu kin Sâmânîlerin zayıflamasına yol açtı Türkistan hanı da bu zayıflığı fırsat bilerek onların üstüne yürüdü. Alptigin Ebu Cafer davasını halledince Hindistan şahına yöneldi. Horâsân ve dört bir yana mektuplar yazarak destek istedi. Ordusuna her yandan sayısız kişiler çarpışmak için katıldı. Tekmil verdiklerinde süvari cengâverlerinin sayısı 11.000, piyadelerin ise 5.000'i bulmaktaydı. Ardından Hindistan şahının üstüne yürüyerek öncü kuvvetlerinden 5.000 Hindu'yu bir çırpıda yere serip o civardaki yüksek bir dağa mevzilendi. Hindistan şahının geçiş yolu iki dağ arasında bulunan bir koyağa denk gelmekteydi. Alptigin koyağın başını tuttuğundan ötürü Hindistan şahı bu noktaya varınca koyaktan geçemediği için kımıldayamayarak orada kurduğu karargâhta 10 ay kalmak durumunda kaldı. Alptigin'in akınları sonucu şahın ordusu zayiat vermekteydi. Öte yandan Sebüktigin de mücadele vermiş ve hatırı sayılır birkaç işin üstesinden gelmiş idi. Hindistan şahı kıstırıldığı için ne yapacağını şaşırmış, ne bir adım ileri gidebiliyor ne de bir netice elde ederek geri dönebiliyordu. Nihayet Alptigin'e Madem sizi Horâsân'dan ta buralara getiren mal mülk arzusudur, size maaş vereyim. Karşılığında orduma katılınız. şeklinde bir haber göndermeye karar verdi. Siyaseten Alptigin Hindistan şahının bu teklifini kabul etti. Hindistan şahı onlara birkaç şehir, nahiye ve 5 kale teslim ederek döndü. Şah daha sonra kale dizdarlarına kaleleri onlara teslim etmemelerini emretti. Kaleler teslim edilmeyince Alptigin ahdi bozan onlardır deyip tekrar taarruza geçerek kalelerle birlikte şehirler zapt ederek cümle âlemi dize getirdi. Derken Alptigin'e ansızın ölüm çatıverdi. Asker ve gulamların hepsi çepeçevre küffarın askerleriyle böyle kuşatılmışken Alptigin'in bu ani ölümü karşısında şaşkına dönüp ne yapacaklarını bilemediler. Nihayet meseleyi mütalaa etmek için oturdular Alptigin geride başımıza geçebilecek bir oğul bırakmamıştır. Hindistan meselesi bizim namus ve şeref meselemiz olmuştur. Diğer yandan düşmanın yüreğine azametimizle korku salmışız. Şu halde ordumuzda herkes başına buyruk davranırsa haysiyetimiz beş paralık olur. Bu da düşmanın bize galebe çalmasına, ele geçirdiğimiz illerin elimizden çıkmasına yol açar. Hakkımızda en hayırlı olanı, aramızdan birini seçip onu emirimiz kılmaktır. Meclistekilerin hepsi bu fikri tasdik ederek yüksek rütbeli ve kıdemli gulamların hepsini istişare ettiler. Lakin hepsinde bir kusur buldular. Nihayet Sebüktigin'in ismi zikredilince meclistekilerin bir kişi hariç hepsi sustu. Bu kişi Yalnız Sebüktigin'in kendisinden daha kıdemli gulamların olması gibi bir kusuru vardır. Yoksa onun önünde hiçbir mani yoktur. Mertliği, insaniyeti, cesareti, güzel ahlak ve huyu, hoş sohbet ve cana yakınlığı, liderliği, Allah korkusu ve hamiyeti herkesin malumudur. Dahası Alptigin efendimizin terbiyesinde büyümüş ve onun ahlakını kapmış olması bir kârdır. Efendimizin tabiatına sahip olduğu için her birimizin mertebe ve konumlarımızı gözetecektir. Yine en iyisini siz bilirsiniz. dedi. Hepsi Sebüktigin'in emir olması üzerinde mutabık kaldılar. Sebüktigin bu esnada başını kaldırmıyordu. Nihayet onu mecbur eylediler. Ardından Sebüktigin şöyle seslendi Eğer bu görevi uhdeme almaktan özge yol yok ise diyeceğim o ki, her kim bana muhalefet ve isyana kalkar ve buyruğuma boyun eğmekte eksiklik gösterirse cümleniz benle birlik ol kişiyi katlediniz. Bütün emirler bunun üzerine ant içerek sağlam bir aht ve biatta bulundular. Ardından Sebüktigin'i Alptigin'in tahtına geçirip ona bir emir olarak selam ederek altın ve gümüş saçtılar. Sebüktigin'in giriştiği her iş, bulunduğu her akın başarıyla sonuçlanıyordu. Sebüktigin daha sonra Zâbulistan melikinin kızını istedi. Sultan Mahmud işte bu kadından dünyaya geldiğinden ötürü kendisine Mahmud-i Zâbulî de denmektedir. Mahmud büyüyünce babasıyla nice akınlara çıktı. Bağdat halifesi büyük savaşlar neticesinde nice müsellah orduları bozguna uğratıp Hindistan diyarını zapt ü rapt altına aldığından ötürü Sebüktigin'e Nâsıru'ddîn unvanını bahşetti. Sebüktigin cihandan göçünce yerine bütün saltanat adab ü erkânını babasından öğrenmiş, okuma yazma bilen ve her daim padişahların kıssalarını dinlemekten hazzeden, bütün güzel vasıfları nefsinde toplamış olan oğlu Mahmud-i Zâbulî'yi geçirdiler. Mahmud-i Zâbulî Nîmrûz vilayetini fethederek Horâsân'ı zapt etti. Ardından Hindistan'a yürüyerek Sümenat'ı ele geçirdi Menât adını verdikleri putu da getirip cemaat ayaklarıyla basarak içeri girsin diye Cuma mescidinin eşiğine serdi. İşte böylece Hind şahlarını dize getirerek görkemli bir saltanata hükmetti. Bendenizin bu kıssaları rivayetten maksadı efendimizi, iyi bir kulun nasıl olması ve gönlünde ihanetten bir eser olmadan sayelerinde saltanatının perçinleşip pekişerek devletin selamet bulup muzaffer olduğu, ona bendelik eyleyenlerin kalplerini kırmaması ve gönüllerini hoş tutması ve kendilerine daha fazla itimad edip, herkesin sözüne itibar etmemesi gerektiğinden kendisini haberdar kılmaktır. Zira hanedan, şehir ve memleketler her zaman için bir şahsa tabidir ve bu şahıs ortadan kalkar yahut bir kenara atılırsa mülkün idaresi altüst olur. Desteği sayesinde abad olan Sâmânî mülkü Alptigin'in kadr ü kıymetini bilmeyip onun canına kastedince, Alptigin'in Horâsân'dan ayrılmasıyla Sâmânîlerin çöküşü bir oldu. Nice bir zahmetle yetiştirilmiş, büyütülmüş köle artık hane halkından sayılarak gözetip kollanmalıdır. Nitekim âlimler bu hususta şöyle demişlerdir Liyakatli ve tecrübeli bir köle bin evlattan evladır. Tek itaatkâr köle bin evlattan evla ve makbul Evlat, baba ölsün isterken bin yaşasın der kul Dolayısıyla itaatkâr bir köle 300 öz evlattan makbuldür zira evlat babanın ölmesini arzu ederken köle efendisinin ikbalini ister. Yirmi Dokuzuncu Fasıl Hususi ve Umumi Görüşmeler İçin İzin Vermek Padişahın kendisiyle yapılacak görüşmeler için izin vermesi birtakım kurallara bağlanmalıdır. Huzura evvelemirde akrabalar, sonra mümtaz maiyet, ardından da diğer sınıflardan insanlar kabul edilirler. Hepsi bir celsede kabul edilirler ise avam ve havas yekdiğerinden fark edilemez. Perdenin kaldırılması huzura kabule izin verildiği perdenin indirilmesi ise huzura çağrılan kişiden özge kimsenin kabulüne izin verilmediği anlamına gelir. Dergâha adam yollayan ekâbir ve ordu kumandanları bu şekilde o gün huzura kabul vaziyetinden haberdar olurlar. Huzura kabul edildikleri gün huzura varırlar, kabul edilmemişlerse gelmezler. Zira büyüklerin ve devletin ileri gelenlerinin dergâha kadar varıp padişahı göremeden geri dönmekten daha fazla ağırına giden bir şey yoktur. Defalarca dergâhın kapısını aşındırıp padişaha ulaşamazlar ise hükümdar hakkında suizanda bulunarak art niyetler beslerler. Padişaha ulaşmaktaki güçlükler yüzünden insanların işleri aksayınca bozguncular palazlanır, sorunları bir sis perdesi örter, ordu sıkıntıya düşer, raiyet meşakkatlere düçar olur. Padişahın mütemadiyen bâr vermesinden daha makbul bir yol yoktur. Padişah bâr verince merzüban, emirler, seyyidler ve imamlar huzura kabul edilip padişaha tazimde bulunarak görüştükten sonra kendileriyle birlikte gelen diğer adamlarını da alarak dergâhtan ayrılmaları usuldendir. Havas, kârdârân, silahdârân, âbdârân ve çaşnîgîr gibi huzurda bulunmaları elzem olanların dışındaki herkes huzurdan ayrılmalıdır. Hassagiyanda hazır oldukları süre içinde maiyetinde hazır bulunan gulamlar da huzura gelmelidirler. Bu töre üzre birkaç defa hareket edilirse zamanla köklü bir kaide haline gelerek sıkıntılar bertaraf edilmiş olur. Otuzuncu Fasıl Şarap Meclisinin Tertibindeki Bütün İnceliklere Dair Eğlence ve şenlik olduğu hafta bir yahut iki gün bâr-ı umumi ilan edilerek âdet edinmiş olanların davet edilmesi ve hiç kimsenin men edilmemesi ve kabul sırasının onlarda olduğundan haberdar kılınmaları gerekir. Böylece hass işret meclisi günlerinde mezkûr kişiler kabul edilmeyeceğinden ötürü dergâha teşrif etmezler. Böylece bir kısmının kabul bir kısmı red olunmasına mahal bırakılmaz. Meclis-i hass'a layık görülen cemaat, yanlarında en fazla bir gulam getirmeleri şartıyla ve kim oldukları tespit olunarak, usulen nasıl geldikleri hakkında malumat edinmelidir. Davet edilen şahısların beraberlerinde sürahi ve sakilerini getirmeleri kati surette uygunsuz bir davranıştır. Böylesi bir davranış hiçbir vakit usulde yer almadığı gibi aynı zamanda çirkin karşılanan bir tavırdır. Hükümdar cihanın kethüdası ve cümle âlem onun ailesi olduğundan ötürü tarihin her devrinde insanlar kendi evinden padişahın meclisine bir şey getirmez, bilakis padişahların sarayından kendi evlerine yiyecek, meze ve şarap götürürlerdi. Padişahın, reisi olduğu ailesi ve ekmek kapısı olduğu yerden kendisine şarap ve yiyecek alması kabul edilemez. Zira onun reisliği bütün reislerden daha fazla, daha mükemmel, daha iyi ve daha temiz olması icap eder. Şayet bu kişiler şarabdârın kendilerine sunduğu şarabın kötülüğünden dolayı şarap getiriyorlar ise şarabdârın kendisine iyi şaraplar teslim edildiği halde kötü şarap vermesinden dolayı cezalandırılarak yanlışın ıslah edilmesi gerekir. Böylece kimse padişahın meclisine şarap getirmek cüretinde bulunamaz. İşinin ehli nedimler padişah için vazgeçilemezdirler. Padişahın, sadece hizmette bulunmaları münasip olan bendegân ile haddinden fazla düşüp kalkması onun zayıf tabiatlı biri olduğuna yorularak hükümdarlık itibarının zedelenmesine, şanına halel gelmesine yol açar. Aynı şekilde padişahın ekâbir, sipahsâlâr ve serdar ile haddinden fazla birlikte olması onları emre itaatte gevşeklik göstermeye ve küstahça davranmaya ve çalıp çırpmaya götürür, bu da padişahın heybetine zarar verir. Öte yandan padişahın vilayet meseleleri, ordu, iktisat, imar ve bayındırlık, memleket ve düşmanlarla ilgili izlenecek siyaset ve benzeri konularda konuşması gerektir. Her ne kadar bu mevzular padişahta gam kasavet, ruhsal çöküntü ve kaygıya yol açmasına rağmen akıl ve sağduyu memleketin selameti için onun mezkûr kişilerle kaynaşıp eğlenmesine müsade etmez. Dolayısıyla padişahın gönlü ancak nedimler sayesinde feraha kavuşur. Padişah eğer ki nedimlerle gönlünce vakit geçirmek, şaka yollu konuşup nükteler anlatma ve mizah yapmayı arzu ederse azametine bir noksan gelmez. Zira zaten nedimler böylesi işler içindir. Otuz Birinci Fasıl Bendegân ve Hizmetkârların Dergâhta Tanzimine Dairdir Bendegânın ve düşük mevki sahiplerinin dergâhta hazır bulunma düzenleri sarahate kavuşturulmalıdır. Hükümdarın huzurunda oturuş yahut ayakta duruş fark etmediğinden ötürü tümüne tahsis edilecek yerler tek tek tayin edilmelidir. Oturuş usulündeki düzen ayakta duruş usulünde de muhafaza edilmelidir. Havas ve padişaha yakınlığıyla bilinen kimseler hükümdara yakın bir şekilde, tahtı çepeçevre kuşatarak yerlerini almalıdırlar. Silahdâr ve sakilerden şayet birisi bunların ortasında durmaya teşebbüs ederse dergâhın hacibi o kişiyi derhal uzaklaştırır. Aynı şekilde bu zümrelerin içinde bir yabancı yahut aralarında bulunması uygun olmayan birini görürse onu ikaz edip orada durmasına müsaade etmezler. Vesselâm. Otuz İkinci Fasıl Askerlerin İhtiyaç, Talep ve Benzer Meselelerine Dairdir Askerin ihtiyaçları tavassutlarından ötürü karşılandığından kendilerine gösterilen ihtiramın artması için askerler gereksinimlerini haylbaşı ve üstleri vasıtasıyla aktarmalıdır. Eğer taleplerini bizzat kendileri vasıta olmaksızın iletebilirlerse bu durumda üstlerine ihtiyaç duymayıp onlara hürmette kusurlar ederler. Aynı şekilde eğer hayldan bir kişi kendinden kıdemli biriyle bir ağız dalaşına girip ona hürmette bir kusur eyleyip haddini aşarsa, ast ve üstün belli olması için ol kişinin cezaya çarptrılması gerektir. Otuz Üçüncü Fasıl Teçhizat, Silah ve Savaş Pusatlarının Hazırlanması ve Sefere Dairdir Câmegîleri yüklü bir şekilde verilen tanınmış askerlere nitelikli techizat ve savaş aletleri hazırlamaları, eli yüzü düzgün ve yakışıklı gulam satın almaları söylenmelidir. Keramet ev dayama döşeme işlerinde değil böylesi işlerdedir. Bu hususlarda tekâmül eyleyenler padişah nezdinde daha fazla hüsnü kabul görürken, cümle halk ve ordu ahalisince de daha muteber ve muhteşem addedilirler. Otuz Dördüncü Fasıl Hata Eyleyen Yüksek Mevkidekilerin Paylanmasına Dairdir Nice bir meşakkatle büyütülüp terfi edilmiş kişiler küçük bir kusur işlediklerinde yahut hataya düştüklerinde alenen azarlanmaları haysiyetlerine dokunabilir. Bu durumda ne kadar sevecen davranılırsa davranılsın gönüllerini almak mümkün olmaz. Bir yanlışlık yapan kişiye göz yumularak gizlice çağrılması gerekir ve kendisine, Şöyle şöyle eyledin ve biz önünü açtığımız kişiye engel olmak, terfi ettiğimizin rütbesini düşürmesini arzu etmeyiz. Seni bu defalığına mazur gördük. Bundan böyle yaptıklarında dikkatli olup böylesi küstahlıklar sergileyip hatalara düşme. diye ikaz edilir. Buna mugayir davranışlarına devam ederse gözümüzden düşer. Artık bizden değil bizzat kendi yaptıklarının cezasının çeker. Böyle bilinsin. Hikâye Emirül-mü'mînin Ali radiyallahu anh'a sordular En cengâver insan kimdir. Dedi ki Öfke anında kendini zapt eden ve harekete geçmeyen kimsedir. Çünkü öfke ve hiddet anı geçince pişmanlık duyar lakin bu pişmanlık fayda etmez. Kişioğlunun olgunluğu ve aklı kendisini öfkelenmemekte gösterir. Şayet öfkelenirse, öfkenin akla değil, aklın öfkeye tahakküm etmesi gerekir. Kimin nefsi eğilimleri akl-ı selimine galebe çalarsa o kişi kızdığında kızgınlığı sağduyusunu örtüvererek çıldırmışlarda görülen davranışları sergiler ve dahi kimin akl-ı selimi heva-yı nefsine galip gelirse o kişi ariflerce itibar görür ve kimse onun öfkelendiğinin farkına bile varmaz. Hikâye Rivayet olunur ki Hüseyin bin Ali radiyallahu anh sırtında yepyeni Rum işi ipekten pahalı bir cüppe, başında hallice bir sarık olduğu halde bir grup sahabe ve Arap reisi ile sofranın başına oturmuş yemek yemekteyken hemen arkasında hazır bulunan köle yemek kâsesini onun önüne koymak isteyince kazara kâse elinden kayıp Hüseyin efendimizin başına ve omzuna dökülüverdi. Cüppe ve sarığı kirlenen Hüseyin efendimizin tabii olarak öfke ve hayâdan ötürü yüzü kızardı ve başını kaldırıp köleye baktı. Köle, Hüseyin'i böyle görünce kendisini cezalandıracağından korkarak Öfkelerini tutanlar ve affedenler [Al-i İmran 134] diye başlayan ayeti okudu. Bunun üzerin Hüseyin radiyallahu anhu sakinleşerek Ey köle, ansızın öfkelenip gazabıma uğramaktan emin olasın diye seni azat ediyorum dedi. Hüseyin bin Ali'nin bu davranışı meclisteki büyüklerin hepsinin gayetle hoşuna gitti. Hikâye Rivayet olunur ki Muaviye son derece sabırlı ve halim selim bir insandı. Nitekim günlerden bâr verdiği bir gün, bazı büyüklerin tahtının önünde ayakta, bazısının oturmuş bulundukları bir esnada, paçavralar içinde bir delikanlı çıkagelip ona selam vererek huzurunda fütursuzca oturdu ve Ey Muaviye, buraya son derece mühim bir mesele için geldim. Eğer isteğimi yerine getireceksen söyleyeyim yok eğer yapmayacaksan söyle de bileyim. dedi. Muaviye Söyle bakalım, elimizden geleni yaparız. dedi. Delikanlı Ben karısı marısı olmayan gariban bir adamım. Senin de kocası mocası olmayan bir anan var. Ananı bana karı olarak verirsen benim bir karım, onun da bir kocası olmuş olur. Hem böylece sen de sevaba girersin. dedi. Muaviye Sen daha gencecik birisin. Anam ise ağzında tek dişi kalmamış kocamış bir avrattır. Anama neden taliplisin bu kadar, anlamadım. dedi. Delikanlı Duyduğuma göre ananın kocaman kalçaları varmış ve ben de kocaman kalçalardan pek hazzederim. dedi. Muaviye Vallahi babam da aha o sebepten anamı almıştı. Zaten anamın başka bir meziyeti yok. Ama bunu ben anama bir ileteyim. Eğer o da isterse benden âlâ çöpçatan bulamazsın. dedi. Muaviye bunları son derece sakin bir şekilde söylemiş, ruh halinde en ufak bir değişiklik meydana gelmemişti. İnsanlar ondan daha hilm sahibi birisinin olmadığı konusunda hemfikirdirler. Âlimler de bu mevzuyla ilgili şöyle derler Tahammül ve daha az incitmek vaktince yapılınca iyidir. Mutluluk şükürle olunca daha anlamlı, iyi baht Allah korkusuyla daha güzeldir. Vallahu a'lem bi's-sevab. Otuz Beşinci Fasıl Dergâh-ı Âlî'nin Ases, Muhafız ve Nöbetçilerine Dairdir Dergâh-ı hassın ases, nöbetçi ve muhafızlarına büyük bir özen içinde tam bir dikkat gösterilmelidir. Bu topluluktan sorumlu olan kişiler onları iyi tanımalı, gizledikleri yahut açığa vurdukları hallerini tetkik eylemelidir. Zira bunlar fakir fukara taifesinden ve tamahkâr olduklarından ötürü bir iki altına kolayca tav olarak yoldan çıkarılabilirler. Diğer yandan aralarında gördükleri yabancının kim olduğuna ilişkin araştırmada bulunsunlar. Her gece nöbete ve asayişi kontrole çıktıkları vakit onları denetlesinler. Başka birtakım sorunlara yol açabileceğinden ötürü son derece hayati önem arz eden, ihmale gelmez bu meseleyle gece gündüz demeden ilgilenilsin. Allahu a'lem. Otuz Altıncı Fasıl Padişahın Sofra Tanzim Adabı ve Tertibine Dairdir Huzura varanlara ikramda bulunmak için mükellef sofralar hazırlama zahmetinde bulunmak öteden beri hükümdarların töresi olagelmiştir. Şayet ulu kimselerin yemeye iştihası yok yahut yemeği beğenmediler ise yemeği yemeyip istedikleri bir vakitte yemelerinde bir sakınca yoktur. Lakin sabah vakti sofra hazırlamak bir hükümdarın olmazsa olmazlarındandır. Örneğin Sultan Tuğrul envai çeşit yemeklerle donatılmış mükellef sofralar kurmalarını emrederdi. Şayet sabahları at binmek ya da ava çıkmak arzu ederse bir şeyler yemek maksadıyla sahraya 20 katır yükü yiyecek onunla birlik giderdi. Sahraya dizdikleri yiyeceklerden cümle emirler ve Türkler hayretler içinde kalırlardı. Öte yandan hizmetkârlarına cömert ve mutfaklarında eli açık olmamak Türkistan hanlarının töresindendir. Biz Semerkand ve Özkent'e yaptığımız yolculuklarda bir bazı boşboğazlardan şunu işitmişliğimiz vardır Çigil ve Maveraünnehr ahalisi her daim, buradan onca sultan gelip geçmesine rağmen uzun zaman sofralarında boğazımıza bir lokma ekmek girmesi nasip olmamıştır. derler. Kişioğlunun himmet ve mürüvveti aile ocağına kıyasla anlaşılır ve dahi sultan cümle hükümdarların kendisinden sorulduğu cihan dedikleri ailenin reisidir. Dolayısıyla onun reisliği, himmeti, mürüvveti, sofrası ve ikramı bu nispette cümle padişahlardan daha fazla ve âlâ olmalıdır. Bir hadis-i şerifte şöyle buyrulur Ekmeği ve yemeği Allah'ın kullarından esirgemeden cömertçe saçmak saltanat ve devletin ömrüne ömür katar. Hikâye Tevarîh-i enbiya'da şöyle geçer Nice mucize, keramet ve mertebe sahibi Musa-yı kelîm'i Firavun'a yolladılar. 4.000 koyun, 400 sığır, 200 devenin yanı sıra tavuklar, tatlılar, kavurmalar ve envai çeşit leziz yiyeceği sofrasında bulundurmak Firavun'un töresinden idi. Bütün Mısır halkı her gün sofrasından doyardı. İşte Firavun tam 400 yıl böyle mükellef sofralar kurarak ilahlık tasladı. Musa aleyhisselam Tûr dağına çıkıp, Ya rabbi, Firavun'u helak eyle. diye dua edince Allah onun bu duasını kabul buyurarak Zamanı gelince, onu suda gark edip varını yoğunu, malını mülkünü senin kavmine azık ve emrine amade kılacağım. dedi. Bu vaadin üzerinden birkaç yıl geçmesine rağmen Firavun o eski sapkınlık ve azgınlığına devam ediyordu. Bütün o yücelik ve itibarıyla koca Musa peygamber Allah'ın vaadinin gerçekleşmesini hâlâ dört gözle beklemekteydi. Musa, Allah'ın Firavun'u bir an önce helak etmesi için acele etmekteydi. Nihayet Musa'nın tahammül etmeye takati kalmamıştı. Sonra kırk gün oruç tutarak Tûr dağına tekrar çıkıp Allah'a yalvar yakar Allahım, Firavun'u helak edeceğini vaat etmişken o küfründen ve sapkın davasına devam etmektedir. Onu ne vakit helak edeceksin. dedi. Hakk Teâlâ'dan bir nida geldi Ey Musa sen Firavun'u mümkün olduğu kadar kısa sürede helak etmemi beklersin fakat binlerce kez binlerce kulun yüzü suyu hürmetine onu helak etmemem gerekiyor. Her gün kullarıma nimeti esirgemeden saçarken, onun sayesinde huzur ve emniyet içinde yaşarlarken, izzet ve celalime andolsun ki, onda bu kerem oldukça onu nasıl helak edeyim. dedi. Musa Ya rabbi, peki vaadini ne zaman yerine getireceksin. dedi. Rab Teâlâ Ey Musa, Firavun, kullarıma cömertçe ihsan etmekten el çektiği ve onlardan ekmeği esirgediği vakit ömrünü kısaltır, sonunu yaklaştırır ve saltanatını çökertirim. dedi. Olay şöyle vuku buldu ki günlerden bir gün Firavun Hâmân'a Musa'nın Beni İsrail'in çoğunu etrafında toplaması bizi sıkıntıya sokmaktadır. Bakalım onunla sonumuz nereye varacak. Şu halde hiçbir şekilde muhtaç duruma düşmemek için hazine ve stokları dolu tutmak gerekir. Kendi emniyetimiz için mutfak ve sofra harcamalarını günbegün kısmak icap eder. Elde bulundurduğumuzun bir yarısını ambarlara yığmalı diğer yarısını da 2.000 koyun, 200 sığır ve 100 deve şeklinde kısmalıyız. İşte bu şekilde Firavun harcamaları günden güne kısınca Musa aleyhisselam Hakk Teâlâ'nın vaadinin yaklaştığını anladı. Zira harcamalarda aşırı tasarruf saltanatın yıkılışını getirir. Haberi nakledenler Firavun'un suda boğulduğunu ve o şaşaalı devranından mutfağında kesilecek iki cılız koyuna kadar düştüğünü rivayet ederler. Allahü Teâlâ İbrahim aleyhisselamdan bulunduğu ikramdan ve misafirperverliğinden ötürü övgüyle söz eder. Hatimi Tai'nin vücuduna cömertlik ve konukseverliğinden dolayı cehennem ateşini haram kıldı. Ayrıca dünya var oldukça onun cömertliği dillere destan olacaktır. Emirül-mü'mînin Ali bin Ebi Talib kerremallahu vechehu namaz kılar iken gelen dilenciye parmağındaki yüzüğü çıkarıp verdiği, nice açı doyurduğu için Hakk Teâlâ kitabında ondan övgüyle bahsetmiştir ve kıyamete kadar onun cömertliği, erliği, gözüpekliği dilden dile dolaşacaktır. Cihanda cömert olmaktan ve ihsanda bulunmaktan daha iyi bir şey bulunmaz. Unsûrî şöyle söyler Cömertlik üstündür bir nice işten Cömertlik yadigârdır peygamberden Eğer ki bir kimse servet sahibi ise ve padişahın beraatı olmaksızın büyüklük göstermek, insanların önünde eğilerek ona saygı gösterip hazret ve efendi diye çağırmalarını arzu ederse her gün halka aş ve erzak dağıtması gerekir. Bugüne değin cihana kim nam salmış ve salacaksa halka bulunduğu ihsandan ötürüdür. Cimri ve nankörler iki cihanda da kınanmıştır. Hadis-i şerifte şöyle buyrulmuştur Cimriler cennete girmeyeceklerdir. İslam devrinde olsun küfür devrinde olsun her dönemde insanlara yardım etmekten daha güzel bir meziyet var olmamıştır. Otuz Yedinci Fasıl İşlerinin Ehli Olan Bendegân ve Hizmetkârların Haklarının Teslimine Dairdir Makbul bir işi yerine getiren hizmetkârların gecikmeden takdir edilerek ödüllendirilmesi gerekir. Diğer kölelerin işlerine gösterdikleri ihtimamı artırmak, suçluları suça tevessülden caydırmak, işleri düzene sokmak için mecbur kaldığından ötürü yahut sehven bir hata eyleyen köle işlediği suçun nispetince cezalandırılması gerekir. Zira hükümdarın selameti bundadır. Hikâye Rivayet olunur ki Haşimîlerden bir çocuk sarhoş bir halde bir kısım insana dalaşınca babasına şikâyete gelip ondan dert yandılar. Babası onu cezalandırmak isteyince çocuk Babacığım, benim bir suçum yok, bir suç eyledimse aklım başımda değil idi senin şimdi aklın başındayken bana kıyma. dedi. Bu söz babasının gayetle hoşuna gittiği için çocuğunu affetti. Hikâye Hurdâdbih şöyle nakleder Melik Pervîz has adamlarından birine gazaplanarak onu zindana atmıştı. Hiç kimse kendisine yaklaşmaya cüret edemiyor iken Mutrip Barbed ona her gün yemek ve şarap götürüyordu. Durumdan haber alan Pervîz, Barbed'e ‘Benim gazabıma uğrayan birine hangi cüretle kol kanat gerersin.' dedi. Barbed ‘Padişahım senin ona yaptığın iyilik yanında benimki devede kulak kalır.' dedi. Pervîz ‘Neymiş o benim yaptığım iyilik.' Barbed ‘Can.' dedi. Pervîz bu sözden son derece etkilenerek ‘Gidebilirsin, onu senin yüzün suyu hürmetine bağışladım.' dedi. Hikâye Sâsânîyan sülalesi, huzurlarında güzel bir söz söyleyen yahut hoşlarına gidecek bir maharet sergileyen kişilere aferin demeyi dillerine pelesenk etmişlerdi. Padişah aferin deyince hazinedara derhal o kişiye 1.000 dirhem verilmesini emrederdi. Nûşirevân-ı âdil başta olmak üzere, Sâsânî melikleri adalet, insaniyet ve himmet konularında diğerlerinden çok daha ilerdeydiler. Rivayet olunur ki günlerden bir gün Nûşirevân-ı âdil maiyetindekilerle birlikte at sırtında ava çıkmış, yolu bir köyün yakınına düşmüş idi. Köyde yaşlı bir adamın bir ceviz fidanı dikmekte olduğunu gördü. Ceviz yirmi yıl ya da daha uzun bir zaman geçtikten sonra meyvesini veren bir ağaç olduğundan Nûşirevân pek şaşırarak Ey ihtiyar, ceviz mi dikmektesin. diye sordu. İhtiyar Evet Hünkârım. dedi. Nûşirevân-ı âdil Ne kadar daha yaşayacaksın da meyvesine yetişeceksin. diye sordu. İhtiyar Efendim, bizden öncekiler ektiler biz yedik biz de ekelim bizden sonrakiler yesinler. dedi. Bu söz Nûşirevân'ın pek hoşuna gidip aferin dedikten sonra hazinedarına ihtiyara 1.000 altın vermesini emretti. Hazinedar adama 1.000 altını sununca ihtiyar Efendim, hiç kimse bu cevizin meyvesini benden önce yemedi. dedi. Nûşirevân Nasıl yani. diye sordu. İhtiyar Eğer ki ben şu cevizi dikmeyeydim, efendimiz buradan geçmeyip bendelerinden sual kılmayaydı da bu cevabı işitmeyeydi şu 1.000 dirhemi nereden elde ederdim. Nûşirevân iki kere aferin deyince hazinedar ihtiyara 2.000 altın dinar daha sundu. Hükümdar iki kere aferin dediği için bu cömertlik ve ihsanda bulundu. İşte önceki padişahların töresi bu minval üzere idi. Hikâye Rivayet olunur ki Halife Me'mûn'a bir gün sarayda, tahtında oturup şikâyetleri dinlerken bir arzuhal iletildi. Me'mûn bunu derhal veziri Fazl bin Sehl'e vererek Bu adamın isteğini derhal yerine getir zira şu felek bir hal üzere kalmayasıya devreder ve dahi şu zaman hiçbir dosta vefa etmeyesiye hızlı geçer. Bugün fırsat var iken iyilik eyleyelim çünkü yarın acizlik ve çaresizlik dedikleri çetin gün çatar da fırsat kaçar. dedi. Vallahu a'lem. Otuz Sekizinci Fasıl Memleketteki Reaya, İkta ve Muktianla İlgili İzlenecek Siyasete Dair Memleketin herhangi bir bölge yahut ahalisinin haksızlığa uğrayıp perişan olduğuna ilişkin bir haber alınır da haberin maksatlı yayıldığından ve sıhhatinden kuşkuya düşülürse, hangi maksatla gideceğinden kimsenin haberi olmamak şartıyla hükümdarın hass adamlarından biri söze konu olan vilayet ve şehrin mamur yahut harap olduğunu, ikta sahibinin, riayetin ve âmilin vaziyetini tespit için gönderilmeli ve böylece memurların neyi gerekçe göstererek böyle bir haber getirdikleri açıklığa kavuşturulmalıdır. Cihanın dirlik düzeni ve raiyetin fakr ü zarurete düşmeyip avare olmaması için padişahın böyle davranması elzemdir. Otuz Dokuzuncu Fasıl Memleket ve Hükümdarlık Meselelerinde Acele Edilmemesine Dairdir Memleket meselelerinde acele etmemek gerekir. Kulaklarına çalınan bir meseleden kuşkuya düştüklerinde işin hakikatinin doğrusu yalanıyla ortaya çıkması için meselenin araştırılmasını emretmelidir. Esasında acelecilik güçlünün değil zayıf adamın kârıdır. İki davacı huzura gelip maruzatlarını arz ettiklerinde padişahın gönlünün kimden yana olduğunun taraflarca malum olmaması lazımdır. Padişahın gönlünün bir tarafa meylettiği anlaşılırsa haklı olan tarafın cesareti kırılarak halini beyan etmekten çekinebilirken haksız olan taraf cüretlenebilir. Nitekim Hakk Teâlâ şöyle buyurur Eğer yoldan çıkmışın biri size bir haber getirirse muhakemenizi kullanın yoksa istemeden insanları incitir ve sonra yaptığınızdan pişmanlık duyarsınız. [Hücûrat suresi 6] Hikâye Herat şehrinde, yaşadığı devrin âlimlerinden meşhur bir zatı[13] Bikrek, hükümdara takdim etmişti. Hadise şöyle cereyan etti Sultan Şehid Alparslan (Allah burhanını aydınlatsın) bir vakit Herat'a gitmiş ve bir müddet orada ikamet etmekteydi. Bu pîr-i fânînin evinde konaklamakta olan Abdurrahman Hal sultanın meclisinde bir gün şarap içerken Bu pîrin bir evi var. Akşam oldu mu oraya giderek gece boyunca ibadetini yapar. Bugün evinin kapısını açınca orada küflenmiş bir şarap testisiyle birlikte som pirinçten bir put gördüm. Meğerki herif gece boyunca şarap içerek bu putun önünde secdelere kapanıyormuş. Şarap testisiyle putu da beraberimde getirdim. Abdurrahman hal bu lafları sarf edince, sultanın derhal o âlim kişinin boynunu vuracağını sandı. Sultan, Bikrek'e dönerek Derhal birini yollayarak çağırın. dedi. Ben de derhal birini yolladım. Ardından sultan o piri buraya Yolladığın şahsı geri çağır ve kimseyi buraya getirmeleri için gönderme. dedi. Ertesi gün sultana Dün o piri önce huzurunuza çağırmaya niyet edip ardından bundan caymanızın hikmeti ne idi. diye sual eyledim. Sultan Abdurrahman Hal'ın o küstahça tavrından yalan söylediğini anlayınca, ona, ettiği laflardan dolayı o âlim efendiyi çağırmayacağımı lakin ellerini verip bana sarf ettiği sözlerin doğru olup, yalan söylemediğine dair yemin etmesini istedim. Bunun üzerine Abdurrahman Hal yalan söylediğini itiraf edince, ben ‘Ne diye yalan konuşup böylesi âlim bir şahsiyete iftirada bulunarak canına kastettin gidi namussuz herif.' dedim. Abdurrahman bunun üzerine şöyle dedi ‘Çünkü ben onun evinde bulundum. Gayetle nezih bir evi olduğunu görünce eğer sultana böyle bir şey söylersem sultan da onu öldürür. Böylece o evi de bana bağışlar diye düşündüm.' dedi. Bunları işiten sultan, Abdurrahman Hal'ı huzurundan kovarak uzaklaştırdı. Öte yandan din büyükleri şöyle demişlerdir Acele şeytandan, sükûnet Rahman'dandır. Henüz yapılmamış bir şeyi yapmaya elde fırsat vardır, oysa yapılmışa çare bulunmaz. Hekim Buzurcmihr der ki Acele ahmaklıktandır. Acele edip tez davrananın akıbeti pişmanlık, hüsran ve insanların gözünde alçalmaktır. Başarıya ulaşmasına ramak kalmış nice işi akamete uğratan şeyin acelecilik olduğuna tanık oldum. Ayriyeten aceleci insan devamlı kendini kınayıp tevbeler eder durur, özürler diler, ayıplanır ve azap içinde kıvranır. Emirül-mü'mînin Ali radiyallahu anh şöyle demiştir Hayır işinde seri olmak dışında bütün işlerde temkin ve sükûnet takdir olunmuştur. En doğrusunu Allah bilir. Kırkıncı Fasıl Emir-i Hares, Çubdârân ve Memleket Meselelerindeki Ceza Usulüne Dairdir Hares emirliği her devirde mühim makamlardan biri olagelmiştir. Padişahın gazap ve cezalandırmasından korkmayan kimse olmadığı emir-i hares de ceza işlerinden mesul olduğu için dergâhta emir-i hacipten maada emir-i haresten muteberi olmamıştır. Padişah birini cezaya çarptırıp idam, sopa yahut zindan cezasını emrettiğinde bu işin icrası emir-i harese düşer. Diğer yandan insanlar da canlarını kurtarmak için mal ve mülklerini harcamaktan çekinmezler. Kendisini temsilen kös, alem ve nevbet olduğundan halk hükümdardan çok emir-i haresten korkardı. İçinde bulunduğumuz devirde bu makam gözden düşmüş ve eski itibarını yitirmiştir. Dergâhta 20'sinin elinde altından, 20'sinin elinde gümüşten, 10'unun elinde büyük tahtadan sopa olmak üzere her zaman için asgari 50 çubdârın bulunması şarttır. Emirin makamı muteber bir makam olduğu için techizat, düzen ve savaş pusatlarının olabildiğince tam tekmil ve ihtişamının sağlanması lazımdır. Şayet hâlihazırdaki emir bunları idare edebiliyorsa görevine devam etmeli, yok eğer görevini hakkıyla ifa edemiyorsa yerine başkası getirilmelidir. Hikâye Günlerden bir gün halife Me'mûn nedimlerine şöyle dedi Şimdi benim iki hares emirim var. Her ikisinin de işleri sabahtan akşama kadar kelle uçurmak, ipte sallandırmak, el ayak kesmek, sopa vurmak, zindana tıkmak iken halk daima hoşnudane birini hayırla yâd edip överken diğerinden illallah etmiş, adı dahi anılınca ona beddualar eylemektedir. Nedenini bir türlü anlayabilmiş değilim. Aynı işleri yaptıkları halde birinden şikâyet edilirken diğerine methiyeler dizilmesine dair biriniz çıksa da beni bu konuda aydınlatsa. Orada bulunan nedimlerden birisi şöyle dedi Haşmetmeapları bendenize üç gün müsaade buyursalar meselenin iç yüzünü huzurunuza arz ederim. Halife Me'mûn Münasiptir. dedi. Ardından nedim evine dönerek en gözde uşağına şöyle dedi Senden benim için bir şey yapmanı istiyorum. Şimdi Bağdat şehrinde iki tane hares vardır, bunlardan birisi ihtiyar diğeri ise orta yaşlardadır. Yarın sabah daha gün doğmadan kalkıp sözünü ettiğim bu ihtiyar haresin hanesine var, sarayından nasıl çıktığını, makamına ne şekilde geçtiğini, neylediğini gör, huzuruna gelen halka, ona getirilen suçlulara ne söyleyip neler emrettiğini duyarak bana söylemek için bunları aklında bir güzel tut. Diğer gün de aynı şekilde erkenden o orta yaşlı haresin sarayına git, ne olup bitiyorsa baştan sonra konuşmasından davranışlarına kadar gördüğün her şeyi inceleyip beni haberdar kıl. dedi. Uşak Baş üstüne efendim. dedi. Ertesi gün uşak erkenden kalkarak ihtiyar emir-i haresin sarayına vararak oturdu. Bir ferraş bir mumu suffa'nın yanına koyuvererek seccadeyi seriverdi. Seccadenin başı ucuna da birkaç cüz Kur'an, duaların bulunduğu bir kitap ve tespih koydu. Emir-i hares de bu arada çıkagelip seccadenin başına geçerek birkaç rekât namaz eda etti. Cemaat çoğalınca müezzin kamet getirdi. Cemaatle namaz kılındı. Namaz bitince ihtiyar Mushaflardan bir parça Kur'an-ı Kerim okudu. Ardından tespihata geçilerek tekbir ve tehliller getirildi. Nihayet insanlar selamlaşarak ayrıldılar. Güneş iyice doğunca ihtiyar sordu Bugün herhangi bir suçlu getirdiler mi. Dediler ki Evet, birini öldürdüğü söylenen bir şahıs getirdiler. İhtiyar Peki, ona tanıklık eden kimse var mıymış. dedi. Hayır, dediler, kendisi zaten suçunu itiraf ediyor. İhtiyar lahavle çekerek Getirin bakalım şunu. dedi. Delikanlıyı getirdiler. İhtiyarın gözleri delikanlıya ilişince Bu çocuğun neresi suçlulara benziyor. Gözlerinde kişizadelere özgü bir ışık, yüzünde helal süt emmişliğin şavkı, alnında Müslümanlık nuru parıldıyor. Bu çocuk böylesi bir suça tevessül bile etmiş olamaz. Zannederim doğruyu söylemiyor. Ona karşı kimsenin sözüne kulak asmayacağım. Hayır, bu güzel çocuk böyle bir şey yapmamıştır. dedi. Orada bulunan kişilerden biri Efendim, delikanlının kendisi işlediği cürmü itiraf etmiştir. deyince hares emiri ona çıkıştı Bunu sen uydurmaktasın, Allah'tan hiç mi korkun yok. Yok yere masum bir gencin canına kastediyosun. Bu delikanlı kendi sonunu getireceğini bildiği sözü edilen suçu işlemeyecek kadar akıllıdır. dedi. Bütün bu sözleri o delikanlının suçunu inkâr etmesi, ikrarından dönmesi için sarf ediyordu. Daha sonra delikanlıya dönerek Sen ne dersin. dedi. Delikanlı Allah azze ve cellenin takdiri işte, elimden böyle bir kaza çıktı. Öbür cihanda azaba takatim olmadığı için Allahü Teâlâ'nın hükmü her neyse bana uygula. deyince emir-i hares kendini sağırlığa vurdu ve oradaki cemaate dönerek Delikanlının söylediklerini duyamadım, ikrar mı inkâr mı ediyor tam anlamadım. dedi. Oradakiler Efendim, suçunu ikrar ediyor. deyince emir-i hares Sende suç işleyecek bir yüz yok. Zihnini bir yokla, belki de düşmanların seni buna zorlamıştır. Delikanlı Ey emir, hiç kimse bunu yapmaya beni zorlamış değil. Ben suçluyum. Tanrı azze ve cellenin fermanını bana uygula. dedi. Emir-i hares delikanlının ikrarından dönmek gibi niyeti olmadığını, kafasına ölmek fikrini iyiden koyduğunu anlayınca Hakkın hükmünü icra edeyim. dedi. Delikanlı İcra eyle ey emir. dedi. Emir-i hares oradaki cemaate dönerek Siz hiç Allah'tan böyle korkan bir genç görmüş müydünüz kıyamet gününde hakkın huzuruna tertemiz bir şekilde çıkmak isteyen ve hesap günü mükâfatına nail olacağına iman ettiği için Tanrı azze ve cellenin azabından çekinerek sırf içindeki Allah korkusundan ötürü suçunu ikrar eyleyen böylesi birine şahsen ben hiç tanık olmamıştım. Bu delikanlı ile cennet, huriler ve cennet köşkleri arasındaki mesafe bir soluktan az bir şey kalmıştır. dedikten sonra delikanlıya dönüp Git yıkan ve gel. dedi. Delikanlı iki rekât namaz kılarak tevbe istiğfar eyledikten sonra huzura gelip durdu. Emir-i hares Bu delikanlı şu anda sanki cennetteki köşkünde, huriler, Hasan, Hüseyin ve Hamza şehitleriyle oturmaktadır. diyordu. Emir bu sözlerle delikanlıya ölümü gıpta edilecek bir şeymiş gibi gösteriyordu. Daha sonra emir delikanlının elbiselerini onu incitmeden, kibarca sırtından sıyırmalarını, gözlerini bağlamalarını emretti. Bir su damlasını andıran kılıcıyla geldiğini delikanlının ruhunun bile duymadığı cellât emirin bir göz işaretiyle gencin boynunu vurdu. Bir kılıç darbesiyle kellesini uçurmuştu. Diğer yandan emir-i hares muhtelif suçlarla itham edilen birkaç kişinin haklarındaki tahkikat tamamlanana kadar zindana gönderilmesini istedi. Ardından ayağa kalkarak kendi odasına çekilince cemaat de dağıldı. Şu uşağınız da nedim hazretlerinin huzuruna vararak iyi kötü gördüğü her şeyi bir bir nakletti. Uşak ertesi gün sabah erkenden kalkarak orta yaşlı olan emir-i haresin sarayına vardı. Halk ve muhafızları bir bir sarayını doldurdular. Güneş doğunca bu orta yaşlı emir-i hares gelip kaşları çatık, şarabın etkisiyle gözleri kızarmıştı onu gören gece boyunca melek katletmiş sanırdı. Muhafızları bir bir önünde saf kurdular. Kimsenin selamını almıyor alsa da adamı azarlar gibi alıyor idi. Bir müddet geçtikten sonra, Bugün kimse getirildi mi. diye sordu. Kendisine, Dün gece bir genci körkütük sarhoş bir halde derdest ettik. dediler. Emir Getirin şuraya. dedi. Delikanlıyı getirdiler. Emir onu görünce Bu mu. dedi. Evet, budur. dediler. Emir Nice zamandır ben de bu haramzadeyi arıyordum. Bu öyle bir Allah'tan korkmaz kuldan utanmaz öyle fesatçı, şirret, fitne kumkuması biri ki Bağdat şehrinde arasan böylesini bulamazsın. Bunu sopa değil ancak ip paklar. Her Allah'ın günü elâlemin çoluğu çocuğu peşinde adlarını kötüye çıkarmak için dolanmakta, kadınların namusunu kirletmek için fırsat kollamaktadır. Bundan gün geçmiyor ki yaka silkmeyen birisi yanıma gelmesin. Nice zamandır peşindeyim bunun. gibi bir sürü laf etti. Delikanlı bu lafları işitmektense boynunun vurulmasını yeğledi. Emir ardından şöyle hasından birkaç kırbaç getirmelerini istedi. Kırbaçlar gelince Yere yatırın başını ve ayaklarını sıkıca tutun. dedi. O kırk kırbacı öyle bir şaklatıyordu ki delikanlı acıdan yeri ısırıyordu. Kırbaç cezası uygulandıktan sonra delikanlıyı tutup zindana götürmek isteyince belki elliden fazla anlı şanlı kişi delikanlının dürüstlüğüne, iffetine, namusuna, misafirperverliğine şahitlik ederek şefaatçi olup hadd cezası uygulandığı için genci kendi yüzü suyu hürmetlerine salmasını istedi. Emir bunların söylediklerine hiç kulak asmayarak delikanlıyı zindana attı. Kethüdalar kırık kalpleri ve ağızlarında emire beddualarla geri döndüler. Nihayet emir de kalkarak odasına çekildi. Nedimin uşağı da dönerek olan bitenden nedimi bir bir haberdar kıldı. Nedim üçüncü gün Halife Me'mûn'un huzuruna vararak, uşağından duyduğu şekilde, halifeyi o iki emirin tavır ve tutumlarından haberdar kıldı. Emirül-mü'mînin şaşkınlıklar içinde O ihtiyar emir-i haresi Allah bağışlasın. Yalnız diğer köpek herife de lanetler olsun. Sırf sarhoş olduğundan ötürü bir kişizadeye bu zulmü reva görüyorsa başkalarına yok yere neler yaptığını bir Allah bilir. diyerek bu orta yaşlı emirin derhal görevden azledilmesini, o delikanlının da zindandan çıkarılmasını, bu mesuliyetin de o ihtiyar emire tevdi edilerek kendisine bir hilat hediye edilmesini emretti. Kırk Birinci Fasıl Hükümdarın Allah'ın Kullarını Her İş ve Müşkilde Bağışlamasına Dairdir Her devirde memleket ilahi bir felakete maruz kalır, kem gözler isabet eder, memleket bir hanedanın idaresinden bir diğerinin idaresine geçebilir yahut baş gösteren kargaşa ve fitneden ötürü memleketin hali perişan olabilir. Memlekette nice kılıçlar çekilmiş, katliamlar, yakıp yıkmalar, talan ve zulüm kol geziyor olabilir. Böylesi bir keşmekeş ortamında nice tıynetsiz iktidarı eline geçirmiş ve nice haysiyet sahibi insanların şerefi çiğnenmiş olabilir. Kudreti elinde bulunduranlar dilediği gibi at koşturduğu için nice faziletli insan zayıf düşüp bedbaht olabilir. Bozguncular servet yığmış, alçak birisi emirliğe yükselmiş, pespaye biri amidliği eline geçirmişken onurlu ve erdemli insanlar mahrum kalmış olabilir. On unvanla dahi yetinmeyen cibilliyetsiz bir şahıs, işinin ehli olup olmadığına bakılmadan padişah ve vezirin adını kullanıp kendine nice unvan vermiş olabilir. Türkler hâcegânın unvanlarını hâcegân ise Türklerin unvanlarını almış olabilir. Türk ve Tacikler, bu iki topluluk âlimlerin ve imamların unvanlarını istismar ederek padişah namına ferman verirler. Böylece şeriat yıpranmış raiyyet başına buyruk olurken ordu kanunsuz işlere tevessül eder. Halk arasında at izi it izine karışır. İşlere tedbir kılınmaz. Bir Türk on Tacik'in yahut bir Tacik on Türk'ün kethüdalığını ve emirliğini idare etse kimsenin sesi çıkmaz. Bütün memleket işlerinin kaide ve nizamı bozulur. Padişah savaşlar ve taarruzlarla meşgul olduğu için böylesi sorunları halletmek yahut bunları mütalaa etmek için fırsat bulamaz. Nihayet uğursuzluk devri geçip, ilahi saadet günleri çatıp memlekete huzur ve emniyet hâkim olunca Allahü Teâlâ, hükümdarın adil ve akil oğullarından birine talihini yâr kılıp düşmanlarını tepelemesine, ona ilim ve hikmet vererek iyiyi kötüden ayırt etmesine, herkesle yakinen ilgilenip kendisinden önceki hükümdarların vasıflarını, atalarının yurt ve saraylarının töresini herkese sormasına, bunları kitaplardan tahkik etmesine imkân verir. Nihayet kısa bir süre içinde memlekette nizamı sağlayarak, herkese layıkınca muamele ederek, hak edenleri makamlarına kavuştururken hak etmeyenleri de işgal ettikleri görevlerden uzaklaştırıp ehli olduğu iş ve mesleğe yönlendirir. Nimete küfran eyleyenlerin kökünü kazıyarak dine dost küfre hasım olur. Hakkın dinine destek olarak Allah'ın izniyle nefsanî arzulara ve sapkınlıklara kök söktürür. Biraz da kahir ekseriyetin nazarından düşmüş bulunan ve hali hazırda kaide olmaktan çıkmış şeyleri aydınlatacak, cihanın efendisi hükümdar tefekkür kılınca her birisine emr ü fermanda bulunsunlar diye bu bapları bahse konu edelim. İnşallahü Teâlâ. İstikrar ve fitnenin önünü kesmek için kadim hanedanları muhafaza edip destekleyerek onlara kol kanat germek hükümdarın oğullarına ihtiram gösterip onları zayi bırakmayıp mahrum koymamak kendilerine muhabbetle yaklaşıp cihanda namları baki kalsın diye kendi idaresinden maişetlerini idame ettirecekleri miktarda ihtiyaçlarını karşılamak diğer yandan işinin ehli kişilere, âlimlere, ehl-i beytten dürüst olanlara, gazilere, sınır boyundakilere, Kur'an ilimleriyle meşgul olanlara beytülmâlden paylarına düşeni vermek her devir hükümdarlarının âdeti olagelmiştir. Böylece kendi devirlerinde hiç kimse bedbaht ve nasipsiz kalmamış, kendileri de iki cihanda ecir ve mükâfata nail olmuşlardır. Hikâye Rivayet olunur ki yardıma muhtaçlardan bir topluluk Harun Reşid'e şöyle bir arzuhal takdim ettiler Biz Allah'ın kulları ve eşrafın evlatlarındanız. Bazımız ehl-i Kur'an ve dahi bazımız ilim ehli, bazımız da ehl-i beytteniz. Bir kısmımız memlekete hatırı sayılır hizmetlerde bulundukları için devlet üzerinde hakları olan kişilerin çocuklarıyız. Nice meşakkatler düçar olmuş pir ü pak müminleriz. beytülmâlde bizim de payımız bulunmaktadır. Müminlerin emiri olduğunuzdan ve cihan zatınızdan sorulduğu için bugün beytülmâl sizin idareniz altındadır. Eğer beytülmâl müminlere aitse ve biz de muhtaç ve mağdur düşmüş isek ve dahi hakkımız ise bize nafaka ver. Sen mülkün koruyucususun. Hükümdar olduğundan ötürü senin payına ancak onda bir düşer. Oysa sen mali ihtiyaçlar ve masrafların için binlerce dinar harcıyorken bize bir ekmek bile düşmemektedir. İşin daha tuhafı, beytülmâli de kendi malın sanmandır. Payımıza düşeni verirsen ne âlâ aksi takdirde göklerin ve yerin rabbi olan Allah'ın dergâhına iltica eder şikâyette bulunuruz ve senin elinden beytülmâli alıp altın ve serveti kendi debdebesi, hazinesi ve hükümdarlığı için değil Müslümanlara şefkat ve merhamet yolunda harcayan bir başkasına vermesini talep ederiz. Harun Reşid arzuhali okuyunca yüzünün rengi attı ve o gün onlara cevap veremedi. Beti benzi uçmuş bir şekilde sarayından haremine geçti. Huzursuzdu, yüzü kireç gibi ağarmıştı. Zübeyde hatun onu böyle perişan bir halde görünce Emirül-mü'mîninin başına ne geldi. diye sormadan edemedi. Harun Reşid Bana şu şekilde bir arzuhal yazmışlar. Beni Allahü Teâlâ'nın gazabıyla korkutmasalardı onları dilden dile dolaşacak bir cezaya çarptırır idim. diyerek hadiseyi anlattı. Zübeyde Cezalandırıp onları incitmemekle iyi etmişsiniz. Nitekim halifelik sana atalarından miras kaldığından dolayı onların davranış, hal ve hareketleri de sana tevarüs etmiştir. Senden evvelki halifeler Allah'ın kullarına nasıl muamele eylemişler ise sen de öyle muamele eyle. Zira büyüklük ve hükümdarlık ihsan ve lütufla pekişir. beytülmâlde olan her şeyin Müslümanlara ait olduğu su götürmez bir hakikattir. Ve sen oradan devasa harcamalar yapmaktasın. Şu halde zaten Müslümanlara ait olan bu mala karşı davranışın, onların senin şahsi malına karşı davranışı gibi olmalıdır. Onlar eğer senden şikâyet eylemekteler ise mazurdurlar. Tesadüfen her ikisi de o gece rüyalarında kıyamet gününde hesap vermek için bulunan halkın bir bir huzura götürüldüğünü, hesabını vermeleri istendiğini, Mustafa sallallahu aleyhi vesellemin şefaatler ederek cennete doğru yürüdüğünü gördüler. Bir melek kendilerinin ellerinden tutmuş götürüyorken bir başka melek ona, Onları nereye götürmektesin. diye sordu. Mustafa aleyhisselamın kendisini yollayarak, Ben var olduğum sürece onları huzura çıkarmayınız. Zira onlardan hayâ etmekteyim ve onlara dair söyleyecek tek sözüm yoktur. Onlar benim makamımı işgal ettikleri yerden, Müslümanların malını kendi malları bellemekte ve hakkı olanların haklarını teslim etmemektedirler. buyurduğunu söyledi. Her ikisi de uykularından dehşet içinde fırladılar. Harun Zübeyde'ye Neyin var senin. dedi. Zübeyde Şöyle bir rüya gördüm ve dehşete kapıldım. dedi. Harun Reşid Ben de aynı şekilde bir rüya gördüm. dedi. Hakikaten, kıyamet günü değil, bunun bir rüya olmasına şükrettiler. Ertesi gün, İhtiyaç sahiplerinin dergâha varıp paylarını beytülmâlden onlara takdim edecek, ihtiyaçlarını karşılayacağım. diye tellal çağırttı. Ardından ahali saraya akın ederek toplandılar. Harun Reşid beytülmâlden halka 3 milyon dinar verilmesini emredince Zübeyde hatun, Beytülmâl senin idarende olduğu için kıyamet gününde hesabını benden değil senden soracaklar. Şu lütfunla bir bazı şeylerin üstesinden geldin. Kaldı ki Müslümanların malını Müslümanlara bağışladın. Allahü Teâlâ'nın rızası ve kıyamet gününde kurtuluşa ermek için kendi malımdan bir başka şey yapmayı arzu etmekteyim. Şu fani cihandan elbet göçeceğimi biliyorum ve elbet biliyorum şunca servetim bana kalmayacaktır. En azından o çetin hesap günü için kendi ellerimle ahirete bir azık göndereyim. dedi. Ardından kendi öz hazinesinden binlerce dinar, mücevherat ve gümüş ayırarak, Bunlar öylesi işlerde kullanılsın ki ahirete kadar onlardan hâsıl olacak dua ve sevabın sonu gelmesin. dedi ve Kûfe kapısından Mekke kapısına kadar her konakta ağızları geniş kuyular kazılmasını, dibinden tepesine kadar pişmiş tuğla, kireç ve alçı dökerek inşa edilmesini, her sene nice bin küsur hacının susuzluktan ölmesine karşı tedbir almak, onların bu mağduriyetlerini gidermek için havuz ve sarnıçlar yapılmasını emretti. Emredilen bütün bu kuyuları kazıp havuzları açtılar. Bütün bunlar yapılmasına rağmen Zübeyde hatunun harcama için ayırdığı malın büyük meblağı duruyordu. O da sınır boylarında müstahkem kalalar yapmalarını, cenk eden gaziler için pusatlar, dişi ve erkek atlar satın almalarını, yıl boyunca her kalede 1.000 yahut 2.000 gazi için ihtiyaç duyulduğunda ekmek, giyim kuşam techizatlarını temin için nice bir arazi ve mülk satın almalarını emretti. Bu harcamalardan artan mal ile Kâşgar, Bulur ve Şuknân boylarında dört taraftan duvarlarla tahkim edilmiş, hâlâ yerli yerinde mamur duran Bedahşan ismini verdikleri bir şehir kurdular. Huttelân boylarında Raşt'ın mukabilinde hâlâ silahhanesi, atları, sürüsü yerli yerinde duran bir kale daha yaptılar. Aynı şekilde İsbicab'ta bugün hâlâ varlığını koruyan bir Ribat, birkaç şehir ve müstahkem kale kurdular. Harezm yolunda Ferâve adını verdikleri bir kale ve aynı şekilde Rum derbendinde ve İskenderiye şehrinde bir başka kale inşa ettiler. Bu şekilde her birisi bir şehir gibi on kale kurdukları halde Zübeyde