güçlü durmaya çalışıyordu. Resimdeki adama karşı nedenini anlayamadığım kadar yoğun bir şekilde acıma duygusu hissediyordum. Fırtınanın ortasında yalnız bir şekilde duruşundan dolayı mı yoksa fırtınaya karşı korkusuz bir şekilde karşı koyuşundan mı bilemiyordum ama çok yoğun bir acıma duygusu hissediyordum, bunu biliyordum. Hayal kırıklıkları ve buna bağlı olarak ortaya çıkan yalnızlık insanı insan yapan duygulardan sanırım. Yalnızlık, her insanın içinde daima taşıdığı bir boşluktur ve insanlar hayatlarının bazı dönemlerinde bu boşlukla beraber yaşarlar. Bu boşluk öyle büyük bir boşluktur ki insan bu boşluğu doldurmaya çalışır ancak tüm bu doldurma çabaları boşunadır. Yalnızlık, topluluklar içinde insanın kendi sessizliğinde boğulmasıdır. Yalnızlık en çok da o boşluğun dolmayacağını bile bile dolması umudunu taşımaktır. Şiddetli bir yağmurdan sonra gökkuşağını beklemektir yalnızlık ancak o gökkuşağı hiçbir zaman ortaya çıkmaz ve o yağmur da asla dinmez. Yağmur dinmediği gibi daha da hızlanır ve insanın canını daha da acıtır. İnsan güçlü kalmaya çalıştıkça yağmur bedeninde daha ciddi yaralar açar aynı yalnızlığın insanın ruhunda açtığı yaralar gibi. Ruhumdaki bu boşluk ve yaraların acısını en üst düzeyde yaşarken çıktı resimdeki adam karşıma. Bu adam hem yalnızlığı hem de yalnızlığa karşı dimdik ayakta durmayı simgeliyordu benim için. Yoğun fırtınanın içinde öylece durup yalnızlığı simgeliyordu aynı zamanda yalnızlıkla beraber içindeki yaralar ve boşluğa rağmen yalnızlık onu yıkamamış, dimdik ayakta duruyordu. Resimdeki her nokta, içimdeki yalnızlık anlayışının dışa vurumu gibiydi. Yalnızlık en çok da resimdeki adamın durumunda değil midir? Fırtınanın ortasındır, ne sesini duyan biri vardır etrafında ne de yardım etmeye gelen… Ne içindeki fırtınadan kurtulabilirsin ne de o fırtınayla yaşayabilirsin. Ressamın da eserinde ortaya koyduğu gibi tek yapabileceğin fırtınanın karşısında durabilmektir yapayalnız bir şekilde. Resmin benim iç dünyamın kaleminden çıkmış olabileceği düşüncesinin en büyük nedeni de yoğun bir şekilde acıdığım fırtınaya karşı koyan adamdı. İşin en acı tarafı da bu adam benden başkası değildi. NASIL BİR HAYAT İSTEDİĞİNİZİN FARKINA VARIN Her ailenin çocuklarıyla ilgili hayalleri vardır. Onların en iyi yerlere gelmelerini isterler. Bunun için de dünyaya geldiğimiz andan itibaren bizim için bu hayalleri gerçekleştirebilecekleri planlar yapmaya başlar. Bizi nasıl yetiştireceklerini, hangi okullara göndereceklerini; hangi mesleği seçmemiz gerektiğini, nasıl yaşayacağımızı, nasıl biriyle evlenmemiz gerektiğini, neleri yapıp neleri yapmayacağımızı daha günden kafalarında kurmaya başlarlar. Bu planların asıl amacı çocuklarının gelecekte iyi bir hayatının olmasını istemeleridir aslında ama bazı durumlarda aşırıya kaçabilirler. Ailelerimiz bizim iyiliğimiz için geleceğimizi her ayrıntısıyla planlasa da bazen bu duruma karşı çıkıp kendi hayatımızı kendimiz yönlendirmemiz gerekir. Belli bir yaşa gelip kendi kararlarımızı kendimiz verebileceğimiz olgunluğa erişinceye kadar elbette ki ailelerimiz bizim için kararlar verip uygular. Çocuk yaşta kimse kendisi için iyi olacak şeyleri belirleyemez zaten. Yedi yaşındayken gelip de sana hangi okula gitmek istersin diye sorsalar cevap veremezsin. Belki yedi yaşında hangi okula gitmen gerektiğini bilemezsin ama daha o yaştayken gelecekte hangi mesleği yapmak istediğinle ilgili fikirler oluşmaya başlar insanın kafasında. Küçükken meslekler sürekli değişse de büyüdükçe fikirler oturmaya başlar ve kişi kendisinin hangi mesleği yapabileceğini, hangi mesleği seçerse mutlu olabileceğini anlar. Ancak aileler bazen çocuklarının büyüdüğünü ve kendisi için neyin doğru neyin yanlış olduğunu ayırt edebilecek yaşa geldiğini kabul edemiyorlar. Çocuklarının hayallerini ve isteklerini değil de onların çocukları için planlamış olduğu şeyleri yapmaları gerektiğini düşünüyorlar. Çocuklar da ailelerini kırmamak adına onlar ne yapmaları gerektiğini söylerse onu yapıyorlar. Bu yalnızca eve geliş gidiş saatleri ya da nerelere gidilip gidilemeyeceği gibi küçük ya da önemsiz görünebilecek şeyler için değil yukarıda da söylediğim gibi aile çocuğunun hangi mesleği yapmasını isterse çocuk ailesi üzülmesin diye kendisinin hangi mesleği yapmak istediğini, nasıl bir hayatın onu mutlu edeceğini ailesiyle paylaşamıyor. Halbuki işin sonunda ailemiz üzülecek bile olsa bize dayatılan her şeyi kabul etmeyerek kendi hayatımızla ilgili kararları kendimiz verebilmeli, bazı durumlarda ailemize karşı gelebilmeliyiz. Karşı gelmek derken onlarla tartışarak, kavga ederek bir karşı gelişten bahsetmiyorum. Kendimizi doğru şekilde anlatabilir, içimizdeki asıl potansiyeli ailemizin görmesini sağlayabiliriz. Çok otoriter bir aile ile karşı karşıya değilsek eğer eninde sonunda onlar da durumu kabullenir bizi destekler. Eğer cesaretimizi toplayıp bunu yapamazsak ilerde her şey daha zor olacaktır. Ailemiz istediği için okuduğumuz bölüm ve istemeyerek seçtiğimiz meslek her gün daha da çekilmez bir hal alacaktır. Sizi mutlu edecek mesleği yapamadığınız için de hiçbir şeyden tat alamaz hale geleceksiniz. Ölü Ozanlar Derneği. Çoğu kişinin bildiği, kitabını okuduğu ya da filmini izlediği bir eser. Ben filmini izledim ve film ve kitap arasında çok büyük farklılıklar olmadığını duydum. Film üniversiteye girmeye hazırlanan bir grup gencin kendilerini tanıma, asıl potansiyellerini keşfetme ve aileleriyle aralarındaki ilişkileri anlatıyor. Aslında benim yukarıda anlattığım gibi aileleri çocuklarının gelecekte iyi bir yere gelmelerini istedikleri için onları ülkenin en iyisi olduğunu düşündükleri ve üniversiteye en iyi şekilde hazırlanabilecekleri yatılı bir okula gönderiyorlar. Çoğunun üniversitede hangi bölümü okuyacağı ve okulu bitirince hangi mesleği yapacağı aileleri tarafından belirlenmiş bile. Kendilerine hiç sorulmamış o okula gitmeyi istiyor mu ya da ailelerinin düşündüğü mesleği yapmak istiyor mu diye. Gençler de ailelerinin otoritesi karşısında kendilerini anlatamamış, onların düşüncelerine karşı çıkamamış ve mecburen onların isteklerini yerine getirmiş. Ancak filmin sonunda görüyoruz ki ailenin her isteğini yerine getirmek, onların istediği hayatı yaşamak herkesin yapabileceği bir şey değil. Bu ağır yük hayatı o kadar çekilmez kılmış ki gençlerden biri çareyi kendini öldürmekte bulmuş. Aile hayattaki en önemli şeydir. Onlar her zaman bizim iyiliğimizi ister bunun için çalışır. Ancak bazen bizimle ilgili düşünceleri sınırları aşabilir. Her ne kadar onları üzmemek adına her şeyi yapsak da bu aşırıya kaçan durumlarda onların düşüncelerine göre değil de kendi düşüncelerimizle hareket etmeyi göze almak gerekir. JANSET OTUZOĞLU Yağmur Karabulut Hayat ve Pişmanlıklar / Angel Beats! İnsanoğlu doğduğu andan, son nefesini verdiği ana kadar sürekli bir şeyler yapıyor. Yiyor, içiyor, konuşuyor, yürüyor, seviyor, yaşıyor. Belli bir yaşa gelene kadar kendisinden yapılmasını istenilen şeyleri yapsa bile, zaman geliyor artık ne yapmak istediğine kendisi karar veriyor. Bizler de, yaşadığımız şu hayatta, sürekli bir şeyleri başarma peşinde koşuşturup duruyoruz. İyi bir okulu kazanmak, mezun olmak, evlenmek, iyi bir iş sahibi olmak veyahut emekli olmak gibi birtakım amaçlar uğruna yaşamaya çalışıyoruz. Gerçekten amacımız bir şeyleri başarıp, dünyadan öyle ayrılmak mı bilmiyoruz ama bu gibi soruların cevabını gerçekten alamıyoruz, alamayacağız da. Çok önceden izlediğim ama etkisini hâlâ ilk günkü gibi üzerimde hissettiğim Japon çizgi dizisi “Angel Beats!”te de, buna benzer bir konu işleniyor. Başlarda klişe fakat göze güzel görünen liseli öğrencilerle yapılan bir çizgi diziye benzese de, konunun derinliği bölümler ilerledikçe kendini gösteriyor. Çizgi diziye göre, okula gelen her öğrenci normalde “ölü”. Ve bulundukları okul aslında onlar için “öbür dünya”. Amaçları da okulda bulunan ve bu öbür dünyada düşman olarak bilinen “melek”le her gün savaşıp, bulundukları öteki dünyadan tamamen ayrılıp huzura kavuşmak. Ancak ne kadar savaşırlarsa savaşsınlar, bu savaş günler, aylar, yıllar dahi sürse dahi; bu meleği yenemiyorlar. Ölüp ölüp diriliyorlar. Melek yenilmek bilmez bir hâle geliyor ve hâliyle karakterler de bir türlü huzura eremiyorlar. Gerek mizahıyla, gerek karakter gelişimleriyle, gerekse hikâyenin gelişiminin de etkisiyle bu çizgi dizi hem eğlenceli hem hüzünlü gelmişti bana. Bazı zamanlar melek ile savaşmayı bırakıp, kendi hâllerinde liseli öğrenciler gibi aktiviteler gerçekleştirmeleri, ölü oldukları gerçeğini kafalarından silip bulundukları okulda eğlenmeleri beni derinden etkilemişti. Kendimi onların yerine koyup, acaba ben de onlar gibi eğlenebilir miydim diye düşünmüştüm. Ne kadar düşünürsem düşüneyim kesin bir cevap bulamamıştım tabii. Onun yerine başka sorulara yönelmiştim, neden bu dünyadalar, neden huzura eremiyorlar, onları tutan şey ne? Bölümler ilerledikçe, dakikalar birbirini kovaladıkça bu sorunun da cevabı kendini gösteriyor. Her bir karakterin, ölmeden önceki yaşamlarında gerçekleştirmeyi isteyip gerçekleştiremediği hayalleri veyahut hedefleri var. Öyle hedefler ki bunlar, hayata geçiremedikleri için öyle bir pişmanlık olarak kalmış ki ruhlarının içinde; öldükten sonra bile bu pişmanlıklarından kurtulamadıkları için huzura eremiyorlar. Yani öldükleri hâlde, olmuş bitmiş bir yaşam için hâlâ pişmanlıklar besliyorlar ve bu pişmanlıklar içten içe onların ruhuna hapsolmuş bir hâle geliyor. Bu gerçeği öğrendikten sonra yaptıkları ilk şey de, hepsi önce pişmanlıklarını kabullenmek zorunda kalıyorlar. Kimisi önceki hayatında çok fakir olduğu hâlde gitar alıp, büyük bir yıldız olmak için çok çalışmış ancak bir sokakta soğuğun ortasında gitar çalarken öldüğü için çok pişman çünkü hayallerini yerine getiremedi, o gücü kendisinde bulamadı. Kimisi bir tıp fakültesi öğrencisi olduğu hâlde geçirdiği metro kazasında tünelin içinde mahsur kalan insanlara tıbben yardımcı olamadığı için pişmanlık duyuyor. Kimisi de felçli olduğu için hiçbir zaman beysbol oynayamamış, televizyonda gördüğü o sporculardan biri hâline gelememiş ve bu pişmanlık ruhunu adeta emiyor. Tabii çizgi dizinin sonunda hepsi pişmanlıklarından kurtulmak için ellerinden gelen her şeyi yapıyorlar çünkü yapmak isteyip yapamadıkları şeyler için ellerine son bir şans daha geçmiş oluyor. Biz insanlar için de aynı durum geçerli midir acaba? Hayattayken yapmak isteyip yapamadığımız nice şeyler için diğer dünyada bize bir şans daha verilecek mi? Yoksa bu şansın olup olmadığını düşünmek yerine kendimizi asıl yapmak istediğimiz şeylere mi yönlendirmeliyiz? Ben insanların kendi dünyalarını yönetmelerinin gerektiği taraftarıyım. Herkes kendi kaderinin yazarı olmalı, başkalarının istek veyahut görüşlerine göre kendini şekillendirmemeli. Sonrasından pişman olmamak için, şu kısacık ömrümüzde içimizden geleni de yapamayacaksak; istediğimiz kadar şans verilsin bize, hiçbir fayda sağlamaz. Çünkü hayat çoktan bitmiş olacak. Pişmanlıklarsa peşimizi hiç bırakmayacak. ŞANS DA YALAN ŞANŞSIZLIK DA Hayattaki sınavların ne için olduğunu tam olarak bilemiyordum. Bu sınavların seviye belirlemek için yapılan gerçek sınavlardan farkı, onları verince yerine yenilerinin kaçılamayacak bir gerçekle karşıma çıkıyor olmasıydı. Bırakıp gidemiyordum, “Kalemim yok, soruları yanıtlayamam.” diyemiyordum, “Elektrikler kesikti, çalışamadım.” diye de kaçamıyordum. Okuldaki sınavlar bittiğinde tatile çıkabiliyordum ama hayatta sınavlarımı verdiğimde tatil gibi bir ödülle rahatlayamıyordum. Sorular hep bilmediğim yerlerden geliyor, şanslıysam eğer devam edebiliyordum, değilsem durup kalıyordum olduğum yerde. Bir süre sonra düşüncelerim sürüp giderken aklıma hayat ve sınav konusunun yanına şans kavramını da dâhil etmek geldi. İnsanlık ateşin başında şarkılar söylediği zamanlardan beri şans kavramına mantıklı bir açıklama bulamamış. Ben de bulamadığım için hayatta her zaman kendimi şanssız biri olarak yorumlardım. Ta ki 2018 yapımı Girl filmini izleyene kadar. Film 15 yaşında balerin olmaya çalışan trans bir gencin hikâyesini anlatıyor. Oldukça zorlu süreçlerden geçen karakterin hissettiği bedene sahip olabilmesi için cinsel organını koparmak zorunda kaldığı sahnede şansla ilgili tüm düşüncelerim değişti. Bu durum aslında hoşlanmayacağım bir karşılaştırma ile oldu. Başka insanların eksikliklerinden kendimi şanslı bulmayı pek de insancıl bulmuyordum fakat kendime haksızlık etmemek, gerçekleri görebilmek ve farklı bir pencereden bakabilmek için bu durumu lehime çevirmem gerektiğini düşündüm. Şanssızım derken aslında şımarıklığımdan kaynaklanan bir tutumla bunu söylediğim gerçeğiyle yüzleştim. İnsanların bakışlarına maruz kalmamak, bedenimden, cinsiyetimden memnun olmak, kim ne düşünür diye kendimi yiyip bitirmediğim için kendimi çok şanslı saydım. Elimde olanlarla yetinmek zorunda olmaktan öte kendimde olanı zorlamadan sevdiğim için şans kavramını yeniden düşündüm. Büyük bir olay olduğunda tüm dikkatle o duruma odaklanıldığı için diğer küçük parçalar görmezden gelinebiliyor fakat herkesin eşit derece şanslı ve şanssız olduğunu düşünüyorum. Yalnızca olaylar ve kişilerin karakteri değişiyor. Ben kendi üzerime düşen görevi yaparak çıkarmam gereken derse odaklanmaya çalışıyorum. Eskiden düşündüğüm şekilde sınavların neden olduğunu sormuyorum kendime artık. Çünkü bu alınan dersler sayesinde sınavları verebildiğimi çözebilmiş durumdayım şu anda. Bu durum bende belli farkındalıklar da yarattı. Tıpkı okul hayatımdaki gibi “Ders yoksa sınav da yoktur.” dedim kendime. Aldığım dersi anlayıp anlamadığımı test edebilmek için elbette ki sınavlarına da girmeliydim hayatın. Eskiden moralimi bozan bir meseleye karşı ya kendimi suçluyordum ya da suçlayacak hiç kimsem yoksa şanssızlığımı gün yüzüne çıkarıyordum. Burada da kendimi dünyanın merkezine koymak gibi olumsuz bir tutum vardı bence. Tüm olasılıkların beni kötü hissettirmesi için bir araya geldiğini zannetmem kendimi oldukça önemli bir yere koymama hizmet ediyordu. Uzaydan bakılınca iğne kadar değeri olmayan görüntümün altında ne evrenler ne kaoslar yaratıyordum! Gerçek olan ise şans ya da şanssızlığın bir öneminin olmamasıydı. Artık eskiden düşündüğüm gibi düşünmediğim için kendimi şanslı sayıyorum. Çünkü göreceli bir kavramdan bahsettiğimi biliyorum. Şarkıcı Ezhel bir şarkısında “Ne istediğini iyi bil, belki istediğini bildiğin şey senin için hiç de iyi değildir.” diyor. Şarkıdaki bu sözü ilk duyduğumda aşırı etkilenmiştim. Eskiden “Ne olursa olsun, gerçekleşsin de başka bir şey istemem.” dediğim şeyleri tekrar düşününce, içlerinde “İyi ki gerçekleşmemiş!” diyebildiğim birçok anım olduğunu fark ediyorum. Bunun için şans ya da şanssızlık gibi gerçeklikten uzak kavramlardan sıyrılmayı tercih ettim olgunlaştıkça. Eğer ille de şans demek gerekiyorsa bu sonuçlar bütününe, insan şansı da kendisi yaratıyor bence. Cinsiyetin bile değiştirilebildiği bir dünyadan söz ediyorum. Bazı geceler kendime şu sözü tekrarlıyorum: “Ne istediğini iyi bil, belki istediğini bildiğin şey senin için hiç de iyi değildir.” Kaynakça Dhont, L. (Yönetmen). (2018). Girl [Film]. Fransa. Ata Mert Aladağ 21301267 TURK 101-25 Ali Turan Görgü Franz Kafka / Şato Bürokrasiden Doğan İktidar - Birey İletişimsizliği ve Ulaşılmazlık Üzerine İnternetteki yorumlara, hakkında yazılan makalelere veya köşeyazılarına göz gezdiren çoğu kişinin, Kafka’nın tanımlanması ve anlaşılması çok zor, melankolik ve karanlık bir birey olduğu izlenimine kapılacağını ve bunun okuma istekleri üzerinde olumsuz bir etki yaratacağını söylemek mantıksız olmaz. Fakat kendi açımdan konuşacak olursam, Kafka okumaya başlamadan önce yazarın kişisel özelliklerinin eserlerine büyük ihtimalle yansıyacağı, dolayısıyla eserlerinin çok katlı, çözümlenmesi zor, bireysel problemler aracılığıyla toplumsal problemlere ışık tutma ihtimali olan alt metinlerle ve alegorilerle dolu olacağı gerçeğini fark etmem okuma hevesimin bir kat daha artmasına neden oldu. Daha önce hakkında ödev yazdığım Babaya Mektup’u inceledikten sonra Kafka’nın babasıyla olan ilişkisinin temel taşları olan otoriteyle ve iletişimsizlikle alakalı büyük problemleri olduğu kanısına varmıştım. Şato’yu okumaya başladığımda da bu iki kavramın eserdeki yeri üzerine yoğunlaşmaya karar verdim ve her ne kadar Kafka eserini bitirmeden hayatını kaybetmiş olsa da okuma sürecini bitirdikten sonar Şato’nun da bu iki kavram üzerine temellendirilmiş olduğuna kanaat getirdim. Romanın başında bilmediği küçük bir köye yeryazımcılık yapmak için gelen K. isimli (Kafka bu ismi pek çok romanında kullanmıştır. Genel kanı bu ismin muhtemelen kendi isminin bir kısaltması olduğudur) karakter romanın ana karakteridir. Köye geldiği anda yerden yüksekliği ve hacmi yüzünden (Ulaşılmazlık burada devreye girer. Şatonun bu özelliklerini ve toplum üzerindeki etkilerini ele aldığımda, alt ve orta tabakaya şatonun ve mensuplarının onlardan daha üstün ve ulaşılmaz olduğunu kabul ettirmede büyük rol oynadığını düşündüm) görülmemesi imkansız olan şatoyu gözüne kestiren K. roman boyunca oraya ulaşmaya çalışır ve hikaye onun bu uğraşı etrafında kurgulanır. Fakat yeryazımcılık mesleği, statüsü gereğince K.’yı toplumun tam orta tabakasına yerleştirir ve K. toplumda ne şatoya girebilmesini sağlayacak, ne de alt tabakada yer almasına neden olacak bir statüye sahip olur. Statüsü ve bürokrasi gereği önemli şato görevlileriyle hiçbir türlü iletişim kuramayan K.’nın tam anlamıyla arada sıkışıp kaldığını söylemek mümkündür. Bana göre bu arada kalmışlığın ve iletişimsizliğin temel nedeni Kafka’nın neredeyse her metninde eleştirdiği bürokrasidir ve bu durum K.’nın bir kimlik bunalımı yaşamasına neden olur. K.’nın şatoya ulaşmayı bu denli istemesinde ve bu amaç doğrultusunda kurduğu ilişkilerin şekillendirilmesinde en büyük rolü oynayan faktörler onun şato tarafından tanındığında bireyleşeceğini ve özgürleşeceğini düşünmesidir. İletişimsizlik ve ulaşılmazlığın K.’nın hikayesi üzerindeki etkisi bir yana, romanda dikkatimi çeken bir diğer unsur köylülerin otoritenin ulaşılmazlığını kabullenmeleri ve K. ya ulaşılmazlığı yenme mücadelesinde yardım etmeyişleri ve otoriteye boyun eğmeyen kişilerin bedeli dışlanmakla ödeyişleri oldu. Bu noktada romanı sosyolojik açıdan değerlendirdim ve Kafka’nın Marksist görüşte yer alan yabancılaşma ve yanlış bilince sahip olma kavramlarını köylüler çerçevesinde incelemiş olabileceğini fark ettim. Otoritenin çizdiği sınırların asla dışına çıkmayan, otorite ile yüz yüze görüşmenin imkansız olduğuna inanan ve aksini düşünenleri dışlayan köylülerin içselleştirdikleri otorite çerçevesinde sorgulama ve eleştirme yeteneklerini kaybettiklerini düşündüm. Köylüler, roman boyunca köy sınırları dışındaki her gerçeğe ve her kişiye sırt çevirirler ve bu durumun kişisel ilişkilerine de yansıdığını görmek mümkündür. K.’nın otelcinin karısıyla yaptığı bir konuşma, köylülerin sindirilmişliğine bir örnek olarak verilebilir. Ağa olan Klamm tarafından terk edilmiş olmanın acısını yıllardır yaşayan otelcinin karısı, sorunlarının Klamm ile konuşmak ile çözüleceğini belirten K.’ ya verdiği, bunun imkansız olduğuna yönelik tepkisinin, köylülerin otorite karşısındaki pasifliğini ve iktidarın ulaşılmaz oluşunun bireysel hayatları da kötü yönde etkilediğini gösterdiği söylenebilir. Sonuç olarak, her ne kadar Şato’yu da Kafka’nın diğer eserleri gibi birkaç sözcükle nitelendirmek mümkün olmasa da, eser genel olarak bürokrasiden doğan ulaşılmazlık, iletişimsizlik ve sosyal statüsünden dolayı arada sıkışıp kalmış, kimliğini yitirmiş bir insanın bireyleşme ve özgürleşme mücadelesini anlatan bir roman olarak tanımlanabilir. Tamamlanmamış olmasına ve K.’nın hikayesinin sonunu öğrenemememize rağmen, Kafka’nın eseriyle nereye varmaya çalıştığını görmenin mümkün olduğu söylenebilir. Bana göre, Dönüşüm romanında da olduğu gibi, Kafka Şato’da da dışlanmışlığı, alt-üst ilişkilerini karşısına almakta ve dolaylı yollardan onlarla savaşmaktadır. İlginç olan, Kafka’nın bu savaşı “Kafkaesk” adı verilen kendine has karamsar alaycılığı ile yapması. Birey, otoriteye karşı verdiği savaş sonucu başarılı olamaz ve sonunda ya ölür (Dönüşüm’de Gregor Samsa’ya olduğu gibi) ya da kaybolur gider (Fikrimce büyük ihtimalle K.’da kaybolup gidecektir). Tıpkı Kafka’nın hayatı boyunca babasına karşı verdiği otorite savaşından dolayı genç yaşta yitip gitmesi gibi. Teknolojik YanılsamalarBlack Mirror serisi her bölümde farklı bir distopyayı, teknolojinin karanlık yüzünün yaşamımızı ve bizi nasıl değiştirebileceğini anlatıyor. Anlatılanlar her ne kadar gerçekleşmesi imkansız gibi dursa da izlerken günümüzde de yaşanan olaylarla bağdaştırabileceğimiz sahneler mevcut. İzlediğim bölümde ise gelişen teknoloji baskı ve şiddetle yönetmenin gereksiz hale geldiği,topluma daha hoş gözüken sosyal bir kontrolü mümkün kılıyor. Bireylere sahte ihtiyaçlar ve bu ihtiyaçları gidermek içinse bireyler var olan tüketici sistemde seçim hakkına sahip olduğunu zanneden modern köleler olarak çalıştırılıyorlar. Ben de dizide anlatılan bu kavramların aslında yaşadığımız zamandan hiç de uzak kavramlar olmadığını ve günümüzdeki tüketim toplumunun kapitalist düzen tarafından nasıl köleleştirildiğini inceleyeceğim.Kapitalizimin uç noktada yaşandığı bu sistemde bugünkü yaşamımızdan da yansımalar görmek mümkün. İzleyeni korkutan durum ise bu distopyadan sadece birkaç adım uzakta olmamız. Dizide göze çarpan bir unsur, ekranlarla kaplı hücrelerde yaşayan insanlara zorla izletilen ve geçmek için ücret ödenilmesi gereken reklamlar. Günümüzde de medya ve internet bu tarz reklamlarla şişirilmiş durumda. Artık interneti herhangi bir şey yapmak için kullandığımızda onlarca reklam dikkatimizi dağıtmak için uğraşıyor. Anlatılan distopyadan tek farkımız ise hücrelerde yaşamamamız. Etrafımızı saran ekranlar ve bu ekranlardan kesintisizce yayınlanan tüketme arzusunu arttırıcı reklamları artık kanıksamış durumdayız. Cep telefonlarımız, bilgisayarlarve televizyonlar. Hepsi hemen ulaşabilmemiz ve ulaşılabilmemiz için en portatif hale getirilmeye çalışılıyor. Yeter ki insanlar bu düzenden hiç uzaklaşamasın, insanların tüketme arzuları körelmesin.Şu anda seçme hakkımız çok düşük seviyelerde olsa dahi hala var. Ancak ilerleyen zamanlar için aynısını söylenemez. Hayatımız gitgide teknolojiye bağımlı hale gelirken bu ekranlardan uzak kalmak izole bir yaşam sürmek anlamına geliyor. Kullandığımız teknoloji her ne kadar bizim kontrolümüz altında olsa da bu sonu gelmeyen reklam akışına engel olamıyoruz. Artık dikkatimizi çalmaya çalışan, kapitalist sistemi besleyen, satın almayı zevk veren bir eylem olarak tanıtan reklamlardan yoksun hiçbir medya yok. Teknoloji şu an bize zorla tükettirilmese de diğer eğlence yollarından en baskını ve en kolay ulaşılabileni. Bu özellikler de onu diğer yollardan daha çekici kılıyor. Tabi ki de şirketler de herkese kolaylıkla ulaşılabilen bu pazarı reklamlarıyla dolduruyorlar. Teknolojinin artan taşınabilirliği ile artık bu reklamlara kullandığımız her araçla maruz kalmak korkutucu derecede kolay.Dizide gösterilen başka bir olgu ise halihazırdaki sistemin yarattığı sahte ihtiyaçlar. Anlatılan distopyada her birey sanal dünyada bir yansımaya sahip ve bu bireyler avatarlarına çeşitli eşyalar ve eklentiler alabiliyorlar. Bu satın alınabilir hizmetler gerçeğe hiçbir katkısı olmadığı halde reklamlar ve sistem bunları birer gereksinim olarak pazarlıyor. Günümüzde de aslında daha azıyla yetinebileceğimiz ürünlerin yeni modelleri bize birer ihtiyaç olarak gösteriliyor. Bu yeni modellerdeberaberinde yeni ihtiyaçlar getiriyor. Sürekli gereksizce yenilenen bu ürünlerin yarattığı sahte ihtiyaçlar döngüsünde hapsolmuş durumdayız. Sistem isteklerimizin birer ihtiyaç olduğuna bizi inandırmaya çalışıyor. Modası geçtiği söylenerek yenisi alınması iddia edilen giysilerin ya da yeni modeli çıktığı için daha halen kullanılabilir haldeki teknolojik aletlerin bir köşeye atılması. Kendi hayatımdan örnek vermek gerekirse henüz üç sene önce aldığım telefonun üstüne iki yeni modeli çıktığı için aklımdan telefonu değiştirmek düşüncesini çıkaramıyorum. Yeni modellerin reklamları ve sanki eskinin hiçbir değerinin kalmadığını sandıran tanıtımlar kesinlikle bu düşünceyi körüklüyor. Sahte ihtiyaçların doğurduğu bir başka sorun ise kişileri gerçeğe körleştirmesidir. Dizide de ana karakter farkına vardırılmadan köle olarak çalıştırıldıkları, ekranların pencerelerin yerine geçtiği bu yerde gerçek bir şeyin peşinde. Burada çalıştırılanlar kendilerini bildikleri bileli burada çalışmanın normal ve gerekli olduğunu sanıyorlar. Oysa sistem kendi tanımladığı özgürlük duygusunu kişilere aşılayarak onları özgür olduklarına inandırabilir. Bireylere kendi seçimlerini yaptıklarını sandırarak onları birer tutsak gibi yaşatmak sahte tanımlarla mümkündür. Aynı ürünü üreten yüzlerce markadan seçebilmenin özgür olmakla uzaktan yakından alakası yoktur. Asıl özgürlük o ürünü almadan da ihtiyacını gidermek için bir yol bulunmasıdır. Yaşanılması gereken hayatın lüks bir hayat olduğunu empoze eden sistem ve medya, durmadan tüketmek için durmadan çalışmayı zorunlu kılıyor. Satın almayı zorunlu kılan bu tüketici toplumda “hayatlarını geçinmeye adayanlar, hayatlarını yaşamaktan aciz kalırlar.”iPeki bireyin özgür olmadığı halde özgür olduğunu sanması, dayatılan ihtiyaçlarını karşıladığında mutlu olması bir nevi “Cehalet mutluluktur.” mantığıyla yaşaması yanlış mıdır? Unutulmaması gereken bu sisteme tutsak olmuş kişilerin istediklerine sahip olduklarındaki mutlulukaynı zamanda o isteklerin tatmin edilmemesi durumunda üzüntüyü de getirecektir. Kısa süreli mutluluklar için aralıksız çalışmak ve o mutluluğa sahip olunmadığı sürece hissedilen bunaltı o mutluluğun yerine geçemez.i Marcuse, Herbert. “One-Dimensional Man”. 1964.Web. Sayfa 130.Bertha Olmadan Mercedes Olmaz Geçen gün, sahibinden.com adlı internet sitesinde kendime eski bir Mercedes bakıyordum, alabilecek olabileceğimden değil ya ama bakmak da insanı mutlu ediyor. Orada bir ilan gözüme çarptı: “İnsanı Allah, arabayı Alman yaratır.” Ne kadar komik gelse de bu söz aslında doğruluk değeri taşıyordu, ilk içten yanmalı otomobil bir Alman mühendisin eseriydi. Gülerek okuduğum bu ilanın etkisi ile bu ilk otomobili anlatan The Car is Born adlı belgeseli izledim. Günümüzde yerli otomobilin ticari bir intihar olarak değerlendirildiği ve Devrim başarısına rağmen Hacettepe ve birkaç başka üniversitenin emeği haricinde yerli otomobil adına pek de yol kat edememiş ülkemizin kanımca bu konudaki en büyük sorunlarından birini anlamış oldum. Yerli Türk otomotiv markasının önündeki en büyük sorunlardan birine ve bu soruna getirdiğim çözüm önerilerinden bahsetmeden önce belki de biraz günümüz insanından çok uzakta kalmış bir hikâyeden ve bu hikâyenin kahramanlarından kısaca bahsetmeliyim, izlediğim belgeselden öğrendiğim güzel bir hikâyeden… 1800’lü yılların sonu, Sanayi Devrimi’nin artık bütün Avrupa’yı sardığı ve her alanda makineleşmeye gidilen bir dönemdi ve bu bağlamda ulaşım da bir istisna değildi. Bu makineleşme hareketi, bütün Avrupa’yı atsız, kendi enerjisiyle gidebilen bir araç yapma çabasına sürüklemişti. Bu çabaya Karl Benz’de yabancı değildi, hatta kendisi bu çabanın bizzat içerisindeydi ve ortaya dünyanın ilk içten yanmalı otomobilini çıkartmıştı. Ancak, Karl Benz icadının başarılı olacağına inanmıyordu, bu nedenle onu halka açıklamaktan veya üretmekten uzak durdu. Ama eşi Bertha farklı düşünüyordu, o bizzat finanse ettiği kocasına ve onun icadına inanıyordu. Bir sabah kocasından habersiz, aracı, iki çocuğu ile birlikte aldı ve dünyanın ilk uzun mesafeli otomobil yolculuğuna çıktı, bu yolculuk hem kocasının icadının tanınmasına hem de onun eksiklerinin anlaşılmasına vesile oldu. Aynı zamanda, bugün araçlarda kullandığımız yokuş vitesi (birinci vites) ve fren yastıkları da Bertha’ın fikriydi. Ancak Bertha, sadece otomobili kullanıp, geliştirmemişti, kadınların miras haklarının olmadığı ve yöneticiler tarafından kısıtlandığı 1800’ler Avrupa’sında hem eşinin hem de hiçbir yöneticinin izni olmadan nasıl biteceği belli olmayan bir yolculuğa çıkacak cesareti göstermiş, bunun yanında mirasının neredeyse tamamını kocasının çalışmalarına ayırmıştı. Bu bağlamda, Bertha Benz bugün dünyanın en değerli otomobil markalarından biri olan Mercedes-Benz’in temellerini atmıştı. İşte tam bu noktada ben bir şeyi fark etmiştim: Mercedes’lere binmek, onları bir gün Türkiye’nin üreteceğini hayal etmek ve Mercedes’ler içinden ahkâm kesmek için bir erkek yeterdi. Ancak, Mercedes’i üretmek, dünya otomotiv sektörüne yön vermek, onlarca yeniliğe imza atmak, ülke ekonomisine milyarlarca dolar katkı yapmak, onun için erkek yetmezdi. Denkleme bir de kadın lazım olurdu, Bertha Benz gibi bir kadın, zeki, cesur, tutkulu ve inançlı bir kadın. Devletine kafa tutabilen, zorluklara göğüs gerebilen bir kadın… İşte tam bu anda, ben artık kanımca Türkiye’de bir türlü kurulamayan tam yerli otomobil sektörünün ve markasının önündeki en önemli engellerden birini anlamıştım. Belki ülkemiz Karl’lar yetiştiremiyordu, belki de yetiştiriyordu; ancak bunu bilemiyorduk, çünkü ülkemiz Bertha’lar yetiştiremiyordu. Nasıl yetiştirsin ki? Kadınların küçüklükten beri mühendislikten soğutulduğu, hem mühendisliğin erkek işi görüldüğü ve hem erkeklerin mühendislik alanlarında kadınlara karşı üstün olduğu görüşünün pompalandığı bir ülkede nasıl yetişsin Bertha’lar? Kadından mühendis olmaz denilen bir ülkede nasıl kadınlarımız mühendislik projelerine imza atsınlar, nasıl kendilerine güvenleri gelsin? Bu sorgulamalar içerisindeyken, bir anda saçmaladığımı fark ettim. Bizim ülkemizde kadınların mühendis olması bir yana, kadınlarından evden çıkmasına bile karşı olan, kadına hiçbir hakkı lâyık görmeyen insanlar vardı. Kadınlara giydikleri yüzünden saldıran, kadına şiddette tavan yapmış bir ülkeydi bizimkisi. Kadının sürekli erkekten aşağı görüldüğü bir ülke… İşin en acı kısmı kadın haklarını çoğu Avrupa ülkesinden önce gündeme almıştık biz, Atatürk kadınlara Avrupalı hemcinslerinden çok önce hak tanımıştı. Ancak, Mercedes’lere binen erkeklerimiz, kadınlara dışarı çıkmayı, eğitim almayı, insan gibi yaşamayı çok görmüştü. Ne ironik, bir kadının tutkusunun eseri olan bir markanın aracına binlerce lira para sayıp kadınlara bu hakkı çok görmek... Aynı zamanda ne kadar da acı, belki de potansiyel Bertha’larımız bu insanlar altında eziliyor, onların baskısı yüzünden evlere kapanıyor; biz de Mercedes-Benz’i üreteceğimiz günlerin ancak hayalini kurabiliyoruz. Belki bu noktada beni aşırı-duygusallıkla veya feminist propagandası yapmakla suçlayabilirsiniz, ancak ben söylediklerime can-ı gönülden inanıyorum. Dünya üzerinde hiçbir ordu savaşa elinde bulunduğu kaynakların yarısı ile gitmiyor ve bence bizim otomotiv sektöründe kadınlar olmadan başarılı olmamız mümkün değil. Bu bağlamda, benim tam yerli otomobil markası için önerim, kadınların yaşantılarına karışılmadığı, özgür olduğu ve mühendisliğe yönlendirildiği bir Türkiye; mühendislik bölümlerinde kadın-erkek dengesizliğinin azaldığı, bir Elektrik-Elektronik mühendisi olarak daha çok kadın meslektaşımın olacağı bir Türk Devleti. Bence, ancak bu sayede biz bir gün hayalini kurduğumuz otomobilleri üretebiliriz. O zaman, ilk başladığımız noktaya geri dönersek, “İnsanı Allah, arabayı Alman yaratır.” sözüne, evet arabayı Alman yapmıştır, ancak Alman arabayı Bertha sayesinde yapmıştır. Türkiye, Bertha’lar yetiştirmeye ve Bertha’lara gereken değeri vermediği sürece ancak Mercedes’lere binebilen bir ülke olacaktır, onu üretebilen değil. Kaynakça  Kampelmann, Ulli. The Car Is Born (Araba Doğdu). 2011. Kampelmann Productions. FilmElif Ceren Kaya DUYGULARIMIZIN KONTROLÜ Kendinizle ilgili en sevdiğiniz veya sevmediğiniz özellik sorulduğunda cevabınız ne olur? Benim, maalesef, iki sorumun da ortak tek bir cevabı var: duygusal olmam. Hayatımda başıma iyi kötü ne geldiyse hep bu illet özelliğim getirdi. İllet dememe rağmen, en sevdiğim özelliğimin de cevabı bu çıkıyor. Peki neden, neden duygular bu kadar önemli ve bizi bu denli kontrol ediyorlar? Çevremdeki insanların davranışlarını gözlemlediğimde, başta annem ve belirli arkadaşlarım haricinde, insanlarda benimle aynı duygusallığı görmüyorum. Her insan farklı olsa bile, aynı duyguları ve duygusal yoğunluğu paylaştığın insanlarla daha iyi ve yakın ilişkiler kurmak mümkün oluyor. Herkes farklı durumlar karşısında farklı fizyolojik ve psikolojik belirtiler gösteriyor, farklı hislere kapılıyor. Kimileri farklı duygulara kapılıp olaylar karşısında buna göre tepkiler gösteriyor, kimileri ise hislerinden çok düşünceleriyle hareket edebiliyor. İkinci durumu yaşayan kimseler genelde daha az duygusal olup, mantıklarını ön plana çıkaran kişileri içeriyor. Ancak hislerimizin veya hissetme seviyemizin belli bir ölçütü yok, sadece kendimin ve benimle aynı seviyelerde hislerini yaşayan insanların şanslı olduğuna inanıyorum. Şanslıyız çünkü duygusalız, veya çoğu kişiden daha fazla hissediyoruz. Hisseden insanlar olarak hayatı daha iyi yaşadığımıza inanıyorum. Yaşam süremiz uzun veya kısa olsun, önemli olan nasıl yaşadığımız, nasıl yaşadığımız da duyguları ne kadar hissettiğimiz. Örneğin, ortalamanın üstünde bir yaşam süresine sahipsindir, bu süreyi ortalama bir düzenle başlar ve bitirirsin. Fakat, insan farklı hisleri ve his yoğunluklarını tatmadan ne anlamı olur ki yaşamın? Birden fazla kişiyi seversin ama ikisini de başka seversin; ettiğin bir kavga olur arkadaşınla veya sevgilinle, hayatta hiç üzülmemiş gibi üzülürsün, fakat bir sevdiğin öldüğünde daha önce yaşadığın bütün üzüntülerin ne kadar anlamsız olduğunu görürsün. Farklı ölçülerdeki hisler ve duygu çeşitleri, bizim karşılaştırma yapmamızı sağlayarak hayatta neyin önemli olduğunu anlamamızı sağlar. Sadece duygularımız için değil, hayatta birçok alanda tezatlıklar iki tarafı da belirginleştirir. En başta siyah, beyazla daha güzel görünür ve insan, üzüldüğünde mutlu olmanın değerini daha iyi anlar. Genelde duygularını uç boyutlarda yaşayan bir insan olarak çevremdekilere göre hayatı daha hak ettiği ölçüde yaşıyorum. İnsanları ne kadar sevebildiğim gördüğüm gibi ne kadar nefret edebileceğimi anlıyorum. Gerçekten üzülebildiğim için çoğu kimseden daha fazla mutlu olmayı ve gülmeyi başarabiliyorum. Duygularım bazen bu uç noktalarda kontrolümü ele geçirse de, insan her zaman mantıklı karar vermek zorunda değil diye düşünüp kendimi kontrole teslim edebiliyorum. Bu kontrol bizim içimizde gerçekten ne istediğimizden doğuyor, bu sayede istemediğimiz bir şey yapmak yerine gerçekten istediğimiz şeye yönelip aslında farklı açıdan mantıklı bir karar da vermiş oluyoruz. Duygularımızla saçma şeyler de yaptığımız oluyor elbette. Bazen bir şeye olan takıntımızı sevgi sanıp, bu hastalık boyutuna dönüşen takıntıyla baş edemiyoruz. Kendimize ve başkalarına zarar verebiliyoruz. Anlık yoğun duygular bizi geri dönülmez yollara sokup mantıksız kararlar vermemize sebep olabiliyor. Duygularımızla baş edemeyip onları başka duygularla birleştirebiliyor veya dönüştürebiliyoruz. Bu nedenden en sevmediğim özelliğime duygusallığım diyorum, bu duygusallık denizinde insan farkında olmadan kendini boğabiliyor veya duygular tarafından boğulabiliyor. Duygusal olmak iyi veya kötüdür demiyorum, ancak hissederek yaşayan insan gerçekten hayatta neyin önemli olduğunun ayrımına varabilir, yaşamın farklı noktalarını fark edebilir, yaşamaktan acısıyla tatlısıyla zevk alabilir. Duygularının karşısında kontrolü kaybetme ve hislerimizin bizi yıpratma korkusuna kapılarak duygusallıktan kaçındığımız için, belki de, gerçek mutluluktan da farkında olmadan kaçınmışızdır. Ilgın Çamoğlu 21301978 TURK101-39 Bilimkurgu İçindeki Toplumsal Gerçek Bu haftaki blog yazımda, ilk başta bilimkurgu olarak algılansa da günümüz gerçeklerine parmak basan Açlık Oyunları üçlemesinin değerlendirmesini yapacağım. Bir sinemasever olarak, ilk iki filmini çok sevdiğim Açlık Oyunları’nın üçüncü filmini de vizyona girer girmez hiç vakit kaybetmeden izledim. İlk iki filmde olduğu gibi, Açlık Oyunları’nın son filmi de etkileyici senaryosunun yanında, günümüzde öne çıkan toplumsal sorunlara parmak basmıştır. Benim için bir film, türü ne olursa olsun verdiği mesajlarla gerçek bir film olma özelliğini taşır. Bu nedenle Açlık Oyunları serisi de izleyicilerine aktarmak istediği mesajlarla değerlendirilmelidir diye düşünüyorum. Seriyi izledikten sonra senaryonun merkezinde kapitalizmin yer aldığını rahatlıkla söyleyebiliriz. ‘Capitol’ diye adlandırılan Panem’in başkenti, zenginlerin, varlıklı insanların bulunduğu bir şehir olarak kurgulanmıştır. Capitol şehrinde yaşayanlar, maddi birikimleri ve yüksek sosyal statüleriyle var olmaya çalışıyorlar. Bu yaşam tarzı kapitalizmi yansıtmaktadır. Kapitalist sistemde, kişilere yönelik kâr amacı güdülmekte ve toplumsallıktan uzaklaşılarak bireyselliğe önem verilmektedir. Uygun düzenlenmemiş kapitalizmde, toplumun gelir dağılımları arasında büyük farklar oluşmakta ve halkın büyük bir çoğunluğu açlık sınırında geçimini sağlamak zorunda kalmaktadır. Açlık Oyunları’nın Panem’inde de, Capitol’de yaşayanlar toplumun üst düzey kesimini yansıtmaktadır ve ‘Mıntıka’ adı verilen diğer bölgelerde açlıkla mücadele edilmektedir. Filmde yansıtılan bu bariz ekonomik farklılık ve yaşam standartları günümüz kapitalist sisteminde de benzerdir. Çok zengin ve çok fakir kesimlerin bulunduğu, toplumsal öğelerden uzak bu sistemde eşitlikten söz etmek mümkün değildir. Açlık Oyunları serisi yalnızca kapitalist sistemi işlememiş, aynı zamanda da kapitalist sistemin parçası olan üst kesimin, alt kesimi nasıl köle gibi kullandığını gözler önüne sermiştir. Panem’in başkanı, mıntıkalara belirli kurallar getirmiştir; mıntıkalar yalnızca başkanın belirlediği ürünlerle geçimlerini sağlayabileceklerdir, Capitol’ün isteklerinin dışında herhangi bir girişimde bulunmayacaklardır ve Capitol’ün her koyduğu kuralı yerine getireceklerdir. Bu kurallardan anlaşılıyor ki mıntıkalarda yaşayanların hiçbir söz hakkı yoktur, özgürlükleri kısıtlanmıştır ve tüm bunların başlıca nedeni sosyal statü farklılıklarının olmasıdır. Günümüze gelirsek, parası ve gücü olanların sözünün geçtiğini, diğer kesimlerin daha az söz hakkı olduğunu ve üst kesimin yönlendirmelerine göre hareket edildiğini söyleyebiliriz. Bu eşitlikten uzak sistemi de Açlık Oyunları üçlemesi değişik bir senaryoyla işlemeyi başarmıştır. Açlık Oyunları serisinin adı, Capitol’ün sırf eğlenmek amacıyla mıntıkalarda yaşayanlardan seçilenlerin yaşamları pahasına mücadele etmek zorunda bırakıldıkları oyundan gelmektedir. Bu oyunda, Capitol’ün belirlediği ve istediği an değiştirebileceği katı kurallar vardır. Oyunun temel amacı yaşamak için öldür prensibi üzerine kuruludur. Oyunu sadece en güçlü olan ve herkesi öldürmeyi başaran bir kişi kazanacaktır. Filmin senaryosu, kapitalist sistemin en acımasız halini yansıtmaktadır. Yüksek statüye sahip olmayan halk, yaşamını sürdürebilmek için olağanüstü bir çaba harcamak zorundayken, üst kesim toplumun bu durumuna kaygısız kalmaktadır. Nitekim, serinin son filminde mıntıkaların Capitol’e karşı ayaklandığını görüyoruz, bu da acımasız kapitalist sisteme karşı yapılan bir hamledir ve toplumun tamamının bu sistem içerisinde mutlu olamayacağını göstermektedir. Bir toplumda yaşayan insanlar eşit haklara sahip olmalıdır, toplumlarda para ve güç insanlığın önüne geçmemelidir. Herkes bir birey olarak eşittir, bir insan yaşadığı yer ve sahip olduğu maddi değerlerle değerlendirilmemelidir. Belirli bir sosyal güce sahip olanın, alt kesimleri ezmesi, kendini üstün görüp alt kesimin haklarını kısıtlaması kabul edilemez. Bunun yanında, bir toplumda alt kesim ve üst kesim ayrımının olması bile o toplumun doğru ilkelerle yönetilmediğini göstermektedir. Bir toplumun yönetimi, bireylerin eşit eğitim, adalet ve gelir düzeylerine sahip olmaları yönünde olmalıdır. Filmde parmak basılan bir diğer nokta ise toplumun ezilen kesiminin her zaman iyi bir lidere ihtiyaç duyacağıdır. Katniss de Açlık Oyunları’nda gösterdiği dayanıklılıkla ve Capitol’e başkaldırışıyla mıntıkaların lideri olmayı başarmıştır. Capitol’ün başkanı lider gibi görünse de halka inemeyen, halkını önemsemeyen bir başkan asla gerçek bir lider olamaz, gerçek bir lidere sahip olmayan bir toplum da doğru temeller üzerinde gelişemez. Toplumun önemli sorunlarına değinen, aynı zamanda bu sorunları can alıcı bir şekilde izleyicisine aktaran Açlık Oyunları, önemli mesajlar vermektedir. Bu mesajları alabilen bilinçli izleyicilerin Açlık Oyunları’nı bilimkurgu tadında izlerken büyük keyif alacaklarını düşünüyorum. Kaan Bayramoğlu 21400585 Başak Berna Cordan Turk 101-017 KARANLIK YOLCULUK Açıkça söylemek gerekirse Donnie Darko filmi ilk izleyişimde kendimi oldukça kötü hissetmeme sebep oldu. Çünkü ilk seferde hiçbir şey anlayamadım! Ve acaba yeterince zeki değil miyim gibi sorular sormaya başladım kendime. Fakat sonra bu durumu gerçekten çok kafaya taktım ve filmi tekrar izledim, iki defa üst üste. Yaklaşık dört buçuk saat ve güzel bir uyku kaybettim ama sonuna kadar değdiğini düşünüyorum. Kesinlikle, hiç şüphe etmeden söyleyebilirim ki Donnie Darko izlediğim en güzel filmlerden biri. Oldukça karmaşık bir olay örgüsüne sahip olmasına rağmen hiç sıkmadan ve her dakikasında merak uyandırarak akıp giden bir film. Şimdi sizlere birazcık filmin konusundan bahsedeceğim ama benim tavsiyem filmi henüz izlemediyseniz yazının devamını okumayın.(Eğer filmi izlememiş ve yazıya devam etmek için ısrarcıysanız bir tavsiye daha: Filmin bazı kısımlarında bir kitaptan alıntılar gösteriyor, o kısımları durdurup yazanları okursanız belki iki saat on beş dakikanızı kurtarırsınız ve filmi tekrar izleyip anlamak için büyük bir çaba harcamanız da gerekmez.) Gelelim konuya; film, sizin de tahmin edeceğiniz üzere "Donnie Darko" isimli bir lise öğrencisinin etrafında gelişiyor. Donnie, kendisine suç işlemesini söyleyen dev bir tavşan görmeye başlıyor ve çevresindeki çoğu insan, hatta kendisi bile deli olduğunu düşünüyor. Fakat bu tavşanın dediklerini yapmaya başlamasıyla Donnie, olanların kimsenin aklına gelmeyecek kadar büyük bir şeyin parçası olduğunun farkına varıyor içinde bulunduğu evreni kurtarabilmek için büyük bir mücadeleye giriyor. Yukarıdaki paragrafta bahsettiğim kurgusal kitabın filmdeki adı Zaman Yolculuğunun Felsefesi. Filmdeki her karakter bu kitaptaki kategorilere göre dikkatlice yaratılmış. (İşte bunu anlamak gerçekten çok uzun sürdü…) Kitaptaki kategorilere göre baktığımızda Donnie "yaşayan alıcı", dev tavşan "yönlendirilmiş ölü" ve bu paralel evrende yaşayan herkes de "yaşayan yönlendirici" oluyor. Filmin başında Donnie'nin odasına düşen uçak motoru ise "doku". Filmde olan her şey de kitapta "sigorta tuzağı" olarak bahsedilen şeye ulaşmak amacıyla oluyor. Filmde işlenilen konu aslında zaman yolculuğu fakat olayı çok farklı bir açıdan ele almış. Filme göre zaman yolculuğunun başarılı bir şekilde gerçekleşebilmesi için "yaşayan alıcı"nın, "yönlendirilmiş ölü" ve "yaşayan yönlendiriciler" aracılığı ile "sigorta tuzağı"nın içine çekilmesi ve "doku"yu gerçek evrene geri göndermesi gerekir. Eğer bunlardan birinde en ufak bir hata olursa hem paralel evren hem de gerçek evren çöker. Ama tüm Hollywood filmlerinde olduğu gibi bunda da öyle bir hata olmuyor ve evrenler kurtuluyor. Ve Hollywood filmlerinin aksine, "yaşayan alıcı" yani Donnie ölüyor. Fakat tahmin ettiğim kadarıyla (tamamen benim düşüncem, filmde anlatılanları içermiyor) Donnie bir yerde hata yaptı. Çünkü filmde kurgusal bir kitap var ve bazı kısımlarda Donnie bu kitabın yazarı ile konuşuyor. Birisi bu kitabı yazabildiğine göre daha önce Donnie'nin yaşadıklarını yaşamış olması ve hayatta kalması gerekiyor diye düşünüyorum, yani demek istediğim her şey kurallarına göre yapılırsa "yaşayan alıcı" yaşamaya devam ediyor. Filmi anlayarak bitirdiğiniz zaman, son sahnede ağzınız uzun bir süre açık kalıyor ve yaklaşık beş dakika boyunca kapanış müziğini dinliyorsunuz… Filmin etkisinden kurtulduktan sonra ise içinizden "Vay be, az önce ne izledim ben?" diye geçiriyorsunuz… Filmi daha izlememiş ve izleyecek olanlardan şimdiden özür dilerim, ama yukarıda uyarıyı da yaptım değil mi? a a a a a a a a a a a a a SILA BİNİCİ 21202418 Ebru ONAY TURK 102-20 ŞARKILARDAN KALBE GİDEN YOLDUR AŞK Birkaç şarkı vardır beni benden alıp götüren, hayallere daldıran ve aşkı hissettiren. Çiğdem Talu ve Melih Kibar’ın beraber bestelediği “İçimdeki Fırtına” en güzel örnektir buna. Her sözcükte, her satır arasında bir duygu gizlidir. Birbirlerine olan sevgi ve aşk o kadar bellidir ki bu şarkı da... Yüzyıllardan beri her şeyin değiştiği dünyamızda, tek değişmeyen şeydir aşk.Tutkudur, belki biraz yorar insanı; ama vazgeçirmez kendisinden, vazgeçiremez. Yalnızlığın çığlığıdır, belki de bu yüzdendir ki insanlar en umutsuz zamanlarında bile birini sevmek, birine güvenmek ister, onun gücünü hissetmek ister. Aşk, en zor zamanlarda var olmuş ve varolacak muhteşem bir tutkudur. İnsan bir şehire de sevdalanabilir, bir renge de yahut bir müziğe de. Bize sevdiğimiz insanı hatırlatan bir renge âşık olabiliriz yahut sevdiğimizle güzel anılarımızın olduğu bir şehire. İstanbul mesela… Ben ilk defa İstanbul’a tutuldum... Boğazına, suda süzülen gemilerine, martılarına ve yüzüme esen o serin meltemine. İstiklal’de yürürken duyduğum müzikle aklıma gelen insana bağlandım. Müzikte aşktır aslında, birçok duygu gizlidir yazılan notalarda. Birçok duyguyu içinde barındırır insan, belki de hiçbiri bu kadar baskın ve vazgeçilmez değildir. Aşk her zaman mutlu etmeyebilir, sonu olmayabilir; fakat vazgeçilmezdir, karşı koyulmazdır… Ben aşkla ilgili birçok kitap okudum; ama hiçbiri Can Dündar’ın yazmış olduğu Yüzyılın Aşkları kadar kalbime işlemedi. Gerçekten de yüzyılın aşklarıydı onlar. Bu zamana kadar konuşulan, akıllarda yer eden, mutlu ya da mutsuz sevdalardı onların aşkları… Hazin bir bekleyiştir aşk. Nazım’ın, Yılmaz’ın sevdası gibidir, bazen hapishane yollarında o siyah parmaklıkların arkasındadır sevdiğin. Görürsün ama dokunamazsın, saçını okşayamazsın. Belirli bir süre verilir sana, doyamazsın. Yahut Mustafa Kemal’in aşkı gibidir. Vatan aşkı daha ağır basar, gideceğin yoldan geri dönülür mü bilinmez. Arkanda bıraktığın insanın sessiz çığlığı yakar içini; ama bilirsin o oradadır. Geri döndüğünde seni sarıp sarmalayacak insandır sevdiğin. En umutsuz ve çaresiz zamanlarda, heyecandır aşk. Bana bu metni yazdıran şarkılardan biridir “Sessiz Veda”. Her dinlediğimde Çiğdem Talu ve Melih Kibar’ın aşkını hatırlatan , bestelerine sevdalarını işlemiş olan o güzel çift… Besteleri ve şarkıları yarım kalmıştır onların, tıpkı zamansız bitmek zorunda kalan sevdaları gibi. Aslında sen nereye gidersen oradadır aşk, çünkü sen kalbinde ve ruhunda taşımaktasındır sevdanın izlerini. Ufak bir şarkı sözünde hayallere dalmış buluyorsan kendini, yüzü gözünün önünden gitmiyosa kalbinin derinlerindedir sevdan. Ben aşkı Nazım’ın mektuplarından öğrendim. Zamansız yiten sevdalarda gözyaşlarıyla bezenmiş, mürekkepi dağılmış mektuplardan.. Ya yırtıp atarsın ya da koynunda saklarsın… Bazı sevdaların unutulmama sebebidir tutku. Bu yüzdendir ki defalarca okuduğum bir kitap her okuduğumda tekrar tekrar etkiler beni. Her okuduğumda farklı duygular bulurum satır aralarında, bu yüzden okumaktan bir türlü bıkamadım. Elime her aldığımda bana farklı hissettiren bir kitabı tozlu raflara nasıl kaldırabilirim? Yapılan bestelerde, yazılan kitaplarda hep ön plandadır aşk. Anaç bir anne gibi kucaklar diğer duyguları; nefreti, umudu, öfkeyi. Bazen nefret ettiğin birindedir aşk. Atalarımızda tecrübe etmiş olucak ki büyük aşklar nefretle başlar der. Bana kalırsa insanlar defalarca sevdalanamaz. İyisiyle kötüsüyle umuduyla nefretiyle bir seferliktir aşk. Nazım Hikmet “Ah benim sevdasında bencil, yüreğinde sağlam sevdiğim . Aklıma gelişini seveyim.Ne güzel darma duman ediyorsun beni.” sözünü boşuna yazmamıştır. Yitip giden aşkların bile akıllara geldiğinde insanı maziye götüreceğini ve kalbe işlemiş bir sevdanın asla yitip gitmeyeceğini bizlere göstermiştir… KAYNAKÇA Dündar,Can. Yüzyılın Aşkları. Ankara: İmge Kitabevi Yayınları 2006 Hazel Ecem Özyol 21602534 KUM TANELERİ VE YAĞMUR DAMLALARI Rainy Road, http://www.yerelbt.com/ Ben her kelimenin gerçek bir anlamı olduğuna inanırım. Tek bir anlam... İnsan o kelimeyi dudaklarından dökerken o tek ve net anlamını benimseyerek yapmalı bunu. Yoksa değersizleşir kelimeler. Çok büyük anlam taşıyan çok büyük kelimeler küçülür, silikleşir, kaybolur, yok olur. Boşlukta çırpınıp duran sinekler gibi bir oraya bir buraya çarparak uçuşur, giderek uzaklaşırlar. Bugün burası itiraf köşesi, bir görevimiz var. Görev de “Zamanı ne kadar iyi kullanıyoruz?” sorusunun cevabını fısıldamak kendimize. Zamanın uçup gittiğinden bahsediyoruz hani hep. Dünya dönüyor, yıllar geçiyor, günler akıyor, saatler birbirini kovalıyor, dakikalar tükeniyor, hayat bitiyor. Peki her gün duyduğumuz bu cümlelerin ciddiyetinin farkında mıyız? Bu kelimeleri de değersizleşmeye mahkum mu bırakmışız? Hadi kabul edelim, hatalıyız. Birimiz ikimiz değil, hepimiz aslında hafife alıyoruz bu sözleri. Altında kalmaktan korktuğumuz için kaçıyor olabilir miyiz? Konu zaman olunca ne çok soru var değil mi? Çünkü biriktirmişiz hepsini, sormaya korkmuşuz. Havuzun dibine bastırmaya çalıştıkça suyun yüzüne fırlayan plastik bir top gibi düşünün bu soruları. Şimdi ne kadar uğraşırsak diplere itmeye, bir gün o kadar şiddetli atılacaklar yukarı. Görmezden gelelim istediğimiz kadar ama faydası olmayacak. Nedeniyse basit olduğu kadar korkunç: Yarın için bize söz verilmedi. Elimizde bir avuç dolusu kum var sadece. O kum taneciklerinin süzülerek bir kavanoza doğru kaymasını sağlayabilir, biriktirebilir ya da yalnızca boşluğa akıp gitmelerine izin veririz. Kavanozda kum tanelerini biriktirmek için hayattaki zorunluluklarımızı, hayallerimizi, isteklerimizi, önceliklerimizi, ikinci plana atabileceklerimizi iyi belirleyip dünyaya pişmanlıklar bırakmamak önemli mesela. Söylemek istediğiniz bir şeyi söylemeden ölmeyin. O yemeğin nasıl yapıldığını öğrenmeden, o filmi izlemeden, o kitabı okumadan, o kişiyle tanışmadan... Geriye dönüp baktığınızda bolca “iyi ki”niz olsun. Kelimenin o koskocaman anlamına sığınarak söylüyorum ki zamanınızı değerlendirin. Hayallerinizi gerçekleştirebileceğiniz mükemmel zamanları önemsiz şeylere harcayarak geçirmeyin. Yoksa biriktirdiğinizi sandığınız kum tanelerini ortalığa saçtığınızı fark etmeniz, arkanızda pişmanlıklarla bezenmiş bir ömür görmeniz işten değil. Bence zamanı değerlendirmenin beyaz perdede vücut bulmuş haliydi İncir Reçeli. Ölüme inat yaşadığımız hayatların her anının iyi kullanılması gerektiği gerçeğini fark ettirmişti bizlere. Filmin meşhur sahnesindeki replik, hem hayatı hem de koşarken bizi peşinden sürükleyen zamanı mükemmel tanımlamıştı. “Ben insanları arabanın camına vuran yağmur damlalarına benzetiyorum.” demişti Duygu. “İnsanlar acımasız, savurgan. Hiçbir şeyin sonu gelmeyecekmiş gibi davranıyorlar. Birgün şoförün camı açabileceğini hiç düşünmüyorlar.” Şoför camı açtığında ve savrularak rüzgara karışan yağmur damlalarınan biri olduğunuzda her şey için çok geç olacak. Aklınızda yapamadıklarınız, içinizde söyleyemedikleriniz ve avucunuzdan yerlere saçılmış kum taneleriyle kala kalacaksınız. Suyun dibine batırdığınız o plastik top, tüm pişmanlıklarınızı ve cevapsız sorularınızı önüne katıp şiddetli bir şekilde çarpacak yüzünüze. Oysa nefes aldığımız sürece, elimizdeki kısıtlı zamanı değerlendirmenin yollarını bulmak için hala yapabileceğimiz bir şey var. Kendimize zamandan korkmamayı öğretebilir, en kolayından başlayarak attığımız adımları büyütebiliriz. Eğer başarabilirsek bugün birkaç soru cevaplayabiliriz. Kendimize bugün zamanı nasıl değerlendirmek istediğimizi sorarak ve yaşayacağımız her bir anın yeni anları doğuracağını unutmayarak başlayabiliriz güne. Sormaktan asla çekinmeden defalarca tıklayabiliriz aklımızın kapılarını. Umutsuzluğa düşmeden devam edebiliriz. Günler, saatler harcanıp giderken onların nasıl geçmelerini istediğimize karar vermek beklenenden daha zor olabilir. Hatta bu can alıcı soruyla yüzleştiğinizde kendinize karşı acımasız olmanız gerekebilir. Tersten düşünmek ne kadar zorlasa, korkutsa da bazen en iyi yoldur buna karar verebilmek için. Eğer her şeyi aksi gibi düşünüp o acımasız soruyu yöneltirseniz kendinize, direk cevaba gidebilirsiniz. Şimdi, tam şu anda dursa kalbiniz; geride ne bırakmak isterdiniz? KAYNAKÇA Ağırlar, A.(Yapımcı, Senarist, Yönetmen). (2010). İncir Reçeli [Film]. Türkiye: Fono Film. Film hakkında künye bilgisi https://tr.wikipedia.org/wiki/%C4%B0ncir_Re%C3%A7eli adresinden elde edildi. Replikler http://replikler.net/replik/incir-receli/ adresinden elde edildi. Rainy Road (fotoğraf), http://www.yerelbt.com/wp-content/uploads/2015/03/rainy-road.jpg adresinden elde edildi. Deniz Uslu 21201137 Turk101-60 Neşe Çetiner 15 Aralık 2014 Teknoloji Çağı | Ray Bradbury Hani büyüklerimiz derler ya ‘şu gençlere bakın, bizim zamanımızda böyle miydi hiç diye’ bu lafları yirmili yaşlarda olan bizler bile o kadar çok kullanıyoruz ki bizden küçükler için... Ellerinde sürekli elektronik aletler olan, sabahtan akşama televizyon karşısında boş boş oturup zaman geçiren, konuşmak-sohbet etmek yerine mesajlaşmayı ya da sosyal medyadan anlaşmayı seçen, kitap okumayı geçtim on satırlık bir yazıyı bile okumaya üşenen bir gençlik yetişiyor. Artık o kadar elektronikleştik ki kitapların bile elektronikleri çıktı. İnternetten satın alıp tabletinde rahatlıkla okuyabiliyorsun ama kitabın sayfalarını, kokusunu hissederek okumak bence paha biçilemeyecek bir şey. Ray Bradbury, Fahrenheit 451 adlı kitabında bu konuların bir kısmına parmak basmıştır. Onun yarattığı ileriki dünya da insanlar sadece televizyon ile vakitlerini geçirmekte ve ne kitap okumaya ne de kitap yazmaya izin verilmektedir. Günümüzle bağdaşmaktadır bu tür olaylar. Çünkü insanlar kendilerini geliştirmek ya da bilgilendirmek yerine çaba harcamadan saatlerce televizyon izlemeyi, genelde uzun süren adam akıllı bir konusu olmayan uzun dizileri, yarışmaları izlemeyi tercih ediyorlar. Bu şekilde ise insanlar dünyadan bir haber yaşayan, sürü psikolojisiyle bir şeylere yorum yapan, hiçbir konuda bilgisi olmadan evet-hayır diye oy kullanan, iki lafı bir araya getiremeyen bireylere dönüşüyorlar. Yazar, bu kitabında aslında suçu tamamen halka atmaktadır. Bazı insanlar devlete suç atıldığını savunmaktadır ama yazarın kendi açıklamasında bu durumun sadece halkın bu şekilde davranmasıyla ortaya çıktığını savunduğunu görmekteyiz. Mantıklı olanı da budur aslında... Devlet ya da herhangi bir otorite karşısındaki insanı ne kadar zorlarsa zorlasın o insan yapmak istediğini her türlü yapar. Romanda da kitap yasağına karşı gelen, gizli gizli kitap okumaya devam eden insanlar vardır ve bu durumu yaygınlaştırmak için ölüm pahasına çalışan insanlarda vardır. Kısacası bir dış güç sizi bir şeyi yapmamak için ne kadar zorlarsa zorlasın, insanın iradesi her daim o gücün üstüne geçmelidir. Aslında hepimizin yapması gereken tüm günümüzü kitap okuyarak geçirmek değildir tabii ki, insan her aktiviteye zaman ayırabilmeli bu ister televizyon izlemek olsun isterse de hobilerine zaman ayırmak olsun fakat en azından günde sadece yarım saatimizi bu aktiviteye ayırmamız gerekir bence. Eskiden okullarda bile en azından benim gittiğim ve bildiğim ilkokullarda, ortaokullarda bir saat kitap okumaya ayrılırdı. Çünkü o yaştaki çocuklara kitap okuma sevgisinin aşılanması gerçekten önemli bir olaydır. Çünkü kitapların faydaları saymakla bitmez. Kitapların tek yararı bir konu hakkında bilgilendirmek değildir. İnsanlar siyasi ya da tarihi romanlar okumak zorunda da değillerdir. İsterse gerçeküstü konusu olan kitaplar olsun isterse aşk, macera, gerilim türü romanlar olsun hepsinin insana ufakta olsa bir katkısı vardır. En basiti kitap okumak insanın konuşmasına ya da her hangi bir konuda yazı yazmasına da yardımcı olur. Çünkü güzel, etkili, çarpıcı cümleler kurmayı öğretir. Anlatmak istediğini kıvranarak, uzun uzun değil de akıcı ve kısa bir şekilde anlatmayı öğretir. İnsanı geliştiren bir şeydir kitap okumak. Bu güzel icat elimizden alınıyor işte. Ya kitaptaki gibi zorla, yasaklanarak, yakılarak ya da bir şekilde empoze edilerek. İnsanların bilgilenmesi istenmiyor çünkü günümüzde. Her gün kitaplar çıkıyor oysaki insanları aydınlatmak ve bir şeylerin farkına vardırtmak için fakat insanlar isteksiz buna. Evde oturup, boş boş televizyona bakmak daha cazip geliyor herkese o yüzden de kitap okumak hep üçüncü-dördüncü plana atılıyor ve hep orda kalıyor. Bu durumu değiştirmek zor olsa da imkansız değil aslında. Sadece birilerinin bu durumu fark edip harekete geçmesi lazım o kadar. Ray Bradbury’nin romanında da gördüğümüz gibi ne kadar azınlık bir grup olunsa da insanlara aşılayabiliyorlar kitap okumayı. Bizde en azından okullarda çocuklara küçüklükten bu alışkanlığı aşılarsak en azından ileriki nesillere bir faydamız olabilir. GÖRÜNMEZ ELİN KUKLALARI Bilişim çağı insanları olarak kendimizi daha da geliştirmek, bulunduğumuz yüzyıla uyum sağlamak yerine paraya ve onun bize kazandırdıklarına tapmaya başladık. Yüzümüze vurulduğunda bu durumu şiddetle inkâr etsek bile bence hiçbirimiz teknoloji çağının kurbanları olduğumuzun farkında değiliz. Peki içinde bulunduğumuz yüzyıl nedeniyle insanlık tarihinin en gelişmiş nesli olmamız gerekirken bizi bu hale getiren sebep nedir? Sanırım bizi paraya muhtaç birer köle haline getiren bitmez tükenmez isteklerimiz ve bizden nasıl faydalanacağını iyi bilen kapitalist düzen. Dünya nüfusu bu kadar artmışken hepimizin (bizi görünmez bir elle yöneten baş kapitalistler hariç hepimizin) bu koyun sürüsünün bir parçası olması, bu düzene başkaldırmak yerine olanları sorgulamadan sindirmesidir asıl garip olan bence. Belki de doğamız gereği bir kılıf uyduruyoruz başımızda bulunan bu “eşitsizlik ve haksızlık” rüzgârına sonra da hiçbir şey olmamış gibi huzurlu yaşamımıza devam ediyoruz. Türkiye’de birçok insan sadece temel ihtiyaçlarını karşılamak için bu kadar ter dökerken başımızda bulunan makamı büyük ama emeği küçük insanların (bunlardan dünyanın her yerinde var) maaşlarına yapılan zamla birden çok aileyi geçindirebilecek durumda olmasıdır eşitsizlikten kastım. Eşitsizliğe neden katlanıyoruz sorusu hâlâ yanıt bulamadığım bir soru olarak kafamda döner durur ancak bunun nelerle sonuçlandığını az çok söyleyebilirim. Bence eşitsizliğin ve haksızlığın en ciddi aynı zamanda en yıkıcı sonucu zeki ve geleceği parlak genç nüfusun hakkı olan eğitimi alamamasıdır. Eğitimsiz bir ülkede insanların başlarına her gelene kafa sallayıp, akıllarının yatmadığı şeylere kılıf uydurarak kabullenmeleri sonra da hayatlarına kaldıkları yerden devam etmeleri doğaldır tabii. Bu bahsettiğim olay sadece ülkemizde hüküm sürmüyor, dünyanın her yerinde multimilyarder azınlık ülkenin geri kalanını sömürmeye devam ediyor. E biz gözümüzü yumup ceplerimizi bu insanlar için boşaltırken başımıza bunların gelmesini hak ediyoruz gibi. Eşitsizliğin yıkıcı ve korkunç başka bir sonucu ise bizi tüketim çılgınlığının içine atması ve bilinçsizce harcama yapmamıza sebep olmasıdır. Bildiğimiz gibi çoğu insan arkadaşlarını, eşini, bazen aile üyelerini bile cebindeki parayla tutar yanında. Tabii bahsini ettiğim cebi dolu içi boş insanların içinde bulundukları bu vefa & şefkat durumundan haberleri var mıdır bilinmez. Sahip oldukları maddi varlık azalmaya başladığı zaman karşılaşırlar dünyanın gerçek yüzüyle. Düşündüm de galiba sadece etrafındakilerin sözde saygısını kaybetmezler; kendilerine olan saygılarını da kaybederler. Zygmunt Bauman’ın Azınlığın Zenginliği Hepimizin Çıkarına mıdır? isimli kitabında da birkaç kez değindiği gibi alışveriş yapıyorum, öyleyse varım (51)! Kendi değerimizi bile sahip olduklarımızla ölçmeye başladıysak bu işin sonu yoktur artık. Arkadaşınla buluştuğunda önce çıkarıyorsun akıllı telefonunu koyuyorsun masaya, onun üstüne son model arabanın anahtarını koyuyorsun ve tabii alışveriş merkezinden aldığın yeni giysilerini de yanındaki sandalyeye dizmelisin ki arkadaşınla arandaki ilişkin sağlamlaşsın, dostluğa dönüşsün. Evet, bahsettiğim bu telefon-anahtar döngüsü hayatımızın bir parçası oldu artık. Şuna değinmek istiyorum, tüketim çılgınlığı denen bu illet sadece cepteki paranın boşaltılması değil, aynı zamanda psikolojimizin ve iç huzurumuzun da altüst olması olayıdır bence. Canımız sıkıldığında alışverişe koşarız rahatlamak için ve bu bizi iyi hissettirir ama asıl sorun zaten bunun normal görünmesi değil midir? Moralimiz bozulduğunda iyi hissetmemizi sağlayan şeyin dostlarımızla sohbet etmek, ailemizle birlikte vakit geçirmek veya kendimizle baş başa kalıp güzel bir kitap okumak olması gerekirken biz bir şeyler satın alarak mutlu oluyoruz. Bence bu bilinçli yaptığımız bir seçim değil; bize dayatılan bu. Yüzyıllar boyunca böyle süregeldiği için şimdi doğal gözüküyor bu yaptıklarımız. Artık boynumuzdaki ipleri bizi yöneten görünmez ellerden kurtarmalıyız ve bize dayatılana değil, aklımızın yattığına inanmaya başlamalıyız. İşte bunları yaptığımız zaman bir şansımız olacağına inanıyorum bu düzene dur demek için. Çağla İplikçi Kaynakça Bauman,Zygmunt. Azınlığın Zenginliği Hepimizin Çıkarına mıdır?. İstanbul: Ayrıntı Yayınları,2015. Aysu MERT YAŞADIM DİYEBİLMEK İÇİN Bazen hayatımızda öyle dönemler olur ki, aynaya baktığımız zaman bambaşka bir insan görürüz karşımızda. Daha önce düşünmediklerimizi düşünür, sorgulamadığımız davranışlarımızı, hayata bakış açımızı sorgularız. O zamana kadar yaptığımız her şeyin boş olduğunu düşünür, kimin için ne için yaşadığımızı sorgularız. Bazen okuduğumuz bir cümle veyahut izlediğimiz bir film bile buna sebep olabilir. Keşke sadece bunlar olsa sebep. Bazen ise yaşadığımız acı olaylar silkelenmemize, kendimizi sorgulamamıza sebep olabilir. Acı bir şekilde değişiriz yani bazen... İşte, ben de bu dönemlerimden birinde hissediyorum kendimi. Yakın zamanda yaşadığım, duyduğum acı olaylar, beni ölüm ve yaşam üzerine düşünmeye itti. Çoğunlukla bu iki kelimeden, bu iki gerçekten olduğunca kaçarız, düşünmemeye çalışırız. Özellikle ölüm... Yaşamanın karanlık tarafı... Bir gün öleceğimiz gerçeğini hiçbir zaman kabul edemez, bunun aksini ispatlamaya çalışırcasına kendimizi günlük hayatın içinde kaybeder ve bu şekilde mutluyuz sanırız. Ta ki , aynı bizim gibi, bir başka hayatın içinde kaybolan sevdiğimiz bir insanın ölümün kıyısında olduğunu öğrenene dek. O an “Hayır, şimdi olmaz, tüm yaşaması gerekenleri yaşayamadı henüz” diye isyan etmenin bağırmanın hiçbir fayda etmeyeceğini anladığımız an tokat gibi çarpar işte o gerçek suratımıza. Oysa daha iki gün önce beraberdik, hiçbir sağlık sorunu yoktu, gelecekten bahsetmiştik iki gün sonra olacakları bilmeden, hiç olmayacakmıs gibi... Şimdi ise hiçbir şeyden habersiz, öylece yatarak ölümü bekliyor. Diğer bir yanda ise yakın zamanda trafik kazasında kaybettiğimiz Büşra arkadaşımız... Onun, o gün arkadaşlarıyla birlikte dışarı çıkmak için hazırlanırken son günü olduğunu bilmemesi, sevdikleriyle vedalaşamadan bu dünyadan göçüp gitmesini düşündükçe her şeyin bir ipliğin ucunda olduğu, ölümün yaşa saygısının olmadığı, sandığımızdan çok daha kolay geldiği gerçeği acı bir şekilde kendini hatırlattı bana. Kim bilir ne çok hayalini ‘bugünü yaşamak zorunda kaldığı için’ Gençti çünkü daha , yapardı nasılsa sonra... Hepimiz öyle düşünmüyor muyuz? Sonra, ölümün ani gelmesine karşı olan isyanıma başka bir soruyla cevap veriyorum. Ne zaman öleceğimizi bilsek daha mı iyi olurdu? Daha mı iyi yaşardık yoksa daha mı kötü? Unutmak daha zor olmaz mıydı o korkunç , ölme fikrini? Ama, belki boş şeyler için canımızı sıkmaz, sevdiklerimize mümkün olduğunda sarılır, onlara sevdiğimizi söylemekten asla çekinmezdik, bilmiyorum. Tam bu noktada, okuduğumda beni en çok etkileyen şiir geliyor aklıma. Nazım’ın o muhteşem ve aslında her gün, güne başlarken okumamız gereken o şiiri... Yaşamaya Dair. “Yaşamak şakaya gelmez, büyük bir ciddiyetle yaşayacaksın.” diyor Nazım. Ardından da “Bütün işin gücün yaşamak olacak” diye devam ediyor. Öğüt veriyor aslında bize. Nasıl yaşamamız gerektiğini en güzel cümlelerle söylüyor. Gelecek için tasalanmamızı veya geleceği merak etmemizi değil de şu anı yapabileceğimiz en iyi şekilde, ciddiyetle yaşamamız gerektiğini söylüyor. Ne fazla tasalanarak ne de fazla boş vermişlikle... Yaşamaya Dair’i tekrar tekrar okudukça, beni bu karamsar havadan, “Nasılsa hiçbir şey bizim kontrolümüzde olmuyor.” boşvermişliğinden çekip alıyor o buram buram umut kokan dizeleriyle. Mesela ağır ameliyatlık hasta bile olsak pencereden hava yağmurlu mu diye bakabilmek veyahut yetmişimize geldiğimizde zeytin ağacı dikebilmek gerektiğini söylüyor. Yaşamın tadını her saniye alın diye bağırıyor adeta dize aralarında. Ölümü çok yakında hissettiğim bu zamanda bu dizeleri okumanın iyi gelmesi de bu sebepten aslında. Ölüm olsa da şu an yaşıyor olduğumuz gerçeğini ve yaşadığımız her anın yaşamaya değer olduğunu hissettiriyor çünkü. Yaşamımıza son verirken “Yaşadım.” diyebilmek umuduyla... İpek Selin GÜNHANUyanışBazen sokakta tek başıma gezinirken veya üniversitenin kampüsünü turlarken ne çok insanın etrafımı kuşatmış olduğunu düşünüyorum. Her insan, sadece kendisine ait olan bir hayatı deneyimliyor. Hepimiz bir şekilde sosyal yaşama adapte oluyoruz ve kendi eşsizliğimizi, kurduğumuz benzersiz ilişkilerle taçlandırıyoruz. Bir şekilde seviyor ve belki de seviliyoruz. Misal sevmek kavramı bana hep çok ilginç gelmiştir. “Neden seviyoruz?”, cevabını bilmeyi arzuladığım tek soru olarak uzun zamandır yerini koruyor. Hemen ardından da aklıma “Neden bazı insanları diğerlerinden çok seviyoruz?” sorusu geliyor. Bunca insan seveceği ve kendisini sevecek birini bir şekilde buluyor. Dün izlediğim Harry Sally ile Tanışınca adlı ﬁlm ise bizi bambaşka bir soruyla karşılaştırıyor: Peki ya o kişi çoktan hayatımızın bir parçasıysa ancak biz bunun farkında değilsek?Yaşadığımız her an, ileride yaşayacaklarımızın habercisi sıfatıyla karşımıza çıkıyor. Ancak insanoğlu, başından geçenleri genellikle olayın üzerinden uzun bir zaman geçtikten sonra anlamlandırabiliyor. Varlığımızın ve yaşadıklarımızın ne sebebini, ne de amacını biliyoruz. Bu realite hayatımıza renk kattığı kadar, yoğun bir kasveti de beraberinde getiriyor. Rotamızı bilmeden dümene yön vermeye çalışıyoruz. Neyi nasıl deneyimlememiz gerektiğini de bilmiyoruz. Kimi zaman hayatın karşımıza çıkardıkları, umduğumuz gibi olmuyor. Olması gerekeni deneyimliyoruz, sonucunda da eskiden olduğumuz kişiden bambaşka birisine dönüşüyoruz. “Asla yapmam.” dediklerimiz yaşantımız haline gelebileceği gibi, tüm benliğimizle inandığımız ﬁkirler de, hayatımızı adadığımız insanlar da değişiyor. Harry Sally ile Tanışınca’da işlenen temel temayı tam da bu oluşturuyor: Değişime tüm gerçekliğine rağmen direnmeyi seçmemize karşın, savaşı değişim kazanıyor.Yaşam, değişimi de beraberinde getiriyor; ancak bazı şeyler biz değişmesini ne kadar istesek de kolay kolay değişmiyor. Başta kendimize yönelik olmak üzere tüm ön yargılarımız, varlıklarını sürdürmek için bize karşı direniyor. Kendi içimizde yaşadığımız ruhsal çatışmaların dışarıdan görünmüyor olması, bize dillendirmediğimiz bir güç katıyor. Kimi zaman ön yargılarımız, gerçeği açıkça görmemizi engelleyerek iç dünyamızda kaosa sebep oluyor. Sevilmek, mesela. Kimsenin kendisini sevmeyeceğine körü körüne inanan bir kişi, sevildiğini görebilir mi? Büyük ihtimalle yanıt “Hayır.” olacaktır. Sally’nin kötü biten ilişkisinin ardından kimsenin kendisini sevmeyeceğine olan katı inancının, hemen yanı başında duran Harry’nin kendisini tüm kalbiyle sevdiğini görmesine engel olması buna çok güzel bir örnek aslında. Sevdiğimizi biliriz, fakat sevildiğimizden asla emin olamayız. Çevremizdekilerin bize karşı olan hislerinden şüpheleniriz. Kimilerimiz bu karanlık duyguyu daha sık deneyimler. Hele de sevdiği bir kimse tarafından yarı yolda bırakılmışsa, tüm hücreleriyle hissettiği yalnızlık, karamsarlık ve değersizlik duyguları başa çıkılmayacak bir hâl alabilir.Kötü zamanlarımızda aniden beliren ve o günlerimizde yanımızda duran kimi insanların bize biçtiği değeri tam da o kötü vakitte anlama imkânına sahibiz. Bazı insanlar vardır ki, varlıklarıyla en karanlık günlerimize güneş misali doğarlar. Çoğu zaman, bizim için ne kadar değerli ve özel olduklarını bu sayede fark ederiz. Kimi zaman uzun zamandır yanımızdadır bu kişi, bazen daha yeni tanışmışızdır, belki de uzun zamandır görmediğimiz bir dosttur. Her ne koşulda olursa olsun, zor anlarımızda bize refakat eden gerçek arkadaşlar, hayatımıza bir daha kolay kolay çıkmamak üzere yerleşirler. Yine de onların bizim için ne kadar özel olduğunu anlamamız için bunca şey yeterli olmayabilir. Kendimize yönelik olan olumsuz düşüncelerimiz veyahut güven eksikliğimiz, bizi gerçekten sevenleri görmemizi perdeleyebileceği gibi, onlara karşı olan hislerimizin farkına varabilmemizi de engelleyebilir. En yakınımızdakiler, en çok alıştığımız ﬁgürler olma özelliğini taşırlar; ancak biz bunu çoğunlukla fark etmeyiz. Belki de sevgiyi dışarıda aramak yerine etrafımıza bakmamız bize daha çok yardımcı olacaktır. Kim bilir, belki aradığımız sevgi de, dostluk da yanı başımızda tıpkı Harry ile Sally’ninki gibi fark edilmeyi bekliyordur. Unutmamamız gereken şey, sevileceğimize inanmadığımız sürece karşılıklı sevgiyi deneyimleyemeyeceğimizdir. Kendi kendimize yarattığımız kötü algılar, sadece bize zarar verir ve kendi duygularımızı olduğu kadar, çevremizdekilerin bize karşı hislerini de gölgeler. İnsanın hayatın akışında özgürce hareket edebilme şansını kendisine vermesi, büyük bir iç ferahlığı yaratır. Ben kimi ve neyi beklediğimi bilmeden bekliyorum, belki de sevginin en güzel yanı da bu bilinmezliktir.KAYNAKÇA:Harry Sally ile Tanışınca, Yön. Rob Reiner(1989); Nora Ephron.Başak Büyükkırcalı 21502874 Sonu Olmayan Bekleyiş “Hayatın yaşanmaya değer olmasının tek sebebi; onun her gün daha iyiye gideceğini ve eve sağ salim döneceğimizi düşünmemiz.”. Hayatın yaşanmaya değer olmasından da ziyade hayata katlanabilmemizin tek sebebi bu. Hayatı, sürekli bir şeyleri bekleyerek yaşıyoruz. Küçükken büyümeyi bekliyoruz, okuyorken mezun olmayı ya da çalışıyorken emekli olmayı… Biz bu spesifik anları beklerken ve hep bunların sonrasını düşünürken hayat geçip gitmiş oluyor ve farkına varamıyoruz. Bu bekleyişin sebebi de beklediğimiz şey gerçekleştiğinde sanki bir perinin değneği değmişçesine hayatımızın değişip güzelleşeceğine inanıyor olmamız. Peki, biz bu değişimleri beklerken asıl güzelliklere gözlerimizi kapatıyor ve onları kaybediyorsak? Peki neden bekliyoruz? Hayatımız o an yeterince güzel olmadığından mı yoksa bekleyecek bir şeyimiz olmadığında hayatın hiçbir anlamı olmamasından dolayı mı? Düşündüğümüz zaman, eğer geçmesini beklediğimiz bir olay ya da ulaşmak istediğimiz bir zaman dilimi olmasaydı, ne yapıyor olurduk, aklımızı ne meşgul ederdi? Bu biraz da hayatta sahip olduğumuz amaçlar ve erişmek istediğimiz konumla da alakalı aslında. Hepimiz hayatımızı güzelleştirmeye, şartları iyileştirmeye yönelik kararlar alıp onları uygulamaya çalışıyoruz. Bunu yaparken de o anki konumumuzdan olabildiğince çabuk kurtulmaya bakıyoruz. Bir yandan hayatı kaçırıp öteki yandan da onu yakalamaya çalışıyoruz. Bu hem bir amaç benimseyip kendimizi buna odaklayıp yola daha kolay devam etmemizi sağlıyor hem de sahip olduğumuz güzel şeylere karşı gözümüze perde indiriyor. Ancak buna dikkat etmesek de aslında o kadar yerleşmiş ve bir içgüdü haline gelmiş ki ne yok sayabiliriz ne de kendimizi bundan alıkoyabiliriz. Dönüp geriye baktığım zaman, bütün hayatımın bundan ibaret olduğunu görüyorum. Bir şeyleri beklemişim, ulaşmışım ve ulaştığım anda yeni bir şey beklemeye başlamışım. İnanılmaz bir döngü. Ancak, insanın aklını bir şeye yönlendirmek dışında başka bir etkiye daha sahip ve bu etki pek de pozitif yönde değil. Beklediğimiz şeyin aslında düşündüğümüz kadar güzel olmayışı bizi bir uçuruma sürükleyebilecek güce sahip. Elimizde olan, odaklandığımız her şey bir anda uçup gidebilir çünkü fark etmeden bütün hayatımızı ona bağlayıp körü körüne odaklanmışızdır. Örneğin, küçük bir kızken hep yirmi yaşında olmakla ilgili hayaller kurup kafamda tasarlamışımdır. İki ay önce yirmi yaşıma girdim ve aklıma kurduğum hayaller geldi. Kafamda tasarladığım hayat ve yaşadığım arasında hiçbir benzerlik göremedim. Ulaşmak istediğim yere ulaşamadığımı ve aslında istemediğim gibi yaşadığımı fark ettim. Bu da inanılmaz bir şekilde geleceğimle ilgili umutsuzluğa kapılmama sebebiyet verdi. Bu benim ilk beklediğim şeyse eğer ve ben kendimi beklediğime bir adım bile yaklaşamamış olarak görüyorsam, ileride de olacak şey hep bu mu? Bir şeyleri bekleyerek, hayaller kurarak yaşarken aslında sadece beklemekle kalıp aslında kendi ellerimle ben mi yok ettim her şeyi? Neden o küçük kızın kurduğu hayalleri yaşayamadım? Kendimi bunun için çok geç kalmış hissediyorum. Sanki gerçekleştiremeyecek kadar elimden kaymış gibiler. Eğer ilk aşamada bile yenilgiye uğradıysam diğer aşamaların da bundan farksız olacağını düşünüyorum çünkü zaten temelini atamamışken nasıl üstüne istediğim hayatı inşa edebilirim? Bizim aslında gözden kaçırdığımız ya da yanlış yaptığımız şey kendimizi bir şeyin olacağına ve ardından hayatımızın güzelleşeceğine inandırmak ve bu süreçte tek yaptığımız şeyin beklemek olması olabilir. Hayatın bize bir şeyi vermesini beklemektense o beklediğimiz ana kadarki yolun farkına varmamız ve beklemek yerine gerçekten istediğimiz şeye ulaşmak için harekete geçmemiz gerekiyor. Benim yapmadığım gibi, bu süreçlerin farkına vararak yaşarsak hem hayal kırıklığını en aza indirgemiş hem de o günleri çöpe atmaktansa gerçekten yaşamış oluruz. Kaynakça Levy, Deborah. ‘Eve Yüzerken’. Everest. 2015. https://vimeo.com/penelopeiswaitingHüseyin Yavuz 21702915 SESİMİ DUY İSTERDİM 21. yüzyılı bir fotoğraf karesiyle anlatın deseler fotoğraf makinemi kaptığım gibi Ankara Hipodromu’na giderim. Neden diye soracak olursanız, günümüz tablosunu en iyi anlatabilecek fotoğraf karesinin orası olduğunu düşünüyorum. Son yıllarda varlığını daha da hissettiren yoğun iş ve hayat temposuyla birlikte, her birimiz bin metre engelli koşan yarış atlarına benzedik. Atlar nasıl jokeyinin kırbacıyla daha da hızlanıp ileriye doğru atılıyorsa, biz de jokeyimiz olan paranın kırbacıyla daha çok kazanabilmek için her türlü kötülüğe başvurma pahasına gözümüzü karartıp ileriye atılıyoruz. Çevremizde, ülkemizde, dünyada yaşanan olayları görmezden gelip, tek gerçek olarak gördüğümüz kendi hayatımıza odaklanıyoruz. Peki gerçekten de tek gerçek insanın kendi hayatı mıdır? Bu soru sizi biraz da olsa kesin cevap vermekten alıkoyuyorsa, size geçen hafta Selahattin Demirtaş’ın Devran isimli kitabında tanıştığım bazı hayatları sunmak istiyorum. Alışveriş merkezinin beşinci katında çalışan Zeynep’i tanıyor musunuz? Kimden bahsettiğimi anlayamadınız değil mi? Aslında onu çok yakından tanıyorsunuz çünkü onların sadece isimleri değişiyor. Her hafta en az bir kere gördüğünüz Zeynep’ten bahsediyorum. Yemek yediğiniz masaları temizleyen Zeynep’ten. Çocuğunuz kolasını devirdiğinde yeri temizleyen Zeynep’ten. Asgari ücretle çalışmasına rağmen iki kardeşini lisede okutan ve ailesine de bakan Zeynep’ten. İşvereninin yaptığı bezdirilere rağmen çalışmak zorunda olan Zeynep’ten. Zeynep onlardan biri sadece. Her sabah şafak sökmeden kalkıp, yollara düşen işçilerden sadece biri. Örneğin Perihan’dan bahsetmek isterim size. Annesinin odun alacak parası olmadığı için 2 yaşındaki kardeşi soğuktan donarak ölen Perihan’dan. Patronunun cebine üç kuruş daha fazla para girsin diye iş yerinde güvenlik önlemi alınmadığı için babası inşaattan düşerek ölen Perihan’dan. Bir de Orhan var. Yaşı on beş olmasına rağmen günümüzün yapmacık sevgilerine ders verecek nitelikte bir sevgiye sahip olan Orhan. Perihan’ın kardeşinin soğuktan donarak öldüğünü duyunca, ‘’Perihan hiç olmazsa bu gece üşümeyecek’’ diyerek Perihan’ın evinin arkasındaki odun ardiyelerini ateşe veren Orhan. Belki de ders kitaplarında teorik bilgilerden önce Orhan’ı, Orhan’ın sevgisini anlatmalı öğretmenlerimiz. İnsanın nasıl bir vicdana sahip olduğunu öğrenip, asla unutamamamız için. Bugüne kadar sadece bakıp da göremediklerinizden değil, görüp de bakamadıklarınızdan da bahsetmek isterim sizlere. Annesi ve babası Çukurova’nın sıcağına mevsimlik işçi olarak giden Baran’dan. İlkbahar kimileri için ışıldayan sapsarı güneşi ya da kırlarda rengarenk açan çiçekleri ifade etmez. Bir kışı daha kıt kanaat geçirmek için pamuk toplayarak kazanılacak ekmek parasını ifade eder. Kimileri de üç kuruş kazanılacak para bir lütufmuş gibi, onu da kazanamaz. Bizler onların üç kuruş için verdikleri hayat savaşının nasıl noktalandığını, yemek yerken arkadan sesi gelen televizyondan duyarız: ‘’Adana’ya çalışmaya giden mevsimlik işçileri taşıyan minibüs tırla çarpıştı. Altısı çocuk on dokuz kişinin tamamı yaşamını yitirdi.’’ Aynanın karşısından ayrılıp, en önemli şey olarak gördüğünüz kendinizden bir dakikalığına da olsa gözünüzü ayırdığınızda; bir hırsızı bile sevebileceğinizi, elinden tuttuğunuzda onu hayata geri kazandırabileceğinizi anlatmak isterim sizlere. Gazanfer’den bahsetmek isterim mesela. İşsizlikten dolayı kapana kısılmış, ilk hırsızlığını yapmayı göze almış Gazanfer’den. Hayat şartlarının, zorlukların, çevrenin insanı nasıl etkilediğini görmenizi isterim. Bir de