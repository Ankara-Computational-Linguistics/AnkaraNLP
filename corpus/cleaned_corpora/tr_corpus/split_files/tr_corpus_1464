ki, asıl zenginler kısmeti doğrulukta 115 bulmuştur. Kişi akıllı, tavrı ve hareketi doğru olursa, her iki dünyada güneşi parlar (Has. Hacib, 2005 297-299). Eğer yüzünün daima gülmesini istersen, doğru ol endişesiz ve huzur içinde yaşa (Has. Hacib, 2005 741). İslam dininde de doğruluğa büyük önem verilmiştir. Kur'anı Kerim'de konuyla ilgili ayetler vardır. Ey iman edenler Allah'tan korkun ve doğru söz söyleyin. Böyle davranırsanız Allah işlerinizi düzeltir ve günahlarınızı bağışlar (Ahzab, 70-71). Emrolunduğun gibi dosdoğru ol (Hud, 112). Peygamberimiz de konuyla ilgili şöyle buyurmaktadır …Doğruluğa yapışın. Çünkü doğruluk insanı iyiliğe, iyilik de cennete götürür... Yalandan kaçının çünkü yalan insanı kötülüğe, kötülük de cehenneme götürür (Buhari, Edep, 69). Doğruluk insan hayatını bütünüyle ilgilendiren bir kavramdır. Doğruluktan ayrılmamak bireysel anlamda ahlakî yaşantının bilincinde olmak isteyen kişi için en temel ilkelerden biridir. Birey farkındalığı gelişmiş yaşamak ve nefes almak arasındaki ayrıntıyı fark ederek gerçek bir mutluluk modelini yaşantılamak istiyorsa doğruluğu içselleşmiş halde kendinde ilke haline getirmesi gerekir. İslam dininin de üzerinde durduğu ve Allah'ın emirlerinden biri olan doğruluk insanın hayatında ne ölçüde yer edinebilirse kendi içindeki adaleti bulabilmesi ve hakkın huzurunda beraat edebilmesi o nispette kolay olacaktır. Doğru olan bireyden topluma yansıyan güven ve itimat eksenli davranış boyutuyla da olumlu ilişkilerin ortaya çıkması sağlanarak birey ve toplum eksenli huzurun temeli atılmış olacaktır. Birey, toplum içinde gereken yerini alarak kendini değerli hissetme bakımından da toplumsallaşmanın verdiği mutluluktan istifade edebilecektir. Bu anlamda Yusuf Has Hacib de eserinde gerçek mutluluğu arayan bir insanın kendisiyle barışık ve huzurlu bir hayat sürebilmesi için doğruluğun önemi üzerinde durmaktadır. Ve doğruluğun iki dünyanın da güneşi olduğunu belirtmektedir. 116 İyilik ve Mutluluk İlişkisi İyilik aslında çerçevesi geniş olan bir kavramdır. İyilik kavramı tüm ahlakî meziyetleri içine alabilir. İyiliğin ne olduğu meselesi net bir şekilde tasvir edilmesi en güç olan problemlerden biridir. Yazar iyilikle ilgili şunları söylemektedir İyiliğin bu gün sana hiçbir zararı yoktur fakat bugün inan ki, onun faydasını yarın göreceksin. Kötülük bu gün faydalı görünse bile, yarın zararını görürsün bunu düşünüp anla. Bu gün kötü ne kadar huzur içinde olursa olsun, yarın pişman olup, azap çeker. İyi kişi ne kadar mağdur olursa olsun, yarın pişman olmaz ve huzura erer. Kötülük edersen kötülüğün karşılığı pişmanlıktır bela, mihnet, zahmet, pişmanlık ve keder hep kötülüğün karşılığındadır. Cömertlik, insanlık, fayda ve iyiliğin hep iyi kişiden geldiği şüphesizdir. Huzur, arzu, nimet, güven ve rahat bu neşe ve sevinç hep iyiliğin karşılığıdır (Has. Hacib,2005 239-241). İnsan bireysel olduğu kadar toplumsal da bir varlıktır. Ve yaşamı anlamlı kılan şey de çoğu zaman iyilik faktörüdür. Alfred Adler'in söylediği şu cümle anlatılmak isteneni özetlemektedir. Yaşam demek, insanlara ilgi göstermek, bütünün bir parçası olmak, elden geldiğince insanlığın esenliğine katkıda bulunmaktır. Deha denilen şey bile, başkalarına en üst düzeyde yararlı olmaktır (Adler, 2012 12-13). Burada da açıkça görebileceğimiz üzere insanın kendini değerli hissetmesi aslında iyilik yapmasıyla da paralel gitmektedir. Yusuf Has Hacib'de insanın iyilik cevherini kullandığı ölçüde huzura ereceğinden bahsetmektedir. Dinimize göre insan aslen iyidir. Fıtrat dediğimiz şey daha ziyade insanın bu insanî bozulmamış yapısını anlatmak için kullanılır. Bu bağlamda insan ne kadar fıtratını bozmadan yaşarsa o kadar huzura yakın olur. Yaratılış itibarı ile insanların, sosyal yakınlık duygusuna sahip olduğu ve birbirlerine muhtaç olduğu kaçınılmaz bir gerçektir. her insan kendi olgunluğunu tamamlamak için diğer insanlara muhtaçtır. İnsanlar birbirleriyle yardımlaşmak zorundadırlar çünkü insanlar birtakım eksikliklerle yaratılmış ve bunları tamamlamaya mecburdurlar. Her birinin tek tek kendi başına mükemmelliğe ulaşması imkansızdır. O halde bütün organları yararlı bir işi yapmada birleşen bir vücut gibi, birbiriyle ahenkli bir toplum olmak için dağınık fertlerin sevgiyle birleşmelerine ve kaynaşmalarına ihtiyaç vardır (Keskin, 2011 72). 117 İyiliğin motivasyonu sevgi duygusuyla sağlanır. İyiler arasındaki sevgi ne bir dış zevke ne de menfaate bağlıdır. Onlar arasında esas itibarıyla bir uygunluk bulunduğu için birbirlerini severler. Bu da iyiliğe yönelme ve fazileti aramadır. İyiler bu uygunluktan dolayı birbirlerini sevdikleri zaman, aralarında ayrılık ve çekişme olmaz. Birbirlerine dürüst davranırlar, iyiliği istemede adalet ve eşitlikle hareket ederler. İşte bu dürüstlük ve iyiliği istemedeki eşitlik, onların çokluğunu birliğe götürür (Keskin, 2011 73). Allahu Teala da iyiliğin insanlar arasında yayılmasını kötülüğün ise men edilmesini istemektedir. Siz insanlık adına çıkarılmış en hayırlı ümmetsiniz, iyi ve doğru olanı teklif eder, kötü yanlış olandan sakındırırsınız… ( Ali İmran, 110) İnsan hiç şüphesiz hüsran içindedir. Ancak, inanıp yararlı işler işleyenler , birbirlerine hakkı tavsiye edenler ve sabırlı olmayı tavsiye edenler bunun dışındadır (Asr, 2-3). Yalnızca iman edip salih amel işlemek kişiyi iyi yapar. Hakkı ve sabrı tavsiye etmek ise kişiyi aktif iyi yapar. Kurtuluşun anahtarı aktif iyilerin elindedir. Toplumun ıslahı sadece emir ve yasaklarla değil, iman ve salih amel sahiplerinin hakkı ve hakta direnişi tavsiyesi ile sağlanabilir. Kurtulmak için sadece inanmak yetmez ıslah edici eylemler yapmak, sabrı tavsiye etmek gerekir. Bunu yapmayan fert veya toplum, hüsrandan kurtulamaz (İslamoğlu, 2011 1300). Islah mekanizması olarak da tarif edilen iyiliği emreden kötülükten uzaklaştıran bir faaliyetin, toplumların varlığı ve devamı açısından işlerliğinin olması önemlidir. Toplumun sürekliliğinin sağlanması, mevcut yapısının korunması ve sosyal dengenin kurulması bu ıslah mekanizmasının varlığına bağlıdır. Bu yüzden İslam için iyiliği emredip kötülükten sakındırmak, iyiliği yayıp çoğaltmak, sosyal hayata egemen kılmak ve kötülüğün toplum içinde azalmasını, etkisizleşmesini sağlamak bütün sosyal hayatın temelidir (Okumuş, 2007 142). İyilik içinde sevgiyi barındıran, şefkati ve merhameti besleyen, insanı sevecen ve üretken hale getiren erdemlerden biridir. Bireydeki duyarlılığı geliştirerek bencillikten arındırmakta, bireyin, toplum ve insanlar ile olmasını desteklemekte bu 118 doğrultuda insanî değerlerin getirdiği huzuru kişiden topluma taşımaktadır. Özellikle bugünün modern dünyasında birbirlerine hatta kendilerine yabancılaşmış insanların, sanal dünyalarda aradıkları sosyalleşme ihtiyacının karşılanması noktasında iyilik eksenli faaliyetler için birlik olmaları hem kişiyi maruz kaldığı yalnızlık yükünden kurtaracak hem de üretkenliğin verdiği sevinçle bireyi manen doyuma ulaştıracaktır. Bu anlamda hem dünya hem ahirette mutluluğun kaynaklarından biri de birilerinin ihtiyaçlarına cevap verebilmek birilerinin acılarını dindirmeye yardımcı olabilmek ve yine birilerinin gülümsemesine vesile olabilmekte yatmaktadır. İnsanın en temel ihtiyacı olan paylaşım ve sosyalleşme noktası da bu çerçevede en güzel şekliyle doyurulmuş olacaktır. Buradaki en önemli husus, duyarlılığın yitirilmediği bir bilinç halini muhafaza edebilmektir. Zira umursamazlık ve duyarsızlık bir topluma felaket olarak yeter. Sabır ve Mutluluk İlişkisi Yazar insanı mutluluğa götüren ahlakî vasıflardan bahsederken insanın sabırlı olmasının da onu mutluluğa götüren niteliklerden biri olduğunu ifade eder Hiçbir işte acele etme, sabırlı ol, kendini tut sabırlı kişiler arzularına erişir. Eğer öfkelenirsen kendini tut, sabırlı ol sabırlı kişi sonunda sevince kavuşur. Sabreden kişi ne der dinle insan sabrederse bozulmuş işi düzelir. Kişi sabrederse dileğine kavuşur. Eğer zahmet, kaygı veya endişeye düşen kişi sabrederse kaybettiği huzuru tekrar elde eder. Sabırlı ol, sabretmek er kişi işidir sabrederse göğe bile yol bulur (Has. Hacib, 2005 301-303). Ey nimet sahibi, bundan şükrederek yararlan ey mihnet sahibi, kaderine boyun eğ, sabırlı ol. Sabredersen mihnet senin için nimet olur nimet için şükredersen bu nimet daha da artar, bunu böyle bil (Has. Hacib, 2005 1063). Sabır, lügatte, men etmek, hapsetmek ve darlıkta kendini tutmak manalarına gelmektedir. Nitekim bir ayette de Sabah akşam Rab'lerinin rızasını dileyerek O'na yalvaranlar ile beraber sen de sabret (Kehf, 28). Sabırda böyle bir hapsetme ve alıkoyma anlamı olup aklın ve dinin gerektirdiği hallerde nefsine hâkim olmak, hapsetmek kendine hâkim olmak demektir (Ekin, 1994 142). 119 Sabır insanın hayatta olumsuz olaylara karşı dayanabilme gücü olduğu gibi başarıya ulaşabilmek adına da insanın direnme gücü olarak tarif edilebilir. Sabır bir insanın istediklerini elde etmesinde anahtar kelimedir. Biz de hep söylenegelen bir söz vardır ki, sabreden derviş muradına ermiş bu ifade aslında anlatılmak istenenin özünü yansıtmaktadır. Sabır bir yandan insanın yanlış yapmasına engel olurken bir taraftan elde edilmesi gerekenler hususunda da kişiye istek kazandıran bir duygudur. Bu anlamada yazarın da öngördüğü şekilde, sabır insanı huzura götüren araçlardan biridir. Sabrın en önemli özelliği katlanmak dışında, insanı her anlamda donanıma götüren itici bir güç olmasıdır. Sabır, istikrar, motivasyon ve adanmadır. Bu gün insanların elde ettikleri hep sabır iledir. Sabrın dinimizdeki yeri de aşikârdır. Ey iman edenler. Sabır ve namaz ile Allah'tan yardım dileyin. Çünkü Allah muhakkak ki sabredenlerle beraberdir ( Bakara, 153). Andolsun ki sizi biraz korku ve açlık mallardan, canlardan ve ürünlerden biraz azaltma ile deneriz. Sabredenleri müjdele. (Bakara, 155). Ayette sadece sabır ve namazın zikredilmesi, sabrın içsel, namazın ise zahiri amellerin en zoru olmasıdır. Allah sabredenler ile beraberdir çünkü, sabredenler devamlı Allah'ı zikrederler. Sabırsızlar bunu yapamazlar. Onların kalpleri Allah'ı anmaktan gafildir. Çünkü sabırda tevekkül ve teslimiyet esastır. Allah'ı anmaktan gafil olan bir kalp, dünya bütünüyle kendisinin olsa bile kaygıdan azad olamaz (Bursevî, 2005 99). İnsanın karşılaştığı ani felaketlerden hastalık, ölüm, afet vb. diğer sıkıntılarda onu istenmeyen davranışlardan alıkoyan meleke sabırdır. Sabrın ferdî bakımdan bu işlevi toplumsal huzur ve sükûnet açısından da önemlidir. Sabrın olmadığı yerde oluşan kadere isyanın verdiği huzursuzluk neticesinde fert ve toplumlar inkar hastalığına sürüklenebilir. Bu gibi hallerde sabır emniyet vazifesi görerek bir kontrol mekanizması oluşturmaktadır. Sabrın olmadığı yerde kaygı ve huzursuzluk baş gösterir. Çünkü hayatın kontrolü tamamen bizim elimizde değildir. Ve devamlı onu kontrol etmeye çalışmak, her şeyin bizim tasarladığımız şekilde olması da mümkün değildir. Bu durumda sabreden insan ne kadercilik gibi bir algı ile hayata teslim 120 olmalı ne de tüm yetkilerin kendinde olduğu hissine kapılarak kendini yıpratmalıdır. Sabır bu ikisinin arasıdır. Kadercilik insanı tembelliğe sevk edebileceği gibi kişinin sorumluluk bilincine de zarar verebilir. Bir diğer taraftan hayatının tüm iplerinin kendinde olması yanılgısı da insanı hayal kırıklığı ile gelen endişe ve kaygı atmosferine sokar ki bu da bi insanın hayatını felç etmeye yeter. Bu noktada ortayı bularak sabrı doğru bir şekilde yaşantılamak ise hem bireye hem topluma huzur getirecektir. Asr suresinde zarara uğrayanların dışında tutulanların özelliklerinden birinin, sabrı tavsiye etmek olması, sabrın toplumsal anlamda da karşılıklı dayanışmayı birlik, beraberlik, huzur ve mutluluğu sağlamasından kaynaklanmaktadır. Ey İman edenler, zorluklara sabır ile katlanın ve birbiriniz ile sabırda yarışın, hazırlıklı ve uyanık bulunun ve Allah'a karşı sorumluluk bilinci duyun ki huzura kavuşabilesiniz (Â'li İmran, 300). Bu açıklamalara göre sabır, pasiflik ve tembelliği ortaya çıkaran bir hayat anlayışı değildir. Sabır aktif ve pasif sabır olmak üzere ikiye ayrılabilir. Aktif sabır, insanın hareket halinde beklemesidir. Pasif sabır ise, hiçbir şey yapmadan beklemektir. Pasif sabır için, tembellik diyebiliriz. Aktif biçimde sabreden kişi yaşadığı zorluklar karşısında yılmadan gayret gösterir. Bu da onu yaşadığı müddetçe başarılı kılan bir özellik olur. Sabır, bu yönüyle içsel sebat halidir. Sabır, metin olmak ve kendinde zihnini toparlama gücünü bulmaktır. Gerçek sabrın göstergesi, tahammülü tembelliğe dönüştürmeden hareket halinde beklemektir (Tarhan, 2013 132). Yakınmadan ve ızdırâbını belli etmeden zorluklara katlanmak demek olan sabır, bütün iyiliklere vesiledir. Çünkü ibadetler eda edilmede sabrı, yasaklananlar uzak durulmada sabrı gerektirir. Ahlakî nitelikleri meleke haline getirmek de sabrı gerektirir. Peygamberimiz konuyla ilgili şöyle buyurmuştur İman bakımından sabır, cesede göre baş konumundadır (Münâvî, 4, 234). Sabır kavramının önemi ve insana kazandırdıkları konusunda çocuklar üzerinde yapılan bir deney dikkat çekicidir. Lokum testi adı verilen deneyde, dört 121 beş yaşlarındaki deneklerin sabredebilme güçleri sınanır. Buna göre lokum isteyen çocuklar arasından beklemeyi başaranlara ikişer lokum, sabırsızlık gösterip hemen isteyenlere birer lokum verilecektir. İkiye ayrılan grup içinde tahammül gösteremeyenler bir lokum alıp kenara çekilirken iki tane istediğini söyleyenler kendilerine oyalanacak meşguliyetler bulup gereken zamanı doldurarak iki tane lokum alma hakkını kazanmışlardır. İkinci gruptaki denekleri yirmi sene kadar takip eden uzmanlar bu çocukların ileriki yıllarda da sosyal başarıları yüksek, insan ilişkileri güçlü, akademik anlamda başarılı bireyler olduklarını tespit etmişlerdir (Tarhan, 2013 129). Burada dikkat edilmesi gereken hususlardan biri insanın kişilik ve ahlakî gelişimi noktasında sabrın en temel kavramlardan biri olmasıdır. Zira ahlakî vasıfların davranış hâline dönüştürülmesinde sabır muhakkaktır. Sabır, ümit duygusu ile yaşama sevincinden beslenen bir histir. Bu anlam da sabrın bir tarifi de, değiştirilemeyecek olanı kabullenmektir. Sabır gerektiren bir vakayı biçim değiştirmesi için zorlamak sabra zarar verir. Tahammülün yıpranmaması için ona ümit duygusu eklenmelidir. Zaten sabırsız kimseler ümitsizliğe ve karamsarlığa yatkın kişilerdir. Ümit duygusu taşıyanlar kendilerini harekete geçiren ve zorluklara dayanma katsayısı yüksek insanlardır. Dolayısıyla ümidi olanın sabrı da vardır. Ümit ve sabır paralel duygulardır. Bu sebeple de, ümitsiz insanlar diğer kişilere göre daha acelecidirler. Zaten mutluluğu hemen yakalamak isteyenler, aceleci insanlardır. İnsanların geneli mutluluk denildiğinde kısa zamanda edinilen hazları düşünürler. Oysa insanı mutlu ettiği kadar başarılı kılan duygular sabır ve ümittir. Bu noktada sabır insanın yalnızlığına acizliğine bir ilaç gibidir. İnsan tabiatı icabı aceleci bir varlıktır. Arzularına hemen ulaşmak ister. Yaptıklarının karşılığını peşin ister. Ancak tabiatındaki bu yapıyı sabır noktasına taşıyamadığı zaman kaygı, endişe ve ıstırap onu bulacaktır. Zira yaşamın temelinde sabır vardır. Kişinin odaklanarak ilerleme kaydetmesinde sabra ihtiyacı vardır, aynı şekilde hayatın getirdiklerine metanet gösterebilmede, aklını kullanabilmede, ahlakını geliştirebilme ve yetkinliğe ulaşabilmede, dini emirlere uymada ve yasaklardan kaçınmada, kısaca tüm fiiliyatının itidale kavuşmasında sabra ihtiyacı vardır. Yusuf Has Hacib'in sabredersen mihnet senin için nimet olur ifadesi de bunun 122 göstergesidir. Kişi dürtülerini, duygularını dizginlemek kontrol altına almak zorundadır. Öfkesine, şehvetine, nefsine hâkim olmak zorundadır. Sabrın insanda oluşturduğu iç kontrol mekanizması olmasa insanın hayvandan daha aşağı bir varlık hâline gelmesi kaçınılmazdır. Ferdî anlamda sabırsız bir insanın sadece kendine değildir zararı. Böyle bir insanın içindeki yetinmezlik, kontrol etme arzusu, kaygı, endişe ve öfkesi, isyanı ve inkârı davranışlarına da yansıyacak, toplum da bundan zarar görecektir. Sabrın olmadığı bir toplumda kaos ve kargaşa hakim olur. Böyle bir topluma egemen olan bencillik duygusu da duyarsızlığı beraberinde getirerek kontrolden çıkar ve emniyet, güven, huzur kaybolur. Bu noktada sabır kişi açısından insanın dileğine kavuşmasında tetikleyici bir görev üstlenirken zorluklar ile baş etmede güç kaynağı olur. Kişilik, bilinç, ahlak ve din bağlamında insanı besleyerek olgunluğa ulaştırır. Sabır insanın yalnız olmadığını ve aciz olduğunun idrakine vararak yaşamasını sağlarken tüm faydaları önüne sunar ve zararları ondan uzaklaştırır. Bireye umut ve güç kaynağı olarak yaşama bağlarken rıza ve teslimiyete giden yolda da kendisine rehber olmaktadır. Umut, güç, rıza bileşkesini kendinde toplayan birey sabrın kendisine itminan ve huzur sunduğunu görecektir. Bu noktada huzurun anahtar kavramlarından biri işte bu sabırdır. Hayâ ve Mutluluk İlişkisi İnsanın ahlaki yetkinliği ile ilişkilendirilebilinecek en önemli niteliklerden biri de hayâ dır. Hayâ ahlaken belli bir takım vasıfları taşıyan bireylerde görülen bir davranış modelidir. Yani güzel ahlaktan yoksun bir bireyde kolay kolay bulunamayacak bir davranıştır. İnsanın hayâ sahibi olabilmesi, belli ahlaki bir birikim gerektirir. Ve hayâ duygusunun aynı zamanda koruyucu bir görevi de vardır. Birey burada kendisine bir değerler bütünü edinmiş ve aksini kendine yakıştıramadığından, kendisini ondan korumaktadır. Yazarımızda kitabında hayânın önemi üzerinde dururken onun koruyucu işlevi olduğunu belirtmekte, hayânın insanı asil bir kişiliğe bürüdüğüne bireyi doğru hareketlere sevk ettiğine değinerek, hayânın 123 insanın mutluluğunda önemli bir rolü olduğunu vurgulamıştır. O, konuyla ilgili olarak şu ifadelere yer verir Ey asil doğalı, her iki dünyada kişiye faydalı olan şey iyilik yapmaktır. İkincisi hayâ ve üçüncüsü de doğruluktur insan bu üç şey ile mutluluk güneşine erer. Her türlü densizliğe hayâ engel olur hayâsızlık insan için çok fena bir hastalıktır. Doğruluk, hayâ ve iyi hareket bu üçü kimde birleşirse, o insan mutlu olur (Has. Hacib, 2005 355). İnsanların seçkini hayâ sahibi olanıdır hayâ sahibi olan kişi, insanların başıdır. Kimde hayâ varsa ona her işi teslim et insan hayâ ile küstahın yolunu tıkar. İnsanların aşağısı hayâsız adamdır hayâsızın dili doğru söz söylemez. Hayâ sahibi ve yumuşak huylu kişi ne der dinle Bak, acıdığı için sana nasihat verir. Hayâsız kişiden uzak dur uzak. Hayâsız inkâr eden gözdür. Hayâsızın yüzü, dikkat edersen, etsiz bir kemiktir hayâsızın özüyse kapanmaz bir gediktir. Hayâ ile insanın şerefi artar hayâ sahibinin de bu yüzden gözü parlar (Has. Hacib, 2005 437). Hayâ sahibi kişinin doğası yumuşak olur kendisine yakışmayan hiçbir işe el sürmez. Hayâ sahibinin tavır ve hareketleri eksilmeyen bir bütündür. Bütün uygunsuz işlere engel olan hayâdır bütün iyi işlere ulaştıran da hayâdır. Bu hayâ ne kadar iyi şeydir ve insan için ne büyük bir süstür hayâ insanı bütün iyi şeylere yönelten araçtır (Has. Hacib, 2005 409). Hayâ olmazsa, insan küstah ve adi olur hayâ sahibi kişi dürüst hareket eder (Has. Hacib, 2005 497). Hayâ h-y-y mastarından türemiş en bilinen kelime, hayattır. Hayatın birinci manası, bitki ve hayvanlarda da bulunan gelişme, organize olma ve bu organizasyonun dağılmasını sağlayan güçtür. İkinci manası da, duyan, hisseden güçtür. Üçüncü mana ise işlev gösteren, akıllı güçtür. Dördüncü anlam ise üzüntünün geçmesini ifade eder. beşinci anlam, ebedi olan ahiret hayatıdır. Bunlar bizi semantik anlamın getirdiği yerlerdir. Dolayısıyla kötülüklerden sakınma, utanma manasına gelen hayâ kelimesi, hayat ile ama gerçek hayat ile bağlantılıdır. Haya Allah'ın ahlakıdır (Merter, 2014 264). Allah hayâlıdır (Tirmizi). Hakikatte Rabbiniz hayâ ve kerem sahibidir. Bir kul ona karşı ellerini kaldırıp dua edince, o elleri boş bırakmaktan, yani kulun istediğini vermemekten hayâ eder ( Buhâri). Hayâ imandandır (Müslim). 124 Sana söyleyeceğim şu şeyleri iyi ezberle Gerçekten de hayâ ve üns kalbi dolaşırlar. Orada zühd ve takvayı buldukları zaman yerleşirler, yoksa çekip giderler (akt. Merter, 2014 265). Olgun insan, iç ve dış dünyasında kendini kontrol edebilen insandır. Utanma, suçluluk ve pişmanlıktan oluşan duygu grubu da insanın olgunluğuna katkıda bulunan, yapıcı olumsuz duygulardır. Ar duygusu, beynin ön bölgesinde, sosyal becerileri kapsayan alana kaydedilmiş bir duygudur. Utanmanın tersi, duyarsızlık, yüzsüzlük ve sorumsuzluktur. Halk arasında ar, edep, namus diye bilinen kavramlar hep bununla ilgilidir. Utanmaktan ve sorumluluktan yoksun, yüz kızartıcı suçları rahatlıkla işleyen, başkalarından çekinmeyen insanlar kendilerini kolay kolay kontrol edemezler (Tarhan, 2013 168-170). Aslında insanoğlu yaptığı hatalardan utanç duyan bir varlıktır. Bu özelliği sebebiyle de sevilir. Utanma duygusu aynı zamanda insanî ilişkilerde ölçü ve dengenin göstergesidir. Utanmaktan nasip almamış insan, bir şekilde karşısındaki kişiyi gülünç duruma düşürdüğünde, bunu onunla dalga geçmek için kullanırken ar perdesini koruyabilmiş olan insan, yaptığı hatayı telafi etmeye çalışır. Çünkü, mahcup olmak duygudaşlık duymakla eşdeğer bir duygudur. Bu his bir yönüyle ciddiyeti de arttırır. Utanmanın olmadığı durumlarda ilişkilerdeki ölçüyü tutturmak zorlaşır. Bu yapıcı duyguyu yok etmek insanın bencilleşmesine, empati yoksunluğuna, sorumsuzluğa sebep olacağından kişiyi yalnızlaştırır. Utanma duygusu olmayan kişiler, genellikle anti sosyaldirler. Anti sosyal kişilik tipindeki insanlar çoğunlukla toplumsal kurallara uymaz, yalan söyler, trafikte kuralları çiğner ve sosyal sınırları ihlal eder. Sergiledikleri davranışlar kişiliklerinin bir parçası olduğu için vicdanî kaygı hissetmezler (Tarhan, 2013 170). Peygamberimiz bir keresinde Allah'tan nasıl gerekiyorsa öyle utanın diye buyurunca ashab Ashab Ey Allah'ın Resulü, hamd olsun bizler Allah'tan (c.c.) hayâ ediyoruz. Hayır sizin düşündüğünüz gibi değildir. Gerçek haya Başını ve düşünceni muhafaza etmen, mide ve yiyeceklerini kontrol altına alıp ölüm ve toprakta çürümeyi hatırlamandır. Kim âhiret alemini isterse dünyanın faydasız zinetlerini terk edip ahireti dünyaya tercih eder. İşte kim bunları yaparsa gerçekten Allah'tan (c.c.) haya etmiştir (Tirmizi). 125 Hayâ insanın iç dünyasındaki otokontrol mekanizmasıdır. Utanma duygusu ile kendini ortaya koyan hayâ, edep kişiye göre farklı boyutlarda ortaya çıkar. İnanan insanın öncelikle Rabbi ile kurduğu iletişim hayâ üzere olduğu takdirde gerçek yerini bulur. Zira Allah'tan hayâ etmek bir bakıma içsel, manevi temizlenme ve kulluk idrakine varabilmedir. Bir de toplum temelli hayâ türüne sahip olanlar vardır ki bunların yalnız iken ortaya koydukları yaşam şekli farklı insanlar arasında iken farklıdır. Her ne kadar ikiyüzlü, tutarsız bir durum gibi görünse de böyle bir davranış biçimi en azından toplum ahlakı açısından önemlidir. Tabii en güzeli bireyin içselleştirilmiş bir hayâ sıfatına sahip olup yaratılışına olan saygı bağlamında bir fikrî yapı ve hayat şekli ortaya koyabilmesidir. Bireyde oluşan bu özsaygı onu kötülüklerden uzaklaştırdığı gibi fıtratını koruyabilme ve hatta kemale erebilme noktasında tetikleyerek üstün insan modeline ulaşabilmesine vesile olacaktır. Hayâ insanın bütün ahlak sisteminin dinamiğini oluşturarak tüm uzuvlarına sirayet eder ve onu bayağılıklardan, lakaytlıklardan muhafaza eder. Bu doğrultuda fikrî yapısı zarifleşen bireyin davranışlarında oluşan saygı ve asalet onu seçkin insan haline getirir. Hayâ sahibi olmayan kişi ise tüm ahlaksızlıklara kapısını aralarken bunun sonucunda ortaya çıkacak olan sıkıntı, bela, mihneti de kendine hazırlamaktadır. Bir bakıma kendine zulmetmektedir. Aynı zamanda toplum ile olan ilişkisinin de bu doğrultuda felç olması kaçınılmazdır. Bu durumdaki insanın mutlu olamayacağı ise aşikârdır. Utanma insanda bulunan fıtrî bir duygudur. Yusuf Has Hacib'de hayâsızlığın insanın hayatını alt üst ettiğini insanı dengesizleştirdiğini ifade ettikten sonra, hayâsızlıktan bir hastalık olarak bahseder ve bu hastalığın insanı mutsuzluğa götüreceğini söyler. Aslında ahlakî sistemin en önemli parçalarından biri olan hayâ duygusu, insanın ahlaksız fiillerden korunabilmesi için en temel dayanaklardan biridir. Esasen ahlakta her bir sıfat birbirine zincirlenmiş durumdadır. Ahlak, en ufak bir zafiyete izin vermez. En ufak bir çözülme diğer çözülmeleri beraberinde getirir. İşte bu anlamda ahlakî sistemin temel taşı olan hayâ duygusu da tavize müsaade vermez. İnsan hayâsı sayesinde insanî kimliğini koruyabilir ve yine bu şekilde huzuru bulabilir. 126 Yalan ve Mutluluk İlişkisi Yusuf Has Hacib yalan söylemek ve mutluluk ile ilgili olarak kitabında şu ifadelere yer vermektedir Bak şu birkaç şey kişi için kötüdür insan bunları bilirse kendini korur. Bunlardan biri yalan söylemektir ikincisi verilen sözden dönmektir. Üçüncüsüyse içkiyi sevmektir buna tutulan şüphesiz ki tamamen boşa yaşamıştır. Biri de insanın inatçı olmasıdır bu inatçı insan için dünyada sevinç yoktur. Yakışıksız hallerden biri de kaba huylu olmaktır böyle biri başkalarının evinde tozu dumana katar. Biri de boşboğaz, hiddetli ve öfkeli olmaktır sövmeye başlarsa, insanın kalbini kırar. Bu birkaç şey birinin üzerinde toplanırsa, kutlu mutluluk ondan kaçar, uzaklaşır. Yürü,ey iyi kişi, iyilik yap ,iyinin işi hep düzgün gider. İyi insan her gün yeni bir dileğine ulaşır kötünün sıkıntısıysa her gün bir kat artar (Has. Hacib, 2005 141-145). Dilinden yalan söz çıkarma yalan söz ile insan itibarını yitirir (Has. Hacib, 2005 303). Yazar burada insanın ahlakî yaşantısıyla mutluluğu ilişkilendirmiş ve bu özelliklerden birine sahip olan insanın mutluluktan nasibinin olmadığını belirtmiştir. Dolayısıyla öncelikle insan psikolojisi açısından da olumsuz etkisi olan bu durumların gerçekte insanı mutlu edemeyeceği ortadadır. Bununla beraber burada mutluluğun nasıl algılandığının önemi de büyüktür. Ancak genel ahlak ilkeleri açısından bakıldığında yukarıda sayılan özellikler insanın huzurlu ve mutlu olmasını engelleyecek niteliktedir. Yazarın mutluluk anlayışı, ahlak ile ilişkili olup bir bakıma erdemden mutluluğa giden bir yapı arz etmesi sebebiyledir ki, o bu tür özelliklerden insanın kendisini men etmesi gerektiğini vurgulamıştır. Yalan hakikati konuşmak, söz, düşünce ve eylemlerde dürüstlük, hileden uzak oluş gibi anlamlara gelen doğrunun ve doğruluğun zıddıdır. Bir bakıma ruhsal bir hastalık sayılabilecek olan yalan, hakikate ters şeyleri söylemek, olmuş bir olayı olmamış veya olmamış bir olayı da olmuş gibi göstermek, başkalarının sözlerini tahrif etmek, olan şeyin tersini haber verme, kendi bildiğinin ve düşündüğünün aksini söylemektir (Okumuş, 2005 274). Yalanın en önemli özelliği kişilik bazında ciddi bir tutarsızlığa sebebiyet vermesidir. Kendi içinde tutarlı olan ve kişilik bazında belli bir yetkinliğe ulaşan bir 127 insanın yalanı alışkanlık haline getirmesi mümkün görünmemektedir. Her şeyden önce yalan insanın tüm dengelerini bozan insanı kendine yabancı hale getiren bir sıfattır. Yalan bir ahlâki düşüklük belirtisidir. Bu dedikoduyla birlikte ortaya çıkar ve bütün kötülüklerin anasıdır. Oraya hakikat tohumu atılır, oradan iftira çiçeği alınır. Yalan tabiata isyan etmek ve birliği baştan çıkarmaya çalışmaktır. Bütün günahlar yeryüzünden kalksa, yalan cehennemi doldurmaya yeter. Ve insan yalandan vazgeçmeyi kabul etse bütün günahlar ve kötülükler kendiliğinden ondan uzaklaşır. Çünkü yalan söyleyen ve yalanı her ne bahaneyle olursa olsun kabul eden kimse bütün kötülükleri örtmeye güçlü demektir. Ve yalan söylemeyen, yalandan bir afet gibi kaçınan, bütün kötülüklerden kaçarak, sonunda en doğru en iyi insan olacaktır (Fedayi, 2007 68). Yalan söylemek kişisel tutarsızlıkla beraber insanların güvenini zedelemesi yönüyle de insanlar arası ilişkileri olumsuz etkiler. Yalan söylemek tek bir davranış gibi görünse de insanın yapı taşlarını tümüyle yerinden oynatmaktadır. Yalan bireysel anlamda insanı dengesiz kılarken toplumsal anlamda da güvenilirliğine yıkıcı etki yaparak insanı yalnızlığa ve bencilliğe itebilir. Bu durumda insanın yalan ile mutlu olması mümkün görünmemektedir. Yalancı kişiler vefasız olur vefasız kişi halka uygunsuz işler yapar. Vefalı kişi ne der dinle, insan için insanlığın başı vefadır. Sözü yalan olanın tavır ve hareketi cefadır cefa kimdeyse, o kişi hayvandır. Yalancı kişiden vefa bekleme (Has. Hacib, 2005 413). Yalan insanın mutsuzluğunun en temel sebeplerinden biridir. Zira yalan kişinin ferdî bütünlüğünü bozduğu gibi toplumsal anlamda da fitne kaynağıdır. Yalan iman bakımından küfürdür. Toplumsal anlamda fitne kaynağı, bireysel anlamda ise kişinin kendi kendini inkârıdır. Yalan, bir çok ahlakî nitelikte olduğu gibi insanın tüm benliğine sinen ve insanın bütün ahlaki sistemini etkileyen bir huydur. Dürüstlük insanın yaptıklarının arkasında durabilmeyi gerektirir. Bu yüzden dürüst insanlar bu prensibi kendilerine ilke edinerek hareket ederler ve kötülüklerden, şahsiyetlerine yakışmayan işlerden uzak dururlar. 128 Ebu Bekir er- Râzi'ye göre de yalan, insanın her zaman önde olmayı istemesinden kaynaklanan bir ruhî hastalıktır. Herhangi bir konuda haber veren ve öğreten kimse, kendisine haber verilen ve öğretilenden daha üstün olduğu için, insan devamlı haber veren konumunda olmak ister. Çünkü o, ancak bu şekilde diğer insanlara bir üstünlük kuracağına inanır. Bu durumda ona göre yalan üstünlük eğilimi olan bir kişilik özelliği olduğunu ifade edebiliriz (Akt. Karaman, 2004 134). Râzi bir kişinin bütün ömrü boyunca söylemiş olduğu yalanlardan aldığı haz ve elde ettiği faydanın, aynı kişinin yalanının ortaya çıkması dolayısıyla bir defada hissedeceği utanma, üzüntü ve mahcubiyetten daha az olduğu kanaatindedir. Çünkü ona göre insanlar tarafından hor ve hakir görülmek, aşağılanmak çok kötü bir durumdur. Ancak, bunlar alçaklıkta had safhaya gelmemiş ve kendilerine hala saygıları olan insanlar için geçerlidir. Ayrıca Râzi yalan söyleyen kimsenin yalanının fark edileceğini düşünerek devamlı sıkıntı ve pişmanlık içinde olacağını ve dolayısıyla da hiçbir zaman rahata ve huzura yani mutluluğa kavuşamayacağını ifade eder. Râzi'ye göre yalanın bu kötü sonuçlarından dolayı akıllı kimsenin yapması gereken şey sonuçta elde edeceği hazdan daha fazla elem ve pişmanlık elde etmekten korktuğu konularda hevâsını serbest bırakmamak yani, yalandan kaçınmaktır (Akt. Karaman, 2004 134 ). Yalan söylemeyi kendinde ahlak haline getirmiş bir kişinin şahsiyet ve kimliği kaybolur. İnsanlar arasında da güvenilmeyen itibar edilmeyen biri haline gelir. Kendi içindeki gerçekliği kaybetmiş bir kişi ne kendisiyle ne de başkalarıyla barışık, huzurlu bir hayatı elde edebilir. Çünkü insanın en temel psikolojik ihtiyaçlarından biri güvendir. Devamlı yalan söyleyen kişi ise etrafına kendi düşünce dünyası ile baktığından kimseye güven beslemeyecektir. Yalan söylemenin sebebi genelde çıkar elde etmektir. Hayatını bu şekilde organize eden bir insan çevresindekilere çıkar, menfaat odaklı yaklaşacak ve insanlar ile olan ilişkilerini bunun üzerine temellendirecektir. Bu noktada insanların da kendi gibi çıkar amacı güttükleri varsayımıyla sevgi ve muhabbetten de mahrum kalacaktır. Yusuf Has Hacib'in belirttiği üzere kendi vefasız olduğu gibi insanları da hep kendisi gibi görecektir. Sevgiden ve güvenden yoksun olan bir insanın ise mutluluğu bulabilmesi mümkün değildir. 129 Anne ve Babaya İyi Muamele ve Mutluluk İlişkisi Bilindiği üzere, ebeveyn bizlerin bu dünyada var olmamıza aracılık yapan bireylerdir. Yani, onlar birey için sıradan insanlar değildir. Ve tabii bireyin ailesiyle kurduğu iletişim çok küçük yaşlardan itibaren büyük bir anlam taşır. Kurulmuş olan olumlu iletişim bireyin ahlakını, kişiliğini ve hayatını olumlu etkilerken olumsuz iletişim ise, kişiyi olumsuz yönde etkiler. Bu anlamda bireyin aile ile kurmuş olduğu iletişim biçimi onun mutlu ve tutarlı bir birey olmasında ciddi anlamda etkilidir. Yazarımız da kitabında bireyin ebeveyniyle nasıl bir iletişim biçimi oluşturması gerektiği üzerinde dururken, nasıl davranırsa mutluluğa daha yakın nasıl ya da mutluluktan daha uzak kalacağını belirtir. Bu anlamda yazar şu ifadelere yer vermektedir Baba nasihatini sen sıkı tut, sıkı günün kutlu olur, sana her gün bir sevinç getirir. Babanı ananı hoşnut eyle, onlara hizmet et bu hizmet karşılığı binlerce fayda elde edersin (Has. Hacib, 2005 339). Aile toplumun en küçük birimidir, bu yüzden çocuk ilerideki hayatının bir çeşit provasını ailede yaşamış olur. Büyüklerle, küçüklerle, yaşıtlarıyla, yakın ve uzak akrabalarıyla, komşularıyla, hiç tanımadıklarıyla ilk hayat tecrübelerini aile içinde yaşar. Bilhassa büyüklerle olan münasebeti onun geleceğine çok tesir eder, çünkü çocuk otorite karşısında nasıl davranılacağını ilk defa burada görmektedir. Bu çeşitlendirilebilinir ki aile çocuk için bütün bir toplum demektir. Şu halde bütün toplum hayatının temelini meydana getiren sosyal normlar, adetler, kıymetler, inançlar çocuğa ailesi yoluyla geçmektedir (Güngör, 1995 125). Günlük hayatta huy dediğimiz karakter vasıflarının pek çoğunun temeli çocuklukta ve aile vasıtasıyla atılır. Çocuk sadece insanla değil eşya ile münasebetlerinin esasını da burada öğrenir. Cömertlik, cimrilik, tutumluluk, savrukluk, düzenlilik hep ilk yaşamlarımızda edindiğimiz huylardır. Ailenin ahlakî şahsiyet üzerindeki rolü okulun rolünü daima aşar. Okul bize daha çok bilgi verir, 130 ahlakî şahsiyetimiz konusunda da bir takım tavsiye ve telkinlerde bulunur. Hâlbuki ahlak sadece bilgiye değil, aynı zamanda duygu ve hareket unsurlarına dayanmaktadır. Ahlaki davranışı aile her bakımdan kontrol eder. Ahlaki davranışın özellikle duygu boyutu ailede gelişir. Çünkü davranışlarımız aile fertlerine karşı olan duygusal bağlarımızla sıkı sıkıya ilişkilidir (Güngör, 1995 216-217). İnsan psikolojisi açısından ailenin önemi muhakkaktır. Aile birey ilişkisinin bu kadar önemli olduğu bir süreçte kurulabilecek en sağlıklı iletişim de elbet saygı ve sevgi üzerine kurulan iletişimdir. Anne ve babalar insanın bu hayata gelmesine köprü olan bir bakıma yokluktan varlığa çıkabilmek adına bir aracı görevi üstlenen en değerli varlıklarımızdan biridir. Hem ahlak açısından hem psikoloji açısından çocuğun anne babasıyla kurduğu ilişki biçimi dengeli bir kişilik yapısı olsun huzurlu bir yaşam açısından olsun ciddi bir faktördür. Yusuf Has Hacib de insanın ebeveynine karşı ne tür bir iletişim içinde olması gerektiğini belirtmiş ve bireyin huzuru için ebeveynine ne şekilde davranacağına ilişkin nasihatlerde bulunmuştur. Yazar ahlak profilini oluştururken dinsel temalardan da beslenmiştir. Bu açıdan bakıldığında dinimizde de anne baba hakları üzerinde önemle durulmuş ve ne şekilde hareket edilmesi gerektiğine dair de mesajlar verilmiştir. Öncelikle Kur'an ve sünnet başta olmak üzere, bütün İslam kaynakları, insanın ebeveynine karşı vazifelerine, yaratılmışlara karşı olan diğer bütün vazifelerin en başında yer vermişlerdir (Çağrıcı 2009 216 ). Kuran-ı Kerim'deki şu emir bunu göstermektedir. Rabbin, kendisinden başkasına kulluk etmeyin anne babanıza iyilik yapın, diye emretti. Onlardan biri veya ikisi sizin yanınızda yaşlanırsa, kendilerine öf. deme onları azarlama, ikisine de güzel söz söyle onlara merhametle tevazu kanatlarını ger ve de ki Rabbim. Nasıl ki onlar beni küçükken terbiye edip yetiştirdilerse sen de onlara merhamet et. (İsra, 23-24). Kur'an-ı Kerim, anne ve babaya iyilik etmeyi, Allah'a kulluk etme emriyle bir arada zikretmiştir. Bu demektir ki, anneleri ve babaları incitmemek, üzerlerine rahmet ve şefkat kanatlarını gerip onlara gönüllerini hoş edecek tatlı ve güzel sözler söylemek evladın, Allah'a ibadetten sonra yükümlü olduğu en önemli görevidir. Özellikle ihtiyarlık çağlarında ve bakıma muhtaç oldukları hal ve durumlarda onlara 131 hizmet etmek, daha hassas ve daha kibar davranmak ve haklarında Allah'a dua etmek gerekmektedir. Hz. Peygamber, üç defa tekrar ederek, yanındakilere - Size, büyük günahların en büyüğünü söyleyeyim mi . diye sordu. - Buyur ya Resulallah. Dediler. -Allah'a şirk koşmak ve ana babaya asi olmak.. buyurdu (Buhari, edep,6). Dinimizde kültürümüzde önemli bir yere sahip olan anne baba kavramı Yusuf Has Hacib'in eserinde de yerini bu şekliyle almış görünmektedir. İnsanın ilk ahlak tohumları aile içinde atılır. Ahlakın gelişiminde karakter faktörünü de düşünürsek ailenin birey için ne kadar önemli olduğunu anlayabiliriz. Bu hususta sorumluluk bilinci gelişmiş anne ve babalar gelecek nesillerin temellerini atmaktadırlar. Baba evde güven ve gücü temsil eder. Anne ise sevgi ve şefkat demektir. Çocuğun sevgi ve güven bakımından doyurulması ruh sağlığı ve karakter gelişimi açısında önemlidir. Yarının anne babalarını yetiştiren yine anne babalardır ki bu zincir böylece sürüp gider. Yusuf Has Hacib insanoğlunun dünyaya gelmesine yani yokluk âleminden varlık âlemine çıkmasına vesile olan anne babanın gönlünü hoş tutmayı tavsiye ederken bu davranışın da çocuğa sevinç ve huzur getireceğini belirtir. Çocuklar ne kadar olgunlaşsalar da ebeveynlerinin tecrübe ve muhakemesine sahip olamayacakladır. Bu noktada aile içi iletişim çocuk için bir ömür boyu süregelen bir ihtiyaçtır. İnsanın ailesi ile kuracağı olumlu ilişkiler onu daimi bir şekilde besler ve her iki tarafa da mutluluğu getirir. Cimrilik ve Mutluluk İlişkisi Yusuf Has Hacib'in mutluluk ahlak ilişkisi bağlamında ele aldığı bir diğer ahlakî özellik cimriliktir. Yazar kitabında bununla ilgili olarak şu ifadelere yer verir Faydasız olan ve kişiye daima zarar veren şu üç şeydir. Biri kötü doğalı ve inatçı olmak, biri de yalan söylemektir. Biri de kişiyi aşağılık eden cimriliktir bunların üçü de bilgisizlikten ileri gelir. 132 Kim doğası kaba ve inatçı olursa, onun işi her zaman ters gider. Cimrilikten daha kötü başka ne var cimri toplar, yiyemez ve malı arkada kalır. Bilgin cimri hakkında ne der, dinle ey zavallı, ey çaresiz, ey sıkı el. Altın toplamayı bildin, fakat yemesini bilemedin, bu altını yığdın da birini olsun neden başkasına vermedin. Ey bu dünyayı toplayıp yiyemeyen kişi, yiyiciler hazırlandı, sen de yiyeceği hazırla. İşte bu üç şey kimde varsa, mahvolup gider (Has. Hacib, 2005 355-357). Cimrilik sahip olunan mallardan tutulmaması gerekeni tutmak anlamına gelmektedir. Tabii cimrilik kökeni başka bir takım duygulara dayanan sadece maddi çerçeveyle sınırlı olmayan bir ahlakî özelliktir. Cimrilik örneğin insanların fakirlikten aşırı derecede korkmalarından, çok ilerisini düşünmelerinden ve bir de olması muhtemel olan bela ve musibetlere karşı hazırlıklı olmak istemelerinden kaynaklanabilmektedir. Aslında insan mal ve servet ile bir bakıma güvensizlik duygusunu örtbas etmeye çalışır (Karaman, 2004 124). Genel anlamda cimriliğin dışa vurum biçimi ise cimri kimsenin başka birini sevindirmeye asla yanaşmaması, bir anlamda topluma ve bireylere karşı yakınlık göstermede cimri olması, çevresine bir duvar örerek kendisine ait sözde değerli hazinelerini koruma altına almak istemesidir. İstifçi kimselerin cimrilikleri para konusunda ve maddi şeylerde olduğu gibi, duygular ve düşünceler alanında da geçerlidir. Kendileri sevgi vermezler ama sevilene sahip olma yoluyla sevgiyi elde etmeye çalışırlar (Hökelekli, 2013 256). Eli sıkı olma büsbütün eli açık da olma. Sonra kınanır, (kaybettiklerinin) hasretini çeker durursun (İsra, 29). Cimri kişi, geleceğinden emin olabilmek düşüncesiyle malını çoğaltıp durur. Bu tür eğilimler cimriliği teşvik eder. Fakat cimrilik daha çok biriktirme, elde tutma tutkusudur. Hırsın bir ürünü olan cimrilik, bencillik duygusunun bir yansıması olarak ortaya çıkar. Bazı kişilerin korkuları günün birinde sıkıntıya düşmek korkusundan ileri gelmez. Onların, herhangi bir gayeye yönelik olmaksızın, sadece kendileri için mal biriktirmekten zevk aldıkları görülür. Çok büyük servete sahip olduğu, malını bırakacak çocuğu bulunmadığı halde, sırf mal tutkusu yüzünden, toplumdaki muhtaçlara yardımdan kaçınıp, kendi zaruri ihtiyaçlarını karşılamayı sürekli erteleyenler vardır. Bunlar malını büyük bir aşk ve tutkuyla sever, onların varlığıyla 133 sevinip mutlu olur. Bu durum tedavisi güç bir hastalık halini alır. Böylesi kimselerde cimri tutum, kendini bir tür zevke bırakmayı, tutkuya kapılmayı ifade eder. Bazı cimrilerde mal sevgisi o kadar ileri noktaya varır ki adeta malı tanrılaştırır. Bu tarzda ortaya çıkan cimriliğin hem hasetle hem de açgözlülük ve kendini beğenmişlikle yakından ilişkisi vardır, çoğunlukla birlikte meydana çıkarlar. Dar görüşlü, korkak ve pinti olanlar cimrilik hastalığına kolay yakalanırlar. Bunun bir uzantısı da hasislik olarak adlandırılır. Hasislik elde ettiklerini sıkı sıkıya koruma, ihtiyaçlardan aşırı derecede kısacak derecede biriktirme, elde tutma, değerli ya da değersiz sahip olduğu şeylerin üzerine titreme eğilimidir. Hasis kişi kendine bile cimrilik yapar (Hökelekli, 2013 257). Cimrilik insanı aşağılık eden bir hastalıktır. Cimri insanın tüm yapıp ettiklerinde bu ahlakının izleri vardır. Cimrilik bir zihniyet tarzıdır, almaya dayalı yaşam. Kişi burada devamlı bir birikim hırsıyla hem kendi yetersizliklerinin üstünü mal ile örtmeye çalışmakta hem de çoğaldıkça kendinde en ileri noktada tanrısal bir güç bile hissedebilmektedir. Malı ve varlığı ile dokunulmazlık, eminlik yanılgısına kapılmaktadır. Gizli, açık, arkadan önden sürekli iftira atıp kara çalan, çekiştirip ayıp kusur arayan herkes kendine yazık etmiştir. İşte, malı yığan ve onu birikim sayan bu tiptir. O, malının kendini ölümsüz yapacağını sanmaktadır (Hümeze, 1-3). Cimrilik insanın bütün değer sistemini etkileyen bir kavramdır. Kişiyi bencil ve hırslı yapar. Ayette de insanın cimrilik özelliği başka kötü ahlaki sıfatların ardından zikredilmiştir. Tanımlanan kişi toplumsal anlamda nefret ve rekabet üzerine kurulu bir ilişki biçimine sahiptir. Haset hastalığını da üzerinde bulunduran bu cimri insan toplumsallaşamadığı için yalnızlığa itilme ihtimaliyle de bir bakıma kendini mutsuzluğa mahkûm eder. Hayatta paylaşılmayan hiçbir duygu layığını bulamaz. İnsan bireysel olduğu kadar toplumsal da bir varlıktır. Cimri paylaşabilmenin verdiği huzurdan kendini mahrum bırakır ki aynı zamanda zihniyetini bütünüyle para hırsıyla doldurması da bireyin kişisel ve toplumsal psikolojisini olumsuz yönde etkileyecek sonuçta huzur elden kaçacaktır. 134 Alçakgönüllülük ve Mutluluk İlişkisi Yusuf Has Hacib eserinde mutluluk ile ilişkilendirmiş olduğu bir diğer ahlaki nitelik alçakgönüllülüktür. O, konuyla ilgili olarak şunları söyler Mutluluğa alçakgönüllülük ne kadar uyar bilge bir kişiye yumuşaklık ve şefkat ne kadar yakışır. Mutluluk aslında göç atı gibidir, göçer gider onu bulunduğu yerde tutan kök, alçakgönüllülüktür. Alçakgönüllü kişi ne kadar iyi ve güzel olur onun işi daima yolunda gider. Büyüklük taslayan, kibirli ve küstah adam tatsız ve sevimsiz olur kibirlinin itibarı günden güne azalır. Mutluluk gelirse herkese yakışır fakat akıllılarla daha çok bağdaşır (Has. Hacib, 2005 361-363). Alçak gönüllülük, Arapça tevazu sözcüğünün Türkçe karşılığıdır. Tevazu sözcüğü de Türkçeye geçmiş ve türevleriyle birlikte, insanın kendini diğer insanlardan üstün görmemesi makamı, mevki, ilmi, zenginliği, gücü, kuvveti vs. ne olursa olsun, diğer insanlara karşı büyüklenmemesi, kibir ve gurura kapılmaması, kendini ihtiyaçsız görmemesi anlamlarında kullanılmaktadır (Akpınar, 2008 322). Alçakgönüllülük anlamına gelen tevazuyu, didaktik açıdan üç ana gruba ayırabiliriz. Sahte tevazu, taklidî tevazu ve gerçek tevazu. Sahte tevazu, aslında çok kibirli olan bir insanın, yine insanların gözünde değerli olmak maksadıyla üstüne giydiği bir sözde tevazu halidir. Bu hal, biraz dikkat edildiğinde hemen sırıtır ve bizi rahatsız eder. Taklidi tevazu sahibi ise gerçek tevazu sahibi insana hayran kalarak iyi niyet ile belki ben de bir gün onun gibi olurum ümidiyle, o insanın hallerini taklit etmektir. Gerçek tevazu ise tevazu kelimesini bile unutarak var olmak demektir. Bazı insanlar için beğenilmek ve diğer insanlardan üstün olmak, olmazsa olmaz bir hayat belirtisidir yoksa varoluş okyanusunda battıklarını düşünürler. Ama tevazu gerçekleştikçe değerli olma tutkusu, insanların gözünde değerli olmaktan, Rabbinin rızasını kazanmaya dönüşür (Merter, 2014 227). Kur'an'da, alçak gönüllü insanlar övülüp alçak gönüllü olmanın ahirette kurtuluşu elde etmede olumlu katkı sağlayan bir etken olduğu belirtilmiştir İnanıp iyi işler yapan ve Rablerine gönülden boyun eğenlere / alçak gönüllü olanlara gelince, işte onlar cennet halkıdır. Onlar, orada sürekli kalıcıdırlar (Hud,23). 135 Rahman'ın kulları, yeryüzünde alçakgönüllü olarak yürürler. Cahiller onlara laf atınca ‘Selam.' derler (Furkan, 63). Alçakgönüllülük kendi başarı ve yetenekleri değerlendirmede ölçülü olma, hatalarını, sınırlılıklarını ve eksikliklerini kabul etmedir. Alçakgönüllü insan, evrenin büyüklüğü karşısında kendini unutma eğiliminde olan, yeni fikir ve tavsiyelere açık, başkalarını kendi ile bir tutan ve onlara sevgi ve saygı duyan bir kimsedir. Aynı zamanda kendinden vazgeçme ve diğerlerine odaklanma, kendini değerlendirme ve başkalarına açıklık gibi boyutlardan oluşur. Alçakgönüllülük, başkasına karşı gelecek ya da onu rahatsız edecek her tür davranıştan sakınarak, onun önünde kendi benliğini silme yönünde bir eğilimdir (Hökelekli, 2013 281). Alçak gönüllü kimse bütün insanları kendi ile eşit sayar. Bütün insanlığı bir ve aynı yaratıcının eseri, ortak tek bir ailenin çocukları olarak görür. Alçak gönüllülük, kendimizden daha büyük olan bir şeye bağlılığımızın ve insan kardeşlerimiz ve hayatın tümüyle olan karşılıklı bağlılığımızın farkındalığıdır. Alçak gönüllülük, tabiatımızın eksikliği ve kişiliğimizin yetersizliğinin farkına varmanın bir sonucudur. Eskiden yapmış olduğumuz ve şimdi de yapabileceğimiz, başkalarının da yapabileceği yanlış ve kusurlar üzerine gerçekçi bir düşünceye dayanır. Alçakgönüllülük kendini küçümseme değildir, ne olduğunu bilmemek değil ne olduğunu bilmek ya da kabul etmektir. Bu, ne olursa olsun, neye sahip olursa olsun hiçbir zaman Tanrı gibi kusursuz olamayacağını bilen insanın erdemidir. Hakikate duyulan sevgiden kaynaklanır ve bu sevgiye boyun eğer (Hökelekli, 2013 282). Alçakgönüllülük ile iç içe olan hilm ise kalbi yumuşaklık manasına gelir. Sekine haliyle ortaya çıkan ve tüm benliği kuşatan çok güçlü bir yumuşaklık halidir. Bu alanda kavga biter, zıt duygular ve haller birleşir sonsuz bir esenlik, barış ve muhabbet hali başlar. İşte bu halde aksiyon, çok değişik bir kalite kazanır. Ses yumuşar, beden dili daha estetik hale dönüşür, itidal ve temkin yerleşir ama her şeyden önemlisi, tüm varlığa yönelik bir muhabbet hâsıl olur. Hilm halinin karşı kutbunda ise öfke ve nefret vardır. Dış dünyaya karşı yaşadığımız öfkenin bilinçaltındaki nedeni ise, çoğu zaman ifade edemediğimiz bir kaygıdır. İşte bu kaygı 136 azaldığı ve barış, huzur ve esenlik bütün varlığımızı sardığında, insan ve eşya ile sürdürdüğümüz kavga biter ve biz huzuru yaşarız (Merter, 2014 233). Asık suratlı, kaba sözlü, kibirli ve mağrur kişi herkesi kendinden nefret ettirir, işini yoluna koyamaz (Has. Hacib, 2005 419). Alçakgönüllülüğün zıddı diyebileceğimiz ahlakî bir özellik kibirdir. Kibir aşırıya kaçma şeklindeki haksız gurur duygusudur (Tarhan, 2013 156). Kibir, kendini büyük görme, büyüklük taslama, başkalarına üstten ya da tepeden bakma, başkalarını küçük ve hakir görme gibi anlamlara gelir (Okumuş, 2002 117). Kibirli olan insanlar menfaatçi olurlar ve bütün ilişkilerini kendi çıkarları için kullanırlar. Hoşlarına giden, onlara katkı sağlayan her şey iyi, gitmeyenler kötüdür (Tarhan, 2013 156). Peygamberimiz de kibri şöyle açıklamıştır Kalbinde kibir olanın cennete giremeyeceğini buyurunca bir kişi şu soruyu sorar Ey Allah'ın elçisi insan elbisesinin ve ayakkabısının güzel olmasını ister bu da kibir midir. Peygamberimiz Şüphesiz Allah güzeldir ve güzelliği sever, kibir ise hakkı kabul etmemek ve reddetmek, insanları da küçük ve hakir görmektir buyurarak cevap verir (Müslim, 39). İnsanın kendini başkalarından büyük görmesi şeklinde de tanımlanabilecek olan kibir, insanın kendini beğenmesi ve başkalarıyla eşit görmemesine sebep olan ilim, soy, güzellik, amel, makam, zenginlik gibi bir takım farklılıkların sonucu oluşur (Okumuş, 2002 118). Bu da kişinin algı zaaflığı ve kendine biçtiği değeri sahiplik kavramına göre biçimlendirmesinin sonucudur. Kibir insanı birçok güzellikten mahrum eder. En başta yalnızlığa iter. Yalnızlığa ittiği için de insanın kendisiyle barışamadan, yapay bir sevgi yaşamasına sebep olur. Kibirli kimse, küçük şeylerden zevk alamaz, gözü hep yükseklerdedir. Kendini değil, dünyayı değiştirmeye çalışır, sıradanlıktan mutluluk duymaz, dolayısıyla mutluluğu bir türlü yakalayamaz (Tarhan, 2013 160). Başkalarına karşı büyüklenen bu insanların bir özellikleri de duygudaşlık yoksunluğudur. Başkalarının ne hissettiğini, neye ihtiyaç duyduğunu anlayamazlar ki, zaten buna önem de vermezler. Onlar için varsa yoksa kendi egolarıdır. Kibirli 137 kişilere, uzaktan baktığınızda, etkileyici ve çekici olduklarını düşünürsünüz ama yakın olduğunuz zaman, bencillikleri yüzünden onlardan nefret edersiniz (Tarhan, 2013 159). Dahası kişide böbürlenme duygusunun tesirini engelleyecek parlak bir zeka ve sağlam bir akıl olmazsa, bu duygu insanları hakir görme, söz ve hareketlerle aşağılama şeklinde kendini gösterir. Böbürlenme daha fazla, akıl ve zeka ise kıt olursa insanlara karşı fiili eziyet şeklinde güç kullanmaya, zorbalığa, zulme ve saldırganlığa kadar varır. Böyle biri eğer imkan bulabilirse herkesi kendisine itaate ve boyun eğmeye zorlar buna gücü yetmezse kendi kendini övmeye başlar. Onun işi gücü insanları karalamak ve alay etmektir ( ibn. Hazm,2012 221). Alçakgönüllülük kişiyi sevdirir kendini sevdiren kişiler arkadaşlarını da memnun eder. Alçakgönüllü ve doğası sakin olan ne der dinle insan için alçakgönüllü olmak ne iyi şeydir. Alçakgönüllü kişi halk arasında sevimli olur, haşin ve kibirli kişiyse sevimsiz olur (Has. Hacib, 2005 439). Gurur ile kişi göğe yükselmez alçakgönüllü olmakla da işi bozulmaz. Gurur faydasızdır, o gönülleri kendinden soğutur kişiyi alçakgönüllülük yükseltir (Has. Hacib, 2005 425). İnsan gönlünü alçak tutarsa mutluluk gelip onu bulur hayatta herkes güler yüz ve tatlı söz etrafında toplanır. Güler yüz ve tatlı söze insan ısınır insan kime ısınırsa ona kul köle olur (Has. Hacib, 2005 475). Böbürlenme, kendini beğenme ve büyüklük taslama ile yakın bir anlam ilişkisi olan ve sözcük olarak aldanma demek olan gurur ise insanın, nefsinin arzularına ve bedenin isteklerine uygun düşen şey ile tatmin olması, dünya hayatına aldanması demektir. Kötü ahlak ve davranış biçimi olarak gurur, haddini bilmemekten, konumunu tayin edememekten kaynaklanır (Okumuş, 2002 120). Ebu Bekir er-Râzi'ye göre de, kibir insanın erdeme ve mutluluğa ulaşmasını engelleyen en önemli sebep olarak kabul etmektedir. Ona göre, üstünlük eğilimi olan kişilik özellikleri arasında ifade edebileceğimiz kendini beğenme duygusunun ortaya çıkmasına sebep olan temel sebep psikolojiktir. Bu sebep insanın aşırı biçimde kendini sevmesinden kaynaklanır. İnsanın kendini sevmesi veya beğenmesi şahsiyetinin derinliklerinde var olan bir duygu olup fıtrattan kaynaklanmaktadır. Dolayısıyla bu sevgi fıtrî bir duygu olmaktadır. Bunun bir sonucu olarak insan, en küçük bir şey bile olsa, sahip olduğu faziletleri ve yaptığı iyilikleri olduğundan 138 büyük görüp göstererek hak ettiğinden daha fazla övülmek isterken, kötülüklerini de, gerçekte olduklarından küçük görüp göstererek layık olduğundan daha hafif bir şekilde cezalandırılmak ister. Yani insan, kendindeki iyi özellikler noktasında ifrata, kötü özellikler hususunda ise tefrite kaçar bu durumun insana yerleşmesi sonucu kibir oluşur (akt. Karaman, 2004 120). Kendini beğenmişlik huyuna müptela olan kişi işlediği kusurları düşünmelidir. Şayet sahip olduğu üstünlükler ile gururlanıyorsa bir de kendindeki bayağı huyları araştırmalıdır. Kusurlarının farkına varamadığı için kendini büsbütün kusursuz sanıyor ise bilsin ki, bu anlayış onun için sonu gelmez bir musibettir yine bilsin ki en kusurlu, en büyük ayıp işleyen ve doğruyu yanlıştan ayırt etme gücü en zayıf olan insan kendisidir. Bütün bu kusurlarının başı o kişinin kıt akıllı ve cahil olmasıdır ki bu iki şeyden daha büyük bir kusur yoktur. Çünkü akıllı insan kendi kusurlarının farkına varıp onların üstesinden gelen ve onlardan kurtulmak için çaba gösteren kimsedir. Ahmak ise kendi kusurlarının farkına bile varamayandır. Bunun sebebi ya bilgisinin, ayırt etme yeteneğinin kıt veya düşüncesinin zayıf olması yahut kusurlarını meziyet saymasıdır. Bu ise yeryüzünde görülebilen en büyük ayıptır (Hazm, 2012 189). Alçakgönüllülüğün bireyi huzura hazırlayan tarafı öncelikle kişinin kendisi ile gerçekçi bir ilişki kurmasıdır. Burada kişi kendini bilme, tanıma ve kabullenme noktasında benliğiyle uyum içindedir. İnsan olmanın getirdiği acizliğin idrakinde ve kendini noksanlıkları ile kabul edebilmektedir. Ferdin kendi benliği ile bütünleşmesi sonucu oluşturduğu kimlikte kişi etrafındaki insanları da oldukları gibi kabullenmeye açık hale gelir. Bu durum ise onu hoşgörü sahibi kılar. Sonuçta toplumdaki insanlarla olan iletişimi de insanî doğrultuda ilerleyerek olumlu ilişkiler pekiştirilir. İnsan bu şekilde sevgi dolu bir bakış açısı kazanır. İnsanın bu evrede kazanacağı en üst nitelik ise hilm sahibi olabilmesidir. Hilm sahibi kişinin hayatını çevreleyen kavram ise muhabbettir, naifliktir. Böyle bir kişi her şeyde güzel olanı görmeyi öğrenmiş sıkıntıları nimet haline çevirebilmeyi başarabilmiştir. Kibir, gurur, böbürlenme ise öncelikle bireyin kendini bir yalanın içine hapsetmesi demektir. Kendi gerçekliğinin farkında olmayan kişinin etrafını algılama 139 biçimi de gene kendi yanılgısı içinde gerçekleşecektir. Zihninde insanları devamlı kategorize edecek, insanları yargılayacak, ölçüp biçecek ve basamaklandırarak ilişkilerini metalaştıracaktır. Oysa kibirlendiği her ne varsa hiçbiri onun değildir. İnsanda kibri oluşturan nedenler aslında kibirlendiği konuda yetkinlik sahibi olmadığının da göstergesidir. Zira her şeyin sahibinin Allah olduğunun idrakinde olan kişi her insana ayrı faziletlerin verildiğini bilir, kendine verilen yeteneğin hakkını verebilmek ile meşgul olur. Kibir insanı tüketir. Çünkü ‘ben oldum', ben en iyiyim diyen bir kişi artık durmuş demektir. İnsan hiçbir şeyin sahibi değildir. Bu sebeple sahip olduklarıyla kibirlenen kişi onların elden gitmesiyle de altından kalkamayacağı bir çöküntü haline girebilir. Başına gelebilecek felaketlerle de baş etmede çok büyük sorunlar yaşar. Çünkü kendine verdiği tüm değer sistemi kibirlendiği şeyler üzerinde oluşmuştur. İnsanın gelişiminde, benliği ile bütünleşmesinde, sosyal hayatında, Tanrı ile kuracağı ilişki biçiminde büyük bir engel oluşturan kibir insanı felakete götürecek, kendi kendini imha ettirecek bir kötülüktür. Yusuf Has Hacib eserinde kibrin insanı alçaltacağını ifade etmiş alçakgönüllü olmanın ise onu yükselteceğini sevileceğini belirtmiştir. Kibrin sebebi, cehalettir ve muhakeme noksanlığıdır. Allah'ın kudret ve azametini düşünen ve bilen bir insan, katiyen kibir ve gurur hastalığına düşmez Kibir ve gurur sahibi, güzel ahlâk ve seciyelerden mahrum olduğu için, hiç kimse tarafından sevilmez.Kibir insanı yalnızlaştırırken alçakgönüllülük bireyi toplumsallaştırmakta ve bireyin ihtiyaçlarından biri olan sosyalleşme ihtiyacının karşılanmasında önemli bir işlev görmektedir. Bu anlamda kibir olumlu bir özellik olmayıp insanı mutluluktan uzaklaştıran bir nitelik arz etmektedir. Yazar da insanın bu ahlaktan kaçınarak huzura kavuşabileceğini belirterek kişinin alçakgönüllü olmasını teşvik etmiştir. 140 3.2.10. Erdem ve Mutluluk İlişkisi Yusuf Has Hacib kitabında mutluluk ile ilişkilendirmiş olduğu bir diğer özellik ise erdemdir. Yazar bununla ilgili şu ifadelere yer vermektedir Kim erdemliyse onun adı her tarafa yayılır eğer birinin erdemi yoksa, adını anılmadan yaşlanır gider. Kişi başkalarına erdemiyle üstün olur kimin erdemi çoksa o uçar gibi yükselir. Kim elini erdemle uzatırsa, yüce dağların başını eğerek yere indirir (Has. Hacib, 2005 501). Erdem, entelektüel erdem ve ahlakî erdem olmak üzere iki türlüdür. Entelektüel erdemin hem öğrenilmesi hem de geliştirilmesi büyük ölçüde alınan eğitime bağlıdır bu nedenle entelektüel erdem deneyime ve zamana muhtaçtır. Tersine ahlakî erdem, alışkanlığın ürünüdür bu nedenle onun adı ethos kelimesinin hafif bir değişimiyle oluşturmuştur. Ve aynı zamanda açıktır ki ahlaki erdemlerin hiçbiri bizde doğal olarak ortaya çıkmaz çünkü doğadan dolayı varılan hiçbir şey, alışkanlık sayesinde başka bir şey haline getirilemez. Böylece doğal olarak aşağı doğru düşen taş, onu havaya atarak binlerce defa yukarıya doğru gitme alışkanlığı kazandırmaya girişsek bile bu alışkanlığı edinemez. Böylece bizde erdemler ne doğanın gereği ne de karşıtı olarak doğarlar fakat doğa bize onları edinme kapasitesini vermiştir ve bu kapasite alışkanlık ile olgunlaştırılır (Aristoteles, 2014 94). Ayrıca bizde doğa gereği olup biten her şeyi önce güç halinde kabul ediyoruz ve daha sonra onu eyleme geçiriyoruz bu, duyu yetilerin durumunda çok açıktır. Erdemlere gelince tersine, onlara sahip olma, diğer sanatlarda olduğu gibi önceden yapılan egzersizleri gerekli kılar. Gerçekte yapmamız için öğrenmek zorunda olduğumuz şeyleri, yaparak öğreniriz. Örneğin ev yapa yapa mimar, gitar çala çala gitarcı oluruz tıpkı böyle, adil eylemler yaparak hazda ölçülü oluruz ve cesur eylemler yapa yapa cesur oluruz (Aristoteles, 2014 96). Erdem insanın tam bir ahlakî olgunluğa erişmesi demektir. Ahlaklı insan dediğimiz zaman genellikle ahlak kaidelerine uygun bir hayat yaşayan bir insan aklımıza gelir, ama erdem sahibi insan ondan da ileridedir. Erdemli insan 141 kendisinden beklenenin fazlasını verir. Çoğu insanın ahlakı yasalara uymak şeklinde kendini gösterir, erdemli insanın ahlakı böyle pasif değildir. O yapılması yasak olandan kaçınmakla beraber yapılması gereken şeylere bilhassa önem verir ve onlarla uğraşır (Güngör, 1995 150-151). Ruhun fenomenleri üç türlüdür bunlar duygulanımlar, yetiler ve ruhsal durumlardır. Duygulanım kişinin iştahı, öfkeyi, korkuyu, sevinci, dostluğu, kini kıskançlığı, kısaca haz ve acı ile birlikte bulunan bütün yönelimlerdir. Yetiler bize, bu duygulanımları duyumsatan kabiliyetler örneğin öfke, acı ve merhamet duyabilme kapasitesidir. Ruhsal durumlar, duygulanımlara bağlı olarak iyi ya da kötü davranışlarımızdır. Örneğin, öfkeyi alalım, şiddetli ya da az öfkelendiğimizde davranışımız, kötüdür oysa ölçülü öfkelendiğimizde iyidir bu durum diğer duygulanımlar için de geçerlidir. Yani erdemler ruhsal durumlardır (Aristoteles, 2014 108). Erdem ahlak kaidelerine karşı pasif bir boyun eğme değildir. Belki de bizim mutluluğumuzun başlıca sebeplerinden biri, ahlaki konularda bir şeyler yapmış olmanın verdiği tatmin duygusudur. Erdem derecesinde bir ahlaki eylem, tıpkı bir eser yaratmak gibidir. İnsan nasıl eser yaratmak suretiyle yaratıcı gücünü ve şahsiyetini ifade ederse, erdem sahibi kimse de böylece sıradan bir varlık olmaktan kurtulur ve varlığını ahlaki eylemiyle devam ettirme imkânı bulur. Hiçbir şey yapmamış olmanın verdiği huzursuzlukla iyi bir iş yapmanın verdiği huzuru kıyaslayacak olursak erdemin insanı nasıl mutlu kıldığını daha iyi anlarız (Güngör, 1995 151). Ey oğul erdemi kıymetsiz sayma, öğren bu erdemin doğası akkuşa benzer. Bu erdemin mutluluğu akkuşunki gibidir haydi sen de erdeme kuş adını ver. Dünyayı yaşlandırmış, çok yaşamış, ak saçlı insan ne der, dinle bilgi ve erdem öğren, ona hürmet et bu erdem sonra sana da hürmet getirir. Bilgi edin, anlayış sahibi ol, zamanını boşa geçirme zamanı gelince , o sana iyilik getirir (Has. Hacib, 2005 551-553). Ahlakî erdem aşırılığın, yetersizliğin ve ortanın bulunduğu duygulanımlarla ve eylemlerle alakalıdır. Böylece korkuda, istekte, merhamette ve genel olarak haz ve acının her duygusunda, ne iyi ne de diğeri olan çoğa ve çok aza rastlanır. Tersine bu duyguları uygun anda ve durumda duymak, hem ortadır hem de yetkinliktir yani 142 erdeme kesinlikle uygun özelliktir. Benzer biçimde, eylemleri ilgilendiren konuda aşırılık, yetersizlik ve orta olabilir. Oysa erdem aşırılığın hatta, yetersizliğin ayıplama konusu olduğu duygulanımlarla ve eylemlerle ilişkilidir oysa orta övgü ve başarı konusudur övgü ve başarı erdeme özgü iki özelliktir. O halde erdem bir orta yoldur ve bu anlamda ortayı amaçlar (Aristoteles, 2014 110). İslam dininde de her işin ortası tavsiye edilmiş ve ifrat, tefritten uzak durulması gerektiği belirtilmiştir. Harcarken, israf ve cimrilik etmezler ikisi arasında bir yol tutarlar (Furkan 67). Her işte ifrat ve tefritten uzak dur, vasatını tercih et. Çünkü işlerin en hayırlısı orta olanıdır (Beyhakî). Aşırı giden helak olur (Müslim). Mutluluğun tanımı kişilere göre değişmekle birlikte kişinin mutlu olmasında ya da kendini mutlu hissetmesinde bazı faktörler etkili olabilmektedir. Bu itibarla bireyde mutluluk oluşturabilecek unsurlardan birinin erdem olduğunu söyleyebiliriz. Erdemli insan, hatta herhangi bir ahlaklı insan vicdanı rahat olan insan demektir. Kendi kendisiyle hesaplaştığı her zaman beraat eder, insanı en fazla sıkıntıya düşüren şey suçluluk duygusudur, yani vicdanın kendisini suçlu çıkarmasıdır. Erdemli insan bu tür suçlamalarla hiç karşılaşmaz. Tabii şunu ilave etmeliyiz sadece erdemli olmak insanı mutlu etmeyebilir ancak erdemli olmasından dolayı mahrumiyet içinde yaşayan insan bu sıkıntıları hiçbir zaman önemsemez. Maddi bir eksiklik onu kısa bir zaman içinde ve yine maddi bakımdan sıkıntıya sokabilir. Ama manevi bir kusursun verdiği rahatsızlık onu her an ölümüne kadar takip eder. Ahlak dışı yollardan servet ve şöhret sahibi olan insanların gizlice çektikleri derin ıstırabı dile getiren yüzlerce eser gösteriyor ki, insanlar erdem ile mutluluk arasındaki münasebeti iyi anlamışlar (Güngör, 1995 150). Erdem insanın güzel ahlakî sıfatlar ile bütünleşmesidir. Erdem, insanın ahlaki gelişim noktasında kendini gerçekleştirme boyutuna geçmesi, dini açıdan ise kişinin nefsini kemale eriştirmesidir. Aslen her bir ahlaki sıfat kendi içinde ayrı ayrı erdemi barındırır. Bir insanın erdemli olabilmesi ise olabildiğince bu ahlaki sıfatları üzerine 143 giydirebilmesi ile mümkündür. Hatasız bir insan olabilmek belki mümkün değildir ancak hatalarını dert edinebilen ve kişiliğine yakıştıramayan bir birey olmak önemlidir. Bu noktada erdem güzel ahlakın benimsenmesi ve hayatın her alanında her zaman uygulanmasıdır. Erdem, yiğitlik, doğruluk, dürüstlük, bilgili, güvenilir olmak, kararlılık, cesaret, ölçülü ve dengeli olmak, kendini bilmek gibi özelliklerin içselleştirilerek yaşanılmasıdır. Erdem, doğrunun peşinden gitmek ve yanlışı hiçbir zaman savunmamaktır. Erdemli insanlar mutludur. Çünkü doğru, dürüst, namuslu bir hayat sürmüşlerdir ve kendi vicdanlarında her zaman beraat etmişlerdir. Erdem insanda iyilik etmeye ve fenalıktan uzaklaşmaya olan devamlı ve değişmez bir yetenektir. Erdem insanı ilkeleri ve değerleri olan bir varlık haline getirir. İnsanda erdemi yaratacak tüm değerleri yakalamak hiç de kolay değildir, bazen bu bir ömür boyu sürebilir. Bu bile insanı mutlu etmeye yeter. 3.2.11. Öz Denetim ve Mutluluk İlişkisi İnsanın ruhsal yapısı, daha ziyade manevi yapısını ilgilendiren nefs aslen kontrol edilebilen eğitilebilinen bir şeydir. Aynı zamanda insanın davranışlarında ve ahlakında da önemli rol oynayan bir faktördür. Bu noktada yazar insanın nefsine hâkim olabilmesiyle mutluğa ulaşabileceğinden bahsetmektedir. Nefsine hâkim olan insan mutluluğu bulur (Has. Hacib, 2005 517). Nefsinin ve hevanın esiri olma, gönlünü doğrult, insanlara karış ve huzur içinde yaşa (Has. Hacib, 2005 697). Gözüne ve nefsine hâkim ol nefsine hâkim olan insan bu dünyada azizdir (Has. Hacib, 2005 713). Tanrıya kulluk etmek istersen, vücuda arzuladığı şeyleri verme, bunun kapısını kapat. Her türlü iyiliğe erişmek istersen, vücudu zapt ve rapt altına al, nefsine hâkim ol. Takva sahibi çok güzel söylemiş, ey ürkek ve mütereddit insan, buna göre hareket et. Bu vücudun dilek ve arzusunu yerine getirme dileğine kavuşursa sahibinin başını yer. Ona iyilik yaparsan, o sana kötülük eder ona kötülük yaparsan, çaresiz sana boyun eğer (Has. Hacib, 2005 783). 144 Boğazını gözet ve aşağılık insan olma bir boğaz için insanların kulu durumuna düşme. Şimdiye kadar itibarda bulunmuş birçok kişi gördüm boğazlarına hâkim olmadıkları için toprak olup gittiler. Memlekette yükselmiş birçok insan gördüm boğazlarının esiri oldular ve toprağa düştüler. Birçok zengin gördüm boğazlarının esiri oldular, böylece iflas ederek tekrar yoksulluğa düştüler. Boğazının esiri olma, ey boğazına düşkün adam boğazına düşkün olursan bir daha bu esaretten kurtulamazsın (Has. Hacib, 2005 787). Klasik batı dünyası psikoloji okulları içinde nefs psikolojisinin yeri nerededir. Sorusunun cevabı, ben ötesi psikoloji/ transpersonal psychology olur. 1970'lere kadar modern psikoloji, bazı istisnalar hariç, insanlığın maneviyat birikimi ile pek fazla ilgilenmez. Bu tarihlerde, psikolojinin dördüncü ekolü olan benötesi (transpersonal) psikoloji ortaya çıkmaya başlar. Genelde Uzak Doğu maneviyat birikimi esas alınır ve Taoizm, Budizm, Hinduizm kaynaklarından insan anlaşılmaya çalışılır. Nefs İngilizce psyche veya soul kavramının yerine kullanılır (Merter, 2014 116). Sûfi psikolojisinde ise benlik ya da nefs, psişemizin en büyük düşmanı olarak başlayan, ancak paha biçilmez bir araca dönüştürülebilecek bir unsurdur. Hatta bu anlamda tasavvufta nefsin eğitilmesiyle belli bir takım isimlerle basamaklandırılmış en alt tabakadan en üst tabakaya kadar nefis derecelendirilmiştir. Bu anlamda tasavvuf düşman denilen nefsin anlaşılması ve dönüşümü için güçlü ve etkili araçlar koymuştur. Bu araçlar arasında nefs muhasebesi, öz-disiplin, başkalarında kendini görme yer alır (Frager, 2011 45). Hevâ ise arzu, istek ve nefsin tabiatın gereğine meyletmesi gibi anlamlara gelir. Heva daha ziyade insanın belli noktalarda aşırıya gitmesi ya da kötü olan tarafa meyletmesi şeklinde de ifade edilebilir. Bu anlamda Ebu Bekir erRâzi'de kötü alışkanlıkların meydana gelmesine neden olan hevanın kontrol altına alınmasına önem vermektedir. Ona göre de nefsanî arzuları engellemek ve onlara hâkim olmak her akıl sahibi kişiye, her düşünceye ve her dine göre zorunludur. Ayrıca ahlakın düzeltilmesi noktasında en fazla ihtiyaç duyulan şey de nefsanî arzuları kontrol altına almaktır. Bu aynı zamanda erdemli ve şerefli bir davranıştır. 145 Çünkü dıştan herhangi bir zorlama ve etki olmaksızın bütün insanların tabiatında doğal olarak bulunan heva, sonuçta nelerin olabileceğini düşünmeksizin tatmin olmak istemekte olup bütün kötülüklerin de kaynağıdır. Yine aklı harap ederek insanın dünya ve ahrette kurtuluşa ulaşmasını da engellemektedir (Karaman, 2004 70). Nefsine hâkim olma tıpkı direnme gibi erdemli ve övgüye değer durumlardandır ve diğer yandan nefsine hâkim olamama ve aldırmazlık hem kötü hem de kınanacak durumlar arasında yer alır. Nefsine hâkim olan insan, kendi akıl yürütmesine sıkı sıkıya bağlı kalan kişi iken nefsine hâkim olamayan insan, kendi akıl yürütmesinden uzaklaşma eğiliminde olan kişidir. Nefsine hâkim olamayan yaptığı şeyi, kötü olduğunu bildiği halde, tutkusuna kapıldığından yapar. Nefsine hâkim olan insan ise, isteklerinin kötü olduğunu bildiğinden, kabul ettiği kural gereği onları izlemeyi reddeder. Mutlak anlamda nefsine hâkim olamayan insan, obje ne olursa olsun, her obje ile ilişkisinden değil fakat sadece haz düşkünü insanın göründüğü nesnelerle ilişkisinden dolayı böyledir. Mutlak anlamda nefsine hâkim olamayan ise, onu niteleyen şey, sadece bu şeylerle ilişkisi olmak değildir fakat onu niteleyen, bu şeylerle belli bir türde olan ilişkisidir. Haz düşkünü insan gerçekte, ödevinin her zaman şimdiki hazzın peşinde koşmak olduğunu düşünerek, düşünülmüş taşınılmış bir tercih ile isteklerini yerine getirir, tersine nefsine hâkim olamayan insan, bu tür herhangi bir düşünceye sahip değildir fakat yine de hazzı izler (Aristoteles, 2014 329-330). Kur'an'da nefsini arındırıp yücelten kişilerin kurtuluşa ereceklerinden söz edilmektedir. Nefse ve onu düzenleyene, sonra da ona kötülüğünü ve sakınmasını bildirene and olsun ki onu arındırıp yücelten kurtuluşa ermiştir. Onu alçaltıp örtense kaybetmiştir (Şems, 7-10). Mevdudi ise, ayette belirtilen nefsi düzenlemenin ne anlama geldiğini söyle açıklamıştır Düzenleme ifadesi, insanların kötü yaratılmadığı, iyi fıtrat üzere yaratıldığına da şamildir. Yapısında hiçbir eğrilik ve eksiklik bırakılmamıştır ki doğru yola gitmesine engel olsun. İnsanın nefsine iyi ve kötüyü ilham etmenin iki anlamı vardır. Birincisi, yaratıcısı ona iyi ve kötü eğilimi yerleştirmiştir ve bu his herkeste mevcuttur. İkincisi, herkeste şuursuz olarak şu tasavvurlar oluşmuştur 146 Ahlak bakımından hangi şey iyi, hangi şey kötüdür ve iyi ahlak ve amel ile kötü ahlak ve amel birbirine eşit değildir, kötü ahlak çirkin bir şeydir, takva (kötülükten sakınmak) iyi bir şeydir. Bu düşünceler insan için yabancı değildir. İnsanın fıtratı buna aşinadır. Yaratıcısı ona doğuştan iyi ve kötüyü temyiz etme yeteneği vermiştir. Allah nefse, hayır ile şerri ayırt edici bir akıl vermiştir ki bu da onun yaratılışını tam ve düzgün bir hale getirmiştir (akt. Akpınar, 2008 310). İnsan kâinatta en ziyade önemsenen bir varlıktır. Ancak insan, kainat içindeki bu önemini kendisinden değil, Yaratıcının ona yüklediği varoluşsal işlevden alır. İnsan sonsuzluğun tanığıdır. Hem kâinatta hem de bizzat kendi varoluşunda tecelli eden sonsuz fiillerin, isimlerin, sıfatların tanığıdır. Kendini bu varoluşsal işlevden yoksun bırakmış bir insanın tüm dikkati, ilgisi, özeni ise kendine döner. İlgisini kendi benliğine çevirdiğinde, kendini yüceltme süreci başlar ve paradoksal bir biçimde tam da bu an da kendini metâya dönüştürür. Çünkü benliğini yüceltmek için kendini ‘pazarlamaya' başlar ( Ulusoy, 2012 72). Heva ve nefis sana düşmandır, imkân bulursa hiç şüphe etme ki senden eski öcünü alacaktır. Heva ve nefis canlanırsa, gönül ölür gönül ölürse ibadet ihmal edilir (Has. Hacib, 2005 831-833). Vücudun doğru olmasını istersen, heva ve hevesin boynunu ez heva ölürse vücudun eğriliği düzelir. Gayret et hevanın esiri olma heva ve nefis bunların ikisi de din hırsızıdır (Has. Hacib, 2005 1011). Heva ve arzu peşinde koşma, nefsine engel ol başkalarını çekiştirme, dilini tut. Gönlü uyanık insan ne der dinle buna göre hareket edersen sana zarar gelmez. Heva ve arzu peşinden koşmak çok zevklidir, fakat bu zevk için yarın ağır bir şekilde hesap sorulacaktır. Dinine kıymet ver, bu dünyaya değer verme sana dinin kıymet kazandırır (Has. Hacib, 1013-1015). Nefs farklı boyutları olan bir kavramdır. Birincisi bitkisel nefstir. Onun etkilerinin ortaya çıkışı, bitki sınıflarını, hayvan türlerini ve insan bireylerini kapsamaktadır. İkincisi hayvani nefstir. Bu nefsin tasarrufu da hayvan türlerinin bireyleri ile sınırlıdır. Üçüncüsü ise insani nefstir. Bununla insan türü, diğer hayvanlardan ayrılmaktadır ve bu ona özgüdür. Bu nefislerden her birinin kuvveleri vardır. Bitkisel nefsin üç kuvvesi vardır besleyici, büyütücü ve üreme kuvvesidir. Hayvani nefse gelince birisi organik algı kuvvesi, ikincisi iradi hareket ettirme 147 kuvvesi olmak üzere iki kuvvesi vardır. İnsani nefs ise iyi ile kötüyü ayırt edip, eyleme geçiren akıldır (Tûsi, 2007 40). Hevâsını (nefsanî arzularını) kendisine ilah edinen kimseyi gördün mü. O halde (vazîfen sadece tebliğ iken) onun üzerine sen mi vekîl olacaksın. (Furkan, 43). Muhakkak ki Biz insanı en güzel bir biçimde yarattık. Sonra da onu aşağıların en aşağısına döndürdük. Ancak o kimseler ki İman ettiler ve sâlih amellerde bulundular, artık onlar için kesilmeyecek bir mükâfat vardır (Tîn, 4-6). Bu mertebelerin açıklanmasındaki amaç, insanın fıtraten orta mertebede bulunduğu ve kâinatın mertebelerinin arasında olduğu, iradeyle daha yüksek bir mertebeye yükseleceği ya da doğasıyla daha aşağı mertebeye düşeceğinin bilinmesidir. Şöyle ki görünürde diğer hayvanlara, ihtiyacı gereği besin, soğuk ve sıcak havanın etkisini engelleyen tüy ve yün, düşmanı etkisiz hale getirmek için savunma aletleri verildiği görülmektedir. İnsan ise ihtiyaçlarının giderilmesini, idaresi, düşünüp taşınması ve iradesine havale eder. Aynı şekilde insanın içinde de bitkisel ve hayvansal bileşiklerin türlerinden her bir türün yetkinliği kendi fıtratında yatmaktadır. Fakat insanın yetkinliği ve erdeminin üstünlüğü, fikrine, düşünüp taşınmasına, aklına ve iradesine havale edilmiştir mutluluğun ve mutsuzluğun, tamamlığın ve eksikliğin anahtarı onun becerisine verilmiştir. Eğer insan irade yoluyla iyiliği seçerse aşamalı olarak ilimlere, edeplere ve erdemlere doğru yönelir, doğasında kök salmış yetkinliğe ulaşma arzusu onu mertebeden mertebeye taşıyacaktır. Eğer o aslî mertebede kalmayı tercih ederse doğanın kendisi onu alt-üst edip tersine çevirme yoluyla daha aşağılara düşürecektir böylece ona, hastaların doğasında olan bayağı şehvetler gibi bozuk bir arzu ve kötü bir eğilim eklenecek ve gün be gün aşağıların aşağısı haline gelecektir. O tıpkı yükseklikten düşen bir taş gibi, en kısa zamanda en düşük derecede ve en aşağı mertebeye gelir ki bu makam, onun helaki ve mahvolmasıdır (Tûsi, 2007 40-43). İnsanın nefsâni gelişiminde Allah ile kurduğu ilişki şekli önem arz eder. Bu doğrultuda oluşturulan olgun ilişkide kendisini insana tanıttırmak isteyen bir Yaratıcı vardır. İnsan da O'nu tanımak ile O'na mukabelede bulunur. Sayısız süs ile yarattığı kâinat ile insana kendisini sevdirmek isteyen Yaratıcı'nın farkındadır. İnsan, O'nun sanatlarını takdir ve yaptığı işleri istihsan ederek kendisini O'na sevdirmek suretinde 148 mukabelede bulunmaktadır. Yaratıcı ihsanları ile insana muhabbetini göstermiştir, insan da O'na itaat ederek muhabbet ile karşılık vermektedir (Ulusoy, 2012 76). İlişki iki yönlüdür artık, O'ndan gelenlere mukabele olarak O'na giden teşekkürler, teslimiyetler, hamdler, ibadetler, memnuniyetler, O'ndan razı olmalar vardır. Mukabele sırrı açılmış, insan O'na mukabele ederek insanlığını gösterir. İkramları ile kendisine şefkatini gösteren Yaratısına şükür