(2014). Ağır Boşluk. Ankara; Hece Yayınları.  Fotoğraf: Sabiha Ulusoy, Finike/Antalya, 2014. YAĞIZ SEVEN PES ETME Aklınıza gençlik yıllarınızı getirin. Dövüş sporları ile ilgili herhangi bir anınız var mı? Bu soruya cevap olarak bence, eski nesillerin aklına Muhammad Ali Clay’ in maçlarını dinlemek için sabaha alarm kurdukları gelir. Neden maçı sadece dinlediklerini düşündüyseniz o zamanlar radyo yayını yapılırmış. Elbette cep telefonu yerine çalar saat alarmı kullandıklarını da hatırlatmama gerek yok. Daha yeni nesiller ise sinemadan çıkarken Bruce Lee’ nin filmlerinin etkisinde kalanların garip sesler çıkararak havaya tekme atmalarını hatırlayınca tebessüm ederler. Peki bunların da etkisiyle herhangi bir dövüş sporuyla ilgilendiniz mi? Yaşınızın ilerlemesi ve hayattaki tecrübelerinizin artmasıyla birlikte hayata olan bakış açınız değişir. Aslına bakacak olursak bu bir süreçtir. Doğduğumuz andan beri öz benliğimiz, yani kişiliğimiz, hayatta karşılaştığımız şeylere göre şekillenir. Güçlü olan kazanır. Hayatta kalmanın temellerinden biri olan bu kuralın etkisiyle kendimizi güçlendiririz ; gerek fiziksel , gerek zihinsel anlamda. Ben küçüklüğümden beri dövüş sporlarına ilgi duydum. Çocukluk yıllarımda kendimi aksiyon filmlerinde kötülerin hakkından gelen iyi adam olarak hayal ederdim. Arkadaşlarımla beraber kurguladığımız senaryoya göre oyunlar oynardık. Bir başka zaman ise Uzakdoğu dövüş sanatları uzmanı olup kendi kendime oyun oynardım. Bunu sadece ben değil, birçok kişi yapmıştır. İlkokul çağlarında ailem, özellikle babam, bana spor yapma alışkanlığı kazandırmaya çalıştı. İlk başlarda her ne kadar spor yapmaktan nefret etsem de şimdi, onlara bundan ve sayısız birçok şeyden dolayı minnettarım. Her neyse, basketbol ve tenis girişimlerinden sonra kendi isteğimle ilk kez bir sporla, bir dövüş sporuyla, shotokan karate ile ilgilenmeye başladım. Ailem başlarda benim için endişeleniyordu. Ne de olsa antrenmanlarda sakatlanabilirdim. Ancak shotokan karate kardeşi olan kyokushin karateden farklıydı. Bu spor insanların sakatlanmadan yapması için dizayn edilmişti. Ben de sakatlanmadan, sağlıklı olmanın yanında verdiği disiplinle spora devam ettim. Evet, shotokan karatede mavi kuşağım var, ancak bacaklarım o zamanlardaki esnekliğini kaybetti. Ortaokulun sonunda ise karate sınıfımızın düzeninin bozulması ve karatenin günlük hayattaki pratiğinin az olmasından dolayı karateyi bıraktım. Ayrıca eskiden çok kavga ederdim. Babam karate sınıfımdaki bir çocuğun babasıyla konuşurken konu açılmış. Çocuk ve bir arkadaşı iki ay boyunca boksa gitmişler ve memnun kalmışlar. Bu sporla babamın kuzeni de uğraşıyordu. Babamın da tavsiyesi üzerine kuzeninin gittiği boks salonuna başladım. İlk antrenmanımın anısı hâlâ tazedir. Mevsim kıştı. Antrenman öncesi bir arkadaşımla beraber karla oynamıştık. Ona boksa başlayacağımı söylemiştim ve bundan dolayı bayağı heyecanlıydım. Hazırlanırken giydiğim gri kapüşonla kendime bir Rocky Balboa havası verdim. Vakit geldiğinde babamın kuzeni beni evden aldı ve salona gittik. Kaydımı yaptırdıktan sonra ısınmaya başladık. Boksla uğraşanlar bilir, boksun yürüyüş antrenmanı vardır. İlk anda canım sıkılmış olsa da boksun temelinde duruşunun düzgün olması gerektiğini öğrendim ve karateden aldığım disiplinin etkisiyle çalıştım. Antrenmanın sonundaki hız çalışmasında ise hocanın da verdiği gazla havaya yumruk atmaya başladım. Eve geldiğimde ise düşündüm. Karate sporsa boks ne? YAĞIZ SEVEN Karateden sonra boks bana gerçek bir dövüş sporu gibi gelmişti. Antrenmanların yoğunluğu, tarz, disiplin... Karate yaparken ağırlıklı olarak bacak çalışıyordum, ancak bokstaki odak kollarda daha fazlaydı. Ayrıca çevikliğin yanında güç ve kondisyona da önem veriliyordu. Dolayısıyla aynanın karşısına geçtiğimde üst gövdemdeki değişimin farkına varmak beni mutlu ediyordu ki bu değişim sadece fiziksel değildi. Daha sabırlı ve özgüvenli olmuş, kavga etmeyi neredeyse bırakmıştım. Derken zaman geçiyordu. Antrenmanlarda kendimi Apollo Creed ile antrenman yapan Rocky Balboa gibi hissediyordum. Boksa mümkün olduğunca devam ediyordum ama Seviye Belirleme Sınavı’na bir ay kala boksa ara verdim. Lisede ise üçüncü sene hariç boksa devam ettim ve üniversite sınavına bir ay kala boksu bıraktım. Boks bana neler mi kattı? İnanın, bu sorunun cevabını kesin olarak söyleyemem, ancak belki yaklaşabilirim. Özgüven, disiplin, fiziksel kondisyon... Ayrıca Muhammad Ali gibi bir ikonu yakından araştırma fırsatı buldum. Ring tecrübesinin nasıl bir şey olduğunu gördüm. Disiplinin de etkisiyle boks, fiziksel olarak form tutmamın yanında hayata karşı olan duruşumu bir nebze şekillendirdi. Size de aşırıya kaçmamak kaydıyla, bir dövüş sporuyla veya herhangi bir spor dalıyla hobi olarak ilgilenmenizi tavsiye ederim. Sen, ben ya da bir başkası, kimse hayat kadar sert vuramaz. Ama önemli olan ne kadar sert vurduğu değil, aldığın ağır darbelere rağmen yoluna devam edebilmendir. Ancak böyle kazanabilirsin! Neye layık olduğunu biliyorsan, git ve onu elde et. Sen bundan daha iyisin! Ama kendine inanmadığın sürece kendine ait bir hayatın olamaz. Rocky Balboa’ dan bir alıntı KAYNAKÇA: Stallone, Slyvester. Rocky Balboa. 2006. Film Stallone, Slyvester. Rocky III. 1982. Film YAĞIZ SEVEN “Türk Dil Kurumu Ana Sayfası.” TÜRK DİL KURUMU, www.tdk.gov.tr/. Web. 4 Kasım 2018 tarihinde erişildi. Dile Gelen Kalem Kalem böyle sözlere tanıklık etmemişti hiç. Cemal Süreya’nın düşüncelerini kağıda dökmesine vesile olurken yazdıklarını tek tek düşünüyordu. "Sevmek ne uzun kelime." sözü çınlıyordu kulaklarında. O anda mürekkebi kurudu. Sanki kalemin nutku tutulmuştu. Yazamadı. Süreya salladı ve kendine geldi kalem. Düşündü sonra; sevmek cidden uzun bir kelime. Cemal Süreya kendini şaşırtacak sözler yazmaya devam ediyordu. O an kalem ne düşündüğünü unuttu ve şu sözleri dikkatini çekti: " Ferhat Şirin'e kavuşsaydı, aradan bu kadar yıl geçtikten sonra bizim birbirimize olduğumuz gibi tutkun olabilir miydi?"(31). Çok şaşırdı kalem. Nasıl olurdu da Ferhat'ın Şirin'e aşkıyla yarıştırabilirdi kendininkisini. Süreya'nın sanat aşkından dile gelmişti kalem ama daha fazla ortak olmak istemedi bu yazılara. Devam etmek zorunda olduğunu da biliyordu. Onun görevi sadece Cemal'in yüreğinden ve aklından geçenleri kağıda dökmeye vesile olmaktı. Bir de minnet duygusu vardı Süreya'ya karşı. Büyük usta kalemi eline almadan önce hiç böyle şeyler hissetmemişti. Nasıl onu yarı yolda bırakırdı, nasıl kendini onun yazdıklarından mahrum ederdi? Devam etti üstadın yüreğinden geçenlere eşlik etmeye. Sonra yine onun bir yazısına takıldı aklı. Başka bir şairden bir satır almış Süreya. Şair diyor ki : " Aşklar da bakım istiyor öğrenemedin gitti" (39). Çok etkileniyor bu sözden kalem ve soruyor kendine : "Acaba ben bu sözlerin efendisine ait olsam daha mı mutlu olurdum?". Sonraki satır bu soruya net bir cevap veriyor. Süreya: " Aynı şair şöyle bir dize de ekleyebilirdi şiirine: 'Aşklar tam güven istiyor güvenemedin gitti' " (39). Büyük usta şiirin üstüne şiir koyuyor yani. Nasıl başka birine ait olmak isteyebilir ki kalem? Bu coşkuyla yazmaya devam ederken bir sarsıntı hissetti. Süreya kalemi bir köşeye kaldırıp dolma bir kalemle yazısına devam edene kadar ne olduğunu anlayamamıştı. Olan şuydu: Mürekkebi bitmişti. Hayrete düştü kalem. Sonuçta onun yoldaşı olmuştu yıllarca ve çoğu yazısını onla yazmıştı Süreya. Mürekkebi değiştirebilirdi ama değiştirmemişti. Acelesi varmış gibi başka bir kalem almıştı eline. Şimdi başka bir kalem bu anılarına ortak olacaktı. O an kırıldı yazara. Bir süre sonraysa kafasına dank etti. Cemal Bey bunu eşi Zuhal'e olan aşkından yapmıştı. Sonuçta şu anki mektupları karısı için yazıyordu ve sabırsızlanıyordu Süreya. Nasıl yeni mürekkep doldurmakla zaman kaybedebilirdi ki? Kabullendi durumu ve bir köşeden olaylara tanıklık etmeye karar verdi. Biliyordu ki bu mektuplar bittiğinde tekrar onunla yazacaktı üstad. Sabırsızlıkla o günü bekliyordu. Sonuçta Süreya'nın ellerindeyken yükü çok büyüktü. Hem yazılanları anlamaya çalışıyor hem de zanaatini yerine getiriyordu. Böyle ne de zevkliydi şairi hissetmek ama üzülmüyor da değildi. Bu eserlerde kendisinin de bir payının olmasını isterdi elbet. Ama Süreya'nın yazılarına o kadar hayrandı ki o ne yapsa en iyisini yapardı. En çok cümlelerini tamamlamayışını seviyordu mesela. O, sözlerini tamamlamayınca kalem devralmak istiyordu cümleyi. Bu heyecan ona yeterdi galiba... "Bu nasıl bir aşktı böyle? Bu sözler Cemal'in aklına nerden geliyordu? Bu onun bir yeteneği miydi yoksa ona bunu yaptıran Zuhal'in ta kendisi miydi? " Kalemin aklında bu sorular yankılanıyordu sürekli. Tam da bu sorulara dalmışken Cemal Süreya'yı duydu. Mektupta eşine, "Sadece sana özel bir şiir yazacağım" (75) diyordu Cemal Bey. Ah keşke benim mürekkebim bu şiire hayat katsa diye geçirdi içinden kalem. O günü düşlüyordu artık. Zaten Zuhal Hanım da çıkmıştı artık hastaneden. Acı günler geride kalmıştı. Kalem de bu sevince ortak oldu.Eski günler geldi aklına. Cemal Süreya her zaman mektup yazardı eşine ama bu sefer bir başkaydı. Daha aşk dolu ve daha içten. Nedenini biliyordu kalem. "Ya kaybedersem? " diye korkuyordu Süreya. Ne kadar ümitli konuşsa da biricik aşkına bir şey olabileceği fikri onu yiyip bitiriyordu. Bu yüzden daha samimiydi yazılarında. Üstadın onu tekrar eline alacağı, bu ölümsüz eserlere ortak olacağı günü hayal ederken olduğu yerde yazara ilham gelmesini bekledi kalem... Kaynak: Süreya, Cemal. On Üç Günün Mektupları. İstanbul: Yapı Kredi Yayınları, 2010. PELİN KESKİN Sena Beril Toprak GEÇMİŞE HASRET Ben geçmiş içerisinde yaşıyorum. Hatta geçmişi kendi içimde yaşatmaya devam ediyorum da denebilir. Bu belki çoğunuza göre gerikafalılık ya da geçmişe aşırı bağlılıktır. Ancak benim için tamamen bir yaşam tarzıdır geçmiş. Hasret duygusu büyüdükçe içimde, bugünden ve gelecek hayallerinden soyutlanarak biraz daha bağlanıyorum geçmişime. Bu da beni çoğu zaman yalnızlığa itiyor ve karamsarlaşıyorum âdeta. Geçenlerde okuduğum bir kitapsa bana aslında yalnız olmadığımı gösterdi ve hatalarımı yüzüme vururken bir dost misali tuttu elimden. Ayçe Ayyıldız’ın Biz O Zamanlar Baaçede Oynardık adlı deneme kitabından bahsediyorum. O da aynı benim gibi hasreti tüm benliğinde hissederek yazıya geçirmiş bu kitabı, her bir kelimesinden belli oluyor. Geçmişe hasret benden başkalarının da canını yakıyormuş meğer. Geçmiş günlerin bendeki değerini oluşturan – durumumun yalnızca bir takıntıdan ibaret olduğunu düşünmeyin diye söylüyorum- günümüzün değersizliğidir. Benim gibi maneviyatı her zaman maddiyatın üzerinde tutan insanlar bilirler ki günümüzün tüketim çılgınlığından daha mide bulandırıcı bir şey yoktur şu dünyada. Sahip olma isteği bir türlü tatmin edilemediğinden aynı döngü devam ediyor ve tatminkâr olmayan bir insanlık çıkıveriyor gün yüzüne. Öyle ki insanlar artık eşyaları tüketmekle yetinemeyip ilişkileri, arkadaşlıkları ve aşkları da tüketiyor. Bu hız ve hayatın koşturması arasında geçmişe dair küçük bir esinti bile göz pınarlarıma yaşların dolmasına sebep olabiliyor çoğu zaman. Sokakta arkadaşlarıyla oynayan bir çocuk, radyoda çalan nostaljik bir şarkı, modadaki bir geriye dönüş akımı... Herhangi bir şey beni eskiye, güzel olana döndürmeye yetiyor ve ancak oraya sığınarak günümüzün maddiyat çılgınlığından koruyabiliyorum kendimi. Ayyıldız’ın da anlattığı hasret dolu günleri okurken bile derin bir içler çekmeden getiremedim kitabın sonunu. O nefesler ki her biri geçmişe hasret doluydu, aldı götürdü beni uzak zamanlara. Şöyle bir cümle geçiyor kitapta: “Ve bir gün, o mutlu çocukluk anıları saklı kaldıkları sandıklardan çıkınca, hatırladıklarını Facebook’ta paylaşmaya başladı.” ( 28 ) İşte, bu anlatılan durum bana göre hasretin günümüz dünyasında yaşatılma şeklidir. Demem o ki sosyal medyayı kullanmak, günümüz dünyasının gereklerine uymak geçmişi silip atmamızı gerektirmiyor. Sizin de geçmişe dair anılarını sevdikleri ile sosyal medya üzerinden paylaşmayı hobi hâline getirmiş tanıdıklarınız vardır. Onlar aslında bugün ile dün arasında köprü kurmayı başarabilen yegâne insanlardır. Bugünü tamamen yadsımak, insanın andan soyutlanmasına neden olacağı gibi mutsuzluğa da atılan ilk adımdır. Üstelik geçmişi bugünle kaynaştırarak yaşamak demek bugünün can sıkan tüm gerekliliklerinden de arınmak anlamına geliyor benim için. Geçmiş günlere dalmak asla varılamayacak olan bir ufuk çizgisi gibi sonsuz arayışı ve bu yolculukta tadılacak sonsuz mutluluğu getirebilir insana. İşte, ben bu mutluluğun peşindeyim. Geçmişi mektuplara benzetiyorum çoğu zaman. Biz yakmadığımız sürece asla kaybolmaz onlar, çekmecemizin bir köşesinde hatırlanmayı beklerler. Kimileri hüzün doğurur insanın içine kimileri neşe. Hepsinin tek bir ortak özelliği vardır: Sadakat. Geçmişimiz de mektuplar gibi daima bize sadık kalacaklardır. Bugün yanıltabilir, gelecek asla var olmayabilir. Geçmiş ise her zaman olduğu gibi kalacak, insanoğlunu asla terk etmeyecektir. Ben geçmişime sahip çıkmaya devam edeceğim. Ayyıldız’ın da önerdiği gibi bugüne tamamen yabancılaşmadan, geçmişi de unutmadan yaşayacağım hayatımı. Bunu bana sadık kalan geçmişime bir borç olarak görüyorum. Biliyorum ki ben bu borcu ödeyinceye kadar geçmişe hasretim asla bitmeyecek. KAYNAKÇA Ayyıldız, Ayçe. Biz O Zamanlar Baaçede Oynardık. İstanbul: Doğan Kitap, 2016. Gezi Parkı ve Halkların Mücadele Azmi28 Mayıs 2013,İstanbul’da ikamet eden vatandaşlarımız ve Türkiye halklarının geriye kalanı için İstanbul Taksim’de alalede bir park veyahut buluşma noktası olmaktan öteye gidemeyen,metropolün içinde betonlara tek başına direnen bu yüzyıllık parkın kaderinin değiştiği ve bu sefer bambaşka bir direnç sembolü olarak sahne almasını izlediğimiz tarihtir.Hükümet yetkililerinin ve onların baskıcı politikalarının günden güne artmasına dayanamayan ve bu diktatörlük rejimine başkaldıran insanlar için sabrın son günüydü Gezi Parkında’ki ağaçların katliamı.O güne kadar hep eleştirilen,duyarsızlıklarıyla suçlanan Atatürk gençliğinin diriliş günüydü aynı zamanda.Bazılarının deyimiyle bilgisayarları başından kalkmayan ve ego larıyla bilinen o gençlik tarih’te eşine az rastlanır bir mücadele sergiliyordu.Ne için? Hükümet tarafından kısıtlanan özgürlük alanlarını yeniden eski çizgisine çekebilmek ve eskisi gibi hür bir biçimde yaşamlarına devam etmek için yani bir nevi; onların olanı geri almak için. Olaylar günden güne büyüyor ve Taksim’de bir avuç insanla başlayan direniş İstanbuldan sonra başta Başkent Ankaraya,direnmeye her şehirden daha aşina olan İzmir’e ve sonra da Emperyalistlerin topuklarını kı.larına vurarak kaçtığı Anadoluya sıçradı. Şiddetli olaylar devam ediyor,insanlar evlerine gitmek yerine özgürlüklerinin yeniden ilan edileceğine inandıkları meydanlarda,sokaklarda yatıyordu.Bu kadar gergin geçen günlerde, sözde vatandaşın da polisi olan kolluk kuvvetleri vatandaşlarına zarar vermeye devam ediyor,halkın istekleri görmezden gelinerek tek bir iradeden çıkan acımasız talimatlarla kendi insanına silah sıkıyordu.Herşeye rağmen can kaybının olmamasına sevindiğimiz günlerde ,Hatayda genç bir fidanın yere düşmesiyle yankılandı meydanlar,özgürlükleri derdine düşmüş gençler öfkeyle harmanlıyordu duygularını ve olaylar önü alınamaz bir hal almaya başlıyordu.Hataydan sonraya Ankara’ya,Eskişehir’e,Armutlu’ya düşen acı haberler, en son durak olarak ise Okmeydanında ekmek almaya giden,’bazı vicdansızların deyimiyle’ elindeki sapanla hükümeti yıkmaya çalışan on beş yaşında ki ‘‘azılı bir suçlu’’ Berkin’in de vefatıyla bazı kanla beslenenlerin vicdan terazilerini sorgulatmaya devam etti.Direniş devam etti haksızca katledilen kardeşlerinin yerine meydanlarda savaşmaya devam ettiler,dayak yediler,organlarını kaybettiler canlarıyla bedel ödeyenlerin özgürlük mücadelesini yaşatmaya çalıştılar.Eskişehir’de ara sokakta hunharca katledilen Ali İsmail’i,ekmek almaya giden Berkin Elvan’ı ve Ankaranın göbeğinde kafasından vurularak hayatını kaybeden Ethem Sarısülüğün ve nicelerinin değerli anılarını en güzel şekilde sahiplendiler.Olaylar bir süre daha devam ettikten sonra son buldu fakat bilanço ise çok acı ve yadsınamaycak kadar göz korkutucuydu, sekiz genç vatandaşımız bunu hayatlarıyla ,8163 vatandaşımız ise yaralanarak ödediler.Kimilerine göre bu direniş,hükümete başkaldırı ya da yabancı piyonların oyunu olmaktan öteye geçemese de,kimileri için canlarını bile ortaya koyabilecekleri kadar değerli bir özgürlük kavgasıydı.Yıllarca unutulmaycak bu direniş gençliğe olan inancı arttırken,özgürlük ve bağımsızlık duygularının anlamını bizlere bir kez daha hatırlattı. Yediden yetmişe sağcısı,solcusu,muhafazakarı,aydınınının kabul ettiği tek gerçekse bu toplum ve bu toplumun gençleri Ulu Önder Gazi Mustafa Kemal Atatürk’ü örnek alarak büyümelerine rağmen yıllarca Atatürk’ü,onun mücadele azmini ve onun devrimlerini anlamamakla suçlandılar,öteye itilen,fikirlerine önem verilmeyen gençler olarak görüldüler fakat o gençler bizlere Mustafa Kemal’i ve onun bizlere bahşettiği bağımsızlık mücadelesinde ki ruhu hediye ettiler.Umarım bu ödenen bedeller kalıcı özgürlük sınırlarını çeker Bağımsızlık mücadelesinde her karışı kanla sulanan bu topraklara ve bir daha kimsenin cesaret edemeyeceği bir uyarıya dönüşür. Ölenler dövüşerek öldüler;Güneşe gömüldüler Vaktimiz yok onların matemini tutmaya! Akın var Güneşe akın Güneşi zaptedeceğiz Güneşin zaptı yakın… EZGİ UĞUR TURK 102/70 ATEŞBÖCEĞİ YOLU Hayatınızın her anında yanınızda olan, sizi koşulsuz seven ve size koşulsuz güvenen bir dostunuzun olması kendinizi şanslı hissedebilmeniz için fazlasıyla yeterli. Dostluk üzerine yazılmış binlerce kitap vardır ama bir romanın insanı etkileyebilmesi için anlatımının da samimi olması gerekir. Bu roman anlatımıyla, karakterleriyle ve hikâyesiyle beni alıp çok başka diyarlara götürdü. Çocukluk yıllarımızda aslında hiçbir gerçeğin farkında olmadan yaşıyoruz. Çocukken tıpkı gerçeklerden haberdar olmadığımız gibi hayat denen uzun, zorlu süreçte yolumuza devam ederken yanımıza alacağımız dostlarımızı biriktirdiğimizin de farkında değiliz. Yolumuza devam edeceğimiz dostlarımızı neden mi çocukluktan günümüze taşıyoruz? Cevap basit, eğer bir insanla çocukken arkadaş olmuş ve bunu birkaç yıl sürdürebilmişseniz emin olun ki o arkadaşlığın içinde büyüklerin dünyasında sıkça rastlanan kötülük, çıkarcılık gibi kavramlar yoktur. Ayrıca, birisiyle dostluğunuz çocukluğunuza dayanıyorsa en ufak anlaşmazlıklarda kapıyı çarpıp gidemez, aksine her durumda yan yana durmayı kendinize görev edinirsiniz. Romanda çocukluk yıllarında yolları kesişmiş ve zamanla birbirlerinin hayatlarında olmazsa olmaz kişiler haline gelmiş iki karakterin ilk günden son güne yaşadıklarını ve dostluklarının içinize dokunan öyküsünü yeri geldiğinde gülerek yeri geldiğinde ağlayarak okumak mümkün. Eğer kitaptakine benzer ilişkileriniz varsa, sayfaları çevirdikçe içinizdeki duygu yelpazenizden farklı duygular gelip başucunuza oturur ve kitaptaki her cümleyi sizin gözünüzde daha anlamlı kılar. Zaten insanın kendisinden bir şey bulamadığı bir kitabın haftalar, hatta aylarca masanın bir köşesinde durduğu aşikâr. Çocukluk arkadaşlıklarının çok sağlam olduğunu söyleyip durdum ama tabiî ki onların da arasına girebilecek bazı kara kediler var, mesela erkekler. Söz konusu kalp olduğunda insan maalesef dostundan bile vazgeçebiliyor. Aralarına hiçbir şeyin giremeyeceğini düşünerek okuduğunuz sayfalar birden çöpe gidiyor ve kendinizi onlar için üzülürken buluveriyorsunuz. ”Bu da nereden çıktı şimdi?” diye düşünürken ikisinin de yeni hayatlarında mutlu olduğunu zannedip okumaya devam ediyorsunuz. Ama kitabın dünyasından çıkıp aynı şeyleri kendinizin yaşadığını düşününce aslında içlerinde birbirlerini ne kadar özlediklerini anlıyorsunuz. Evet, araya giren her kim, her ne olursa olsun çok sevdiğiniz biri artık hayatınızda yoksa bütün mutluluklarınız biraz eksiktir. Arkadaşlıkları bozan şeyler varken, birleştirenler hiç mi yok? Elbette var, ama maalesef bu kitaptaki çok iç açıcı bir örnek değil. Hastalık... Belki de insanları en çok birleştiren konu. Bir zamanlar her şeyi beraber yaptığınız, her gününüzü beraber geçirdiğiniz, birlikte gülüp birlikte ağladığınız bir insanın hasta olduğunu öğrenmenizden daha kötü bir şey varsa o da bir şekilde tekrar yan yana olmanıza sevinemiyor oluşunuzdur. İnsanlar her şeyin kıymetini kaybettikten sonra anlar ya, o yüzden bu sefer farklı olsun ister ve kaybettikleri zamanın acısını çıkarmak istercesine dostlarına tekrar dört elle sarılır. Peki, geçen günler geri gelir mi? Kitabın bu kısmına geldiğinizde eğer aranızın bozuk olduğu bir arkadaşınız varsa hemen telefonunuzu alır ve ona ulaşırsınız. Neden? Çünkü kaybetme korkusu artık sizi de ele geçirmiştir ve hiçbir şey için geç olmadan dostunuzla eski günlerinize geri dönmek istersiniz. İnsanız, bazen hepimiz yanlış kararlar verebiliyor ve kararlarımızın sonuçlarından olumsuz etkilenebiliyoruz ama önemli olan farkına varabilmek, geç olmadan durumu düzeltebilmektir. Peki ya geç kalmışsak? İşte o zaman, yine kitaptaki gibi kaybımızı kabullenmenin ve dostumuzun bize bıraktıklarına sahip çıkmanın, müzik çalarınızdan ikinizin en sevdiği şarkıyı açıp dostunuzla vedalaşmanın ve onun uzun bir yolculuğa çıktığını düşünmenin vakti. Uzun bir yolculuk, evet çünkü siz her anınızda her kararınızda dostunuzun sizi hâlâ desteklediğini bilirsiniz. Bazı dostlukları ölüm bile ayıramaz... Fatih Berkay Sarpkaya Zıtlıklardan Doğan Sonsuz Döngü Hayatınızda hiç yanıldığınız, “aslında öyle değilmiş, enteresan!” diye tepkiler verdiğiniz anlar oldu mu? Eğer olmadığını iddia ediyorsanız söyleyeceklerimi sonuna kadar takip etmenizi öneririm; çünkü hayatta adeta bir ezber haline gelen bazı kalıp düşüncelerin nasıl da yıkıldığına, farklı bakış açılarından bakıldığında nasıl geçersiz hale geldiklerine şahit olacaksınız. Burada bahsedeceğim konu ise birbirine tamamen zıt gibi görünen, en azından öyle kabul edilen, “zafer” ve “mağlubiyet” kavramları daha genel bir ifadeyle “başarı” ve “başarısızlık”. Bir zafer kazandığımızı düşündüğümüzde gerçekten de mutlak bir zaferi mi deneyimliyoruz yoksa aslında kocaman bir yanılgı içerisinde miyiz? Benzer biçimde bir başarısızlık halinde düşündüğümüz gibi oldukça kötü ve dibi görmüş bir durumda mıyız yoksa ortadaki durum göründüğünden bir hayli farklı mı? Wilhelm Schmid’in Düşmanlığın Faydaları adlı denemesini okuduktan sonra elde ettiğim yeni bakış açılarıyla beraber uzun süredir merak ettiğim bu soruları, yazarın da yapmaya çalıştığı gibi, cevaplamaya çalışacağım. “Başarı” dendiği zaman ben de dahil olmak üzere hemen herkesin aklında renkli, olumlu bir fotoğraf canlanır. Dünya Kupası’nı kazanmış bir futbol takımında tüm oyuncuların gözlerindeki sevinç, mutluluk ve zorlu bir sürecin sonuna gelmiş olmanın verdiği huzur eminim ki çoğu insanın takdirini toplamakla kalmayıp daha ileri giderek “başarı tanımı”nın içerisinde kendine yer bulmuştur. Düşmanlığın Faydaları kitabının zafere olan bakış açısını görene kadar benim de aklıma benzer şeyler geliyordu ancak durumun hiç de bu kadar tozpembe olmadığını anlamam çok uzun sürmedi. Fark ettim ki aslında başarı kelimesinde odaklanılan kısım bir süreç veyahut faydalı sonuçlar doğurabilecek bazı temel çıkarımlar değil anlık bir fotoğraftı. Dünya Kupası örneğine dönecek olursak tam da o “kupayı kaldırış anı”ndan bahsediyorum. Evet o an çok özeldir, bir şekilde istenileni elde etmenin kutlamasının yapılması çok değerlidir ancak başarı dediğimiz olayın “anlık” olarak değerlendirilmesi mümkün değildir. Bu bir süreçtir. Hem öncesiyle hem de sonrasıyla uzun hatta sonu olmayan bir süreç… Burada odaklanacağım kısım ise sonrasıyla ilgili olacaktır. Bir şekilde çeşitli zorlukları atlatarak hedeflenilen yere gelmiş bir kimseye bulunduğu yüksekliği sorsanız “Tam bilmiyorum ancak Everest biraz aşağımda kalıyor.” diye cevap verecektir muhtemelen. O artık zirvededir. Yapılması gerekeni yapmış, sonuca ulaşmıştır ancak unutulmaması gereken bir şey vardır ki o da hayatın devam ettiğidir. İstese de istemese de bir şekilde ilerlemek zorundadır. Bu ilerleyiş de kendisi zirvede olduğundan, en azından öyle hissettiğinden, daha yukarıya değil mecburen aşağıya doğru olacaktır. İşte geldiğimiz noktaya baktığımızda bu kadar güzel ve hiçbir olumsuzluk içermeyen “başarı” kavramından aşağıya iniş, “çöküşün başlangıcı” gibi olumsuzluklar elde ettiğimizi görüyoruz. Bu nedenledir ki Wilhelm Schmid “Asla galip gelmeyi arzulama!” (61) demiştir. Sizin de anlayacağınız üzere galip geldikten sonraki süreç pek de olumlu ilerlemiyor ne yazık ki. Başarıyı algılayışımızdaki bir yanılgıyı gördükten sonra mağlubiyeti ya da başarısızlığı da incelememiz gerekir. Durumu daha iyi kavrayabilmek için aynı örnek üzerinden devam etmek gerekirse şimdiki bakış açımız Dünya Kupası’nı kazanan takımın yüzündeki mutluluk değil son adıma kadar gelip kaybeden takımın yaşadığı hayal kırıklığı ve mutsuzluk olacaktır. Evet onlar kaybeden taraf olmuşlardır ancak başarısızlığa karşı sergilenen karamsar tavrın aksine mutlu olmaları, bunu bir nimet olarak görmeleri için birçok sebep vardır. Bunların en önemlisiyse mağlup tarafın hala orada duran bir hedefinin olmasıdır. İstenilen elde edilememiştir ve artık daha tecrübeli bir şekilde aynı amaç uğruna savaşılabilecek bir ortam doğmuştur. Galip gelen taraf belki de “galibiyetin baş döndüren büyüsü”ne kapılıp rehavet içinde yoluna devam ederken mağlup taraf daha istekli, mağlubiyetin yarattığı soğuk duş etkisiyle birlikte kazanmaya daha “aç” bir şekilde mücadele edecektir. Kazanan tarafın tam zıttı bir şekilde mağlup taraf dibi görmüştür ve artık daha fazla aşağı gidemeyeceğinden fırlatılan bir topun en tepeye çıktıktan sonra hızla zemine çarpıp tekrar yükselmesi gibi hızlı bir yükselişe geçecektir. Bu saptamalara ve örneklere bakarak aslında başarısızlığın da hiç göründüğü kadar kötü olmadığını ve bir “yükselme devri”nin habercisi olduğunu söyleyebiliriz. Size doğru olarak bildiğiniz bazı şeylerin aslında tam olarak öyle olmayabileceklerini söylemiştim ve bunu başarının ve başarısızlığın içindeki zıtlıklara dayanarak anlatmaya çalıştım. Başarıdan başarısız bir süreç, başarısızlıktan da bir başarı hikayesi doğabiliyor. Olay sonsuz bir döngü içerisine girmiş durumda anlayacağınız. Düşmanlığın Faydaları kitabında isminde yalnızca “düşmanlık” olmasına rağmen bu konu üzerinde de durulmuştur çünkü aslında başarılı olabilmek ve daha ileriye gidebilmek için kaybetmemiz ve kaybetmemiz için de en genel tabiriyle bazı düşmanlara veyahut zıtlıklara ihtiyacımız vardır. Wilhelm Schmid’e bana bu konu üzerinde daha fazla düşünme fırsatı verdiği ve konu hakkında yeni bakış açıları kazandırdığı için teşekkür ediyorum. KAYNAKÇA Schmid, Wilhelm. Düşmanlığın Faydaları. İstanbul: İletişim Yayınları, 2017. Baskı. Lucky’e Küçükken, altı yedi yaşlarında köpekli bir film gördüğümde ağlardım. Hatırlıyorum o zamanlar çocuk dergisi olan Miço özel olarak Can Dostum diye bir filmin CD’lerini hediye ederdi dergi ile birlikte. Annemler eve gelmeden oynatıcıya takardım filmi, geldiklerinde de ağlar dururdum köpek istiyorum diye. Kapıdan girmelerini beklerdim ağlamak için. İstediğim bir şeyi elde etme konusunda iyiydim, karşımdakinin hayatını zindan edip er ya da geç elde ediyordum istediğim şeyi. Küçükken birçok şey istedim, hepsinin benim için geçerli bir sebebi vardı. Tek bir şeyi nedensiz istiyordum, o da köpekti. Bir köpeğin insana neler katabileceğinin farkında olmadan istiyordum. Annem çalışıyordu ve biliyorlardı benim tek başıma bir köpeğin sorumluluğunu üstlenemeyeceğimi. Bilmiyorduk da bir köpek nedir, nasıl bakılır. 2003 yılında doğum günümde teyzem elinde simsiyah bir şey ile çıka geldi, inanamamıştım. Çok iyi hatırlıyorum, bana hevesimi alıyım diye pilli bir köpek almışlardı ve üstüne basınca havlıyordu. O gün ihtimal verememiştim gerçek bir köpek olduğuna ve pillerinin nerede olduğunu, nasıl takıldığını sorduğumda herkes gülmüştü. Biraz zor inandım gerçek bir köpek olduğuna. Adını Lucky koymuştuk, ama bilmiyorduk çok hasta olduğunu, ertesi sabah gitmesi gerekti. Dört gün geçti ve ben evimizin penceresinden teyzemin gelişini izlerken, hırkasının içinden çıkartışını hala hatırlarım. Teyzemin küçük elinin içerisinde sırt üstü yatan küçücük bir şeydi. Ama bir problem vardı ki bu beyaz bir köpekti. Öncesinde anne sütü içtiği için beyazladığını söylemişlerdi de hala düşününce üzülürüm buna inanmamı bekleyebilmelerine. Önemli değildi zaten, düşünmüyordum çok. Bu avuç içinde gelen küçük şeye de aynı ismi verdik. İşte bu gelen benim Lucky’imdi, benim şansımdı. Gözleri henüz tam açılmamıştı. İki haftalıktı geldiğinde, dediğim gibi bilmiyorduk bir köpeğe nasıl bakılır. Koyduk önüne bir kâse süt ve içmesini bekledik. Ayakta zor duruyordu, fındık faresi gibi bir şeydi zaten. Süt içmeye çalışırken arka ayaklarını kontrol edemeyip kâseye düşüvermişti. Az daha boğulacaktı, kahkahalarla kurtarışımızı anımsıyorum. O kadar bilmiyorduk ki nasıl bakılacağını, tuvalet eğitimini verene kadar tuvaletini yapmadığı yerler tavanlar ve dolap arkaları gibi yerlerdi. İnsanlar da ulaşamıyordu zaten oraya. Annem sürekli arkasında bir tane gazeteyle gezer, tuvaletini yapacağını anladığı an altına sokuverirdi üstüne yapsın diye. Bir süre sonra bize çaktırmadan çişini yapmayı öğrenmişti. Yatıyor zannediyordunuz, sonra bir bakmışsınız oraya çişini yapmış. Beş altı yaşına kadar da dişi köpekler gibi çişini yapabildi, nasıl içine işlemişse. Yaşının ilerlemesi çok bir şey değiştirmedi, bir bitkinin yanına gider yanlış bacağını kaldırır diğer yöne çişini yapardı. Gözümün önüne geliyor, kendimi tutamıyorum, gülüyorum. Dediğim gibi ben onun sorumluluğunu alabilecek bir yaş ve olgunlukta değildim. Annem emekli olduğu için alınabilmişti zaten Lucky. Bizimle ilgilendiği gibi, her şeyiyle neredeyse o ilgilendi. Her zaman yanında oldu ve her kötü zamanını en çok o çekti. Annem onun için tanrısal bir varlıktır. Yokluğunda o da ruhen yoktur. Gözümün kenarında olsun der hep, peşinde gezer ve evin belirli noktalarından kalkmadan annem iş yaparken onu gözetleyebilirdi. Annemin varlığı onun varlığıydı. Annemin değerini hep bizden daha çok anlamıştır ve göstermiştir. Onun sevgisi anneme gösterdiği sevgisinden de büyük bir şeydi, o hepimizi daha önce sevilmediğimiz kadar çok seviyordu. Her eve gelişimizde, hatta ekmek almaya gidip geldiğimizde bile bizi öyle bir karşılardı ki, bizlersiz hayatın ne kadar anlamsız olduğunu hissettiğini her seferinde gösterebilir, hissettirebilirdi. Şu yaşıma geldim, hala anlayamadım. Bir kalbe bu kadar sevgi nasıl sığabilir? Bana sevmeyi gösterdi, sevilmeyi gösterdi. Karşılıksız nasıl sevilir onu gösterdi. Her şeyi anlar, ne zaman üzgün olursanız gelir yanınıza, değmez derdi. Biz varız, biz birbirimize yeteriz derdi. En önemli olan şeyin birlikte olmak olduğunu, birlikte olabilmek olduğunu gösterdi bana. Geri kalan her şeyin düzeleceğini, düzelebileceğini gösterdi. Ondan öncesinde kendimi bilmiyorum. Ondan öncesinde nasıl hissettiğimi hatırlamıyorum. On beş yılda bana ne kattıklarını yazmaya çalışsam, yazamam. İnsansın, her zaman daha önemli işlerin var. O işlerden ne zaman, nasıl döndüğün önemli değil. O her zaman orada. Seni bekliyor ve yanında olmaya hazır. Ona bile tahammülünün olmadığı zamanlar gelir, yine de senden vazgeçmez. Sana, “Ben nasıl bir insanım?” bile dedirtebilecek kadar çok sever, vazgeçmez. Benim oğlum bir sene önce çok hastalandı. Onu kaybetmekle ilk defa bu kadar gerçek bir şekilde yüzleştim. Neredeyse iki ay her gün altı saat farklı farklı serumlar almak zorunda kaldı. Her gün üç tane iğne vurulmak zorunda kaldı benim oğlum. Benim kardeşim, benim abim, benim yoldaşım, benim güzel çocuğum. Az daha atlatamıyordu bunu, damar yolu açılırken kalp krizi geçirdi, kalbi durdu. Yine de vazgeçmedi, herkesi şaşırtarak yeniden dünyaya döndü. Şimdi diğer tarafta annesini bulamayınca geri dönmüştür diye gülerek hatırladığımız şey bana bir kez daha gösterdi ne kadar güçlü olduğunu ne kadar dayanıklı olduğunu ve bize, hayata ne kadar bağlı olduğunu. Son bir senede başına gelmeyen kalmadı benim güzel gözlümün. Çok şey çekti. İki hafta önce çok hastalandı benim çocukluğum. Bu sefer dayanamadı. On beş yıl önce gözleri kapalı kucağıma aldığım Lucky’imi, aynı şekilde toprağa vermem gerekti iki gün önce. Bu sefer vazgeçmek zorunda kaldı. Geride sadece küçücük kalbinin dünyaya kattığı güzellik kaldı. Ben çocukluğumu yanımda taşıyormuşum, toprağa verdiğimde anladım artık taşımadığımı. Barış Demirezer Alper Çankaya 21203056 TURK102-005 Eser Güler 24.10.2014 KAR Kafasını yorganın altından çıkartıp hızlı hızlı nefes aldı Mert. Ayaklarını ısıtmak için yorganı vücudunun kenarlarına sıkıştırmış ve örtüyü başının üzerine çekmişti. İçeride geçirdiği birkaç dakika sonunda oksijen azalınca nefes nefese çıktı örtünün altından. Vücudunu ince bir ter tabakası kaplamıştı ancak ayakları henüz ısınmamıştı. Yorganın altına saklanma yöntemi başarılı olmayınca ayaklarını hızlı hızlı yatağa sürtmeye başladı. Çabuk yoruldu. Sonra bir daha yaptı bunu. Bir süre tavana baktıktan sonra yorganı üzerinden attı ve pencerenin kenarına geldi. Pencerenin ancak sol alt köşesinden görülebilen sokak lambasında karın yağışını izleyebilmek için sağ yanağını neredeyse cama yapıştırmıştı. Kar taneleri küçülmüş olmasına rağmen yağışın hızı kesilmemişti. ‘’En azından dizime kadar gelsin, n’olur!’’ diye geçirdi içinden. Nefes alıp verişinden dolayı camda oluşan su buharına baktı. Oluşan şekli bir fabrika binasına benzetti. Binanın bacasının olduğunu düşündüğü yere parmağıyla yükselen bir duman çizdi. Yatağına döndü. Sabah olduğunda kar eldivenlerini takmayı düşündü.Çünkü yün eldivenlere kar yapışıyor,yaptığı kartopları güzel şekil almıyordu.Bunu düşünürken uyuyakaldı. Gözünü açtığında saat altıyı on geçiyordu. Normalde yedi buçukta kalkması gerekiyordu ama yeniden uykuya dalamadı. Hemen kalkıp pencerenin yanına gitti. Gece pencerede oluşan fabrika şekli kaybolmuştu ama parmağıyla yaptığı duman bacanın olması gerektiği yerin üzerinde belli belirsiz duruyordu. Kar yağışı durmuştu ama geride hatırı sayılır miktarda kar bırakmıştı şehrin üzerinde. Karın miktarından tatmin olmuş bir şekilde yatağının yanındaki komodine gitti ve çorap çekmecesinin altında berelerinin ve eldivenlerinin olduğu çekmeceden kar eldivenlerini çıkartıp ellerine giydi. Mutfakta daha önce babası için hazırlanmış olan kahvaltı masasında annesini çay içerken buldu. Annesi Mert’e kendi elleriyle kahvaltısını ettirirken o da babasının çıkarttığı zeytin çekirdeklerinin oluşturduğu şekilleri anlamlandırmaya çalıştı. Banyoya gittiğinde yüzünü yıkaması için eldivenleri çıkartması gerektiğini fark etti ve yüzünü yıkamaktan vazgeçti. Eldivenler yüzünden zorlanarak yaptığı diş fırçalama işini de kısa tuttu ve hemen odasına gidip okul kıyafetlerini giydi. Annesiyle vedalaşıp evden çıkarken servisin gelme süresini hesaplıyor ve araca binene kadar olan karla oynama süresini uzatabilmek için elinden geldiğince hızlı davranıyordu. Sonunda apartman kapısından çıktığında dün akşam saatlerinden beri ancak pencereden izleyebildiği karın soğuk kokusu ciğerlerine doldu. Apartmanın kapısından bahçe kapısına kadar olan yol apartmanın kapıcısı tarafından temizlenmiş,karlar yolun iki tarafına ortada küçük bir vadi oluşturacak şekilde biriktirilmişti. İlk iş olarak karın en yüksek olduğu yeri tespit edip ayaklarını karın içine soktu Mert. Daha sonra yol temizlendikten sonra yüzeyde yeniden oluşmuş ince kar tabakasında henüz bozulmamış yerlere ayak izlerini bıraktı. Daha sonra kar topu yapmaya koyuldu ve yaptığı kartopunu pencereden kendisini izleyen annesine attı. İlk denemesinde kartopu havada dağılmıştı. İkicisini ise ancak pencerenin önündeki mermere yetiştirebildi. Montunun kolunu ve eldivenini sıyırıp saatine baktı ve servisinin gelmesine yaklaşık altı dakika kaldığını gördü. Yapabildiği en büyük iki kartopunu üst üste koydu ve küçük bir kardan adam yaptı. Kahvaltı masasından aldığı babasının zeytin çekirdekleriyle kardan adamın yüzünü oluşturdu.Başından çıkardığı bereyi kardan adamın başına geçirirken annesinin pencerenin arkasındaki sessiz isyanını duymadı. Biraz geri çekilip eserine baktı. Bu sırada servis aracının sokağın köşesinden döndüğünü gördü ve beresini kardan adamın kafasından alıp kendi başına taktı. Servise binip her zaman oturduğu orta sıranın cam kenarına oturdu. Dışarıdaki karı izlemek için camdaki buharı eliyle sildi. Oluşan şekli kamyonete benzetti. HAYAT ve İNSAN BENLİĞİ Kırmızı Saçlı Kadın, okuduğum ilk Orhan Pamuk romanı ve hayatım boyunca beni en çok etkileyen roman veya filmler arasında ilk ona girecek bir şaheser. Okumaya başladıktan sonra dış dünyayla bağlantımı istemsizce ve tamamen keserek bir oturuşta bitirdim kitabı. Sulanan gözlerimi olabildiğine açıp müthiş bir büyülenmişlikle defalarca “Müthiş! Müthiş! Müthiş!” diye kitaba seslenmekten kendimi alamadım. Orhan Pamuk’la daha önce tanışmamış olduğuma çokça yakındım. Pamuk, emektar bir edebiyat eleştirmeninin, “Fransa için Victor Hugo, Rusya için Tolstoy neyse Türkiye için de Orhan Pamuk odur.” gibi süslü sözlerle övebileceğini hayal ettiğim çok üst düzey bir yazar benim için. Tüm samimiyetimle söylemeliyim ki, aslında Kırmızı Saçlı Kadın, en son Incendies’i izledikten sonra yaşadığım, dili tutulmuş, ne etkilendiğim konular hakkında içimden kelimeler kurabildiğim ne de başka bir işle uğraşabildiğim hüzünlü bir halde bıraktı beni. Bu durumun, kitabın etkileyiciliğinin çok yoğun ve derin olmasından ve okura meseleleri anlamlandırma fırsatı vermeden, okuru pasif bırakarak zihnini ağır bir şekilde etkilemesinden kaynaklandığını düşünüyorum. Örneğin, Holywood’un zirve noktası olarak gördüğüm Manchester by the Sea, kendisine odaklanıp anlamlar yükleyen seyirciden yoksunken çok sıradan bir film gibi durabilir. Bu aktiflikle filmi izleyen insan da, durmadan içinden tespitler yaparak zihnini aktif bir şekilde çalıştırdığı için film bittikten sonra anlatacak pek çok şeye sahip olabilir. Ancak, bundan yaklaşık 6 yıl önce Incendies’i ilk kez izledikten sonra en yüksek oranda hissettiğim ve hala unutamadığım eserin beni tamamiyle pasif ve sözsüz bırakarak adeta benliğimi ezip geçmesi durumu, Kırmızı Saçlı Kadın’da da kendini tekrar etti. Kitabın etkisinden ilk gün çıkamadım, başka meselelere odaklanamadım. Kendime net olarak açıklayabildiğim dersler çıkaramadım, tespitler yapamadım. 3 gün sonrasında, bunu yazdığım sıralarda hala yavaş yavaş normale dönmeye çalışmaktayım. Kırmızı Saçlı Kadın, yakalanılan ilk aşk hayatı ve baba-oğul ilişkisinin insanın formasyonunun oluşmasındaki etkilerini müthiş bir dille inceliyor. Cem’in yakalandığı ilk aşk hayatı, özgürlüğü, devrim ve değişimi, babası ve Mahmut Usta’sından gelen etkiler ise vesayet ve geleneği temsil ediyor. Cem’in kendisini bildiğini ve anladığını düşündüğü Kırmızı Saçlı Kadın ve Cem’de oluşturduğu adeta göklere sığamayan duygular, Kırmızı Saçlı Kadın’ın anlamlı ve özgün kişiliği, Mahmut Usta... Baba-oğul ilişkisinin Doğu ve Batı destanları, modern düşünce ve hatta Jean Jacques Rousseau tarafından desteklenen müthiş anlatımı, yapılan hatalarla yüzleşme çerçevesinde yaşanılan iç çatışma... Birkaç bin kelimeyle bile özetlenemeyecek kitaptaki bütün karakterler, bütün olaylar, bütün temalar ve onları oluşturan onlarca edebi unsur tam anlamıyla mükemmeldi. Bütün şeffaflığıyla hayatın anlamına doğru yelken açtım sanki Orhan Pamuk’un bu eseriyle. Pek inandırıcı gelmeyebilir ama, kitaptaki efsanevi görülebilecek olaylar bile kendi hayatımla çokça benzeşmekteydi. Gerçekten söyleyecek pek bir şey bulamıyorum. Kitabın bana hissettirdiği bazı durumlar olarak sadece şunları söyleyebilirim: Teoride doğruluğa sahip olan temel ilkelere iyice yapışmalıyız insanlık olarak, kendimizi ve ne istediğimizi de, çok vakitler ayırarak her daim incelemeliyiz. Lüzumluluk ve kendi sorumluluğumuzda olan şeylere odaklanma düşünsel gelişim için çok kritik konumdadır. Rasyonel ve analitik düşünme her zaman yapışılması gereken en büyük yardımcısıdır belki de insanın. Son olarak da, belki de mükemmelliyetçilikten korkmamalı insan. Her zaman hataların, kusurların olacağı bir kesinlik de olsa her defasında en doğruyu uygulamaya çalışma, hiç bıkmadan mükemmeli arama belki de ilkelerin en temeli ve en şereflisidir. Muhammed Musab Okşaş 21602984 Ömürlük Gülüş Kendi kendinize sadece zamanın akışını düşünerek bir dakika geçirmeye çalışın. Milyonlarca dakika geçirmiş olmama rağmen ben ne zaman bunu denesem o bir dakika bana hep uzun gelmiştir. Size de uzun geleceğini düşünüyorum tabii eğer sonun kadar dayanabildiyseniz bunu fark edersiniz. Peki, geçirdiğiniz onca yılı düşünün. O kadar da uzun gelmiyor değil mi. Sanki hepsini dün yaşamışız ve bugüne gelmişiz gibi. Zamanın bu kadar farklı hissedilmesinin sebebi nedir? Farklı hissedilen tek şey zamanın uzunluğu mu yoksa yaşadığımız anlara karşı hislerimiz de zamana göre değişiyor mu? En basitinden gece ve gündüzünüzü düşünün. Benim için çok farklı iki dünya. Zaman ve zamana göre yaşadıklarımızın bu kadar farklı olabilmesini fark etmem, bana insanların arada bir arkasına bakıp şu ana kadar yaşadığı en güzel anları gözden geçirmesi gerektiğini düşündürdü. The Persistence of Memory, Museum of Modern Art Ne hissettiklerimiz açısından ne de yaşadıklarımız açısından yaşadığımız herhangi bir dakika bir diğerinin aynısı olamaz. Bazı dakikalar bir dakika sürmez mesela. Bazen bir dakika on saniye bazen on dakika sürer. Gürle (2016) bu durumu “ Gece başka bir zamandı. Her şey gibi onun da ayrı kuralları, farklı bir gerçekliği vardı” diyerek ifade ediyor. Bu satırları okuyunca kendi gecelerimi düşünmekten alıkoyamadım kendimi. Geceler benim için farklı bir boyuta, farklı kurallara sahip bir dünyadır. Bu dünyanın kralı benim. Kafama taktığım tacımla beraber kendimi yargılanamaz hissederim. Ülkesinin geleceğine bakan bir lider gibi hayatımı gözden geçirmeye başlarım. Krallığımın bütün sokaklarında zamanı unutarak gezebildiğim kadar gezerim. Bu yüzden gündüz geçirdiğim on dakika gece geçirdiğim on dakikadan çok daha kısa sürüyor haliyle. Geceler eve geç gelen çocuğuna fırça atan bir anneyken, gündüz daha çok sabah çocuğunu okula gururla gönderen bir anne gibi benim için. En basitinden iki zaman düşünün. Birincisi hastane sırasında beklediğiniz bir dakika, ikincisi sevdiğiniz biriyle geçirdiğiniz bir dakika olsun. Hangisinin daha kısa sürdüğünü söylememe gerek yok sanırsam. İkincisi o an için bir dakikadan kısa sürse dahi biz o kısa anı aslında birden fazla kez yaşarız hayatımızda. Tekrar tekrar o anı düşünür, belki mutlu olur belki o anı özleriz ama kesinlikle yaşanıp bitmez o an. Yani sadece zamanın uzunluğu değil bize hissettirdikleri de farklıdır çoğu zaman. Geçmişe dönüp arkamda bıraktıklarıma baktığım zaman aklıma gelen anların beni hep gülümsettiğini fark ettim. Bazen özlemle beraber mutlu eden bir gülüş, bazen acı bir gülüş. Güzel anlarımdan en iyisini seçmek istediğimde aklıma birkaç an geldi. Bunlardan birincisi bisiklet sürmeyi öğrendiğimi fark ettiğim an. Sanırım o anki gururumu hayatım boyunca bir daha hissedemeyeceğim. Bir şeyler başarmış olmanın önemini o an fark ettim diyebilirim. İkinci aklıma gelen an, başka bir ilde liseye başladıktan yaklaşık bir ay sonrasında eve gittiğimde bir yuvanın gerçek değerini anladığım o zaman dilimi oldu. Eve adımımı attığım anda hissettiğim şey sanırım dünyanın en yüksek dağının zirvesine tırmanmayı başardığınızda rüzgârın yanaklarınızı gururla okşamasına benziyordu. Üçüncü ve sanırım en sevdiğim an ise dördüncü sınıfta derste en arkada otururken; en önde oturan, benim aklımdan çıkaramadığım kızın arkasına dönüp, bana bakıp gülümsemesiydi. Amaçsız, merak uyandıran ama kesinlikle çok tatlı bir gülüş… O an beynime kazındı diyebilirim. Aynı kızla sonrasında birçok anım olmasına rağmen o kıvırcık saçlarının beyaz dişleriyle uyum içeresinde bana bakıp beni de bir aptal gibi gülümsetmesine sebep olan o bakışın ilerde birçok kez uyurken rüyalarıma, uyanıkken de aklıma geleceğini bilemezdim. Belki de bir saniye süren o bakış sanırım hayatım boyunca tekrar tekrar kafamda yaşanmaya devam edecek. Zaman ve yaşattırdıkları farklı ama öyle zamanlar var ki sadece bir kere yaşayıp geçemiyorsunuz. Sanırım hayatı anlamlı kılan anlar bu anlar. Kaynakça Dalí, S. (1931). The Persistence of Memory [Painting]. Museum of Modern Art, New York City. Gürle, M. (2016). Kırmızı Kazak. İstanbul: Can. DAMLA DURAK YAŞAMAK HAK MIDIR, MECBURİYET Mİ? Şu an bir saniyeliğine bütün işlerinizi bırakın ve sevdiğiniz insanı hayal edin ve acı çektiğini düşünün; ölümü seçebilme hakkı olsaydı bu ızdırabından kurtulup ölmesine izin mi verirdiniz yoksa bencillik yapıp her geçen gün daha da kötüye gitmesine seyirci mi kalırdınız? Bu soruyu bana geçen hafta yöneltseniz kesinlikle ölmesine izin vermezdim derdim, fakat şimdi sorsanız çok üzülerek de olsa kararına saygı duyarım. Peki, fikrimi değiştiren ne oldu? Geçtiğimiz hafta İçimdeki Deniz adlı filmi izledim. Film Ramon Sampedro'nun geçirdiği bir kaza sonrası hayatının altüst olmasını anlatıyor bizlere. Denize ve yüzmeye tutkuyla bağlı genç bir adamken kazadan sonra yatağa mahkum oluşunun çarpıcı detaylarıyla yüzleşiyoruz filmde. Ramon özgürlüğüne tekrar kavuşmanın tek yolunun ötenazi olduğunu düşünüyor fakat ülkesindeki yasalar ötanaziye karşı. Ramon'un sevgilisi Rosa bu isteğini gerçekleştirmesinde sevgilisine yardım ediyor çünkü Ramon'u hayatta tutmanın aslında onun her gün acı çekmesine neden olmaktan başka bir işe yaramadığını anlıyor. Yaşamak bir hak mıdır yoksa bir zorunluluktan mı ibarettir? Kendi ihtiyaçlarını karşılayamadıktan, istediği, sevdiği şeyleri yapamadıktan sonra bir insana yaşıyor denilebilir mi? Sürekli olarak fiziksel ya da psikolojik acı çektiğinizi düşünün kim ister o şekilde hayatta kalmayı? Bu durumda gerçekten tekrar özgürlüğe kavuşmanın tek yolu ölüm gibi görünüyor. Birçok ülkede ötanazi yasalarla engellenmiş durumda, uygulayanlar cinayet suçuyla yargılanıyor. Bence ötanazi talep eden insanları istemedikleri hayatları yaşamaya mahkum etmek kesinlikle adil değil. Özellikle de bu kararı veren insanların sağlıklarının yerinde olduğunu düşünürsek empati kurmalarını nasıl bekleyebiliriz? Hayatının geri kalanını bir yatağa bağımlı olarak ve bakıma muhtaç bir şekilde sürdürmenin o insan üzerinde yaratacağı psikolojik aynı zamanda da fiziksel tahribatı bir düşünün. Hasta ve bakıma muhtaç bir insanı yaşamaya zorlamak, ona karşı yapabilecek en acımasız haksızlıktır bence. Peki ya sizlere şöyle bir ironiden bahsetsem; ötanaziye yasalarla karşı çıkılırken, intihara teşebbüs edip kurtulanlara karşı neden bir yaptırım yok? İki olayda da hayatına son vermek isteyen insanlardan söz ediyoruz, tek fark ötanazi talep eden insanların genellikle yaşamlarına son verebilecekleri fiziksel yeterliliğe sahip olmamaları. Bu durumun da çok büyük haksızlık olduğunu düşünüyorum, sağlıklı olanlar istedikleri yaşamlarına son verebilirken, bunu yapamayacak olanlar istemedikleri, her gün acı çektikleri hayatlarını sürdürmek zorunda bırakılıyor. Hasta ve gerçekleştirmesi beklenen en basit eylemleri bile bir bedenin içinde hapsolmuş bir ruhtan yaşamak istemesi nasıl istenilebilir, aklım almıyor. Sadece hayal edin, gencecik bir yaşta talihsiz bir kaza sonucu yatağa hâle geldiniz, günden güne erimeyi mi tercih ederdiniz yoksa biran önce ebedî huzura kavuşmayı mı? Bütün bunları sizlerle paylaştıktan sonra yeniden fark ediyorum ki bir insan için en önemli şey sağlığı, o yerinde olduktan sonra bir şekilde mutluluğu bulabiliriz. Sizlere tekrar soracak olsam sevdiğiniz insanın başına talihsiz bir olay gelse ve ötanazi talep etse ne yapardınız? Başta karşı çıkmış olsanız bile bu yazıyı okuduktan sonra ne kadar bencilce davrandığınızı anlayıp, ona bu kararında istemeseniz bile destek olacağınızı düşünüyorum. Her geçen gün daha çok acı çektiğini görüp bu olayda sizin de payınız olduğunu bilmektense, o insanın kararını desteklemek daha doğru gibi görünüyor. Sonuç olarak bütün bu sebeplerden ötürü ben ötanazinin bir hak olduğunu savunuyorum ve ötanazinin yasalarla engellenmesi yerine hastanın ailesinin ve doktorlarının onayıyla bu hakka sahip olması gerektiğini düşünüyorum. Peki, bu soruna nasıl çözümler geliştirilebilir? Öncelikle devletlerin ötanaziyi hasta insanlar için bir hak olarak kabul etmeleri ve o insanlar ötanaziyi talep ettikleri zaman en iyi şekilde uygulayabilecek seviyeye ulaşmış olmaları gerekiyor. Şimdi, tam bu noktada aklınıza bir soru gelmiş olması lazım; peki ya o hasta insan ötanazi isteğini belirtemeyecek durumdaysa ne olacak? Onun içinde bir çözüm önerim var. Bu şartlar altında yaşamaya mahkum edilen insanlara da ötanazi hakkının tanınması gerekiyor ama konuşamayan hatta bilinci kapalı olan bir insan nasıl ötanazi isteyip, istemediğini dile getirebilir merak ediyorsunuz değil mi? Böyle bir durumla durumla karşılaştığında ötanazi isteyecek olan insanlara sağlık durumları hala bozulmamışken bir onay kağıdı imzalatılabilir ve ailesinin de rızasıyla ötanazi uygulanabilir hastalık sonrası, tıpkı organ bağışında olduğu gibi. Umarım, ilerleyen senelerde tüm ülkeler ötanazinin bir hak olduğunun farkına varırlar ve insanlara bu hakkı tanırlar. KAYNAKÇA: AMENÂBAR Alejandro, İçimdeki Deniz, Fine Line Features, 2004. Dilara Yıldırım 21503036 Karşındakine Koşulsuz Güvenebilecek Kadar Cesur Musun? Güven nedir? Neye göre insanlara güveniriz ya da inanmamayı tercih ederiz? Bence güven çok soyut ve tartışmaya açık bir kavram. Eğer öyle olmasa günümüzde milyonlarca insan güven problemi yaşayıp psikologların kapısını çalmazdı. Zaten insanlık olarak soyut kavramlarla aramız hiçbir zaman iyi olamadı. Elimizle tutamadığımız veyahut herhangi bir şekilde kanıtlayamadığımız olgular hep uzak ve şüpheye açık geldi bizlere. Soyut kavramları açıklayamadığımızda da ortaya yeni fikirler atıp durumu olduğundan çok daha karmaşık hale getirdik. Bu yüzden de aşk, sevgi, saygı gibi hepimizin hayatını büyük oranda şekillendiren “soyut” kavramlara yabancı hale gelmeye başladık. Dolayısıyla da günlük hayatımızda ve insanlarla olan ilişkilerimizde büyük sorunlar yaşar olduk. Zeynep Hacıosmanoğlu 25 Nisan 2016 Belki de güven başlı başına bir hataydı insanlık için. Tek başına gözümüzü açtığımız ve yine tek başına ayrılacağımız dünyada birken çok olmaya çalışmak en başından anlamsız bir uğraştı. Eğer sosyalleşme, arkadaş edinme, aile kurma gibi şeyleri hayatımıza sokmasak güven gereksinimi de duymayacaktık. Lakin sosyal hayvan olarak adlandırılan insan için yaşamını tek başına sürdürmek de çok zor olurdu. İşte tam da bu noktada yüzyıllar önce atalarımız bir karar verdi ya tek başlarına yaşayacaklardı ya da birbirlerine güvenmeyi seçip bir arada kalacaklardı. o zamanlardaki vahşi hayvan saldırılarını da göz önünde bulundurunca bir arada kalmak ortak düşmana yani doğanın doğurduğu zorlu koşullara karşı birlikte savaşmak en mantıklı tercihti. Bana sorarsanız işte tam da böyle başladı “güven” ile olan köşe kapmacamız. Genç Dergi Temmuz 2013 Peki birine ya da bir şeye güvenmeye nasıl karar veririz? Yakınlık, kurulan bağ, mantıklı bulmak, diğer insanlar tarafından kabul görmesi… Bu kararı verirken bize yardım eden bunlardan hangisi ya da hangileridir? Sanırım bir kişiye güvenmeyi seçerken yine en ilkel duygumuz olan altıncı hissimize güveniyoruz. Hani “Nedenini bilmiyorum ama onda hoşlanmadığım bir şey var.” dediğimizde açıklayamadığımız o sebep. Yine de güveninizin boşa çıkmayacağının ya da canınızın yanmayacağının garantisini kimse veremez. Sanırım bu noktada da geçmiş tecrübelerimize güveniyoruz yani karşımızdaki insan o zamana kadar güvenimizi boşa çıkarmadıysa ona olan güvenimizle diğerlerine olan arasında fark oluyor. Diğer bir değişle kendimizi olabildiğince korumaya alıp ondan sonra duygularımızı yönlendiriyoruz. İnsanlar olarak düşünemediğimiz her tehditi yok saymaya meyilliyiz. Eğer ki bir şey bizim hayal gücümüzü aşıyorsa gerçekleşemeyeceğine kanaat getiriyoruz.Tıpkı Küçük İskender’in de dediği gibi “Aç kalan bir sincapla aynı evde yaşasanız bir gün sizi kemirmeyeceğini kim garanti edebilir; bunu hiç kurgulamadığımız için güzeldir sincap.” (İskender). Karşımızdakine güvenmek için bir sebebimiz yokken bile eğer o kişinin bize kötülük yapabileceğini düşünemiyorsak inanmayı seçiyoruz. Bu noktadan baktığımızda aslında fazlasıyla savunmasızız. Öte yandan da güven duygusu biz daha anne karnındayken öğrenmeye başladığımız bir şey. Doğduğumuzda ise etrafımızdaki insanlar tarafından sayısız kez aşılanmaya çalışılıyor. İlk önce koşulsuz bir şekilde anne ve babamıza güvenmeyi öğreniyoruz daha sonra ise etrafımızdaki diğer insanlara. Karşımızdaki insanlara güvendikçe kendimize olan güvenimiz ve hayattaki başarımız doğru orantılı olarak artıyor. Beraberinde getirdiği sayısız sorun ve belirsizliğe rağmen insanlara güvenmek yalnız olmadığını, başın sıkıştığında sana bir el uzanacağından emin olmak dünyanın en güzel şeylerinden biri. Bence her bireyin ihtiyacı olan yaşaması gereken bir duygu bu. Küçük İskender’in Her şey Ayrı Yazılır kitabında bahsettiği gibi güven duygusu hem çok soyut ve belirsiz hem de eşsiz bir duygu. Güvenmek insan güç verir hayata olan inancını arttırır. Şu sıralar toplumca belki de en çok ihtiyacımız olan şey güvenmek. Kendimize, arkadaşlarımıza, komşumuza, ailemize koşulsuz güvenmek. işte bunu başarabilirsek daha umutlu günlere uyanabileceğiz. Kaynakça İskender, Küçük. Her şey ayrı yazılır. İstanbul: Can Yayınları, 2016. PAYLAŞTIKÇA ÇOĞALAN HİS: MUTLULUK Bir şeyler hissetmek aslında başkalarının neler hissettiğini anlamaktan geçer. Gerçekten mutlu olmanın yolu başka insanların mutluluğunu anlamak, başka insanları mutlu etmektir. Bu bize gerçek mutluluğu verecektir. “Olağanüstü Bir Gece” adlı kitapta ana kahramanımız başlarda sıradan bir hayat yaşıyor. Burjuva sınıfından olan bu insan, sınıfının gerekliliklerini yerine getirecek şeyler yapıp hayatına monoton bir şekilde devam ediyor. Ancak daha sonra hayatında hiçbir heyecan, mutluluk, hüzün gibi bir duygu hissetmediğini fark ediyor. Yaşadığı bazı olaydan sonra da gerçekten hissetmenin başka insanların da neler hissettiğini anlamaktan geçtiğini anlıyor. Kahramanın bu tutumu beni bu kitabı okurken en çok etkileyen şey oldu. Yaşadığım olumlu ama küçük, benim için çok önemli olmayan bir olay bana olumlu bir duygu, bir mutluluk yaşatmayabilir çünkü hayattan daha büyük beklentilerim olduğunu düşünürüm ve bu olayı pek dikkate almam. Ancak böyle bir olay sürekli olumsuz olaylar yaşayan birinin başına geldiğinde benim düşündüğüm gibi düşünmeyip bu olayın sonunda mutlu olacaktır. Çünkü bunun gibi küçük mutluluklara alışık değildir ve onun için bu olay çok önemli olabilir. Bu şekilde düşünerek en küçük şeylerden bile mutlu olabileceğimi anladım. Örneğin kitaptaki gibi burjuva sınıfından bir insan olduğumu varsaydım. Elime bir miktar para geçtiğinde buna aslında ihtiyacım olmadığı için çok umursamam, herhangi bir mutluluk hissetmem. Ancak bu para alt kesimden bir insanın eline geçtiği zaman o çok mutlu ve minnettar hissedecektir çünkü o, kendisinin ve ailesinin hayatını devam ettirebilmek için sürekli çalışmak zorunda. Benim pek de umursamadığım bu olay başkasının başına geldiğinde belki de gerçekten onlara çok büyük yararı olabilir. Bu şekilde düşünerek başka insanlara yardım etmem gerektiğini anladım. Böylece onları mutlu ettiğim için aynı zamanda kendim de mutlu olabilirim. Bunun, insanlığın doğasında olduğunu düşünüyorum. Başka insanlara yardım eden insan onları mutlu ettiği için kendisi de bundan olumlu etkilenip mutlu olur. Aynı şekilde başıma ufak bir kötü olay geldikten sonra çok hüzünlenirim. Kendimi kötü hisseder, bu olay benim başıma geldiği için sızlanırım. Hâlbuki başıma gelen olay çok küçük bir şeydir ve belki de başka insanlar her gün buna benzer onlarca olay yaşamakta olabilir. Az önce de bahsettiğim gibi fark ettim ki böyle bir olay karşısında hemen üzülmemeli, bunun gibi olayları çok sık yaşamadığım için minnettar olmalıyım. Başkalarının yaşadıklarını anlamam gerektiğini ve benim yaşadığım bu duygunun onlarınki karşısında ne kadar küçük ve anlamsız olduğunu anlayarak neşemi bozmamam gerektiğini anladım. Ben bir insana yardım ettiğimde ve bunun sonucunda onun mutlu olduğunu gördüğümde kendim de gerçekten mutlu oluyorum. Bu kitabı okuduktan sonra da bunu hayatımda daha fazla uygulamaya karar verdiğimi söyleyebilirim çünkü mutluluğun paylaştıkça çoğaldığına inanıyorum. Bunu hayatımda bir amaç haline getirmek istiyorum. İnsanlara yardım etmek, onların mutluluklarını paylaşmayı hayatımda bir öncelik haline getirmek gerektiğini anladım. Bu sıradan hayatımda bu şekilde başkalarına yardım edip onların mutluluğunu paylaşmanın beni gerçek mutluluğa ulaştıracağına inanmaya başladım. Aynı şekilde, benim mutluluğum da başka insanları mutlu edeceği için bu mutluluk dalgalar halinde yayılacaktır ve insanlığı gerçekten pozitif bir biçimde etkileyecektir. Sonuç olarak “Olağanüstü Bir Gece” adlı bu kitabı okuduktan sonra başkalarının hissettiklerini anlayarak yaşamaya çalışırsam hayatımda en ufak şeylerden bile zevk almayı başarabileceğimi, hayatın önüme çıkardığı engellere takılmadan, neşemi bozmadan gerçek mutluluğa ulaşabileceğimi anladım. Ahmet Canberk Baykal KABULLENİLMİŞ BİR MUTLULUK Hiç sebepsiz mutsuz olmak ne ifade eder? Görünürde herhangi bir sorun yokken boş ve keyifsiz hissetmek… Tekrar bir boşluk hissi tarafından sarmalanıncaya dek insanların kafaya takmama konulu nasihatlerini dinleyip boş yere zihnini meşgul etmemek. Mesela, bu durumdan mustarip kırklı yaşlarına gelmiş Gerhard Warlich şöyle geçiriyor aklından: “Hayatım bu şekilde devam edemez. Ne grotesktir ki halimizden memnunum aslında, yani oturduğum daireden, gelirimden, evlilik benzeri ilişkimden, yani hayat arkadaşım Traudel’den. Yine de benim izlenimim, ortada katlanılmaz bir durum olduğu: Hayatım.” Kimi zaman, bıkmış ve tükenmiş öyle bir tavır alırız ki hayata karşı, neyden huzursuz olduğumuzu bile açıklamaya mecalimiz olmaz. Bir anda geçen tüm yıllar manasızlaşır, gözümüzde küçüle küçüle ancak bir zaman kaybı ifade eder. Yaşadığımız hayat, bulunduğumuz konum, ilişkiler kurduğumuz tüm o insanlardan bir süreliğine uzak kalma ihtiyacı hissederiz. O insanlara açıklayamadığımız gibi kendimize de açıklayamadığımız, nereden çıktığı belirsiz bir yalnız kalma isteği doğar. Her şey ne zaman olduğu hale geldi, çözemeyiz. Zamanın akmaya devam ettiği bir anda kendimizi dışarda buluruz. Warlich gibi kendimizi bir tuhaf döngüye kapılmış bulabiliriz. Felsefe eğitimi almış bir çamaşırhane organizatörü olarak oldukça başarılı bir kariyer sürdürüyor kendisi. Eğitim kredilerini ödemek için başlamış olduğu bu dağıtım işinden uzunca bir süredir ayrılmadığı da dikkat çekiyor. Çünkü her şey sorunsuz bir şekilde ilerlerken risk alarak bir değişiklik yapmak korkutucudur. Bilinmeze doğru yol almaktansa, can sıkıcı hayatımızı sürdürmeyi tercih ederiz. Aynı şekilde uzun süredir birlikte olduğu Traudel ile mutlu mesut yaşadıkları da söylenemez ama ona kendi korkularını ve beklentilerinin uyuşmadığını söylemek gibi bir düşüncesi de yok. Bazı günler kendini sürekli oradan oraya koşuşturan binlerce insanı görmekten yorgun düşmüş buluyor. Kimi günler tek eğlencesi, sokakta incelemeler yapmak ve insanların hareketlerini izleyerek ne düşündüklerini saptamak. Bu ona inanılmaz keyif veriyor. Öte yandan, eve gittiğinde Traudel’in eve gelmesini belki de gerçekten istemediğini düşünürken buluyor kendini. Sonra istemediği bir şehirde istemediği bir hayat yaşadığı düşüncesi canlanıyor tekrar. Traudel’e bunu anlatmaya bile yeltenmiyor, kafasını böyle şeylere takmamasını söyleyeceğini biliyor çünkü. Ve her şey başa dönüyor yine. Terk edilmiş olmadığı halde yalnızlık, çaresizlik ve aidiyetsizlik hissetmek gibi modern zamana özgü olup olmadığı merak konusu bazı hususlar cevapsız kalıyor sonunda. Günümüzde gerçekten daha çok insanda mı gözleniyor bu tür durumlar yoksa içinde bulunduğumuz sistem mi bunları açık ediyor? Çok da içten gelmeyen bir rutine sahip olmak da bunlara ortam hazırlıyor olabilir. Veya belki de bir çıkış yolu olmasına karşın, problemin ne olduğuyla yüzleşmekten korkmak bu içsel huzursuzluklara kaynak oluyordur. Eğer bir zamanlar olmak istenen yerde olunmadığı görülürse ve bunun kişisel çabaların yeterince sarf edilmemesi yüzünden olduğu anlaşılırsa, bu durum işleri iyice çıkmaza sürükleyebilir. Bilmemek, görmezden gelmek ve elde edilenle yetinmek genel geçer mutluluğa ulaştırıyorsa, neden aç gözlülük yapılsın? Hem sonuçta, kim tam olarak istediği hayatı yaşıyor ki? Aklımızda bitmek bilmez karmaşık düşüncelerle günlük hayatın telaşı içinde oradan oraya koştururken belli bir süre için de olsa bu düşüncelerin yerini sıradan ve basit, çözülmesi için uykusuz geceler, insanlardan uzakta huzurlu bir ortam gerektirmeyen problemler aldığı için minnettar hissediyoruzdur belki de. Tüm bu mutsuzluğun gelip geçici bir kuruntu olduğuna hüküm getiriyoruzdur. Eğer hayat öyle ya da böyle geçip gidecekse, istediğimiz mutluluğa sahip olamıyorsak belki de bulduğumuz mutluluğu benimsemek o kadar da kötü bir fikir değildir. Hande Çubukcu TURK-101-39 FARELER VE İNSANLAR Öldürmenin alışılagelmiş ve sıradanlaşmış olduğu hissi bütün kitaba hâkimdi. Kahramanlar için birinin canını almak, bazısı aptal bazısı da umursamaz olduğu için normalleşmiş bir durum haline gelmişti. Ölüme ve ölüye yabancılık duymayan kahramanlar için insani duygulardan uzak oldukları şeklinde bir değerlendirme yapmak uzak dursun, onların insan doğasını tamamıyla yansıttıklarını savunuyorum. Doğası gereği insanoğlu, varoluşundan beri güçsüz ve verimsiz olanı eleme yani yok etme eğilimi göstermiştir. Yapay seçilim denen bu süreç sadece insan ırkına özgü değildir. Hatta bütün bir evren bunun üzerinde döner. İşe yaramayacak olan, bir yakını ya da bir düşmanı tarafından yeryüzünden silinir. İnsanlar da bu koca devranın bir parçası olduğundan “bencil” ve en yararlıyı gözeten bir gene sahiptir. İşe yaramak, hayatın çarkları arasında ezilmemek için bir şarttır. Lennie ve George’un macerası aslında az önce yazdığım dünya düzeninin dar alana uyarlanmış bir kopyası gibidir. Bireyler, onların duyguları, birbirleriyle kurdukları ilişkiler, bencillik, dayanışma ya da rekabet ve ne olursa olsun ölüm. Lennie en sonunda, kendi kucağındaki, hiçbir şeyden habersiz, masum farelerden biri gibi öldürülmüş, beklenen şekilde aptal ve işlevsiz birinin kaderini benimsemek zorunda kalmıştır. Benim George’un Lennie’yi öldürdüğü andaki tepkim ise öldürmek için neden bu kadar beklediğini sorgulamak oldu. Acaba George nasıl yıllar boyunca doğasına ihanet edip, Lennie’ye katlanabilmişti? Sebebi yalnızlık mıydı yoksa saf bencillik mi? Lennie iri yarıydı, George’sa akıllı. Aslında ikisi zar zor bir tam adamdı. İkisi bir bütünün iki yarısıydı, onları birleştiren ise koşulsuz bir sevgi miydi? Onlarınki, o çiftlikte çalışan yalnız kimselerin sahip olamadığı bir şeydi; saf sevgi. Arkadaşlığı tam anlamıyla yaşayan iki insanın birbirine duyduğu bağlılıktı George'u Lennie'yle birleştiren. George aklı, Lennie fiziksel gücü temsil ediyor, beraberken tamamlanıyorlardı. Lennie'yi öldürdüğünde ise diğer yarısını yok etmişti George, kendini yaralamıştı. Bu nadir duyguları hayatı boyunca yaşayamamış zavallılar aslında diğer işçilerdi. Başka biri için kendini incitmeyi göze almak, fedakârlıklar etmek en uzaklar yıldızlardan daha yabancı şeylerdi onlar için. Lennie ve George’un paylaştıkları, aslında kelimelere döktükçe anlamsızlaşıyor gibi. Bazı şeylerin hislerde kalması gerektiğini düşünürüm. Maneviyat adına söylenecek sözler yalnız en romantik anlar için saklanmalı. Lennie ve George’u yazmaya çalışınca, çok özel ve derinliği olan bir şeyin manasını kaçırıyormuşum hissi geliyor. Bu hissim hikâyenin etkilerini kanıtlar nitelikte. Ancak bir şeyler yazmak için etkilendiğim noktaların değerli olduğunu biliyorum. George ve Lennie arasında ne var ise beni etkilediğimden emindim. Duygularım ışığında, ikisinin arasındaki romantizm ilgimi cezbettiği için, romanı daha iyi tanıyabilmek adına birkaç yorum okuma kararı aldım. Yaygın yorumları, hem internetten hem de kişilerden edindiğim vakit, kendi hayal gücüme çalışma fırsatı tanıdım. Kitap hakkında yaptığım alternatif yorumlar, dostluk ve bağlılık kavramlarının yanında karamsar kalıyorlar. Ancak ve ancak yazmaya değer buluyorum. Polyannacılık oynamayı bir yana bırakıp, koşulları ve dünya gerçeklerini düşününce, bu zorlu düzende Lennie’nin iri yarı ve korumacı hali George’un işine geliyor. Neredeyse bir fedai gibi olası bir tehlike hali için yanında taşıyor onu. Kısa boylu ve ufak tefek olduğundan, eksik ve kırılabilir hissediyor kendini George. Lennie ise sanki George’un tam da aradığı “koruma”. Yazının başında bahsettiğim insanoğlundaki “bencil gen”, istemeden de olsa karşılıklı çıkar gözetmeyi desteklediğinden, George’un Lennie’ye karşı olan fırsatçı yaklaşımı hiç de sığ değil. Aralarında sevgiden eser yok demiyorum, ancak insan denen varlığı çözmeye çalışınca çok da aydınlık bir manzara çıkaramıyorum. Yazarın yarattığı karakterlerin analizini yapabiliyor ama onların gerçek birer insan olduğunu gözden kaçırıyoruz. Aynı bizim gibi, onların da günlerinin her anı düşüncelerle, hayallerle geçiyor. Daldan dala atlayan konularla örülü bir akılları, sonsuz bir hayal güçleri (George dâhil) bütün karakterlerin var. Bu sebeple alışılagelmiş “arkadaşlık romantizmi” hikâye için hafif kalıyor. George’un bencil sebeplerle Lennie’yi yanında tutmak istemesi ise işte bu yüzden abes ya da acımasızca gelmiyor. Bunların yanı sıra aralarındaki paylaşımı bir başlık altına sığdırmak sorumsuzca olur. Bu yüzden “George sevgisiz bir bencildi!” demek de çok zor. Ulaşmak istediğim nokta, romana tek yönlü ve alışılagelmiş bir şekilde bakılmaması gerektiğidir. Belirgin olan gerçek, yazarın sevgi ve çıkarın bir ilişkide can buluşunu bize açık olmasa da gösterdiğidir. Çiftlikte kimsenin sahip olmadığı bir ilişkilerinin olduğu yadsınamaz bir durum, fakat insan karmaşık bir tür. Zekânın getirisi olan çok yönlü düşünme eylemi doğamızda var. George’un Lennie’ye olan duyguları da tam anlamıyla çok yönlü. Lennie, kıt zekâlı ve zarar verici olmasına karşılık, iri yarı ve sadık bir arkadaş figürü. Olumlu tarafları uğruna, zorlukları çekilebilecek bir arkadaş. George ise Lennie ile arkadaşlığının getirilerini kollayabilecek kadar akıllı bir adam. Koruma altında olmanın rahatlığını yaşamak istemesi de insan oluşundan. Lennie’nin arkadaşlığının hem iyi hem kötü yönleri var sonuç olarak. Aralarda Lennie’ye aptallığıyla ilgili söylenip, bir anda duruluvermesi de, George’un bu iki zıt yön arasında gidip gelişinin açık bir resmi. Kitap sonsuz ve koşulsuz bir arkadaşlığın yanı sıra çok fazla insani öğe içeriyor. Karakterler psikolojik anlamda da birden çok yoruma açık. Zaten çok yönlü bir insanın olduğu yerde tek yönlü bir yorum yapmak anlamsız olurdu. George ve Lennie arasındaki güçlü ilişkiyi de geniş düşünmek gerekiyor. Acı ve tatlı, iyi ve kötü, siyah ve beyaz gibi onlar da zıtlıklar sayesinde dengede kalıyorlar. Hikâyenin sonunda George’un Lennie’yi öldürdüğündeyse içindeki merhamet açığa çıkıyor. Bunu sonucu olarak Lennie’nin kötü yönlerinden kendini kurtardığını düşünmektense, iyi yanlarını acı bir şekilde yitirdiğini hissediyor. Bencilliğe, acımasız genlere ve karanlık yönlerine rağmen insan ırkının sevgiyi çok derin yaşaması beni hep büyülemiştir. Aksi takdirde dünya yaşanılamaz bir yer olurdu. Fareler ve İnsanlar her şeyi tekrar sorgulamamı sağladı. Yeni sorular sormama yol açtı ve her zamanki cevabımı aldım: Sevgi. Lennie ve George bana bir daha gösterdi ki, koşullardan bağımsız olarak, sevginin varlığı imkânsızı gerçekten de gülünç duruma düşürürmüş. Hem de bıkmadan yorulmadan. İçimdeki sevgiyi ve bencilliği hep barış halinde tutmaksa benim tek dileğimdir. LARA ÇAYAN BAYRAM 1 Çağrı Bayram Ali Turan Görgü TURK102 22.02.2017 YALNIZLIĞIN KIYISI Soğuk karlı bir kış günü... Saat yalnızlığı çeyrek geçiyor. Martılar sevdicekleri olan denizi bırakmış ve sıcak diyarlara koşmuşlar sanki. Gökyüzü sakin, kaldırım taşları yorgun ve ben her zamanki gibi yalnızım. Kış gelince dallarının altında dinlenilmeyen ağaçlar ne kadar yalnızsa o kadar yalnızım. İstanbul’a demir atmış tekneler ne kadar kimsesizse o kadar kimsesizim. Bu karlı havada şemsiyesiz yürüyen adam gibi cesurum hayata karşı. Korkmuyorum üşümekten. Ellerim tir tir titrerken bile gökyüzünü, bu hisli kıyıyı, ağaçları ve savrulan yaprakları, bir başlarına bırakamam ben. Deniz bugün hiç yerinde durmuyor. Dalgalar vuruyor kıyılara. Kaldırım kenarları ıslanıyor ancak laf etmiyorlar bu çılgın sulara. Yüzü asık teknelerden birini demirinden çözüp kaçmak istiyor bir yanım. Öbür yanım sakin ve gülerek karşılıyor bu arzuyu. Teknelerin küçük pencerelerinde dünyayı seyredebilmek isterdim mesela. Hatta o pencerenin kıyısında yaşamak da isterdim ben. Plazaların ve insan yığının içinde yalnız olmaktansa uçsuz bucaksız denizin kollarına bırakırdım kendimi. Öyle şuursuzca bir istek ki bu... Hangi beden hangi ruh dünyadan kaçıp mavinin tüm tonlarının birleştiği noktada yaşamak ister. Ben isterim işte, hem de çok. Güvertesinden sallandırırım bacaklarımı buz gibi sulara. Açarım ceketimin önünü, kar damlaları nüfus eder tenime. Soğuk hiç yalan söylemezmiş, biliyor muydunuz? Tüm gerçekleri vururmuş yüzüne insanın. Öyle gerçek ki burası... Her nefes alışımda ciğerlerimde hissederdim oksijeni. Bir tek ben gitmiyorum belli ki. Yalnız değilim şuursuz hayallerimin peşinde koşmak isterken. Şu siyahlar içinde yolda yürüyen adam… O da gitmek için yürüyor biliyorum. Soğuğun yalan söylemediğini oda biliyor. Yalnızlığını yüzüne vurur gibi yağıyor BAYRAM 2 kar. Her yer bembeyaz oluyor o hala siyah. Kurtulamıyor kaçamıyor bu karanlığından. Şu kıyıya iki sevgili çizsem şimdi mesela, şevkle uçan martılar çizsem göğe. Martılara simit atan yaşlı bir amca çizsem. Uçurtmasını göğe sallandıran bir çocuk, ağaç dallarını cıvıltılarıyla neşeye boğan kuşlar çizsem. Ve vazgeçilmezim, yaşama sevincim olan güneşi çizsem bu kıyıya. O vakit nasıl şen olur dünya, yalnızlığım falan kalmaz mesela. Çıplak ayakla koşarak dolaşırım bu yolları. Ayaklarım kaldırımlarda, kalbim gökyüzünde uçar. Ayaklarıma taşlar batsa acımaz canım, kalabalıkken canı acır mı hiç insanın? Güneş varken kalabalık olurum ben. Şimdi nereye baksam hüzün, nereye baksam ağlamaklı oluyor gözlerim. Yaşam böyle bir şey miydi sahiden, böyle soğuk muydu ellerim, hangi kıyı böyle ağlamaklı bakardı insana, ben ne zaman böyle hisli biri oldum, ne zaman söylemek istediklerim düğümlenip kaldı içimde? İşte tam da bu zaman... Yalnızlığım yüzüme tokat gibi vurulduğu bir fotoğrafı görünce. O siyah adamı, çıplak kalmış dallarıyla hayata tutunmaya çalışan ağaçları görünce, kıyıya demirlenmiş yüzü asık tekneleri görünce. Ben böyle biri oldum işte. Dağınık bulutların ardından bir İstanbul görünüyor bana. Silik hissiz bir İstanbul... Eğlencenin, yaşamın merkezi olan İstanbul. Şimdi suskun, kederli belki komik gelecek ama İstanbul bile yalnız. Binlerce insanın içinde yalnızlık çeker mi bir şehir? Çekermiş. İşte tam bu kıyıda İstanbul da en az benim kadar yalnız. Artık gidiyorum. O siyahlı adamı bulacağım önce koluna girip yalnızlığına ortak olacağım. İki kişi iken yaşamalı yalnızlığı biraz. Sonra birkaç simit koyacağım, dalgaların ıslatıp üşütmediği kayalara. Belki birkaç kuş koşarak gelecek kim bilir. Belki teknelere gidemem ama kayalardan sarkıtacağım ayaklarımı. Şöyle neşeli bir müzik açıp dans ettireceğim dalgalara. Bu yalnızlık hiç çekilecek dert değil. Sussan gözyaşların usulca kaçıyor gözlerinden, konuşsan derdini anlatacak kelimen kalmıyor. İstanbul gibi işte, kalabalıklar içinde yapayalnız, umutsuz ve sisli kalıyor tüm kelimelerim. Böyle kalabalık bir yazının BAYRAM 3 sonuna gelip noktalar koymak istiyorum artık yalnızlığıma. Zira peş peşe sıraladığım kelimelerim benden gittikçe yalnızlaşıyorum ben. BAYRAM 4 Kaynakça Ceylan, Nuri Bilge. Golden Horn in Winter. İstanbul. HAYVAN ÇİFTLİĞİ'NE DEĞİŞİK BİR BAKIŞ AÇISI George Orwell'ın Hayvan Çiftliği kitabının adı geçtiğinde hemen herkesin aklına komünizm gelir. Hemen hemen herkes kitapta komünizm düzeninin eleştirisinin yapıldığını söyler domuzları Lenin ve arkadaşlarına benzetirler, diğer hayvanları da düzenin diğer parçaları ile eşleştirirler. Bu şekilde değerlendirmelerin yapılmasının sebebi kitabın bu amaçla yazılmış olmasıdır elbette. Çünkü bu kitap hakkında hiç kimse üzerinde farklı bir şekilde eleştiri yapma ihtiyacı hissetmemiş hiçbir şekilde başka bir yorum eklemeyi aklından bile geçirmemiştir. Zaten yazarın amacını bilen diğer düşünürler ( yazarlar ve yorumcular ) kendi düşüncelerini kısıtlayarak kitabı her seferinde yazılış amacına göre eleştirmiş veya yorumlamıştır. Bu şekilde yapılan değerlendirmeler normal okuyucuları da etkileyerek, onlara daha kitabı ellerine almadan ne düşünmeleri gerektiğini söyleyerek yaratıcı düşünceleri ortadan kaldırmıştır. Benim gözümde harika bir fantastik roman olan Hayvan Çiftliği'ni hiçbir bilgim olmadan okuduğum için çok mutluyum. Eğer aynı kitabı komünizm ile ilgili olduğunu öğrendikten sonra okusaydım aynı tatları almış olmayacaktım. Bu yüzden bu kitabı benim okuduğum gibi boş bir zihinle okumayan insanlar adına gerçekten üzgünüm Hayvan Çiftliği kitabının yazılış amacı belli olsa da kitabın ne için yazıldığını bilmeyen bir insan Hayvan Çiftliği'ni okuduğunda aynı benim gibi kitabın ne anlatmak istediğini, yazılış amacının ne olduğunu anlayamaz. Kendi dünyasında, kitaba kendine göre anlamlar yükler. Komünizmin popüler olduğu dönemlerde yaşayan insanların dışında bu kitabın bir eleştiri kitabı olduğu bile anlaşılamayabilir. Örneğin ben Hayvan Çiftliği'ni lisede felsefe dersi için ilk defa elime aldığımda küçükken okuduğum La Fontaine masallarından bir fark görmemiştim. Hayvan Çiftliği'ni normal bir fabl örneğini okur gibi okumuştum. Aklımda komünizm ile alakalı hiçbir düşünce oluşmamıştı. Hayvan Çiftliği kitabını lisede felsefe dersi için okuduğumu söylemiştim. Ödevim romanı okuyup düşüncelerimi maddeler halinde yazmaktı. Kitabın zamanında ne için yazıldığını bilmediğim için bana göre fantastik bir fabl örneği olan bu kitap hakkındaki düşüncelerim olması gerekenlerden farklıydı. Benim aklım kitaptaki hayvancılık(animalism) terimine takılmıştı. Düşüncem: eğer hayvanlarda insanlar gibi düşünebilen yaratıklar olsaydı, aynı ilk insanlar gibi ilk başta hep birlikte hareket edeceklerdi ama daha sonra etrafta tehdit kalmayınca kendi aralarında tartışmalar yaşanacak ve bir grup gücü ele geçirecekti diğer ise bulunduğu ortamı terk etmek zorunda kalacaktı. Gücü ele geçiren grup bu sefer daha da güçlenmek isteyecek ve başkaları ile ittifak kurmaya başlayacaktı. Kitabı ilk okuduğumda aklımdan geçen yazarın insanın yaşam evrelerini anlatmaya çalıştığıydı. İlk olarak insanın doğayı kontrol altına almasını hayvanların çiftliği ele geçirmesi olarak düşündüm. Toplumun oluşumunu ve gelişmeyi yel değirmeni ile bağdaştırdım. Yel değirmeni üzerinden çıkan tartışmaları parçalanma ile,