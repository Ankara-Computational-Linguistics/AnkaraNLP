gerek Çin’in dört bir yanından arkadaşları aracılığıyla Bayan Ming’e çocuklarının ağzından mektuplar yazıyordu. İşte bu fotoğraflar ve mektuplar Bayan Ming’in bir yalanın, hoşuna giden bir yalanın, içinde yaşamasına yardımcı oluyordu. Çoğu zaman bir kişiyi kandırmak, onu kandırıldığına ikna etmekten katbekat daha kolaydır. Özellikle de bu kandırmaca, bu aldatmaca, kandırılan kişiyi daha mutlu yapıyor ise o kişiyi kandırıldığına ikna etmek deveye hendek atlatmaktan güçtür. Günümüzde birilerini kandırmamanın belki de en kolay yolu insanların manevi değerlerini kullanmaktır. Ülkemiz tarihinde onlarca din tüccarı kendisinin Tanrı tarafından görevlendirildiğini söyleyip yoksul ve cahil insanların parasını çalıp sırra kadem basmıştır. Kitapta Bayan Ming ne cahil ne de (para içinde yüzmese de) yoksul bir insandır. Aksine Konfüçyüs’ün öğretilerini ve Çin tarihini bilen entelektüel bir kadındır Bayan Ming. Lakin yine de kolaylıkla kandırılabilen insanların çoğunlukla yeterli eğitim görmemiş ve yoksul kimseler olduğu şeklinde bir genelleme yapabilirim sanırım. Demek istediğim umarım yanlış anlaşılmaz. Bir insanın yoksul olması asla onun saf veya düşük zekalı olduğunu asla gösteremez. Belki yalnızca önüne çıkan fırsatları iyi değerlendirememiş ya da hoşuna giden yalanları hakikat yapmak yerine gerçek hakikate inanmayı tercih etmiş olabilir. Kim bilir? Mert AYDIN ÇELİŞKİ Savaş kahramanları can mı alır yoksa hayat mı kurtarır? Bu sorunun cevabını Haksaw Ridge'te fazlasıyla bulabiliyoruz. Film 2. Dünya savaşında aşırı dindar bir Amerikan askerinin silah kullanmayı reddetmesiyle başlıyor. Başkarakterimiz orduya ilk yardımcı olarak yazılması gerekirken bir hata oluyor ve piyade olarak yazılmış buluyor kendisini. Bu sebeple savaşa gidebilmesi için alması gereken eğitim adeta bir işkenceye dönüşüyor. Film 2. Dünya Savaşını konu alıyor olabilir ancak tabir yerindeyse satır aralarında-ya da şerit aralarında- bir başka savaşı da bize gösteriyor. Bu savaş, filmin ana kahramanı Desmond Doss'un kendi içinde verdiği savaş. Bir yandan ülkesine hizmet etmek isterken bir yandan da dini değerlerine karşı gelmek istemiyor. Benim gibi sizler de en başta “ne olacak silahsız gitmek istiyorsa gitsin, kendi kararı” gibi düşünebilirsiniz. Ancak bir zincir en zayıf halkası kadar kuvvetlidir. Verdiği silahsız gitme savaşını kazanıyor. Bu durum bana inancın ne kadar kuvvetli bir duygu olduğunu bir kez daha hatırlattı. Diğer taraftan düşününce askerde yaşadığı olumsuz olayların başına gelmesine neden olan duygu da inançtan başka bir şey değildi. Bu da aklıma ister istemez demek ki inanç o kadar da kuvvetli değilmiş düşüncesini sokmadı değil. Savaşa neden katıldığından bahsetmediğimizi fark ettim. Hepimizin tahmin edebileceği gibi çevresinden etkileniyor ayrıca o zamanların Amerikan propagandası Uncle Sam'e kim karşı çıkabilirdi ki? Hatta o kadar bir etkilenme söz konusu ki sevdiği kadını bırakıp savaşa gidiyor başkahramanımız. Bazı noktalarda film o kadar Amerikan Milliyetçiliği üstünde duruyor ki karşılarındaki Japonları insan olarak bile göremiyorsunuz. Tabii ki olay sadece Amerikan milliyetçiliğiyle de kalmıyor Hıristiyan fanatizmi de konuya dahil oluyor. Filmi izlerken ister istemez bazı noktalarda Hristiyanlık propagandası filmin önüne dahi geçebiliyor. Filmin çekildiği alana biraz dikkat ederseniz biraz küçük olduğunu hemen fark edebiliyorsunuz. Mel Gibson bunu bilerek mi yaptı yoksa set mi o kadardı bilemiyorum ancak bu olay bana savaşların ne kadar kanlı gerçekleştiğini anımsatmaya yetti. Bu anımsamanın kaynağı büyük ihtimalle o daracık alanda savaşan bir tabur askerin olmasıydı. Görebildiğimiz alanın küçük olması ancak uzaktan gösterildiğinde sahil şeridi boyunca uzanan çıkartma noktalarını görünce ne kadar kanlı bir savaş olduğunu düşünmeden geçemiyor insan. Gözüme çarpan bir başka nokta, savaşta ilk yardımcıların hedefteki ilk askerler olmasıydı. Genellikle taşıdıkları silahları ateşleyen, sadece can kurtarmak için orada bulunan askerlerin ilk hedef olması savaşların ne kadar acımasız gerçekleştiğinin de bir göstergesiydi. Savaş sonrası bunalıma da bir yerde ışık tutuyor film. Asıl savaşın cephede değil de evimize döndüğümüzde verdiğimiz çağrışımında da çok başarılı buldum. Bunun sebebi olarak da savaşmak için içimizdeki canavarı serbest bırakmamız gerektiğini düşünüyorum. Bu canavar bir kere serbest kaldı mı tekrardan ait olduğu yere göndermek imkansıza yakın görünüyor. Gördüğüm kadarıyla kurşun yarası iyileşebiliyor ancak siz imkansızı başarıp canavarı ait olduğu yere tekrardan kapatsanız dahi kafesinden çıkarken bıraktığı izler sizinle sonsuza kadar gelebiliyor. Sonuç olarak savaşları tek bir kaybedeni varmış gibi görebilirsiniz ancak savaşların ne bir tane kaybedeni vardır ne de iki, savaşlarda her iki taraf da birçok şey kaybeder ancak daha önemlisi dünya insanlığını kaybeder. Hacksaw Ridge'de anlatılmak istenen bu olmasa da alttan alta gizlenmiş mesajları görebilirseniz bu sonuca varabileceğinize eminim. Genel hatlarıyla filmi beğenmemek için hiçbir sebep yok bence. Bir de gerçek bir hikayeden alınınca tadından yenmiyor. Kaynakça: Gibson, Mel. Hacksaw Ridge (Savaş Vadisi). 2016. Film. http://hollywoodmovieslover.com/hacksaw-ridge-full-movie-download-in-hindi-english-mp4-hd720p/ Baran Sinan KEYKAN Fantastik Kitap Sevgim Fantastik kitaplara olan sevgim ben daha ilkokula giderken başladı. Yaklaşık olarak 9-10 yaşlarındaydım ve çocukluk idolüm Ferhat abim sayesinde J.R.R. Tolkien ve onun muhteşem zekâsı ile tanıştım. Beni bu kadar derinden etkileyen başka bir yazarla karşılaşamadım açıkçası. Harry Potter, Twilight Saga, Ejderha Mızrağı vb... birçok fantastik seriyi bitirdim hepsi de ayrı güzeldi. Ama hiçbiri bir üçleme olamadı benim için. O yüzden Tolkien’in yeri ayrıdır benim kalbimde. İlk okuduğum kitabı, “Yüzüklerin Efendisi Yüzük Kardeşliği”. Kitabı okurken karakterlerden, mekânlardan ve tabii ki ırklardan çok etkilenmiştim. Kitapta bir sürü ırk var; Ork, Elf, İnsan, Cüce, Yarı-Tanrı vb... O muhteşem hayal gücümüz yerini derslere ve günlük sıkıntılara bırakmamış olduğundan 9 yaşında bir çocuk için bunlar çok etkileyici geliyor. Okurken bir yanda da “ah keşke orada olsam” “keşke ben de Elf olabilsem, çok güzeller” gibi hayaller kuruyoruz ve hayal kurdukça kitap okuru daha da etkiliyor. Mekânlar ise ırklara göre çok daha güzeldi kitapta. Tolkien in o muhteşem betimlemeleri sayesinde kendi adıma hiç film beklentisinde olmadım. Çünkü zaten okurken kafamda oynuyordu film. O muhteşem mimariler, yüksek kuleli kaleler, sağlam ve geniş köprüler, büyülü ormanlar ve sayamayacağım kadar çok güzellik var Tolkien kitaplarında. Ve hepsinin birer hikâyesi var. Ormanların nasıl büyülü hale geldikleri veya kalelerin nasıl ve neden inşa edildikleri gibi ufak anlatımlar da var kitaplarında. Yani okurken kafamızda soru işareti bırakmıyor Tolkien. Karakterler ise kitapların her zaman kilit noktaları olmuştur. Bana göre karakterler ne kadar güzel anlatılmışsa, okurken o karakterleri ne kadar yaşayabiliyorsam, kitap o kadar güzeldir. Üçlemeyi okurken o kadar derinden etkilendim ki ikinci kitapta “Boromir” adlı karakter öldüğünde kardeşim ölmüş kadar duygulanmıştım. Kendimi o dünyaya o kadar kaptırmıştım ki olan her olayı adeta karakterlerin yerine ben yaşıyor gibiydim. Zaten bu da seriye devam etmemin bütün kitapları tekrar tekrar okumamın sebebi oldu. Bir süre sonra kitapları tekrar okumak bilgi tazelemek yerine gerçek dünyadan kaçmak için bir araç haline geldi. Fantastik dünyada olmak, Elflerle veya Cücelerle bir arada yaşamak çok büyüleyici ve güzel geliyordu bana. Gerçek dünyadaki insan görünümlü canavarlardan kaçmak kurtulmak istiyordum. Çünkü savaşacak, yüzleşecek gücü kendimde göremiyordum. Evet, fantastik dünyada bazen gerçek dünyadakinden daha korkunç, ya da daha kötü olaylar oluyor ama bir şekilde üstesinden geliyor karakterler. Ama gerçek dünyada öyle değil, bir sorunla karşılaştığımızda çoğumuz kaçacak bir yer arıyoruz kendimize. Yüzleşmek bazen çok zor gelebiliyor. Ve bu kişilerin kaçış şekilleri farklılık gösterir. Kimi yemek yer, kimi müzik dinler ben hep Yüzüklerin Efendisi’ne kaçardım. Çünkü bilirdim ki o dünya benim için daha güvenliydi. 11. sınıfa kadar da bu böyle devam etti benim için. Çantamda hep bir Tolkien olurdu. Canım sıkılınca açar bir iki sayfa okurdum ama erken bitmesin diye de 100 satırdan fazla okumazdım. Sonra ne oldu peki? Artık zaman ayıramamaya başladım. Derslerim ağırlaştı, sorumluluklarım arttı. Artık o eski ben değildim. Boş zamanlarım çok azdı. Sadece Yüzüklerin Efendisi’ne değil, hiçbir kitaba ayıracak vaktim yoktu. Eskisi kadar sıklıkla okuyamadığım için zaman içinde unuttum. Yüzüklerin Efendisi de raftaki diğer kitapların yanında yerini aldı. Şimdi yılda bir kez okuyabilirsem bile şanslı hissediyorum kendimi. Bence Tolkien her insan için farklı şeyleri temsil eder. Benim için “özgürlük ve kurtuluşu” simgeliyordu. Ama çok sevdiğim bir arkadaşım içinse “savaş, kaos ve yıkım” demekti Yüzüklerin Efendisi. Çünkü o; kitaplarda en çok savaş bölümlerini seviyordu. Yazının başında da dediğim gibi Tolkien’in yeri bende ayrıdır. O yüzden yazı boyunca hep ondan bahsettim. Ama fantastik kitap türünü sadece Yüzüklerin Efendisi ile kısıtlamak da yanlış olur açıkçası. Bence fantastik kitaplar herkes için başka şeyler ifade eder. Bana göre bunun temel sebebi yine kitap türünde yatıyor. Fantezi kelimesinden türemiş olması, herkesin kendi fantezi yapısına göre bir takım şeyler bulması demektir. Elbette ki diğer kitap türleri de okunması gereken kitaplardır. Ancak yaşımız ve yaşam tarzımız değiştikçe kitap çeşitliliği de artacaktır. Şiir, denemeler, öyküler, gezi-inceleme yazıları, biyografiler ve olmazsa olmaz Türk ve Dünya Klasikleri bu çeşitliliğe örneklerdir. Durukal Diker TURK-101 4.11.2014 SUÇSUZ CEZA Bir kadın olarak geldim bu dünyaya. Kadın olmayanlar anlayamaz bu cümlenin aslında neleri ifade ettiğini, basit gözüken kadınlık kavramının altında yatan derin anlamları. Her bireyin hayatını bir yola benzetsek hayat şartları, hayatın o bireye sundukları da o yolun sınırları olur herhalde. Melisa Kesmez “B Yüzündeki Erkekler” adlı blog yazısında çok güzel tanımlamış bir kadının hayatını: “Kadınlık uzun bir yol, zemini engebeli, takılıp tökezlenecek taşı, yuvarlanacak şarampolü bol.” Ve işte bugüne kadar karşıma çıkan hayatının engellerle dolu olduğunu, ayağının altında gezinen binlerce taşı, en ufak hatalarla geri dönülemeyecek şarampollere yuvarlanma ihtimalini bile bile ailesi için savaşan kocaman yürekli kadın Sonya Marmeladov… İşlenme amacı ne olursa olsun hiçbir suçun cezasız kalamayacağı düşüncesini temele alan “Suç ve Ceza” adlı romanın en merhametli kahramanıdır belki de Sonya. Fedakârlık, fedakâr olmak ve değer yargılarını, toplum ve kendi içindeki değerini ailesi uğruna feda etmek, edebilmek. Bu kavram bence Rusya’nın o dönemdeki şartları içinde Sonya ile vücut bulmuştur. Biz şimdi burada anlatırken o dönemdeki şartlar deyip kolayca geçsek de aslında her yiğidin harcı olamayacak kadar zordur bir insanın o dönemin şartlarıyla baş edebilmesi. Maddi durumu okumak için bile yetersiz öğrenciler, sınıflı toplum yapısı, aydınların alt kesimlerin bulmakta zorlandığı maddiyatı umursamaz ve savurganlıklarla ortalığa saçtıkları ve bundan asla gocunmadıkları hayatları, devletin, halkın değer yargıları üzerinde yarattığı korkular ve maddi baskılar, toplumsal ve ahlaki değer yargılarındaki bozukluklar… Tâbi bu bozuklukların kurbanlarını da unutmamak gerek. Ahlak ve değer yargılarındaki yozlaşmışlık, fedakârlık, suç değil ama ceza ve Sonya. Bir kadının değer verdikleri uğruna toplumdaki ve kendi benliğindeki saygısını kaybedişi… Romanın yazıldığı dönemde Rusya’nın durumundan dolayı işsiz kalan bir babanın her gece yaşadığı çaresizliği alkolle unutma çabası ve onun arkasında bıraktığı yıkık dökük hayatı toparlayıp ailesine kadın başına sahip çıkmaya çalışırken benliğini ve inandıklarını kaybetmek durumunda kalan Sonya. Bir suç işlemeden cezasını çekmek mi? Çaresizliklerin en büyüğü belki de. Sonya Marmeladov yaşadığı yoksulluk ve sefalet içinde ailesini tam anlamıyla “yaşatmak” uğruna hayatını ve ailesinin hayatını “fahişelik” yaparak kazanmak zorundadır. Okurken utanmayın. Sonya değer verdikleri uğruna bu damgayı yemekten utanmadı çünkü. “Suç”, içinde yaşadığı toplum düzenininken bu suçun “cezasını” Sonya fahişe damgası yiyip toplumun dışına itilerek ödemiştir. Hayatını sarı kart satarak kazanırken toplumdaki insanların ona duyduğu saygıyı kaybetmiş bir yandan da kendine duyduğu saygı, içinde zamanla yok olmuştur. Usta yazar Dostoyevski yapıtta Sonya’dan çoğu zaman “Sonyacık” diye bahseder. Neden mi? Çünkü o kadının ayağının altındaki binlerce taşı, yoluna çıkan sayısız engeli siz görün ister. Sonya ağzı var dili yok bir kadındır yapıtta. Değer verdiklerinin yükü altında ezilir çoğu zaman. Tensel tanımı yapılırken yüzü solgun, bedeni zayıf betimlenmiştir. Belki de ağır gelmiştir omzundaki bu yükler ona. Her nitelikli okur kitabı bitirdikten sonra o kitabı kendi içinde bir süre irdeler, kitabın ufacık da olsa bir bölümünde kendinden bir parça bulur. Ben “Suç ve Ceza”yı okuduktan sonra kadın olmanın nasıl zor ama bir o kadar da değerli bir şey olduğunu daha da iyi anladım. Belki ortada bir suç olmadan çekilen cezaya rağmen Sonya’nın dimdik duruşundan etkilendiğimden, belki de Sonya gibi kendime olan saygımıkaybetmek pahasına değer verdiklerimi değer yargılarımın önüne koyabilecek kadar cesur olduğumdan. Bilemiyorum. Ama bildiğim çok önemli bir şey var: Bir insan nasıl bir hayat yaşarsa yaşasın sevdikleri için her türlü fedakârlığı yapabildiği sürece kendine olan saygısını hiçbir zaman yitirmez. Bu kadar okura, tek başına bir kadın olarak hayata tutunmaya çalışırken toplumda ötekileştirilsen de kendi benliğini yitirmeden değer verdiklerin uğruna savaşabilecek kadar cesur olup, aslında “kirlenmediğini” gösterebildiği için Sonya’ya teşekkürler. UTKU ESER DÜŞMEZ ÜSTÜMÜZDEN GEREKSİZ ANILAR İnsanlar geçmişiyle yüzleşmekten korkmamalıdırlar. Kişiyi şu an olduğu kişi yapan, geçmişinin kendisi değildir de nedir? Hatalarımızla ve başarılarımızla kendimiz oluruz. Hatalarımızdan öğreniriz, belki de öğrenmeyiz ama önemli olan o hatayı yapmış kişinin kendimiz olduğunun farkında olmaktır. John Verdon, altıncı kitabın Kurt Gölü içinde tıpkı diğer kitaplarında olduğu gibi çok şaşırtıcı ve insanı dehşete düşürücü harika bir roman kaleme almış. Suçlunun beynini kendi içinde oluşturmuş ve onu canlandırmış diyebilirim. Ama kitabın içinde benim daha çok ilgimi çeken konu baş kahramanın eşinin kendi içinde yaşadığı geçmişle ilgili pişmanlığı ve geçmişten korkusu oldu. Verdon bu durumu kitaba katarak olay örgüsüne çok küçük bir yardım etmiş olsa da büyük bir etki bırakmayı başardı bende. Baş karakter, David’in eşi Madeleine, daha önceden yaşadığı ve ölümle sonuçlanan bir ilişkiyi David’e anlatmamanın suçluluğunu yaşıyor. Ama bilmiyor ki David’e olanlardan bahsettiği zaman bütün sıkıntıları bitecek ve içi sevgiyle dolacak. Bir ihanet, işlenen suç, edinilen alışkanlıklar olabilir pişmanlıkların varlık sebebi. Önemli olan bu pişmanlıklarla yüzleşip onları kabullenmek değildir bence düşünülenlerin aksine, doğru olan hatalarımıza sarılıp onları kabul etmektir. Hatalarımızı kabul etmek yanlış anlaşılmamalı tabi ki, hataları kucaklamamız onları yapmaya devam etmemiz anlamına gelmez her zaman. Örnek vermemiz gerekirse birçoğumuz ailemizden okuldan onlardan izinsiz çıktığımızı saklamış olabiliriz zamanında. Ben bunu fazla yapmamama rağmen, hatırladığım kadarıyla bir veya iki sefer yaptım, suçluluk duygusundan kavrulduğumu hatırlıyorum. Ama insan zaman geçtikçe anlıyor ki kendi sorumluluğunuz altında düzgün ve gerekli kararlar verdiğinizde saklanacak bir şeyin olmadığını bu olayın. Artık babam derslerime gidip gitmediğimi sorduğunda, sabah erken olanlara bazen gitmeyip uyuduğumu ama devamsızlık sınırını geçmeyecek şekilde kendimi ayarladığımı söylüyorum. Babamın bana bakıp sadece “Tamam oğlum, bize yalan söylememen güzel.” demesi beni mutlu ediyor. Hatalarımı kabulleniyorum ama “Babam zaten kızmıyor.” diyerek de devamsızlıkları abartmıyorum, bahsetmeye çalıştım hatalara sarılma olayı budur. İnsanlar kendilerine geçmişte yaptığı şeyler için, muhattabı olmayan kişilere karşı suçlu hissetmemelidir. Zamanında uyuşturucu kullanmış birisi annesine karşı suçlu hissedebilir daha önceden ona söz verdiği için, ama yeni evlendiği eşine karşı üzgün hissetmemelidir eğer geride bıraktığı bir alışkanlıksa. Geçmiş kıskançlığı ve geçmiş bekçiliği insan ilişkilerine en çok zarar veren unsurlardan biridir. Birçok ilişki geçmiş kıskançlığından bitmiş veya bitme noktasına gelmiştir. Ne kadar insan hisleri kontrol edilmesi çok zor olan bir unsur olsa da, hisler terbiye edilmeli ve en azından dizginleyebilmek önemlidir. Zamanında alkolik olduğu için çocuklarına zarar vermiş ama artık bu alışkanlığına lanet etmiş bir babanın yüzüne eğer bu geçmişini vurursanız, o insanla ilişkinizi çıkmaza sokar ve o adamı derinden yaralarsınız. Her ne kadar o vazgeçmişse ve artık yapmayacağını bilse de kendinden nefret eder ve kendine zihinsel zararlar verir. Yapılmış hatalardır ki bizi içten yer ve bitirir, ama biraz da olsa onları unutmak gerekir. Unutmak için bize en yakın olanlara, en sevdiklerimize bu yaşanmışlıklardan bahsetmek lazımdır. Nasıl ki Almanya Adolf Hitler’in yaptıklarını unutmak yerine çocuklarına anlatıyorsa ve onların bu olanları tekrar yapmamasını öğretiyorsa, birey de yaşanmışlıkları içini yiyip bitiren bir kunduz gibi tutmamalı ve onu dışarı bırakmalıdır. “Hayatta unutamayacağımız en büyük pişmanlık, pişman olurum diye yapmadıklarımızdır” (Lev Tolstoy). Pişmanlıklarımızı anlattığımızda pişman olacağımızı düşünerek onları anlatmayız, fakat asıl pişmanlık anlatmamanın pişmanlığı olacaktır. Kaynakça: Verdon, John. Kurt Gölü. Çev. Ender Nail. İstanbul: Koridor Yayıncılık, 2016. Baskı. ANADOLU YOLLARINDA Sabahattin Ali'nin “Yeni Dünya” adlı öykü kitabı yazarın benzer konuları ele alan okuduğum ilk kitabı değildi. Ancak belki de ötekilerin üstünden bir süre geçmiş olması sebebiyle kitap bende sanki ilk defa anlattıklarına tanık oluyormuşum gibi bir iz bıraktı. Gerçekten kitabın içerdiği öyküler, okudukça beraberinde yoğun duyguları ve düşünceleri okuyucuya sunan bir niteliğe sahip. Kitabı okumak, Anadolu'nun dört bir yanını kapsayan bir geziye çıkmak gibi. Öyküler sizi ülke etrafında küçük köylere, kasabalara götürüyor; her öykü yolculuktaki başka bir durak... Sanki köylerin bozuk toprak yollarında geziniyorsunuz; kerpiçten yapılma evleri, tarlaları, özenli bahçeleri, yıkık ve bakımsız binaları, yolcuların dinlendiği hanları görüyorsunuz. Her birinin ayrı bir hikâyesi var, her biri çevresindeki insanlar için ayrı bir şey ifade ediyor. Ve her öyküde yeni bir köyü tanıyorsunuz, yeni insanlarla karşılaşıp onların yaşamlarına ortak oluyorsunuz. Bu ortaklık, kitapta sık sık eleştirilen şehirli “efendilerin” yaptığının aksine derinlemesine bir bağ kurmaya dayanıyor; bu bağ kitaptaki efendilerin yaptığı gibi göstermelik başımı sallayıp hemen ardından umursamaz bakış açıma dönebileceğim türden değildi. Nitekim öyküler beni çıkardığı gezide normalde dışarıdan bakanlara gizli olan kırsal bölgelerin yaşam tarzının içine soktu ilerledikçe. Kitapta köy insanlarının evlerinin içine girdim; aile yaşantılarına, sevinçlerine, üzüntülerine, sevdalarına, kutlama merasimlerine, ölümle yüzleşmelerine, birbirleriyle ve dışarıdan gelen “devletli” olanlarla ilişkilerine ve çaresizliklerine tanık olma fırsatını kazandım. “Asfalt Yol” ve “Konferans” bana köylerdeki insanlarımızın sorunlarını ve devlet tarafından yüzüstü bırakılmalarını anlattı, “Ayran” ve “Isıtmak için” öyküleri bu insanların yaşamak için -her zaman ölümle iç içe- ne boyutta zorluklarla savaşmak zorunda bırakıldığını bir kere daha gösterdi ve “Hasanboğuldu”, “Çaydanlık” ve “Hanende Melek” ile sahip oldukları maneviyat, derinlik ve vicdan bende saygı ve hayranlık uyandırdı. Ve kitap beni öykülerindeki kişilerin duygularının peşinden sürükledi; devlet konaklarındaki insanların aşağılayıcı bakışlarını üzerimde hissettim ve öfkelendim, yeri geldiğinde Küçük Hasan'ın ayran satıp eve yetişebilmesi heyecanını ve korkusunu yaşadım, çamaşırcı kadının kızını kaybetmesini tüylerim ürpererek okudum. Çoğunlukla şehirde yetişmiş ve köylere tanıklığı her sene tatillerde birkaç haftayla sınırlı olan kendim için bir köy insanı olduğumu söylemek belki abartılı olabilir, ancak bu sayfaları çevirirken manevi ve maddi olarak öykülerdeki karakterlerle birdim. Öykülerde, Sabahattin Ali'nin sık sık yaptığı gibi, köylülerin şehirliler tarafından aşağı görülmesi, köylüler ile şehirliler arasındaki iletişimsizlik ve devletin bu insanların sorunlarına çözüm getirmedeki çaresizliği yoğun olarak ele alınan konular. Bu öyküler, 1936 ile 1942 arasında kaleme alınmış, yani neredeyse seksen yıl öncesinin Türkiye'sinde. İster istemez günümüz ile bir kıyaslama yapmaya girişiyor insan okurken, acaba neler değişti bunca yıldan sonra, sorguluyor. Acaba bugüne kadar kırsal bölgelerdeki insanlarımızın durumu ne kadar gelişti veya bugünün efendilerinin bu insanlara bakış açısı seksen yıl öncekinden ne kadar farklı? Üzücü bir şekilde kitapta bahsedilenler, bana günümüzdeki sorunlarımızı çağrıştırdı. Onlarca yıldan sonra bile hâlâ yöneticilerin kendilerini toplumun geri kalanından üstte tutup, diğerlerine “aşağılık” insan gözüyle baktığını görüyorum, şehirliler ise ya diğerlerinden habersiz manasız yaşamlarına devam ediyor ya da kitaptaki gibi Boğaz'a bakan bir yerde çay içerken veya bir gökdeleni anımsatan konutlarda otururken “memleketi kurtarmak” veya “köyleri medenileştirmek” gibi meseleleri tartışıyorlar. Bunlar oluyorken soruna çözüm getirmeleri beklenecek eğitimli kesimin durumu ise kitapta köycülük için Peru'da eğitim gören aydınlardan farksız gibi. Ve en tehlikeli olduğunu düşündüğüm nokta, “Isıtmak için” adlı öyküde yazarın tecrübe ettiği gibi, sanki bugün pek çoğumuz bir çeşit manevi miskinlik içindeyiz. Bu öyküde anlatılanlar, bugün toplumumuzun içinde bulunduğu manevi durum hakkında verdiği sinyallere benziyor. Pek çok insan için başkalarının yaşadıkları bir şey ifade etmemeye başladı sanki. Artık gazete haberleri (acınacak bir yaşama mahkûm edilen insan kitleleri, işçi ölümleri, şehitler...) umursanmıyor veya bir iki günlük çalkantıdan sonra toplumsal belleğimizden siliniyor, hatta sokaklarda bizden bir iki adım uzakta çömelmiş ve belki yaşama umudunu kaybetmiş bireylere de beyinlerimiz alıştı ve onları da -“Sulfata”da olduğu gibi- sahtekârlıkla özdeşleştirdik zihnimizde. Buna ek olarak ülkemizin bir yarısındaki insanlarla tamamen yabancılaştık, bu bölge de terör ile bir anılır oldu, bu bölgelerdeki insanları yaşam koşullarını ve sıkıntılarını bilmeden değerlendirmeye başladık. Üzücü bir şekilde, aynı ülkeyi yıllardır paylaştığımız bu insanlardan bihaberiz. Sanki kitapta köyler ve şehirler için geçerli olduğu gibi, bugün ülkenin bir yarısı bir türlü yaşarken, diğer yarısı kalandan habersiz bambaşka bir yaşam sürüyor. Utanarak söyleyebilirim ki ülkenin iki farklı yarısından insanların karşılaşmasında yaşanacakları, bu öykülerde sanki başka bir mahlûkmuş gibi köylüleri inceleyen şehirliler gibi hayal etmekten kendimi alamıyorum. Toplum olarak bir aymazlık var üzerimizde, belki makineleştirilmiş şehir ve iş yaşantımızdan. Ancak daha da üzücü bir ayrıntı da, eğer “Isıtmak için” hikâyesinden topluma uyarlamaya devam edersek, öyküde yazarı manevi boşluğundan vicdan azabıyla kurtaran ölüm trajedisine benzer olaylara bugün çevremizde devamlı tanık olduğumuz gerçeği, ancak pek büyük çaplı bir uyanma yok gibi... Öyküler işte bende bu izlenimleri bıraktı. Seksen yıllık sorunların beni günümüze getirmiş olması her ne kadar bir hayal kırıklığına yol açmış olsa da, kitabın beni çıkardığı Anadolu gezisinin bende bıraktığı tat -hem umutlarıyla hem acılarıyla- uzunca bir süre kalacak gibi. Yasemin Aybüke Öğüt HAYAL FABRİKASININ TATLI ÇALIŞANI BAYAN MİNG “Aradığınız kişiye şu anda ulaşılamamaktadır. Lütfen daha sonra tekrar deneyiniz…”. Bu cümleyi hepimiz hayatımızda bir kez de olsa duymuşuzdur. Aradığımız kişilere ulaşamamızın nedenine gelirsek tabii ki o kişinin meşgul olmasıdır. Sadece o kişi değil, bazen biz de ulaşılamayan kişi oluyoruz ve gene nedeni meşguliyetimizin olmasıdır. Peki, neden herkes bu kadar meşgul? Günümüzün hastalığı meşguliyet. Hepimiz bir koşuşturma içerisindeyiz. Bu koşuşturma sonunda kimimiz “destek” almak zorunda kalıyor, kimimiz ise o safhaya gelmeden kaçış yolu arıyor ve genelde kendini hayal dünyasında buluyor. Hayal dünyası bizi o sonsuzluğunun ve özgürlüğünün oluşturduğu ihtişamıyla içine çeker her zaman. O yüzden her gün hayal dünyasında buluruz kendimizi. Bu bazen hayatın sıkıcılığından, bazense yoruculuğundan kaçmak için bulduğumuz bir yoldur. “Bayan Ming’in Hiç Olmayan On Çocuğu” adlı kitabımızda da Bayan Ming kendisince bir nedenden ötürü aynı şeyi yapmış. Kendine bir kaçış planı çizmiş ve hayal dünyasının tatlı sularına kendini bırakmış. Bayan Ming Çin’de bir otelin tuvaletinden sorumlu biri ve belki de bu yüzden bu sıkıcı hayatına renk katmak için kendine bir yaşam hikâyesi kurmuş. Hikâyesinde 10 çocuğu olan biri ve bilindiği gibi Çin’de tek çocuk sınırlaması var. Yani kahramanımız bu hayatta yapamadığını hayal dünyasına yerleştirmiş. Hepimiz öyle yapmaz mıyız zaten? Bu dünyada kavuşamadığımız mutluluğa orada kavuşmaya çalışırız. O dünyayla avuturuz kendimizi. Hayal dünyası bunun için vardır diye düşünmüşümdür hep. Ulaşılamayana ulaşmak için… Ben mesela her bunaldığımda kaçarım hayal dünyama ve ne zaman hayal kuracak olsam önce bir düşünürüm “Bu sefer nasıl aykırı, imkansız bir şey kursam?” diye. Hayal kurmak için ilk önce düşünmek gerekiyor tabii. En imkansız şeyi düşünüp seçer, sonra da hayalimi kurmaya başlarım. Nasılsa hayal parayla değil, hiçbir şartı da yok. Her şey senin elinde. Sensin hükümdarı. Öyle olunca da bir süre sonra sınırları zorlamak istiyor insan. Tıpkı Bayan Ming gibi… Bayan Ming de Çin şartlarında seçilebilecek en imkansız temayı seçmiş. On çocuklu bir anne olmayı… Bu on çocuklu annemiz kendine on çocuk yaratmakla kalmamış, bu on çocuk hakkında farklı farklı hikayeler üretmiş. Hikâyelerini ise her zaman kullandığı Konfüçyus ve Mao’nun öğütlerinden esinlenerek kurmuş tabii. Her bir çocuğumuz bir hayat dersini temsil ediyor yani. Hayal kurmak için ne de güzel bir yol. İnsan her bir hikâyeyi dinlerken kendine bir pay çıkarıyor doğrusu. Konfüçyus’un öğütlerini her zaman etkileyici ve mantıklı bulmuşumdur. “Ne bilge adammış.” dedirtmiştir hep bana. Böyle bilge bir adamın öğütleriyle de hayal kurmak açıkçası hayal kurmayı bir üst seviyeye çıkarıyor. Kitabı okuyunca “Hayal kurmak için ne güzel bir sebep ve onu anlatmak için ne güzel bir yol.” dedim kendi kendime. Kurduğu hayali insan en fazla bu kadar güzelleştirebilirdi. Kitapta ana karakterimiz ilk başta deli hatta şizofreni gibi gösterilse de sonradan anlıyorsunuz gerçeği. Bu on çocuğuyla bize hayat dersleri veren Bayan Ming aynı bizler gibi bir hayalperest sadece… Ne deli ne de şizofren… Sadece monoton dünyasını renklendirmeye çalışan bir insan. Hepimiz bir parça Bayan Ming’i taşıyoruz belki de içimizde. Onun kadar hayallerimizi güzelleştiremesek de kendi içimizde en güzel hayalleri kuruyoruz biz de. Eğer bu hayalleri kuramasaydık ne olurdu? İşte o zaman gerçekten deli olurduk bence. Bazıları bizi deli veya şizofreni diye tanımlayabilir ama biz sadece hayalperestiz. Sıkıcı hayatından sıyrılıp minik renkli dünyalar kuran… Kaynakça Schmitt, Eric Emmanuel. Bayan Ming'in Hiç Olmayan On Çocuğu. İstanbul: Doğan Egmont Yayıncılık, 2016. Çatlı 1 Ahmet Burak Çatlı 2150101 TURK 101-73 Rukiye Aslıhan Aksoy Sheridan 09.09.2015 Depresif Adamın Günlüğü Sayfalar. Sayfalar dolusu yazmak geliyor içinden. İçindeki bütün duyguları defterine boşaltmak, her şeyi kusmak istiyorsun. İçinde biriken duygular benliğinde artık kinle kavrulmuş bir tortuya dönüşüyor. Bir kafeste tıkılı kalmış hayvanlar gibi içinde bir tufan oluşturuyor duyguların. Hiçbir şey yapamamanın verdiği çaresizlikle orada canını almak, kalbine bir bıçak saplayıp işini bitirmek istiyorsun. Öfke. Nefretini besliyor bütün duyguların. Neden ilerleyemediğini, neden sadece her şeyi unutup normal bir insan gibi hayatına devam edemediğini düşünüyor, düşündükçe saldırganlaşıyorsun, bütün dünyayı sana karşı haksızlık ettiği, seni mutlu etmeyi başaramadığı için yok etmek istiyorsun. Neden sorusu kırbaçlıyor aklını fütursuzca. Daraldıkça daralıyorsun ama karanlığın içindeki çığlıklarını kimseye duyuramıyorsun. Kendi dünyanda kısılıp kalıyorsun ve biliyorsun ki kimse seni çıkarmaya gelmeyecek. Korku. Korkaksın; korkuyorsun konuşmaktan, yazmaktan korkuyorsun. Tetiği çekmekten bile korkuyorsun. Her duygu sonunda korkuya dönüşüyor senin için. Ne yapacaksın? Neyden korktuğunu bile bilmiyorsun. Ölümü eski bir dost gibi kucaklayacak hale gelmişken daha Çatlı 2 neden korkabilirsin ki? Korktukça düşünüyor, düşündükçe korkuyor, dehşetli bir sarmala doğru sürünüyorsun. İçin korkuyla doluyor âdeta. Hayır. Benliğinin, farkında olmadığın, son parıltıları sönmemeye direniyor. Yaptığın her iş, dokunduğun her obje, üstüne bastığın toprak tutuyor parmaklarının ucundan. Ama gitmek istiyorsun sadece. Bütün korkuların, öfkelerin, kederlerin, zincirlerini parçalıyorlar. İçinde biriktirdiğin duygu seli baraj duvarlarını zorluyor adeta. Zaten duygular bu kadar birikmek için yapılmamıştı ki en başta! Ama yapamadın, zamanında çıkaramadın onları açığa ve artık çok geç. İstesen de istemesen de yüzleşeceksin onlarla. Ve kırılıyor zincirler. Bütün içindekiler salıveriliyor bir anda. Arka planda fırtına ve şimşeklerin yönettiği bir senfoni eşliğinde parçalanıyorsun. Çölde yağan sağanak gibi aniden boşanıyor dizginlerinden hislerin. Yılların birikmişliği altında eziliyorsun. Serbest kalmış bir sürünün toynakları geçiyor üstünden. Kelimeler kifayetsiz, betimlemeler yetersiz kalıyor. Hiç yaşamadığın binlerce duygu aynı anda içinden geçip benliğini tersyüz ediyor sanki. Öfkenle dağları parçalıyor, kederinle dünyadaki tüm çiçekleri solduruyorsun. Fırsatın varken tetiği çekmen gerektiğini düşünüyorsun kıvranırken. Beyin kıvrımların acıyla inliyor. Artık acıya hissizleştiğini düşünürken aslında acının ne olduğunu anlıyorsun. Bütün korkularınla aynı anda yüzleşirken zihnin kilitleniyor. Üzerindeki tortu bir jiletle kazınıyor sanki. Sessizlik. Aşırı yüklenmenin ardından çalışmıyor beynin. Bilincinin kalan son damlalarıyla zayıf kalbinin daha fazla dayanamayıp koyverdğini düşünüyorsun. Bilincinin alacakaranlığında ölüm sessizliğinin adının anlamını idrak ediyorsun yavaşça. Film şeridinin gözlerinin Çatlı 3 önünden geçmesini beklerken bilincinin son feri de sönüyor ve usulca süzülüyorsun karanlığa. Işık. Acaba cennette miyim diye düşünürken altındaki toprağın soğukluğu kurtarıyor seni klişelerden. Yok olmadığını fark edip afallıyorsun. "Neden?" diye soruyorsun kendi kendine, düşünüyorsun etrafındaki dünyanın farkında olmadan. Ne vardı seni bu dünyaya bağlayan sahi? Neden gitmene izin vermemişti sanki? Belki kim bilir ne zaman yaptığın iyilikti senin yakanı bırakmayan. Belki de bir yabancıya ettiğin tebessüm, belki de bir dilenciye verdiğin 10 kuruştu seni hayatta tutan. Hiçbir zaman bilemeyecektin. Düşüncelerinden yavaşça sıyrılırken bakınıyorsun etrafına, ve, kendi dünyanı görüyorsun gözlerinin önünde. Issızlık. Karşında bomboş bir dünya var. İçinden boşalan duygu selinin buralardan da geçtiğini fark ediyorsun. Korkularının içinden, üstünden geçmesine izin verdin, belki istemsizce, ve dönüp içinden geçenlerin bıraktığı ize baktığında hiçbir şey göremiyorsun, artık sen varsın sadece. Durumun önemini kavramaya çalışıyorsun üstündeki mahmurlukla ve sonunda fark ediyorsun. Güç. Artık güce hükmediyorsun. Kendin dünyanın tek hükümdarı sensin artık. Bir tek ve sadece sen. Dünyayı hiç böyle görmemiştin. İlk doğduğumuzda da acaba böyle miydi dünya? Hatırlayamıyorsun. Elindeki güçle ne yapacağını kestiremiyorsun ilk başta. Düşünmeye koyuluyorsun. Tecrübenin sana kazandırdığı bilgeliğin farkına varıyorsun. Artık ne yapacağını biliyorsun. Çatlı 4 Duygularını neden hapsetmemen gerektiğini biliyorsun artık. Paylaşacak kimsen yok belki, ama sayfaların bunca şey boyunca yanında olduğunu biliyorsun. Yazmaktan korkmayacaksın artık. Evet, biliyorsun hiçbir zaman içini, yaşadıklarını mükemmel olarak dökemeyeceğini kağıtlara; her betimleme gerçeğinin ufak bir gölgesi, her duygu birkaç kelimeden ibaret olacak sayfaların üstünde. Sadece sen olarak bilecek başından geçenleri, sen bileceksin hissetiklerini. Ama huzur bulacaksın yazmakta, rahatlayacaksın kalemin çalıştıkça. Hemen başlayacaksın hatta, çünkü anlatacak çok şeyin var. Umarım bir dahaki sefere de bu kadar şanslı olursun. Kaynakça Herbert, Frank. Çöl Gezegeni Dune. İstanbul: Mavi Ada, 2000. Nil Eren Bilmeden Bilebilmek Lao Tzu’nun kitabı Tao Te Ching cevaplar üretmiyor çünkü soru sormuyor. Sorulara gerek yok. Her şey bulutsuz bir akşamdaki dolunay kadar parlak ve görünür ve bir o kadar da erişilmez. Basit cümleler fakat derin anlamları var. Bazı bölümleri tekrar tekrar okudum. Her okuyuşumda metnin anlamı değişiyor gibi geliyor bana. Tzu bildiğin yolun gerçek yol olmadığını, bilmemenin ve istememenin gerekliliğini övüyor. Bilginin her şey olduğu zamanımızda bu cümleyi düşünüyorum. Kafamda bir türlü canlandıramıyorum söylediklerinin anlamını. Nehre düşmüş bir yaprak gibi kendini suyun akışına bırakıp nereye sürükleneceğinin önemli olmadığını mı anlatmak istiyor? Ya da ne kadar bildiğimizi sanırsak sanalım hiç bir şey bilmediğimizi mi ima ediyor? Hemen hemen her bölümede kendisini tekrarlayan bir ana motif var; bilmeden bilebilmek. Bu kavramı şimdilik bir kenara bırakıyorum, çünkü her şeyin amacı bilmeden bilebilmek gibi geliyor bana. Kitabın bütününü idrak edemeden bu kavarmı anlamamın imkansız olduğunu düşünüyorum. Bence Tao’nun yolunun zorluğu herhangi bir Tanrı kavramının olmamasından kaynaklanıyor. Onaylayacak ya da reddedecek bir güç yok. Her şey bizimle başlayıp bizimle bitiyor. Kendi kendimizle uğraşıyoruz devamlı. Tanrı’nın olmayışına rağmen ahlak kuralları var. Çoğu öznel ama evrensel. Ölçütünü insandan alıyor, insanların deneyimlerinden. Tzu’nun yolu zor, kavraması kolay değil, dile dökülemez ve bulanık. Neden mistisizm kelimeleri sevmiyor? Tecrübeler kelimelere döküldüğünde küçüldüklerinden dolayı mı? Yoksa mutlak olan şey sözlerle anlatılamayacağı için mi? Bir yerde ruhani tecrübenin sözlerin ötesinde, olağandışı bir seziş olduğunu okumuştum. Eğer bu doğru ise Tzu’nun açıklamalarını kavramanın niye oldukça zor olduğu anlaşılıyor. İlginçtir ki Taoism’e nereden yaklaşırsanız o sevyeden size karşılık veriyor. İlk başlarda benim yaklaşımım ahlaki değerler üzerineydi. Ne yapılmalı ne yapılmamalı gibi. Bu yaklaşımım yavaş yavaş değişti. Daha çok yolun ne olduğuyla ilgilenmeye başladım; yolun benden ne istediği ile değil. Bütün her şeyi içinde barındıran, yerden ve gökten önce gelen ve yaşayan yolu anlamaya çalışmak daha önemliydi bence. Hatta yol olmak gerekiyordu yolda yürümek için. Evrenin kuralları ile yol birbirlerine çok benziyorlar. Bu evrende mutlu olmak istiyorsak evernin kuralları ile yaşamamız gerekiyor. Lao Tzu’nun kitabı da evreni anlatıyor bence. Ne yazık ki insanların kuralları ile evrenin kuralları arasında çok büyük bir uçurum var. Dünya üzerinde evernin kuralları ile yaşamak kolay değil. Neredeyse hayatımız boyunca öğrendiğimiz her şeyi unutup yeniden başlamamız gerekiyor. Ya da cesurca, her şeyi boş verip atlamamız lazım evren denen nehre. Niye evren ile insanlığın yasalarının birbirlerinden bu kadar farklı olduğunu düşünmekten kendimi alamıyorum. Bizler de evernin çocuklarıyız. Dünyanın kuralları da evrenin kuralları ile aynı, fakat insanlık çok farklı bir yoldan gidiyor. Tao Te Ching dünyanın ululuğundan bahsediyor. Fakat insanlık için dünya bir araç. Dünyayı kirletip gelecek nesillerin yaşam hakkını ellerinden alıyoruz. Belki de her şeyi çok fazla düşünüyoruz. Önemli şeyleri düşünmek için zamanımız kalmıyor. Okulu bitiremezsem ne olacak, insanlar benimle ilgili ne düşünüyor, iş bulabilecek miyim gibi amaca zararlı takıntıları düşünmekle geçiyor hayatımız. Yine de yolu takip etmek buna rağmen mümkün. Tzu kitabında benim gibi sıradan insanlar için yoldan haberdar olduklarında yola bir girip bir çıkarlar diyor. Yolda hiç yürümemekten daha iyi bence. Amaç eğer bilmeden bilmekse, eğer bilmeden bilinen doğru bilgi ise ben de iç gözlerimle görmek istiyorum her şeyi. Dünyada olup biteni kapıdan çıkmadan bilmek istiyorum. Nefes aldığımız sürece hiçbir şey için geç kalmış sayılmayız değil mi? Kullanılan Kaynaklar Tzo, Lao. Ursula K. Le Guin Yorumuyla Lao Tzu Tao Te Ching. İstanbul: Metis Yaınları, 2017. Göksen AKGÜL KAYBEDİLENLER Acımasızlık, kötülük yapma isteği, hep ben kazanmalıyım, en iyisi benim olmalı düşüncesi bazılarımıza uzak görünse bile aslında hepimize oldukça yakın hisler. Pusuda yatmış avının zayıf anını bekleyen bir avcı misali bu hisler de her an açığa çıkmaya hazır bekliyorlar. Kötülük yuvası haline gelmiş şehirlerde, insanların sokağa çıkmaya bile korktuğu günümüz dünyasında iyi insanların var olduğuna inanmakta zorlanıyoruz. Adalet, iyilik, sevgi, masumiyet arayışlarımız ne yazık ki çoğu zaman sonuçsuz kalıyor. Kavgalar, hırsızlıklar, savaşlar bugünün gerçekleri olarak hayatımızın ayrılmaz bir parçası haline gelmiş durumda. Değil başkalarına kendi bile güvenemeyen insanoğlu, farkında olmadan kendi felaketine doğru sürükleniyor. Hepimizin hayatı Konstantiniyye Oteli’ndeki gala gecesine oldukça benziyor. Zenginler mimikleriyle, davranışlarıyla,giyim kuşamlarıyla masa masa ayrılmaya gerek kalmadan toplum içinde hemen seçiliyorlar. Alçakgönüllü olanları, çevresindekileri düşünenleri yok mu var tabii ama çoğu orta çağdaki burjuva sınıfı gibi kendilerinin ayrı bir dünyada yaşadıklarına, farklı bir evrenden geldiklerine inanıyorlar adeta. Kiminin dişiyle tırnağıyla geldiği mevkilere maalesef bazıları adam kayırmayla hiç emek sarf etmeden geliyorlar. Durum böyle olunca da kendileri kadar şanslı olamayanların küçük dünyalara sahip sıradan insanlar olduklarını düşünerek kendilerini büyük görüyorlar. Meritokratik düzen denilen bir düzenin varlığına inanmakta zorlandığımız koşullar altında hepimiz bir var olma savaşı veriyoruz. Peki meritokratik düzen nedir? Bir nevi liyakata dayalı yani herkesin hak ettiğini aldığı sistem diyebiliriz. Bu düzeni böyle açıklayınca çoğunuzun aklına hak ettiğimizi alabiliyor muyuz, emeklerimiz boşa mı gidiyor, bunca çalışarak geçen günler bizi nereye götürüyor gibi daha birçok soru eminim gelmiştir. Örneğin ana kahramanımız Zehra’yı ele alalım. Bulunduğu mevkiye çok emek vererek geldiği kitapta zaten yeterince anlatılıyor. Benim dikkat çekmek istediğim emeklerinin karşılığını yeterince alabiliyor mu, pozisyonunun hakkını vermeye çalışırken kendisinden neler kaybediyor? Emeklerinin karşılığını maaşıyla yeterince alıyor bunda bir problem göremiyoruz ama peki ya kendi hayatı… Kendine ayırdığı zaman o kadar az ki okurken onun yerine bile üzülüyorsunuz. Çok çalışmaktan gelen sıkıntı ve stres ona baş dönmesi olarak geri dönüyor. Günümüzdeki bu sistem ve bu koşullar bizden birçok şeyi de beraberinde götürüyor. Bu yaşantı içinde kaybettiklerimizden biri de ne yazık ki İstanbul. Keşmekeşin içinde kimsenin kimseyi görmediği, kimsenin kendisinden başkasını düşünmediği bir şehir artık İstanbul. Bunun tek suçlusu tabii ki yine insanlar. İnşa ettikleri binalar, yollar yüzünden insanlara ne nefes alacak alan ne de kendileri dışında başkalarını düşünecek zaman bıraktılar. Hal böyle olunca da kimisi kimlik bunalımına girip sonuçsuz bir arayışın içinde buluyor kendini, kimisi tutunacak bir şeyler aradığı için garip inanışlara sürükleniyor, kimisi de duygularını bastırarak yaşadığı için gün geliyor çevresine zarar verecek bir şey yaptığının bile farkında olmadan başkaları için de sonuçları ağır olan durumlara sebebiyet veriyor. Bu şehir, bu hayat bizim. Bunu değiştirecek, bu dünyaya şekil verecek olanlar yine bizleriz. Adaletli bir dünya mı istiyoruz, önce hepimizin bunun bilincinde olması gerekiyor. Adam kayırmanın, hak edenin hakkının yendiği bir yaşantının sizce de bir son bulması gerekmiyor mu artık? Masumiyet kelimesine yabancı kalmamak mı istiyoruz, önce bir birey olarak masum kalabilmeyi öğrenmemiz gerekiyor ancak sonrasında toplumun masumiyetinden söz edebiliriz. İyilikle dolu bir dünya mı istiyoruz önce bizim yardım, hak, eşitlik, adaletin ne anlama geldiğini, bize ne kattığını ve kendimiz dahil içinde bulunduğumuz toplumu nerelere götürdüğünün farkında olmamız gerekiyor. Sevginin hayatımızın ayrılmaz bir parçası olmasını mı istiyoruz? Önce sevmeyi ve sevilmeyi öğrenmemiz gerekiyor. Muhammed Salih ALTUN Duygular ve Takıntılar Bir konuda takıntılı olmak nasıl bir histir? İçinizden bir his sürekli sizi bir şeyi yapmaya mı yönlendirir? Sürekli o konu hakkında düşünüp hayatınızı ona adamaya mı? Eğer bir insan bir konuda yetenekli ise hayatını ona harcayıp, kendisini o konuda geliştirmek için her şeyi yapması mı gerekir? Eğer öyleyse, nereye kadar kendimden fedakârlık yapmaya hazırım? Bunlar hep kendime sorduğum sorular olmuştur. Bugüne kadar yaptığım fedakârlıkların en büyüklerini herhalde geçen yıl, üniversite sınavına hazırlandığım yıl, yaptım. Beslenmeme dikkat etmeyi bıraktım, uykumdan fedakârlık ettim, zamanımın çoğunu geçirdiğim bilgisayar oyunlarına ara verdim, akşamları eve geç saatlerde geldim. Bunlar çoğu insan için basit şeyler olabilir ancak beni oldukça zorladı. Eğer böyle fedakârlıkları hayat sürem boyunca yapmam istense herhalde yapamazdım. Yapacak başka şeyler bulurdum kendime. Neden uğraşayım ki? Eğer bir işte çok iyi olmak istiyorsanız aşırı zorlayıcı fedakârlıklar yapmanız gerekebilir. Hayatınızı adadığınız bir işiniz varsa, doğal olarak o işte en iyisi olmak isteyeceksinizdir. İsminizin her yerde, herkes tarafından bilinmesini arzulayabilirsiniz. Buraya kadar güzel. Peki sizinle aynı hedefi paylaşanlar olduğunda ne yapacaksınız? İşte bir işe odaklanmakla problemim burada yatıyor sanırım. Eğer bu işe hayatımı adayacaksam, iyi olmalıyım. Peki ya bu konuda rakiplerim olursa neler olacak? Nereye kadar rekabete hevesliyim? Bir yerden sonra rekabet, kendinizi geliştirmekle ilgili olduğu kadar karşınızdakine darbe vurmaya da meyilli hale getirecektir sizi. Bu sorular her zaman kafanızda olup, iki taraflı efsane bir gösteri sanatı savaşına dönüşen bir film izlediğinizde olan oluyor. İnsanlar ne derece özveriye sahip olabiliyor, inanamıyorsunuz. Film aynı zamanda devam ettiği süre boyunca gözünüzün önünde olanları sonunda açığa çıkaran bir yapıya sahip olduğundan, diğer Nolan filmleri gibi, size çok fazla duyguyu aynı anda yaşatabiliyor. Kendinizi filmdeki karakterlerin yerine koyuyorsunuz, onların rakiplerinin bir adım önüne geçmek için yapabildikleri ağzınızı açık bırakıyor. Etkileyici filmler izledikten sonra insanlar değişik tepkiler verir. Ben de bu filmi izledikten sonra yapabileceğim tek şeyi yaptım. Oturdum ve düşündüm. Böyle şeyleri yapabilecek bir insanın oldukça takıntılı olması gerek. Hastalık derecesinin çok daha ilerisinde bir takıntıdan bahsediyorum burada. Aynı hayatı ikiye bölüp yaşamak da, her gün ölebileceğini bilerek yaşamak da bu takıntıların insanın hayatının bile önüne geçebileceğini gösteriyor. Düşüncelerimiz, isteklerimiz inanılmaz güçlü olabiliyor, sizce de öyle değil mi? Beynimizin bir köşesi hayatımızı tamamen yönlendirebiliyor. Rekabet duygusu bizi inanılmaz noktalara götürebiliyor, insanlığımızın sınırlarını görebileceğimiz noktalara. Duygularımız bizi gelecekte hatırlayıp anlam veremeyeceğimiz şeyleri yapmaya itebiliyor. Bu da beni, duyguların hayatımızdaki ağırlığını sorgulamaya itiyor. Duyguların hayattaki gücü ve ağırlığı konusu gerçekten ilginç. Her ne kadar bir şeyleri mantık çerçevesine oturtmaya çalışsam da, duygular çoğu zaman ağır gelmiştir hayatımda. İnsan böyle bir şeyi kabul etmek istemiyor. Duygularının tutsağı olmadığını haykırmak istiyor ama diyecek, yapılacak pek bir şey yok. Sanırım insanın mizacı bu. Heyecanlanmak, sinirlenmek, sevmek, nefret etmek, sevinmek, üzülmek her zaman düşünmeye ve mantıklı karar vermeye çalışmaya ağır basıyor. Bu benim için üzücü çünkü hayatımın büyük bölümünde mantığımı kullanmaya çalışarak karar verdiğime ikna etmeye çalışmışımdır kendimi. Çoğu insan da böyle yapıyor sanırım, en azından konuşup seçimlerimle ilgili tavsiye aldığım insanlar. O zaman herkes kendisini mi kandırıyor acaba? Yaşamından memnun olmak için insanlar kendilerine yalan mı söylüyor? Bu da kulağa pek sağlıklı gelmiyor oysa. Galiba duygularımız cidden oldukça güçlüler ve bizi olabildiğince etkiliyorlar. Bundan sonra yapacağım seçimlerde bunun bilincinde olup yine de beni kontrol etmelerine izin vereceğim sanırım. Şu ana kadar yaptığım seçimlerde böyle davrandım ve onlar beni pek de yanlış yerlere götürdü diyemem. Galiba bazen duygulara güvenmek de gerekiyor. İnsanlığın ve Toplumun Gerçeği Sıklıkla gidip geldiğim Kırklareli Ankara yolunda zaman geçirmek için yapılabilecek iki şey vardır. Uyumak ya da film izlemektir. Ben zamanımı genellikle film izleyerek değerlendiririm. Kırklareli’nden Ankara’ya son seferimde de film izlemeyi tercih etmiştim. İzlemeyi seçtiğim film John Wick’ti. John Wick konu itibari ile aşktan doğan nefreti anlatan bir yapıttır. Eski bir kiralık katil olan ana karakterimiz hayatının aşkı ile tanışınca bu işten emekli olur. Maalesef mutlu son diye bir şey olmadığı için, karısı kansere yenik düşer ve ölmeden önce ana karakterimize köpek yavrusu verir ve benim yokluğumda bunu sev der. Kahramanımız eski karısının hatırına köpekle ilgilenmeye başlar. Evine hırsız girmesi sonucu köpeğin havlaması üzerine hırsızlar köpeği öldürür ve John Wick’ i bayıltıp kaçarlar. Ana karakterimiz hırsızlardan intikam alma serüvenini konu alan bu yapımdan çıkardığım ders insanların aslında değişmediğidir. İnsanlığın ilk zamanından, günümüze kadar olan dönemde sürekli olarak değişimin ne kadar güzel ve iyi bir şey olduğu ile ilgili yazı bulabiliriz. Ancak korkarım ki bu yazılar değişimi adaptasyon ile karıştırıyorlar. Bana kalırsa insanlar değişmezler. Toplum tarafından kabul görmek için değişmiş gibi görünürler. Peki, bunun nedeni dedir? Bunun nedeni insanların sosyal yaratıklar olmalarıdır. Bir topluluğa üye olmadıkları sürece insanların psikolojisi git gide bozulur. Bu yüzden birey diğer insanlara uygun davranmalı, en azından uygun davranmış gibi görülmelidir. Bence bu adaptasyon doğal değildir, doğal olmamasının getirdiği zararları topluma baktığımızda görebilmekteyiz. Türkiye’ye, özellikle bugünün Türk gençlerine baktığımız zaman görüyoruz ki her tür ilişkilerde giderek artan bir samimiyetsizlik var. Bence bunun en büyük nedeni insanın kendisini kabul edemeyip bunla savaşmaya çalışması ve ardından gelen yenilgi ile kendisinde istediği özelliklere sahip birini görünce ondan nefret etmesidir. Bu dönemki İngilizce 102 dersinin ilk haftasında sınıfı tanırken bu olaya tanıklık ettim. İnsanlar toplum tarafından bastırıldığı için kendi vasıflarını diğer insanlara söylemeye utanıyor. Örneğin ben tarih bilgimin çok iyi olduğu ile sık sık övünen bir insanımdır. Ne lise sınavları, nede üniversite sınavı bunun aksini kanıtlayamamıştır. Ancak ne zaman insanlar içinde bunu dile getirsem insanlar bana kendimi beğenmiş gözü ile bakmaktadır. Yukarıda da dediğim gibi insanlar kendilerinde olmayan özellikleri kıskanırlar ve bu özelliklere sahip insanların kendilerinden üst bir statüye sahip olmasını istemezler. Sanırım ki bu yüzden bu vasfa sahip olan insanlar doğaları gereği birleşerek o kişiyi kendi seviyelerine indirmeye çalışırlar. Ancak anlamaları gereken şey şudur ki insanlar eşit değildir. Bu demek değildir ki bir insan diğer insanlardan üstündür. Demek istediğim her insanın kendisini diğer insanlardan üstün kılan kendisine has bir özelliği vardır. Birey ancak yapabileceği veya yapamayacağı şeylerin sınırını bilmelidir. Bu demek değildir ki insan kendini geliştiremez. İnsan bilinen kendini geliştirme olanağına sahip tek canlıdır. Ne yazık ki çoğu kişi kötü hissetmemek için kendini geliştirmektense diğerlerinin gelişimini durdurmayı amaçlar, kendisini çoktan geliştirmiş kişileri ise toplumun dışına atmaya çalışır. Sonuç olarak filmin bana katkısı değişim diye bir şeyin olmadığı ancak insanın ben değişebilirim diye kendini kandırması vardır. İnsanların asıl sahip oldukları adaptasyondur. Adaptasyon değişmek demek değil sadece o an oraya uygun davranmaktır. İnsanların sahip olduğu, değişebilir sayılabilecek tek şey bilgi seviyeleridir. İnsanların kibir dediği, bana göre sahip olduğun özellikleri saymak olan kibir de kazanılması gereken bir vasıftır. Bir insan ancak tatmin olacağı kadar bir konuda iyiyse o konuda alçak gönüllü olmama hakku vardır. Damla Nur Parıltı 102­10 22.12.14 Sınır Tanımayan Beden Gregory House dünyanın en aykırı ve en iyi doktoru olarak birçok ülkede adından bahsettiren güçlü bir karakterdir. House dizisinin ana karakteri farklı bir kişiliğin ve güçlü bir zekânın birleşiminden ortaya çıkan üründür. İşte bu yüzden insanların dikkatini ilk bakışta kendine çekmektedir. Dizi her bölümde bambaşka bir noktaya parmak basıp olaylardan değişik anlamlar çıkarsa da aslında House ve çevresindekilerin göründüklerinden daha derin anlamları perdeledikleri çok aşikâr. House’un etrafındaki dokuz kişi; Foreman, Wilson, Chase, Cuddy, Cameron, 13, Taub, Kutner ve Amber, onun olmazsa olmaz üç eşyası ve “bacağı” onu tamamlayan olguların temsilcileridir. Yani House bir beden ise geriye kalanlar da onu tamamlayan parçalarıdır. Bedenin en çok ihtiyaç duyduğu, onun var olması için en çok gereken şey ruhudur. Foreman en başından beri ekibin içinde olan ve House’a en çok benzeyen karakterdir. House’un özelliklerini yansıttığı için Foreman bedenin ruhu olmuş, ona hayat vermiştir. House’un en yakın arkadaşı hatta anlaşabildiği tek arkadaşı Wilson’dır. Wilson; sadece kendi adına değil başka insanlar adına da çok uçuk kararlar veren House’un kararlarını sorgulayan, onun kafasında soru işaretleri yaratan kişidir. Yani Wilson vicdan rolündedir. Bedenin yaptıklarının sorumluluklarını hatırlatır, içinde bir yük yaratır ve onu sorgulamaya iter. Chase ise başından beri House’un yancısı olan, onun her istediğini yapan ve bu yüzden House’u daha da sınır tanımaz hâle getiren kişidir. House’u pohpohlayarak onun egosu hâline gelir. House’un Chase’i kovması da büyüyen egosunu tatmin etmek ve bastırmak içindir. Cameron ekibin belki de en zayıf halkasıdır. House yaratılan kişiliği gereği kararlarının doğru veya yanlış olmasını önemsemedeğinden Cameron’ı pek dikkate almamaktadır. Cameron, House’un verdiği kararların etik yanını düşünür, çoğu zaman bunların doğru olmadığını iddia eder. Doğruluk Cameron’ın içine gizlenmiş duygudur. 13 genetik olan ve çaresi bulunamayan hastalığı yüzden hızlı ve anlık kararlar vermektedir. House’un onu ekibe seçmesinde bu durum çok etkili olmuştur. Yeni şeyler denemeye açık ve fazlasıyla değişik kişiliğiyle cesaretin vücut bulmuş halidir. Taub ise 13’ün tam aksidir, genelde düşünerek hareket eder. Bazen duygularına yenilse de Taub’un bedenin mantığı olduğunu söyleyebiliriz. Kutner diğerlerinin aksine bir saflık örneğidir. Üvey bir ailenin elinde çok sıkı korunarak büyümüş ve bu yüzden insanların ya da olayların sadece iyi kısmını görebilmektedir. Ama House’un yanında çalışıp vakit geçirdikçe Kutner’ın da kötülüğün farkına vardığı görülüyor. En sonunda da intihar ederek hayatına son veriyor. Bunu küçükken insan bedenin saflıkla dolu olduğuna ve zaman ilerledikçe bu saflığın gittikçe kaybolmasına bağlayabiliriz. Amber ise bilinçaltıdır. Zaten dizinin belirli bir bölümünde de onu House’un bilinçaltının dile gelmiş hâli olarak görüyoruz. House’un kafasının bir köşesinde saklı kalmış en ufak bir bilgiyi bile ondan öğrenmesi bunun kanıtıdır. House’un en büyük zaafı Cuddy onun patronudur. House’un patronunun ve hastanenin kuralları çerçevesinde az olsa sınırlandırılması tıpkı bedenin aşk tarafından kontrol edilmesine benziyor. Aşkın gücü karşısında onun isteklerini yerine getirmekten başka şansı var mıdır bedenin? House’u en çok zorlayan, belki de onu olduğu kişi yapan sürekli ağrıyan bacağıdır. Agresif ve çekilmez biri olmasında bacağının büyük payı vardır. Bacağı insanların önüne çıkan engelleri temsil eder. Bedeni ve onun bütün parçalarını zorlayan engeller… House’un ağrısı yüzünden ekibi, Wilson ve Cuddy onun azizliğine uğrarlar. Laf sokmalara, küçük ama sinir bozucu şakalara ve hatta kavgalara bile neden olabiliyor bu bacak. Bunların hepsi engeller karşısında verilen tepkiler oluyor. Peki bu engellere karşı hiçbir çözüm yolu yok mu? Engelleri aşmak için alınan destek de baston oluyor. Bu destek arkadaşlar da olabilir, insanın kendi çabası ve istediği de. “Vicodin” yani ağrı kesici ise kesin çözümdür.. House ağrı kesici aldıkça bacağının ağrısı diniyor ve daha rahat bir şekilde vakaları çözüyor. Onun bu ilaca olan bağımlılığı da mutluluğu temsil eder. Engelleri aşan bir insanın hissettiği mutluluk gibi... İnsanlar rahat yaşamak ister ve hayatları boyunca hiçbir problemle karşılaşmamayı diler. Son olarak House’un masanın vazgeçilmez parçası olan kırmızı ve gri renkteki büyük topu onun zihninde yolculuk yaptığı zamanlarda onu rahatlatan şeydir. Hayal gücünü kullanarak meydana gelebilecek bütün olasılıklarını düşünür ve en uygun olasılığa göre hastaya tedavi uygular. Bu yüzden topun hayal gücü yerine geçtiğini söyleyebiliriz. Sevgi EROL 21300704 TURK101-039 BÜYÜK ADAMLARIN AŞK MEKTUPLARI Aşk denildiği zaman söyleyecek herhangi bir şeyi olmayan birini bulmak neredeyse imkânsız artık günümüzde. İnsanların topluca oturdukları, arkadaşlarıyla sohbet ettikleri herhangi bir ortama kulak kabartırsanız, en çok duyacağınız cümleler muhtemelen hangi çocuğun ne kadar yakışıklı olduğu ama kendisiyle hiç ilgilenmediği, kızın çok güzel çok tatlı olması ama sevgilisi olduğu için şansa küfredildiği, aldatılmış olmasına rağmen O’nun çok sevildiği o yüzden tekrar barışmak istendiği gibi konular üzerine kurulu cümleler olacaktır. Ancak günümüzde aşk dendiğinde söyleyecek şeyi olmayan insan bulmanın zorluğu yanında, söyledikleri gerçekten aşkı tanımlayan cümleler olan insanlar bulmak devede kulak kalacaktır. Ursula Doyle adı geçen eserinde tam da bu konu üzerine değiniyor ve günümüz aşklarının zamanında yaşanmış ve efsaneleşmiş aşk hikâyelerine kıyasla ne derece yavan kaldığını gözler önüne seriyor. Kitapta yer verilen en güzel aşk betimlemelerinden biri İngiltere Kralı VIII. Henry’nin karısı Anne Boleyn için yazmış olduğu mektuptan alıntı yapılan kısımda geçiyor. Bir süre boyunca karısından ayrı kalan Henry özlemini anlattığı mektubunda, karısının yokluğunun tahmin edilemeyecek acılar verdiğini belirtiyor. Bu duruma fiziksel bir örnek bulan Henry, kutuplar Güneş’ten ne kadar uzaksa sıcaklık aynı raddede kavurucu olur diyor ayrı kalmışlıkları aralarına mesafeler getirmiş olsa da hararetin arttığını belirtiyor. Henry’nin anlatmak için kelimeler bulamadığı bu üzüntüsüne sebep olan mesafeli ilişkileri günümüzde yaşayan çiftlere bakacak olursak, değil mektup yazmak gibi modası geçmiş bir iletişim yoluyla birbirlerine özlemlerini anlatmak, insanlar özlemlerini anlatmaktan bile uzak yaşıyorlar artık. Pek çoğumuz için uzun mesafeli ilişkiler, zamanın bir yerindeki flört dönemlerinde delice alınan bir karar sonucu ortaya çıkmış ama ilk aylar geçtikten sonra bitmesi için bir sebep aranan birlikteliklerden ibaret. Benzer bir şekilde, Voltaire’in metresine yazdığı mektubun anlatıldığı bölümde, Doyle yine günümüz aşklarının ne derece aşk olduğunu sorgulatan bir örnek sunmuş. Voltaire mektubunda kralın emriyle hapis tutulduğundan bahsediyor. İsterlerse canını alabileceklerini ama kalbindeki aşkı asla yok edemeyeceklerini söylerken, aşklarının erdem üzerine kurulu olduğunu ve ikisi de yaşadığı sürece devam edecek olan bu aşkı yok etmeye hiçbir şeyin gücünün yetmeyeceğini anlatıyor. Yaşadığı dönemdeki en üst otorite tarafından hayatı tehdit edilen bir âşık, ne olursa olsun âşık olduğu kadını sevmeye devam edeceğinden bahsederken, günümüzde insanların ne kadar basit sebeplerle aşk diye adlandırdıkları birlikteliklerini bitirdiklerini görmek gerçekten üzücü. Sıradan bir “Şunu giyme bunu giy!” ya da “Sen nereye bakıyorsun?” nidalarıyla çatırdamaya başlayan günümüz aşkları aşk kavramının yüzyıllar içerisinde düştüğü en aşağı konum olabilir. Doyle’un eserinde belirttiği gibi, çağımız yaşam tarzının ve teknolojinin getirdiği kolaylıkların aşkı öldürdüğü fikri kolay kolay reddedilecek bir çıkarım değil. Eserdeki mektuplara baktığımızda, Napolyon’dan Balzac’a, VIII. Henry’den Voltaire’e kadar pek çok farklı konuma sahip insanın aşklarını edebi bir dille anlatabildiğini ve dolayısıyla aşkı yaşamak için illaki şair ya da yazar olmaya değil sadece âşık olmaya gerek olduğu ortadayken, bu büyük adamların yazdığı mektuplar gibi bir mektup alsak bizi seven birinden, şu an ne derece inandırıcı olurdu bizim için? “Sizi düşünmekten gözüme uyku girmiyor, yapmam gereken işlerimi aklımda siz olduğunuz için yapamıyorum.” diye bir mesaj alsak, pek çoğumuzun vereceği tepki bunun ne kadar komik olduğunu düşünüp gülmek ve hatta bu mesajı sosyal medyada paylaşarak bizi seven birisini rezil etmek oluyor. İletişimin kolaylaşmış olması araya mesafeler girse bile, özlemin eski zamanlar gibi hissedilmemesine yol açıyor olabilir ama yine de esas olan şu ki aşkın artık tozlu raflara kaldırılmış olduğu ve pek çoğumuzun aşk zannettiği sevgi kırıntılarıyla bir ömrü sevgisiz ve yavan bir halde geçirdiği; eskiler aşkın balını kaymağını yerken bizlere artık sadece keçiboynuzu yemenin kaldığı gerçeği Ursula Doyle tarafından açık bir şekilde yüzümüze çarpılıyor. Betül Özlem Yılmaz ZAMAN ÇEMBERİ Kader, benim görüşüme göre, insanların sahip olduğu, hayatları süresince yaşadıklarının belli bir çizgi ve yol seviyesinde ilerlediğini vurgulayan bir kavramdır. Günümüzde insanlar tarafından kader hakkında farklı görüşlerin oluşmasıyla da kaderi değiştirmeye yönelik filmler ve kitaplar çıkmış bulunmaktadır. Bunlardan biri olan Predestination filmi bunun zaman makinesiyle bile imkansız olduğunu zaman paradoksu ile vurgulamaktadır. Bunun sebebi de kaderin kaçınılmaz olduğundan kaynaklanır çünkü hayatımız boyunca olan şeyleri değiştirmek zaman makinesi ile geçmişe bile gitmek imkansızdır. Kader bir bakıma kaçınılmazdır ve aynı zamanda kaderi değiştirmeye çalışmak da imkansız paradokslar içeren bir döngüdür. Ben kaderin insanlara özgü olduğunu ve hiçbir şekilde değişemeyeceğini düşünüyorum. Zamanla kader iç içedir çünkü ve zaman hiçbir zaman durmaz; akıp gider. Zaman makinesi ile bile bu döngü bozulamaz çünkü filmde de olduğu gibi bu zaman yolculuğu sağlansa bile amacı zamanı geriye alıp olanları değiştirmek olmasına rağmen kader bunu yine de her nasılsa engeller. Bu nedenle kader kavramı kaçınılmazdır ve bu onu hiçbir türlü – zaman makinesiyle bile- değiştiremeyeceğimizi gösteriyor. Farklı yollar tabii ki hayatımızda bulunur fakat her biri farklı sonuçlar doğurur ve bu seçimlerimize göre hayatımız şekillenir. Ben o yüzden kaderin bazı ufak noktalarını kendimizin oluşturduğunu düşünüyorum çünkü insanların hayatında dönüm noktası diye adlandırılan zamanlarda bile kendi kararları doğrultusunda elde ettikleri sonuca göre hayatları şekillenir. Zaman paradoksu da bu filmde görüldüğü üzere zaman makinesinin bile yapamayacağı şeyleri –geçmişi değiştirmek gibi- gösteriyor. Bir insanın kimliğinin aynı anda bir başka yerde olmasının imkansızlığını pek anlayamasam da zaman makinesinin geçmiş ve gelecekteki bizi göstermesinin ütopik bir şey olduğunu düşünüyorum. Bunun var olmasını istiyorum çünkü belki de zaman makinesi sayesinde hatalarımızı yapmadan sonuçlarını görüp kararlarımızı değiştirebiliriz. Bu aynı zamanda ne kadar faydalı gözükse de Predestination filminde de görüldüğü gibi zaman çemberinin içine düşmüş gibi bir etki yaratıyor yani gerçekleşecek olan şey yine de gerçekleşiyor. Aynı zamanda zaman makinesinin ne kadar çok avantajı var gibi görülse de aslında önceden olacakları bilmek hayatımıza sıradanlık katıyor çünkü hayatta duyduğumuz o heyecanı ve sevinci ileride olacakları bildiğimiz için alamayabiliriz diye düşünüyorum. Ben hayatımızı tüm olasılıklarla onları bilmeden yaşamanın en güzeli olduğunu düşünüyorum. Böylelikle aldığımız her nefesin keyfini doyasıya yaşayabiliriz çünkü hayat bize neleri gösterirse göstersin, yaşadığımız her anın tadını çıkarmak en önemlisi ve bunu sağlamak için de ileride neler olacağı ile ilgili kuşku duymamaktır. Oysaki zaman makinesi ile bunların hepsi bir çıkmaza girecek çünkü insanlar meraklarına yenik düşüp hayatın kaçınılmaz ve sürprizlerle dolu mükemmelliğini bozup gelecekte neler olacağını çok önceden görüp ne yaparlarsa yapsınlar sonuçlarını bildikleri için onlarda hiçbir merak uyandırmayacak. Bana göre zamanı yönetmenin elimizde olmaması bu nedenlerden ötürü güzel bir şey. Olasılıklarla dolu bu dünyanın tadını çıkarmak en güzelidir. Bu yüzden kaderimizi değiştirmeye çalışmak yerine hayatta akıl ve mantık çerçevesinde kararlar alıp pişmanlık duymadan ve keşke demeden yolumuza bakıp sonuçlarının neler olduğunu izlemek en doğrusudur. Kader ve zaman iç içe geçmiş kavramlardır ve dönüşümlü olarak birbirini etkilerler. Bu yüzden zaman paradoksunda da görüldüğü gibi bu döngü hiçbir zaman durmaz ve sonsuz ihtimallerin varlığıyla aynı döngü her zaman devam eder. Hayatımızın sonsuz ihtimallerini zamanında kullanırsak ne kaderi değiştirmeye ne de zaman makinesine gerek kalır. Film: Spierig, Michael/ Peter, Predestination, 2014, Avustralya Fotoğraf: Onedio 21503096 Barkın Özyurt YAĞMURLU GÜNLER Sonbaharın fiili olarak gelip çattığı şu günlerde gökyüzünü kaplamaya başladı gri bulutlar. Rüzgâr esiyor, kızıl-turuncu yaprakları savuruyor dört bir yana. Hava bir açıyor, bir kapatıyor ama ekseriyetle gökyüzü haki. Bu yağmurlu ve kapalı havaların bendeki bazı dokunuşlarından bahsetmek istiyorum biraz. Bu tür havalar hep kasvet verir bana. İçime hep bir hüzün salar. Geçmişte beni üzen, kötü hatıralarım aklıma gelir. Sonra ruhsal çelişkiler, yaptığım hatalar vesaire vesaire… Derken modum iyice düşer, psikolojik olarak bir bunalma hali gelir. Cidden depresyon hallerinin yağmurlu havalarda daha çok su yüzüne çıktığını düşünüyorum. Tanıdığım depresyonda olan, ruhunda derin yaralar olan insanlar hep yağmurlu günleri severler. Belki de hava onların halet-i ruhiyyelerini anlattığı için seviyorlar bu tür günleri. Yağmurlu günlerde melankolik hissetmemin sebeplerinden biri zorlandığım, beni etkileyen, önemli sınavlarımın hep yağmurlu günlere gelmesi galiba. Üniversiteye girişteki Yükseköğretime Geçiş Sınavı(YGS), liseye girerken 8. Sınıftaki Seviye Belirleme Sınavı(SBS), mayıs ayındaki COPE sınavı vb… Bundandır ki bir sınava gireceğim zaman eğer o gün yağmurlu ise hep modum düşer. Acaba sınavım kötü mü geçecek diye düşünmeye başlarım. Zorlanacak mıyım diye aklım benimle oyun oynamaya başlar. Ayrıca yağmurlu havalar bir takım çağrışımlar yapar zihnimde. Bunlardan biri nedense cenaze veya ölüm… Şu zamana kadar tanıklık ettiğim cenazeler genelde yağmurlu günlerde oldu, gerçi bu Allah’ın rahmetine de yorulabilir tabii ki. Ek olarak dikkat ettiğim üzere izlediğim dizi veya filmlerde cenaze günleri çoğunlukla yağmurlu günler. Bundandır ki kapalı havalarda bir ölüm kasveti çöküveriyor üzerime. Kaybettiğim yakınlarım, sevdiklerim aklıma geliyor. Bir diğeri ise şarkılar. Yağmurlu-kapalı havalarda hep zihnimin arka planında melankolik şarkılar çalar. İçimden yükselen o şarkının melodisi ruh halimi destekler adeta. Şarkıların klipleri de etkiler beni. Örneğin; İndila adlı şarkıcının Derniere Danse adlı şarkısı hep yağmurlu havalarda çalar içimde. Hem melankolik havası, hem de klibi bu çağrışımda etkili oluyor sanırım. Çünkü klipte Paris’i kaotik bir şekilde karıştıran, her şeyi birbirine katan bir fırtına ve yağmur konu ediliyor. Diğer bir yandan bu havalar bende kızıl ve turuncu rengi bir nevi sonbaharı çağrıştırır. Etrafı kasıp kavururcasına esen rüzgar ve ardından gelen yağmur bir sopa misali kurumuş ve solmuş yaprakları yere indirir. Bunların turuncudan kızıla dönen renkleri kaplar toprağın üzerini. Bu turuncu ve kızıl örtü artık kışın yaklaştığını, havaların soğuyup, içimizi ısıtan güneşin gri perdeler arkasına gizleneceğini, o cıvıl cıvıl renkli doğa yaşamının, hayvanların hareketlendirdiği orman koşuşturmacasının adeta son bulacağının habercisi gibidir. Toparlayacak olursak, gökyüzüne haki rengin hakim olduğu, kızıl ve turuncu renkli yaprakların her yeri kapladığı, etrafın buram buram toprak koktuğu, bazılarına rahmet ve bereket dolu gelen yağmurlu günler, bende tarifsiz kasvet ve melankoli kokan hissiyatlar uyandırır. Haki renk yukarıdan, kızıl ve turuncu renk aşağıdan üzerime üzerime gelir adeta. Hatırlamak istemediğim, düşünmekten itina ile kaçındığım, kötü anılarım, kaybettiklerim gözümün önünden film şeridi gibi geçer adeta. Hüzün ve pişmanlık duygusu ruhumu kemirmeye başlar. Neden böyle çağrışımlarda bulunduğuna hâlen anlam verememekle birlikte yağmurlu-kapalı günlere uyanmayı hiç mi hiç istemem. Kar olsun, dondursun; çok sıcak olsun, yaksın, bunaltsın ama yağmurlu, fırtınalı, kapalı bir gün olmasın; o kara bulutlar üzerime adeta saldırırcasına gelmesin. O rüzgâr uçurmasın içimdeki tüm güzel anıları; o gözyaşını andıran yağmur yıkayıp arındırmasın ruhumu mutluluktan, neşeli halimden. Ahmet MALALBİR GÜN ÖLECEĞİZ BİR DAHA ÖLMEMEK İÇİN Ölüm... Ne kelime ama. Nasıl yapılır ki tanımı ya da var mıdır evrensel bir karşılığı, neler çıkartır bilinçaltımızın derinliklerinden? Hayatın sona ermesi midir gerçekten, yoksa gerçek hayatın küçük bir başlangıcı mı? Hadi birkaç kelime ile anlatmaya çalışalım.Karanlık, parlak bir ışıltı; sessizlik, koca bir gürültü; yokluk, yeni bir başlangıç; hiçliğe karışmak, asıl varlığa bürünmek... Hangilerini çağrıştırdı sizlere? Karanlık, sessizlik? Ben yeni bir başlangıç olarak düşünüyorum. Çağrışımlar değişse de kendisinin inkâr edilemez bir gerçeklik olduğunu inkâr edemeyiz, edemezler, edemediler. Hiç duydunuz mu ölmeyen bir insan; düşmeyen, yaralanmayan, hastalanmayan,acı çekmeyen? Ama çok tanık olmuşuzdur dünyaya kazık çakmak isteyenlere. İnsanlığın başlangıcına kadar uzanan ve ölümsüzlük iksirini bulmaya çalışan simyacılardan beri süregelip bugün modern tıbbın çalışmalarına konu olan ve muhtemelen gelecek yüzyıllarda da devam edecek son derece önem verilen bir mesele olarak görülür, ölümü öldürmek. Uğruna feda edilen binlerce masum denekler, merdiven altında yapılan milyonlarca operasyonlar, harcanan milyarlarca liralar... Tüm bunlar daha iyi bir yaşam için mi yapılıyor sanıyorsunuz? Sanmıyorum, öyle olsaydı bugün hastalıklar had safhada olmaz yeni yeni hastalıklar türemezdi. Tek amaç ölmemek, daha uzun yaşamak. Yıldızlara çıksak da, güneşi fethetsek da engel olamayacağımız belki de tek şey olacaktır ölüm. Deva bulamadığımız ağır hastalıklara; atlatamadığımız depresyonlara; engel olamadığımız savaş ve istilalara; düzeltemediğimiz adalet ve hukuksuzluğa; istediğimiz gibi yaşayamadığımız hayatlara; gerçekleştiremediğimiz hayallere; sürdüremediğimiz huzur ve refaha; özgürce savunamadığımız ﬁkir ve ideolojilere ve daha nicelerine rağmen yine de terk etmek istemeyiz bu elem verici dünyayı. Ölümden sonraki belirsizlik midir bizi korkutan? Bilmiyorum. Belki de metrelerce yükseklikten ahenkle akan şelaleler, kilometrelerce yüksekliğe erişen heybetli dağlar, milyonlarca canlıya ev sahipliği yapan balta girmemiş ormanlar, milyarlarca kum tanesinden oluşmuş uçsuz bucaksız çöllerdir bizi dünyaya bağlayan? Buzullar üzerinde güneşlenen yalnız fok balıkları, türünün son neferleri olan sevimli pandalardır belki de? Sahiden bunlar mıdır? Rahat yaşamak için didinip dururuz; çalışır, çabalarız, saatlerce uykusuz kalır fedakarlık ederiz. Ayaklarımızın üstünde durup yuva kurmak isteriz. Âşık oluruz, severiz, seviliriz onu düşünür mutlu olmaya çalışırız. Arkadaşlıklar kurar, kardeşliğe dönüştürürüz. Kanser olur cehennemi hastane koridorlarında yaşarız, pes etmez atlatırız. Çünkü yaşamak, mutlu olmak isteriz. http://www.okuizleyaz.com/wp-content/uploads/2015/07/hayat2.jpg Genelde beklenilmeyen bir zamanda, mesela hayatınıza anlam verdiğini düşündüğünüz biriyle gelecek planları yaparken ya da çocuklarınızla resim çizerken ayırabilir sizi sevdiklerinizden. Kanseri yenmenin verdiği gurur ve mutluluk sırasında kalp krizinden de götürebilir, elim bir traﬁk kazasında da. Bir maganda kurşunu da yeterli sevdiklerinizden sizi ayırmak için. Deprem, sel, tsunami de birer neden olabilir. Tüm bunlar muhtemel yaşanıcası gerçeklikler. Yani istesek de istemesek de ölüm gelecek ve bizi sevdiklerimizden ayıracak. O zaman ne diye diretiyoruz yaşamak için anlamıyorum. Haa ölelim intihar edelim de demiyorum. Daha fazla yaşamak için diretmeyelim ölümün de bu “sınırlı” dünya için bir ihtiyaç olduğunu bilelim, bilincine varalım diyorum. Geçmiş nesillerin ölüp toprağa karışması sayesinde daha rahat yaşadığımızı unutmayalım. Asıl konumuzdan sapmadan hadi ölümü öldürüp birkaç cümle ile olacakları görmeye çalışalım. Daha mutlu olacağımızı düşündünüz? Bakalım cidden öyle mi olacak? Dünya nüfusu trilyonları bulmuş, yeryüzünde ayak basılmamış toprak parçası kalmamış. Açlık sınırından bahsetmek bile istemiyorum. Herhalde on yılda bir ekmeğe sahip olmak bile lüks sayılacaktı. Düşünsenize iki yüz yıldır bir şey yiyemeyenleri. Ne iki yüzü belki iki bin üç bin yıl. “Sınırlı” dünyanın “sınırlı” kaynakları tüm insanlara yetecek diye mi düşündünüz? Tüm ekonomik sistemler çökecek, sanayiden tarıma akın akın geçişler olacaktır. Sekiz yüz yaşınıza geldiğinizde hâlâ ihtiyaçlarınızı karşılayacak yeterli enerjiye sahip olacağınızı mı düşünüyorsunuz? Peki size yardım etmesini beklediğiniz onuncu kuşaktan seksen yaşındaki “genç” torunlarınız mı geçiminizi üstlenecek? Sanırım onların da önceliği yüz elli yaşlarındaki anne ve babaları, iki yüz yaşlarındaki babaanne ve anneanneleri olacaktır. Devlet mi yardım edecek sanıyorsunuz? Neden yardım etsin ki ? Oksijen harcamak ve hastalık saçmaktan başka bir işe yaramıyorsunuz çünkü. Ölümün ölmesi halinde bu gibi olayların yaşanması muhtemel olacağı için “sınırlı” dünyamızda ölümün bulunmaz bir nimet, muhteşem bir ihtiyaç olduğunu hatırlayalım. Neyse ölümlü dünya ile devam edelim yazımıza. “Sınırlı” dünyamızda mutlu olmak için çektiğimiz çilelerde kalmıştık. Uğraşıp didiniyoruz ve ölüyoruz. Madem biliyoruz mutlak muhakkak bir ölüm, erteleyemeyeceğimiz bir randevumuz var o zaman değer mi bu kadar kıymet biçmeye? Değmez, hem de hiç değmez. “Ölüm ile kesilen bir hayatın hiçbir anlamı yoktur. Değmez... Bütün bu çabalara, sağalmaya, hasta olmaya, iyileşmeye, çalışmaya, mülk edinmeye, çocuk yapmaya, âşık olmaya değmez. Lisan öğrenmeye, şiir okumaya, saz dinlemeye, mutlu olmaya değmez. Ancak ölümsüzlük varsa bu dünya hayatının bir anlamı olabilir. Kendimi yeniden, sıfırdan üretmek istiyorum. " diye bahsetmiş insanın ölümsüzlük isteğinden, İsmail Güzelsoy Değmez adlı eserinde. Bir gün bitecek hissiyatından kaynaklı yaşayamadığımız tüm sevincimizi, mutluluğumuzu, huzurumuzu, özgürlüğümüzü elde edebileceğimiz ölüm sonrası ölümsüz bir “sınırsız” hayatın olduğunu bilmeliyiz. Hiçbir şeyin yarım kalmayacağına, kainattaki eşsiz düzeni sağlayan bir kudretin insanın en büyük ihtiyacı olan ölümsüzlük isteğini geri çevirmeyeceğini ve bunu sağlayabilecek bir gücünün olduğunu unutmamalıyız . Gerçek hayatın sadece bir provası ya da fragmanı olan dünya hayatını bir son değil, sonsuzluğa gidilen bir yolun ilk adımı olarak düşünmeliyiz. Ölüm bizi terk etmeyecek kadar açık ve net olabilir. Ölüm ölmüyor da olabilir. Ben yaşamayı sadece bir kimlik belgesi, ölümü ise ölümsüz sınırsız ve sonsuz bir hayatın başlangıcı olarak görüyorum, ya siz? Siz ne düşünüyorsunuz ölüm hakkında? Adil Erdem Bayazıt'ın Ölüm Risalesi adlı şiirinde de özetlediği gibi "Ölüm mutlak ve muhakkak, Tek kapısıdır ölümsüzlüğün.". Bu yalnızca sıradan bir temsil ya da edebi bir yapı değil aynı zamanda reddedilemez bir gerçekliğin çarpıcı bir dışavurumudur. Yani demem o ki, bir gün öleceğiz bir daha ölmemek için. Kaynaklar: Ölüm isimli fotoğraf http://www.okuizleyaz.com/wp-content/uploads/2015/07/hayat2.jpg Güzelsoy,İsmail.Değmez.İstanbul:Doğan Kitap Yayınları,2015.Baskı. Bayazıt,Adil Erdem.Erdem Bayazıt ve Şiirleri.Haz.Murat Turna.İstanbul:İz Yayınları,2015.Baskı. Gizem Kayişoğlu BİRTAKIM KIRGINLIKLAR Birisi sizi kırdığında ne yapıyorsunuz? Ben her akşam başımı yastığa koyduğumda kendime sözler veriyorum. Bir daha kırılmamak için yeni yeni kararlar alıyorum. Bir daha üzülmemek için kendimi korumak istiyorum. Ama yapamıyorum. Aynı yerden kim bilir kaçıncı kez kırılıyorum. Beni yıpratmalarına izin veriyorum. Karşımdakini kırmaktansa kendimi feda ediyorum. İntikam almak benim doğamda yok bunu biliyorum. Belki sizi üzen insanlardan intikam alınca daha iyi hissediyorsunuzdur kendinizi. O insanı üzseniz bile kendi yaralarınız iyileşir mi? Size yapılanı unutabilir misiniz? Songül Ünsal’ın Sevgili Küllük kitabına rastladım geçenlerde. Okudukça kendimden izlere rastladım bu kitapta. Hepimizin hissettiği, belki de sadece kendimiz yaşıyoruz diye yalnız hissettiğimiz duygular anlatılıyordu kitapta. Kendime bir arkadaş bulmuş gibi sevindim. Yeri geldi kırgınlıkları için üzüldüm. Çünkü aynı kırgınlıkları ben de yaşadım. Toparlanması zor kırgınlıklardı benimkiler. Ben üzüntülerimi biraz ağır yaşıyorum ve kırıldıkça hissizleşmeye başlıyorum. Mutlu bir olay olduğunda sevinemiyor, üzülmem gereken bir anda üzülemiyorum artık. Bir yerden sonra düşüncelerim de durgunlaşıyor. Sanki iç sesim konuşamayacak kadar küsmüş gibi hissediyorum. Konuşacak bir şeyi kalmamış benimle. İç sesim bile susmuş benimle birlikte. Boş boş duvarlara bakıyorum. Kim bilir kaçıncı kez başa dönüp duruyor aynı şarkı. Kaçıncı kez yaktığım sigarayı içmeden söndürüyorum. Etrafımdaki insanlar dinlediğimi sanıyor ama ben ne onları ne de kendimi hissediyorum. Sakarlaşıyorum çoğu zaman. Dibi tutmuş yemekleri yerken bile fark etmiyorum. Birisinin gelip benim elimden tutmasını bekliyorum sanki. Ama hiç kimse gelmiyor. Gittikçe yalnızlaşıyorum. Uzunca bir süre devam ediyor bu yok olmuş gibi hissedişim. Söylediğim kararları işte bu zaman almaya başlıyorum. Yeterince kırıldıktan sonra kendime gelmeye çalışıyorum. Biliyorum ki birisi beni hep kıracak. Hep üzülen ben olacağım. Buna kimse yardım edemez, benden başka. Ders almaya çalışıyorum her kırılışımda. Her insandan yeni bir şeyler öğreniyorum kendim için. Yapmamam gereken şeyleri hatırlatıyorum kendime. Bu kadar saf olursam üzülürüm tabii ki, biliyorum. İyi niyetini kendine saklamalısın ya da değecek insanlara göstermelisin bu yüzünü. İnsanlar benden hep faydalanmaya çalışacaklar, arama duvar örmeyi öğrenmeliyim. İhtiyacım olduğunda beni yalnız bırakacak insanların her sorununda yanlarına koşmamalıyım. Bana yanlış yapan insanları artık affetmek yerine hayatımdan çıkarmalıyım. Çünkü ben izin vermedikçe onlar beni üzemez. Evet, bu yüzden aldığım kararları uygulamam lazım. Çok şey öğrendim insanlardan karşılığında yara almam gerekse de. Kendimi gün geçtikçe daha güçlü hissediyorum. Biraz buruk ama yıkılmaz. Bunun karşılığında güvenim kırıldı tabii ki. İstesem de güvenemiyorum insanlara, güvenilir olsalar bile. Gözüm kapalı güvenmek istiyorum artık birilerine. Kendimi ona emanet etmek istiyorum. Bazen şüphe duyduğum için beni utandırsın istiyorum. Ama bu kadar yaşanmışlıktan sonra çok istesem bile yapamıyorum bunu. Belki bir gün karşıma iyi insanlar çıkarsa aşabilirim bu korkumu. İnsanlara güvenimi yeniden kazanabilirim belki, bilmiyorum. Ama o zamana kadar kendimi hep korumaya alacağım sanırım. Şimdilik buna hazır olduğumu hissetmiyorum. O zamana kadar kendi kurallarımla yaşamayı