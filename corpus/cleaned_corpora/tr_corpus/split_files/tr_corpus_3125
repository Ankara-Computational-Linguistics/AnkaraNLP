hiç rahatsız etmediği eserleri zihnimde canlandırıyor Amerika’nın incisi. Anlayacağınız kendimi kaptırıveriyorum New York’a. Hayranlığımın ardındaki sebep yalnızca şehrin doğal ve beşerî yapılarının yadsınamaz bir bütün içerisinde olmasından ibaret değil. Bu bütünün farklı boyuta sahip parçaları da var. İnsanlarını insan yapan, kültür seviyesini zirveye taşıyan sesi duyuyor musunuz? İşte bu ses, Manhattan’daki caz kulüplerinden yükseliyor. Kaliteli yapılan müzik, her yaştan her bireye hitap eden büyük bir ihtiyaç. Lakin, ne yazık ki, şehirden gelip geçen milyonlarca turistin çok az bir kısmı bu durumun farkında. Gözlerimi kapatsam bile kendimi New York’a ait hissetmemi sağlayan müziğe tanık olabildim ya, ne mutlu bana! Elitliğin simgesi olan caz müziğin tınısı ruhuma işlerken, şimdi anlatmaya başlasam satırlarını kaleme almakta olduğum bu blog yazısı için bana ayrılan sözcük limitini aşacağım nice tecrübelerle uğurlanıyorum bu şehirden. Her gün yirmi dokuz bin adım yürümüş olsam da iki gün yetmiyormuş bu güzelim şehre. Yapmak isteyip de yapamadığım hala bir sürü şey var. Belki de keşfetmeyi umduğum ama keşfedemediğim sokaklar kaldı ardımda. Tanımak istediğim ama tanışmaya fırsat bulamadığım insanlar var bu şehirde, buna eminim. Kültürel çeşitliliği bir yana dursun, göze ve ruha hitap eden doğasını, yeşilin de gökdelenlerin de bir arada yer alabildiğini bana kanıtlayan New York’u nasıl unutabilirim ki ben? Öznur ÖZTÜRK GÖKKUŞAĞI HETERONORMATİVİTEYİ YENECEK! Yaşadığımız yüzyılın teknolojik ve fikirsel devrimlerine rağmen hala var olmasına hayret ettiğim düşünceler var. Bir ırkın ötekinden üstün olduğuna dair inanış, doğayı sadece insan ihtiyaçlarına hizmet eden maddeler bütünü olarak algılamak ve bireylerin cinsel yönelimleri üzerinde başkalarının söz sahibi olabileceği düşüncesi bunlardan bazıları. Tarih boyunca toplum tarafından kabul gören cinsel eğilim heteroseksizm hiç şüphesiz. Bunun sebebinin ne olduğu üzerine çeşitli düşünceler var, örneğin insan türünün devamını sağlamak için olduğu. Sebebinden bağımsız olarak heteroseksüel toplumun gey, lezbiyen, biseksüel ve trans bireylere uyguladığı baskı, elimizi attığımız her toplumda farklı seviyelerde karşımıza çıkıyor. Olması gereken hızda olmasa da, heteroseksüel toplumun kendinden olmayan bireylere uyguladığı baskı artan toplumsal bilinçle birlikte gündemde daha çok yer buluyor. Olayın farkına varan, araştıran ve bilinçlenen kişi sayısı da artıyor. Heteroseksüel bir toplum içine doğduk, toplum için normal sayılan bu olduğu için aksi söylenmedikçe her birey heteroseksüel varsayılıyor bu toplumda. Erkeği fiziksel açıdan güçlü, duygularını bastırabilen, sert olmaya iten heteroseksizm, kadını da pasif, duygusal ve bağımlı olmaya yönlendiriyor. Heteroseksizm sadece cinsel aktiviteyle sınırlı değil, günlük hayatın, insan ilişkilerinin, iş hayatının ve hatta siyasetin büyük bir kısmına egemen durumda. Örneğin romantik ilişki sadece kadın ve erkek arasında oluşur algısı çok yaygın. Bir erkek ve kadını yan yana gördüğümüzde aralarında bir şey olduğunu düşünme ihtimalimiz, aynı cinsten iki kişi için bunu düşünme ihtimalimizden çok daha yüksek. Yani toplum için normal ve kabul edilebilir olan kadın ve erkeğin birlikteliği. Heteroseksüel bireyler rahatlıkla bir partner bulabilirken eşcinsel bireyler bunu yapamıyor. Çünkü zaten kendi kimliklerini topluma gösteremiyorlar. Siyasette de bu bireyler yok sayılıyor, hiçbir siyasi parti gündemine homoseksüel bireyleri almıyor. Çünkü günümüz popülist partileri çoğunluğa yaranıp daha fazla oy alma peşinde, azınlık haklarını savunup da çoğunluğa aykırı olmak istemiyorlar. Bunun yanı sıra iş dünyasında heteroseksüel bireyler arasında eşitsizlik olduğu gibi, örneğin kadın-erkek eşitsizliği, eşcinsel bireyler de eşitsizliğe, alaya ve daha birçok psikolojik şiddete maruz kalıyor. Bunlarla karşılaşmak istemeyen, korkan bireyler de kimliklerini gizlemeyi seçiyorlar. Partner edinemiyorlar, edinseler dahi bunu toplumdan gizlemek zorunda kalıyorlar. Sevgilileriyle bir kafede oturamamak, istedikleri kıyafetleri giyememek veya davranışlarını normal görülene uydurmak zorunda olmaları karşılaştıkları zorluklardan ilk aklıma gelenler. Kısacası oldukları insanı gizlemek, onu yok saymak zorunda kalabiliyorlar. Kendini heteroseksüel olarak tanımlayan ya da bu tanıma ihtiyaç dahi duymayıp, heteroseksüelliğin tek gerçek olduğuna inanan toplumun, eşcinsel veya transeksüel bireylere yaklaşımının kötü olmasının en önemli nedenlerinden biri, toplumun bu eğilimleri anormallik olarak görmesi. Toplumun gözünde bu cinsel eğilimler birer anormallik, olmaması gereken hatalar aslında. Bu olmaması gereken hataların varlığının sisteme, toplumun işleyiş sistemine, zarar vereceği algısı var. Toplumun, belirlenmiş kurumlardan oluşan bir çark sistemi olduğunu varsayarsak eğer, eşcinsellik sistemi bozabilecek hatalı bir parça. Sistemi yani toplumu korumak için de bu hatalı parçayı ‘düzeltmek’ ya da ‘atmak’ gerekiyor. Dahası bir farklılığın, olması gerekene, normal sayılana karşı geldiği için asiliği temsil ettiği ve bu asiliğin de başka asilikleri körükleyeceği düşüncesi de yaygın. Asilik diye tanımlayabileceğimiz, belirlenen norm ve değerlere karşı gelen davranış da tabi ki toplum nezdinde kötü bir şey. Mesela cinsel eğilimi heteroseksizmden farklı olan bireylerin ahlaki değerleri olmayan belki de dinsiz bireyler olduğu izlenimi toplumda çok yaygın. Kısacası toplum belirlediği kurallara aykırı olduğu ve toplum düzenini bozmaya meyilli olduğu için eşcinsellikten korkuyor ve engellemeye çalışıyor. Peki bu durum hep böyle miydi ya da böylemi olacak? Cevap oldukça basit, hayır. Toplumu canlı bir organizmaya benzetebiliriz, gelişen, değişen ve belki de bir gün ölen. Toplumun gelişmesi ve değişmesi fikirleri de kapsıyor. LGBTIQ haklarıyla ilgili bir çok yeni adım var ve bunlar iyi sonuçlar da doğuruyor. Son yıllarda dünyanın her yerinde yaygınlaşan Onur Yürüyüşleri, sayıları artan anti-homofobi eylemleri, sesini çıkartmaya başlayan dernek ve kuruluşlar oldukça ümit verici. Bu tür sıklaşan adımlar bireylere de cesaret veriyor. Eşcinsel, biseksüel, trans bireyler cinsel kimliklerini kabul edip bunu dış dünyaya gösterme konusunda daha cesur davranabiliyorlar. Bunun yanı sıra heteroseksüel bireyler de farkındalık kazanıyor bu eylemler sayesinde. Mesela Odtü Onur Yürüyüşü’nde gey, lezbiyen, travesti arkadaşlarıma destek olmak için ben de yürüdüm. Bu şiddete, bastırılmaya bir şekilde sesimi çıkarmam için bilinçli bir birey olmam yeterli, sahip olduğum cinsel yönelim ve kimlik her ne olursa olsun. Benim gibi bilinç kazanan ve kazanacak olan insanların varlığına inanıyorum. Kaynakça: Atwood, Margaret. Damızlık Kızın Öyküsü. İstanbul: Doğan Kitap Yayınları, 2017. KENDİN İÇİN YAŞA Çocukluğumdan bu yana bitmek bilmeyen, ardı arkası kesilmeyen hayallerim vardı benim. Bunlar kimi zaman çok basit, sıradan ve saçma hayaller olurken, kimi zaman insan aklının sınırlarını zorlayacak kadar değişik ve imkânsız olabiliyorlardı. Mesela çocukken hep bulutların üstünde uyumak isterdim. Onların üstünde zıplamak, canım istediğinde onlardan bir parça koparıp ağzıma atmaktı en büyük hayalim. Bulutlara karşı olan bu ilgimi pamuk şekere olan hayranlığımdan almıştım sanırım. Pamuk şekerden bile daha yumuşak ve tatlı olduğunu düşünürdüm bulutların. Çocukluğumun en vazgeçilmez şekeriydi pamuk şeker. Fakat ağzıma alır almaz dağılır, tadı hemen gidiverirdi dilimin ucundan. Güzel şeylerin tadı hep böyle çabuk mu geçer acaba diye düşünürdüm. Öyleymiş. Kurduğum hayallerim, olmasını istediğim güzel şeyler, samimi sevgiler tıpkı pamuk şekerin ağzımda dağılıp gittiği gibi silinip gitti hafızamdan. Hangi hayalimi gerçekleştirebildim şimdiye kadar diye soruyorum kendime ama maalesef cevap veremiyorum bu soruya. Arkama dönüp baktığımda bir yığın içi boş ve gerçekleşmesi mümkün olmayan hayaller görüyorum. Bu yüzden arkama da bakmıyorum artık. Geçmiş geçmişte kalmıştır önemli olan geleceğimi nasıl planladığım diyorum ama bu sefer de yaşanmaya değer şeylerin çoğunu arkada bıraktığım düşüncesi canımı yakıyor. Peki, beni hayallerime ulaştırmayan şey neydi? Korku mu? “Asla! Neden korkacakmışım, beni bu hayatta hiçbir şey korkutamaz” diyorum içimden, sonra beynimden gelen cam kırıkları kadar keskin kırılma seslerini duyar gibi oluyorum. Ben hiçbir hayalimi gerçekleştirmek için harekete geçmedim, çünkü başaramamaktan korktum. Korkularım varmış benim, büyük ve aşılması zor korkular. İnsanı yapacağı her şeyden öylesine uzaklaştırır ki onlar, bir daha onu başarmayı aklının ucundan bile geçiremezsin. İnsanlar ne derler, nasıl düşünürler diye başlar bu korkular. Doğru, insanların ne diyeceği çok önemlidir. Eğer onlar girdiğin okulu beğenmezlerse ya da yaşadığın hayat tarzını benimsemezlerse kendi aklımızdaki planlarımızın pek de bir önemi kalmaz. Çevremizdekilere beğendirmeye çalışıyoruz hayatlarımızı. Onlar için giyiniyor, onlar için okuyor, onlar için hayatımıza yön vermeye çalışıyoruz. Peki, gerçekleşmeyi bekleyen hayallerimiz ne olacak? Onlar hep son plandalar, hep arkadalar, aklımızın en kuytu yerlerinde saklıyoruz onları. Hep gerçekleşmeyen hayallerden bahsettik ama acaba korkusuzca hayallerini gerçekleştirebilen insanlar da var mıdır? Bu sorunun cevabını Kuaförde Bir Gün adlı tiyatro eserinde çok güzel ve açıklayıcı bir şekilde aldım. Oradaki insanlar hayallerinin peşinden koşuyorlardı. Ne olursa olsun, ne pahasına olursa olsun kendi bildiklerini yapıp, hayata meydan okuyorlardı. Hiçbir ön yargı ve korku yoktu kafalarında, sadece yaşamak ve hayatlarına devam etmek istiyorlardı. Bunun için de hayallerini gerçekleştirmek gerekliydi. İşte tam da bu noktada, hayatın ne demek olduğu kafamda daha da belirginleşti. Hayatın anlamı kendin olmakmış, kendi benliğini ortaya koyup hedeflerini sadece kendi isteklerine göre belirlemekmiş. Dahası, yaşamak demek sadece kendi hayatını yaşamak demekmiş, başkalarınınkini değil. Verdiğin kararlardan korkmadan, istikrarlı bir şekilde ilerisi için sonuna kadar çalışmak demekmiş. Bu tiyatro oyununu izlerken, tüm bunları ne kadar geç anladığımın farkına vardım. Boşuna geçen zaman, bitmek tükenmek bilmeyen boş uğraşlar ve gerçekleştiremediğim hallerim kafamın etrafında uçuşup durdu bir süre. Ve sonra bir kez daha hatırladım. Asıl aptallık bir yanlışı tekrar tekrar yapmaktır ve kalktım oturduğum yerden yarım kalan hayallerimi gerçekleştirmek için. Korkular zihnin içindedir. Onlar sadece görünmez birer hayalettir, onlara ne kadar inanıp inanmamak bize kalmıştır. Ya hayatımıza korkularımızdan kalın ve aşılması imkânsız duvarlar örer, içine de kendimizi hapsederiz, ya da o duvarları birer basamak olarak görüp, ulaşmak istediğimiz hedefe varmak için üzerlerine basar geçeriz. Hayatımıza yön vermek için sadece biraz cesaretimiz ve isteğimiz olmalı, gerisi ufak detaylardır. Fatih Özyurt 21100538 Gönenç Tuzcu Turk 102-8 Zübüküm, Zübüksün, Zübük! Aziz Nesin Zübük adlı eseri ile birlikte toplum yergisini ve yurt gözlemini farklı bir boyuta taşıyor. Sade ve temiz bir dilin kullanıldığı romanın; hikâyelere bölünmesi, her hikâyede toplumun her katmanından insanın bulunması, yer ve zaman kavramının ifade edilmemesi gibi etkenler bu eseri yalnızca belirli bir zümre veya belirli bir dönem için yazılmadığını gösteriyor. Aziz Nesin insanoğlunu kendi tanımıyla “zübük” olarak nitelendirerek bu durumun geçmişte var olduğuna ve gelecekte de var olacağına vurgu yapıyor. Hikâyelere bölünerek oluşturulan eserde hikâyelerin ortak noktası halkın her seferinde sivrilmiş bir kişi tarafından kandırılmaları ve bu durumun farkında olmalarına rağmen bir şey yapamamalarıdır. Zübükzade İbrahim adlı ana karakter toplumda sivrilmiş bir kişi. Sadece ve sadece kendi çıkarını gözeten, yalan söyleyerek halkı adeta parmağında oynatan ve kendisinden nefret edilmesine rağmen sürekli ihtiyaç duyulan bir kişilik. Aziz Nesin bu türden bir karakter yaratarak toplumda bu türden kişilerin olabileceğini, bu türden insanlara karşı uyanık olmamızı işlemesi romanın görünen mesajı olarak görülse de hikâyelerin tümü itabiri ile bende farklı bir intiba bıraktı. Tıpkı Nesin’in de dediği gibi “Zübük bir tane değil, biz hepimiz birer zübüğüz. Bizim hepimizin içinde zübüklük olmasa, bizler de birer zübük olmasak, aramızdan böyle zübükler büyüyemezdi” Romanın yan karakterlerine de baktığımızda Aziz Nesin’in bu tanımlamasının doğru olduğu görülebilir. Sivrilmiş bir karakter olarak görünen Zübükzade İbrahim; aslında aşırı yetenekli veya diğer insanlardan farklı özelliklerle donatılmış değildir. Sadece aklını kullanarak çok iyi yalan söyleyebilen biri olarak karşımıza çıkan karakteri zübük yapan aslında yan karakterler yani bizleriz. Zübükzade İbrahim’den nefret edilmesine neden olan davranışlarını tetikleyen yan karakterlerin 1 Fatih Özyurt 21100538 Gönenç Tuzcu Turk 102-8 davranışlarıdır. Rüşvet aldığı için zübük olarak tanımlanan İbrahim’e esasen o rüşveti veren bir diğer karakterdir. Almanca öğretmeninin problemini gidermesi karşılığında rüşvet önermesi buna örnektir veya romanda yan karakterlerden tarafından nefret edilmesine rağmen kendisine belediye başkanlığı koltuğunu veren yine yan karakterlerdir. Zira Zübükzade İbrahim’in çıkarı olduğu gibi diğer insanların da çıkarları vardır ve bu çıkarları korumak için aklını çok iyi kullanabilen bu karakteri sivrilten de yine kendileridir. Dolayısıyla zübüğü zübük yapan aslında yan karaktlerdir yani bizleriz. Tıpkı Allah’ın kulu İsmail Efendi’nin söylediği gibi : Biz bu püsküllü belayı zorla başımız aldık. Her ne çektiysek, kendi beyinsizliğimizden. Bizde bu kafa varken, bizim gibilere bir değil, on Zübük az gelir. Belediye reisi oldu, sonra da bize kan kusturdu. Kimse etmedi bize, n’ettkikse kendi kendimize ettik. Yılanın başı küçükken ezilecekti. Şimdengeri ne desek boş, olan oldu. (Nesin 146) Bu duruma dair günümüzde çok iyi örnekler de vardır aslında. Ders aldığı hocanın verdiği eğitimden veya davranışlarında mustarip olmalarına rağmen o dersten geçip geçmemesi hocanın vereceği nota bağlı olduğu için susan, tepki vermeyen, bu durumu eleştirmeyen ama içten içe hocadan nefret eden arkadaşlarım bunun en canlı kanıtıdır. Ayrıca bu ve benzeri örnekler herkesin zübük olduğunu, toplumda sıyrılmış birkaç kişiyi zübük yapanların esasen bizler olduğunu ve bu durumun belirli bir döneme, mekana, zamana ve kültüre bağlı olmadığını; tüm insanoğlu için geçerli olduğunu kanıtlıyor. Kısacası Aziz Nesin bu roman ile birlikte hiciv edebiyatına benzersiz bir örnek vererek insanoğlunun kanayan yarasına adeta parmak basıyor. 2 Fatih Özyurt 21100538 Gönenç Tuzcu Turk 102-8 3 Öykü Kurtpınar BOŞLUK Okul, sınav, beklenti, sıralama, başarı, hırs, rekabet, tükenmişlik, boşluk… Erkekler, ilgi, beklenti, güzellik, vücut, estetik, kilo, bunalım, yalnızlık, boşluk… Hayatımızın yukarıdaki gibi aşama aşama ilerleyen bir yol olduğunu hayal edelim. Üstünde yürürken yoldaki göz alıcı, parlak bir o kadar da gerçek dışı reklam panolarıyla zamanımızı tükettiğimiz, yaşamak istediğimiz değil de, yaşamamız istenen hayatların bize ekranlardan aşağılamalar ve bağrışlar eşliğinde dikte edildiği... Kaçımız demir ayakkabılarımızla yürüdüğümüz bu yolun sonunun çıkmaz sokak olduğunun farkındayız? Öğretilen ‘’mükemmellik’’ algısına uyduğumuzda, bu acımasız beklentiyi karşıladığımızda mutlu olacağımıza safça inanıyor, çıkmaz sokağımıza tüm gücümüzle koşuyoruz. İşte “kopma” tam olarak kendini bu boşlukta kaybetmiş sıradan hayatların bir yansıması. Başta okula yeni gelen yedek öğretmen klişesi gibi dursa da bu film Henry ve çevresindeki kapana sıkışmış insanlarla dolu bir başyapıt. O, öğrencilerine verdiği her dersle şu ana kadar farkına varmadığımız veya görmezden geldiğimiz gerçekleri yüzümüze çarpıyor. Adrien Brody’nin muhteşem oyunculuğuyla canlandırdığı Henry’nin çantayı kapıya fırlatan öğrencisine ‘’O çantanın hisleri yok, içi bomboş. Benim de hislerim yok. Beni incitemezsin. Tamam, mı?’’ tepkisi, modern dünya insanının içinde bulunduğu boşluk ve duyguların içinin boşaltılması operasyonunun küçük bir özeti gibi. “boş bir oda içindeki yüzsüz adam” Doğrusunu bildiğimiz yalanlara inanmakta ısrarcıyız. Belki de en büyük hatamız bu. İdealistliğini kaybetmiş, tükenmiş yedek öğretmenin de dediği gibi, bize verilen aptallaştırma savaşında bilerek ve isteyerek yeniliyoruz. Görmüyoruz, duymuyoruz, tanımaya çalışmıyoruz. O hep övündüğümüz, bizi diğer canlılardan ayıran ‘’düşünme’’ yeteneğimizi kendi ellerimizle köreltiyoruz. “Çünkü hissiz olmak kolaydır, bir şeyi önemsemek cesaret ve ahlak ister.” Okulda çalışan gözlüklü, silik, ‘’görünmez adam”ı ele alalım. Gün boyunca öğrencileri tarafından dikkate alınmayan, eve döndüğünde ise televizyonla, bilgisayarla uyuşmuş ailesinin görmezden geldiği, yavaş yavaş kendi varlığından şüphelenmeye başlamış, insan parmaklıklı hapishanesinde kendinden kopmuş “görünmez adam”ı. Belki de ben bu kadar görünmez değilim, arkadaşlarım, ilişkilerim, sosyal aktivitelerim var. Ama tam anlamıyla görünür olduğumu da iddia edebilir miyim? Çevremdekilerin kaçı kendi sıraları gelsin diye değil, gerçekten beni merak ettiği için dinliyor? “Görünmez adam”ın da söylediği gibi, var olmak ama yok sayılmak… Bu çok acımasızca! Pozisyon: öğretmenlik Silahlar: notlar, disiplin cezaları Rakipler: öğrenciler, veliler, sistem … “Kopma” aynı zamanda bu savaş alanına dönmüş eğitim sisteminde kaybolmuş öğrencilerin ve onlara can simidi atıp kurtarmaya çalışırken kendilerinde de olmadığını fark eden öğretmenlerin hikâyesini anlatıyor. LYS, ÖSS, YKS… Değişen ise sadece isimleri. Bizi insanlıktan çıkaran, yarış atlarına dönüştüren, yarattığı beklentilerle insan psikolojisini bozan beş şıklı işkence aletleri… Hayatın peşinden koşmamız gereken yaşlarda dershane etütlerini, sınavları, notları kovalıyoruz. Bahar geliyor, sahil, kuşlar güneş, Kadıköy… Ama bizler “farkımızı’’ ortaya koyup o küçük, boğucu sınıflarımıza hapsolmalı, en doğru seçeneği sorgulamadan işaretlemeliyiz. Çoğumuz için edebiyat, sanat; artık önemli olanın bizim düşüncemizin değil, sorunun ne istediği olan paragraf sorularından ibaret. Ailelerden gelen, “Aman iyi bir üniversite kazansın.” baskısı üstümüze çökerken yavaş yavaş kopuyoruz biz de; hayattan, kendimizden… Kopuyoruz, düşüyoruz ve belki de pes ediyoruz. Filmdeki intihar eden genç kız, Meredith, gibi hayatımıza son vermesek de o kalın urganı kendi benliğimizin boynuna ilmek ilmek geçiriyoruz. Vasat bir okulda, adam olmaz olarak görülen, akademik başarısı düşük ve disiplin defteri kabarık “farklı” öğrenciler... Okulların şirketlere ve yatırım kaynaklarına dönüştürüldüğü acınası tabloda öğrenciler ve öğretmenlere Munch’ün çığlığı rolünden , çevresindeki herkesin bu anlamsızlığı sakince izlediği ortamda olayın dehşetiyle kaskatı kesilmekten, başka seçenek verilmiyor. Filmdeki “geliştirme” örtüsü altında okul notlarını yükselterek çevredeki emlak fiyatlarını yükseltmeye çalışan sinsi görevli, bizim sistemimize çok da yabancı değil. Tüm dünyanın normalleştirdiği, prim savaşı, gayrimenkul kuru hâline getirdiği bu okul ekonomisi içinde idealizm kırıntılarıyla her öğrencinin ‘’farklı’’ olsa bile kaliteli bir eğitimi hak ettiğini savunan öğretmenler de modern dünya insanının “ben parayım” algısının kurbanları arasına katılıyor. “Farklı” olgusu okulların dışında ırk, köken, din, mezhep gibi insan aklıyla oluşturulmuş pek çok grupta karşımıza çıkıyor. Kendimizi sınıflara ayırıp “tüm insanlar eşittir, ama bazıları diğerlerinden daha eşittir” diyoruz. Filmin irdelediği bir diğer konu da bu. Her çocuk iyi bir eğitimi, ne kadar saygısız, şiddete yatkın, başarısız olursa olsun, hak eder mi? Filmdeki kimsenin sevmediği, mesleğinden nefret eden, ölen öğretmen buna katılmayan yüzlerce insandan biri. Bu çocukların hiçbir şeyi hak etmediğini iddia ettiği eski kaydında sesinin yavaş yavaş “Hitler”e dönüşmesi ise hiç tesadüfi değil. Her insan, üstün olduğunu hissetmek ister. Bunu hak edilmiş unvanlarla elde edemeyenler ise doğuştan ait oldukları sınıflara dayandırırlar. Varoluşsal edebiyat eserlerine genelde önyargılı yaklaşırım. Bu konuda nitelikli pek çok eser olduğu gibi, birazcık varoluşsal sancı, biraz da yabancılaşma serpiştireyim, işte sana sanat eseri mantığıyla eser üreten yazarların çokluğu da bir gerçek. “Kopma”, orijinal adıyla “Detachment” kesinlikle bunlardan biri değil. Sayesinde varlığımı, İstanbul’dan Bilkent’e geldiğimden beri neler yaşadığımı, gelmeden önceki sınav psikolojimi gözden geçirdim. " Hayatımda aynı anda hiç böylesine kopmuş ve bir o kadar da kendimde hissetmemiştim." *1 Ve yeniden farkındayım ki hayatımı savrularak değil, kendi adımlarımla yaşamalıyım. 1Filmin ilk sahnesinde geçen Albert Camus’nün “Yabancı” kitabından / Detachment,yön. Tony Kaye,2011 ÖZGÜR RUHLU İYİLİK KUŞU Yaşadıklarımdan, çevremde ve dünyada olup bitenlerden öğrendiğim kadarıyla, dünyamızı ve insanları kurtaracak tek bir şey var: karşılıksız iyilik. Biz küçükken annem bizden bir şey istediğinde “Sen şunu yapmamıştın ama!” ya da “Sen bunu yaparsan ben de onu yaparım.” şeklinde pazarlıklar yapardık abimle. Annem kızardı, “Her iyilik karşılıklı mı olmak zorunda?” derdi. O zamanlar anlamaz, olayı çok büyüttüğünü düşünüp için için kızardım. Oysa bugünkü benliğimle değerlendirdiğimde, annemin bu sözü tek bir olay için söylemediğini; abimi ve beni “karşılıksız, katıksız iyilik” kavramına alıştırmaya çalıştığını anlıyorum. İşte Patch Adams’ın beni en çok etkileyen yönünün tıp fakültesi öğrencilerinin yalnızca insanlık görevi olarak belledikleri için iyilik yapmaları olması da bu yüzden galiba. Hayatının amacını geç de olsa bulmuş olan ana kahraman Patch, inandıkları uğruna herkesi karşısına almayı göze almış, gözü kara bir adam. Yaptığı her şeyle hiçbir zaman hiçbir şey için geç kalınmış olmadığını çarpıcı bir şekilde öğretirken, bir yandan da insana güzel şeyler yapma ilhamını veriyor. Hemen her şeyin sahteleştiği, yüzeyselleştiği bu dünyada saflığın güzelliğini ve iyiliğin saflığını anlatışı, gerçekten içime işledi. Filmi benim açımdan çok etkileyici kılan bir diğer unsur da başkahramanın ve arkadaşlarının özgür ruhları ve risk alabilme yetenekleri oldu. Bilmiyorum bu konuda benimle hemfikir olur musunuz, ama bana kalırsa hayatın her alanında fena halde kısıtlanmış durumdayız. Hayatımızı ürpertici bir güçle yöneten kurallar, toplumsal normlar ve bakış açılarının göbeğinde yaşıyoruz. Bu da ister istemez bizi arzularımızdan, emellerimizden alıkoyan bir durum, çünkü korkuyoruz. Küçüklüğümden beri özgürlüğüme, sınırlarıma düşkün biri oldum. Annem ve babam sorumluluklarıma karışmaz, bana güvendiklerini söylerlerdi. Büyüdükçe, ailemin de yaklaşımlarının etkisiyle hayatıma karışılmasından iyice rahatsız olmaya başladım. Günde ne kadar çalışmam gerektiğini söyleyen öğretmenler, okul sıralarında sıkılmaya mecbur bırakıldığım saatler düşmanım oldu. O saatlerde yapabileceğim gerçekten faydalı işleri düşünüp vaktimin boşa gittiğine inanırdım. İşte Patch Adams’ın bana sunduğu şey bu oldu: Kuralları ve onları koyanları kısmen yok sayarak, kalbinin sesini dinleyerek çok güzel işler yapmanın imkânsız olmadığını gösterdi. Dediğim gibi, sürekli korkarak ve korkutularak yaşama tutunmaya çalıştığımız bu dünyada, insanlara bu şekilde ilham ve coşku verebilmek, pek de kolay olmasa gerek. Doğrusu, ben bu filmi ilk izlediğimde 14 yaşındaydım. Şimdi düşündüğüm zaman, beni psikoloji bölümünü seçmeye itmiş olanın- ya da en azından aklıma bir fikir düşürmüş olanın- bu film olabileceğini fark ediyorum. “İnsan” denen canlı, nedenini pek bilmesem de benim için bir çeşit tutku. İnsanların ne düşündüğü, nasıl düşündüğünü ya da ne hissettiğini anlamak beni çok mutlu ve tatmin eden durumlar. Hele ki bir insana herhangi bir biçimde yardımımın dokunmuş olabileceği fikri, bana uçsuz bucaksız bir mutluluk veriyor. Hani bazı kimselerin tutkusu doğa sevgisidir, bir diğerininki hayvan sevgisidir falan. Benimki de insan işte, ve hayatımı insanlara adamak ve birinin yüzündeki gülümsemenin sebebi olmak benim yaşam amacım. Filmde bunu çok net bir biçimde görebiliyoruz. Çeşit çeşit hastalıkla boğuşan, yaşam mücadelesi veren insanları, “insanca” anlıyor ve onlara asıl ihtiyaçları olan ilaçları veriyor: anlayış ve kahkaha. Benim yapmak istediğim de bu işte ve bana bunu yapmanın yolunun ipucunu veren de zannedersem bu film oldu. Toparlayacak olursam şu kadarını söyleyebilirim: yaşamak hiç de kolay bir iş değil. Hele ki acının, hastalığın, savaşların durmaksızın sürdüğü bir dünyada yaşamak, daha da zor. Bütün bunlara rağmen yaşamaya devam etmenin yolu ise, insan olduğumuzu ve birbirimize ihtiyacımız olduğunu hatırlamak. Yapılan iyilikleri karşılığını beklemeden, sadece verdiği iç huzur için yapmayı başarabilmek. Aksi takdirde yalnız kalırız ve hayat yolu yalnız aşılamayacak kadar çok engebeli. Fuat Işıklanİyilik İyilik midir İyilikse KimedirSaat 22:50, bugün 10 Ekim Salı...Bir bardak kahve, yanında camel soft onunda yanında, pardon arkasında bir müzik , Still Counting ve yazıma başlamak için her şey hazır. Açıkçası ne yazacağımı pek bilmiyorum, biraz doğaçlama olacak sanırım. Hmm buldum.Gelin biraz temelden başlayalım. İyilik ve kötülük...Aklıma bu geldi şu an düşünürken. Bu yazıda biraz iyiliğe değinmeye çalışalım ve biraz da garip bir yazı olacak zannımca. O yüzden lüfen emniyet kemerlerimizi normal bir şekilde takmayalım da arkamızdan takalım. Malum araba ötmesin emniyet kemerimizi takmadık diye. Nedir iyilik?Aslında bu soruyu hemen pat diye sorunca bir an duraksadım. Bence hareket ve davranışlardan örnekleme yaparak bir çıkarım yapalım. Bir küçük çocuğu mutlu etmektir iyilik, bir fakire para vermektir iyilik, açın karnını doyurmaktır iyilik. Ama şu an kafamda daha değişik bir sorunsal oluştu. İyilik tamamda kime iyilik. Aça, fakire Muhtaç olana veya yüz mimiklerini gülümsettiğimiz insanlara karlı olan bir eylem mi sadece.Yoksa...Evet doğru düşündünüz aynı zamanda iyilik dediğimiz şey bizimde iyiliğimizedir. Düşünelim bir. Kışın yolda gidiyoruz. Yolun karşısına geçmek istedik ve herhangi bir üst geçitten geçmeye karar verdik. İlk birkaç basamak çıktık ki bir adam yaklaştı ve dedi ki ''Abim Allah'ını seversen yardım et evde çocuğum aç ''Yapabileceğiniz iki şey var ilk durumda; hiç umursamayacaksınız yada düşüneceksiniz yardım etsem mi lan?Durun durun yanlış söyledim, tamam tamam düşüneceksiniz yardım edip etmeyeceğinizi ama...Evet doğru yine de umurunuzda olmayacak. Sizin, bizim için o sadece Ankara'nın insan israfının içinde bir adam, fakir olup dilenen. Şimdi, yine ki seçenek var. Adama yardım etmek veya etmemek. Adama yardım etmediğiniz zaman 10 saniye Sonra adamı zaten unutacaksınız. Burada araya giriyorum arkada çalan müziğin ismini vereyim çünkü iyilik yapmak istedim bir an. Fallen Leaves. Hmm aslında iyi ki araya girmişim çünkü bu da bir örnek oldu aslında. Size ikinci seçeneği göstermiş oldum. Yani yardım etmeyi, bizim iyilik dediğimiz ve herkesin kutsal saydığı şeyi. Ancak kendimi iyilik yapmış gibi hissetmedim şu an. Neden acaba. Acabası şu ki; bu şarkının adını sizde kendi imkanlarınızla bulabilirdiniz. Yani ben bu olayda kendimi vazgeçilemez olarak görmüyorum. Eğer yardıma muhtaç adama gelirsek eğer ben ona para verseydim iyilik yaptığımı hissedecektim çünkü adam muhtaçtı. Burayı baya bir karışık anlattım iyilik de hayat gibi çok temel, aynı zamanda çok karmaşık bir şeydir bence. Neyse asıl meseleye gelirsek, adama para verdikten sonra olacaklara bakalım. Olacak olan şu ki 10 saniye sonra adamı unutacaksınız ama düşündüğünüz daha farklı bir şey olacak. Oda vicdanınızdaki rahatlama ve iyi bir şey yapmanın sevinci. Yani bence verdiğiniz para veya yardım, adamdan çok bize yaradı. Şimdi bu yardım meselesini daha değişik bir boyuta taşımak istiyorum. Mesela yakın bir arkadaşımız bizden ödünç para istedi bizde hiç düşünmeden parayı verdik. Peki parayı verdikten sonra herhangi bir yardıma muhtaç insana yardım etmiş gibi hissettik mi? Hayır. Benim düşünüp sürekli kafamı kurcalayan soru işte bu. Her iki olayda da yardım ediyoruz ama birinde vicdanımızı tatmin edip mutluluğumuzu arşa çıkarırken diğerinde sadece eeh. Ben işte buradan sonuç olarak insanoğlunun doğası gereği karşılıksız bir şey yapmadığını veya daha doğrusu yapamayacağını görüyorum. İki durumda da çünkü karşılık var. Birinde geri gelecek para diğerinde Vicdani tatminlik belki de bir ego tatminliği ve kendimizin iyi olduğumuzu düşünme sanısı. Sonuç olarak anlatmak istediğim şu ki; hayatta hiçbir şeyin karşılıksız olmaması durumundan dolay hayatta hiçbir şeyin saf iyilik olamayacağı. Ama yine de her şey karşılıklı olsa da, bu konu hakkında yapabileceğimiz pek bir şey yok çünkü bu bence hayatın bir kuralı yani yapabileceğimiz en iyi şey vicdani mastürbasyon yapmaya devam etmek belki de... Buse Tiryaki Başka Bir Güzellik http://galeri7.uludagsozluk.com/233/kordon_328382.jpg Fotoğrafa bakınca gözlerimi masmavi denizden alamıyorum çoğu zaman. Ankara’ da yaşayan bir insan olarak deniz görünce ayrı bir hisse bürünüyorum. Her ne kadar insanları sınıflandırırken nereli olduğuna bakılmaması gerektiğini savunsam da bu hislerin bende oluşmasında etkisi olduğunu söyleyeceğim. Birkaç cümle önce ‘’Ankara’da yaşayan bir insan’’ derken kendimi pek de buraya ait hissetmediğimi belirttim sanıyorum. Doğduğum zamandan beri buradayım insan kendini nereye ait hissederse oralıdır diye düşünüyorum. Nerede kendini mutlu hissederse oralıdır. X gibi bir yer olabilir adının , harita üzerindeki yerini çok da bir önemi yoktur. Yukarıdaki şehir bana yaşadığım şehirden çok farklı hissettiriyor bunu söyleyebilirim. İzmir’e gittiğinizde göreceksiniz çok başkadır diğer yerlerden. Aradığınız şey ne olursa olsun eski bildiklerinizden başka bir şekilde bulacaksınız onları. Mesela Kordon’a gidip oturduğunuzda etrafınızda ‘çiğdem’ diye bağıran satıcıları görürsünüz. Sattıkları şey aslında bildiğimiz çekirdekten başka bir şey değildir ama orada çekirdek yoktur çiğdem vardır. Simit yoktur gevrek vardır. Her sabah başlarının üstünde tepsiyle ‘’gevrek,taze gevrek’’ diye bağıran insanları duyduğunuzda nerede olduğunuzu bir kez daha anımsarsınız. Bir de her yerde bulamayacağınız kendine has yiyecekleri vardır.En sevdiğim yanlarından biri de o. Boyozumu içeceğimi alıp güneşin doğuşunu arkadaşımla denize karşı izlediğim zamanki huzurumu tarif etmekte zorlanabilirim. İzmir’de insanlar kendi isteklerini önemsiyorlar. Kendileri için yaşıyorlar , tam anlamıyla başaramasalar da buna çabalıyorlar. Mutlu olmak istiyorlar. Kadınlar da erkekler gibi özgür yetişiyor orada. Ülkemizde çok fazla görülmeyen bu eşitliğin orada görülmesi ise çok hoş bir durum bana kalırsa. Hatta İzmir’in kızları hakkında şarkılar bile yazılmış. ‘’İzmir’in kızları korku yok kitabında’’ demiş Sezen Aksu bu şarkılardan birinde. Ankara’dan farklı olarak iş ve okul hayatlarının dışında eğlendikleri zamanları var. Hatta oraya okumaya gidilmez dendiğini çokça duydum. Haklılık payı olan bir yaklaşım olduğunu ben de kabul ediyorum. Çünkü orada gece hayatı da buradan farklı yürüyor . Gece on birde eve dönmeniz gereken saatte insanlar yeni yeni dışarı çıkıyor. Dışarıda dolaşmanın bir anlamı var İzmir’de. Sahilde yürümenin bir mutluluğu var. Yaşları , cinsiyetleri fark etmeksizin herkesi dışarıda görebilirsiniz gecenin o saatinde.Alsancak Kordon’da bir evden çekilen şu fotoğrafa baktığınızda bu olayı daha rahat algılayabilirsiniz zaten. En büyük eğlencelerden biri ise Kordon çimlerinde içecek ve yiyeceklerinizle oturabilmektir. Belki de tüm bu güzelliktir insanları daha mutlu yapan. Çünkü ne zaman İzmir’e gitsem geri dönmemek için kıvranırken buluyorum kendimi. O da bir şehir ama başka bir şehir. Hakkında şarkılar , şiirler , gazete yazıları yazılan bir şehir... Kendi ailemden de geliyor bu sevgim. Babam ve annem orada büyümüş. Geçmişleri orada , çocuklukları , gençlikleri , hayatları... Küçüklükten beri onların bu özlemini dinliyorum. İnsan neye bu denli maruz kalsa ona bu kadar bağlanır sanırım. Bağlanılacaksa da böyle bir güzelliğe bağlanmak en mantıklısı gibi geliyor bana. Alt tarafı bir fotoğraf ama bakar bakmaz beynimde canlanan o kadar fazla düşünce o kadar fazla his var ki. Çünkü onu benim zihnimde canlı yapan şeyler yaşadım ben. Hayatta her şey böyle değil mi ? Bir fotoğraf , bir koku , bir mekan yaşadıklarımızla bize hissettirdikleriyle var olmuyor mu ? Başka birine anlamsız görünen şeylere bu denli bağlı kalmamızın sebebi anılarımız değil mi ? Anılarınızdan iyi olanlara tutundukça mutlu olursunuz. Sizi mutlu eden şeyler neler ise onları hatırlatan mekanlarda bulunun , mutlu eden şeyleri yapın. Ufacık da peşinden gidin onların. Aslı Özhamurkar GİTMEK Gitmek nedir sizce? Bir kurtuluş mu? Bir kaçış yolu mu? Bir özgürlük mü ya da bir sınav mı? Aşılması zor bir yol, engellerle dolu bir yarış mı? Yoksa arkada bırakmak mı? Aslına bakarsanız gitmek bunların hepsi. Kimine kurtuluş, kimine kaçış yolu, kimine özgürlük, kimine sınav, kimineyse aşılması zor bir yol, engellerle dolu bir yarış. Ancak olay bu sorularda bitmiyor. Olay, bunlardan herhangi birini düşünerek giden insanın düşüncesinin arkasında durmasında bitiyor. Kendine ve pişman olmayacağına inanmasında bitiyor. Bu yeni durumu kucaklayabilmesinde bitiyor. Stefan Zweig, Bir Kadının Hayatından 24 Saat adlı kitabında henüz 24 saattir tanıdığı bir adam için kocasını ve ailesini bırakıp giden bir kadından söz ediyor. Sebebi her ne olursa olsun veya her ne vaat edilmiş olursa olsun; bir hayatı bırakıp gitmek asla kolay değildir. Bu, hem cesaret hem özveri gerektirir. İnsana yeni şeyler katsa dahi, ondan birçok şeyi de götürür. Gitmek bir anlamda kendinden de gitmektir. Hayatını bırakırken kendinden parçaları da orada bırakır gider insan. Onun parçaları arkada kalır, arkada bıraktığını sandığı hatıralar ise yanında gelir. Bu yüzdendir ki gitmek hiçbir zaman ve hiç kimse için kolay bir eylem olmamıştır. Çünkü gitmek demek, belli bir noktada belli bir acı çekmektir. Bazen acı çektiğimiz için gitmek isteriz, bazense gittiğimiz için acı çekeriz. Öfkelenir, dayanamaz oluruz; gideriz veya gideriz ama özleriz, pişman oluruz. Alışılagelmişten farklılaşmak, gördüğünden uzaklaşmak, bitmesinden korktuğun şeyi bitirmek veya başlamasından korktuğun şeyi başlatmak… En zor kısmı ise bu değişimi kabullenebilmektir. Bir çocuk için okul, bir kadın için eş, bir erkek için iş değiştirmek her zaman zor olmuştur. Çünkü insanlar o beğenmedikleri, “monoton” dedikleri hayatlarındaki en küçük değişimde sarsılırlar. İstekleri doğrultusunda olsun ya da olmasın. Bu yüzden hep zordur gitmek. Mevcut durumdan memnun olmamalarına rağmen diğer yolun sonunu göremedikleri için gitmez insanlar, mevcut duruma alışırlar. Peki, bunca zorluğu olan bir yola neden çıkar insan? Gitmek zor elbette, ancak bazen kalmak çok daha zor olabilir. Hikâyemizde de olduğu gibi, bazen insanın duyguları ağır basıp kontrolü ele geçirebilir. Bazen insan tutkularına yenik düşebilir. Yolun sonunu her zaman bilmemiz gerekiyor mu? Mevcut durumdan daha iyi olacağının garantisi olmaması, her seçeneği kötü bir seçenek mi yapar? Daha iyi olacağının garantisi yoksa daha kötü olacağının da garantisi yok demektir. Bu bir defa aklınıza girdi mi, siz kalsanız dahi ruhunuz gidecek. Aklınız hep orada olacak, “ya gitseydim?” sorusu sürekli yankılanacak. Sırf bu yüzden bile denemeye değer. Değişim zordur ancak bazen çok muhteşem olabilir. Ani kararlar hayatınızda verdiğiniz en iyi kararlara dönüşebilir. İçinizden geçen anlık bir his, bir düşünce hayatınıza yepyeni bir yön verebilir. Yol karanlık olduğu için kaldığınız yer size bir süre sonra dar gelir, fikir geri gelir: “Git”. Bir süre sonra ise başka bir düşünce alır yerini: “Çok geç”. Hemen ardından da başka bir duygu yerleşir içinize: Pişmanlık. Bütün bunların üstesinden gelebilecekseniz, değişimle neden başa çıkamayasınız ki? Demem o ki gitmek yalnızca yürümek, uzaklaşmak, fiziksel olarak yer değiştirmek değildir. Gitmek; biraz kalmak, biraz arkada bırakmak, biraz acı çekmek, biraz değişmektir. Gitmek zordur. Ancak yeri geldiği zaman gitmek tek seçenek, tek kurtuluş, özgürlük ve kaçıştır. Cesaret edebilenler için gitmek, gidebilmek bir ödüldür. Yeter ki pes etmeden devam edebilsinler. Tükenmez Hasretlik Köşesi kırılmış turuncu plastiğe takıldı gözüm. Sonra yorgun bir tıslamamayla duran tenekeden yavaşça indim. Arkamdan akın eden her adım gürültülüydü. Sabırsızca ve büyük bir azimle tırmandıkları her basamakta, karanlığın zifiri bakışlarını deliyor ve alaca aydınlığa çıkıyorlardı. Gözler birbirinden kaçıyor, çehrelerin etrafını saran telaş; yelkovanla akrebi birbirine bağlayan zincirin örgüsünü kırmaya yetiyordu. Sanırım, büyük şehir böyleydi. Hep yabancı geldi ve hep de gelecekti. Duraktan çıkıp yürümeye başladığımda arkadan omzuma dokunan el tanıdıktı. Okuldan tanıdığım Feride’ydi bu. Üç küçük harf kadar selamlaştıktan sonra bitmiş bir konuşmayı sürdürmek istercesine omuzlarını kaldırdı: “Seni metroda gördüm. Orta yaşlı kabaca bir adama yer verdin. Bir daha yapma bence. Hem çoğu ücret ödemeden biniyor. Burada kimse kimseye yer vermez. Benden söylemesi.” derken herkes tarafından bilinen fakat sırmışçasına kulaktan kulağa söylenen önemli bir bilgiyi benle paylaşırken kibrini takınmayı da unutmamıştı. Sonrasında savurduğu ucu mor saçlarıyla bütünleşen mat bakışlarıyla çekinmeden kalabalığa karıştı. Şaşırmıştım. Otobüste bizim yaşımızdaki genç oğlanlar, kızlara; yaşı küçük olanlar büyükler otursun diye usulca kalkarlardı aşınmış mavi koltuklardan. Herkes yazılmamış toplum kurallarına uyduğu için memnundu. Feride ağır aksak adımlarıyla gözden kaybolmuş ve kaybolurken de bütün öğretilerimi sıfıra eşitlemişti tabii. Yıllar boyunca hayalini kurup geldiğim bu şehir, Ayfer Tunç’un “Belalı Bir Sevgilidir Ardımda Bıraktığım Şehir” isimli eserinde dile getirdiği “…rüzgârla hareket eden rengârenk, ışıl ışıl bir çiçek gibi görünüyordu.’’(Tunç, 2015, s. 15), cümlesi Ankara’nın gözümdeki yerini nasıl da güzel anlatmıştı. Ne yazık ki, zamanla ışıl ışıl olan bu şehir küçüldü gözümde. Feride gibi kalp kapakçıkları pas tutmuş insanlar bütün bildiklerimi ters düz ederken; maalesef ben onların pas tutan taraflarını zımparalayamadım. Parlatmak zordu çünkü çoktan katran kara olmuştu dört bir yanları. Belki de buydu büyük şehir. Var olmak için doğuştan öğrenilen bir refleks gibi savunma mekanizmasını zırh yapmak gerekiyordu. Ne otobüsTe yaşlılara yer vermek, ne hastane kapısını birkaç saniyeliğine başkası için tutmak yapılmaması gerekenler arasındaydı. Bir çeşit öğrenilmiş acımasızlık mıydı acaba? Belli ki medeniyet büyük şehirlere gelmişti ama Akif’in bahsettiği hani şu tek dişli olan. Alışırdı insan. Alıştım. Artık yerdeki sakat dilenciye ikinci bir defa bakmıyor, gri kaldırımdan çok daha grileşen gözlerim kendinden başka bir şeyi görmüyordu. Kalbimin buğulanmadığını fark etmem çok uzun sürmedi. Sanırım yavaşça katılaşıp taş kesiyordum. Tülden bir örtü misali göğü kaplayan bulutlara çevirdim simamı. Hava karardığından kül beyaz olup uçuşuyordu her bir kıvrımıma sakladığım hasret dolu anılarım, yaşadıklarım ve belki de hiç yaşayamayacaklarım. Göğün tavanı üzerime çöküyordu. Şehrimin aldığı nefes bile başkaydı. 1.5 ay gibi kısacık vakitti fakat bana açıldıkça açılan yün iplik kadar sonsuz gelmişti. Parmak uçlarımdan savrulan toprağımın kokusu, gözlerimin buğusuna ön ayak oluyordu. Evimin önündeki mavi-beyaz kaldırımın çatlak taşlarında bırakmıştım en güzel hikâyemi: çocukluğumu. Kocaman heyecanlarla hayallerimin çerçevesi, o ayrılık günüydü ki kendisi bahçe kapısının duvarlarına hapsetmişti sevdiklerimi aramıza alacadan bir perde çekerek. Son bir kaçak bakışla yakaladım yakalayabildiğim kırık dudak hareketlerini. Yola çıktım. Uçak, her bulutun içinden geçerken yüreğim çözülüyor, benliğimi arkada bırakmışım hissi avuç içlerimi karıncalandırıyordu. İşte o yağmurlu günde de sevdiklerimi bıraktığım gri bulutları aradım. Bulamadım. Ayağımın altında çatırdayan kurumuş yaprakların bile aynı olmadığını fark ettim. İçimdeki son duygu kırıntısıydı ve özlem ben buram buram tattım ayrılığın acımtırak kokusunu. Hiç tahmin etmemiş miydim böyle olacağını ya da ayaklarım geri gitmemiş miydi? Evet, gitmişti. Ardımda bıraktığım şehri kalbimde hep taşıyordum. “Kapıyı son kez çekip, gelen üç geceyi ardımda bırakmadan evvel, iki kez tekrar baktım içeriye.”( Tunç, 2015, s. 11). Tekrar tekrar bakmıştım ben de evime adımlarımı çivilediğim bahçe kapısından. Alacakaranlıkta gökyüzünü göğüsleyerek uçağıma yetişmek için hızlandırmak istediğim adımlarım kalbime battı. Akreple yelkovan dans etmeyi bırakıp uğultu şarkılarını söylerken; bir şehrin aslında içindeki insanlar kadar değerli olduğu anlattılar. Akşam ezanında maviliği kızıllığa boyayan güneşi, kışın iliklerime işleyip tir tir titreten soğuğu, toplarken şikayet ettiğim uzun ince kavak yapraklarının hışırtısını arayacağım aklımın ucundan bile geçmezdi. Gerçekten de belalı bir şehir gibi ardımda bırakmıştım doğduğum ve doyduğum toprağı. Toprağım, farenin tahtayı tükettiği gibi aklımın bir köşesini kemirmekle kalmıyor, kalbimi çepeçevre ele geçiren prangalarıyla da tutsak ediyordu. Şimdilerde yaşadığım şehrin bana en büyük hediyesi, özlem oldu. İçimdeki boşluğu umarsızca yırtan özleme kızıyordum hep. Hep gitmek istemiş, gidince de kendimi toprağımda unutarak gelmiştim. Serin yaz akşamlarındaki çay saatlerinin, sevdiklerimin sıcaklığının ve hışırdayan kuru yaprakların verdiği huzur yok artık. Kaynakça Tunç, A.(2015). Belalı Bir Sevgilidir Ardımda Bıraktığım Şehir. İstanbul: Epsilon Yayınları Mervenur Dükmen YAŞARKEN SEVİNÇ Konusu yüzünden bastırdığım köpek sevgisini canlandıran Efendi ile Köpeği kitabı beni etkileyen ve üstünde düşünmeme sebep olan şey tabii ki köpekler olmadı. Daha önce köpek beslemiş biri olarak kitaptaki köpeğin hayata karşı tutumu beni etkileyen şey oldu. Popüler şikâyetlerimizden olan hayata tutunma ve yaşama sevinci üzerinde çok düşündüğüm bir konu değildi. Kendimi yaşama sevinci yüksek olan ve sürekli gülen biri olarak görürüm hep. Fakat kitaptan sonra yaşama yeterince sıkı tutunmadığımı düşünmeye başladım. Hiçbir zaman ailesi veya dostları için yaşayan biri olmadım. Tek bir şeyin insanı hayata bağlamasını saçma buluyorum. Fakat fark ettim ki beni hayata bağlayan, bana yaşama sevinci veren şeylere de yeterince ilgi göstermiyorum veya gösteremiyorum. Köpeğin, sahibinden dayak yemesine rağmen dışarı çıkacağı zaman hâlâ heyecanlı olması beni asıl etkileyen şey oldu kitapta. Acaba beni bu denli heveslendiren heyecanlandıran, her şeye rağmen yaşadığım ve bundan zevk almam gerektiğini hatırlatan bir sebep var mıydı? Uzun süre düşündüm fakat her sebebe bir kulp uydurup bu olmasa da olur dedim. Kitabı okurken bunca kötümser düşünceye kapılmam beni rahatsız etmedi diyemem. Fakat gerçeklerle yüzleşmek her zaman insanın eline geçen bir fırsat değildir. Ben de bu fırsatı değerlendirdim ve kafamda küçük bir liste yaptım. Hayatımdaki önceliklerin kimlere ve nelere ait olduğunu düşündüm. Durum sandığım kadar kötü olmasa da en azından son dönemde belirli bir hedefimin olmamasının bu duruma sebep olduğunu anlamış oldum. Bir şeylere kendini adamak istediğimi çalışarak kazanmak ve koyduğun hedefleri doğrultusunda ilerlemek istediğimi fark ettim. İnsanı hayata bağlayan ve bence insanı mutlu edip yaşama sevincini arttıran şeylerin başında insanın kendine koyduğu hedefler ve kazanma isteği geliyor. Bana kalırsa belirlediğimiz hedefler özellikle büyük hedefler hayatımızı iyi yönde etkileyebilecek. Fakat hem kitap hem de yaptığım toplumsal gözlemlerden dolayı farklı bir etken olduğunu fark ettim. İnsan. Hem kendimiz hem de diğer insanlar bize yaşama sevinci verebilir. Benim için durum böyle olmasa da birçok insan ailesi ve sevdikleri için yaşıyor. Bu kötü bir şey gibi durmayabilir ama yazıda bahsettiğim hedefleri asla ikinci plana atıp bir insanın beni hayata bağlamasına izin verebileceğimi sanmıyorum. Hedefler değişebilir, başarısız olsak hayatımızı kötü de etkileyebilir fakat insanların size verebileceği zarar ve dolayısıyla yaşama sevincinizi elinizden alması daha olası geliyor bana. Tabii ki ailem ve dostlarım benim için de çok değerli fakat onlar için veya onlar sayesinde yaşamak bana zarar verebilir. Onlar hayatımdan çıkarsa üzülmem demiyorum ama hayatıma devam etmem gerektiğinin de farkındayım. Köpek belki de sahibi olmadan yaşayamayacağının farkında olduğu için sahibine katlanıyordu. Fakat benim elimde şans varken kullanmayıp başkalarına bağlı yaşamak bana biraz ahmaklık gibi geliyor doğrusu. Kişinin yaşama olan bağlılığı kimseye bağlı olmamalı. Buna çevremden, bana en yakın kişilerden biri olan babam da örnek olabilir. Hayattan zevk almayı ve hedeflerim doğrultusunda çalışmayı ve onların peşinden koşmayı öğreten insan. Her daim mutlu olmanın bir sırrı olmadığını ve geçerli bir sebep yoksa mutlu olmam gerektiğini hatırlatır hep bana. Birkaç dakikalığına etrafınızdaki insanları gözlemleyin. Hayatından zevk almayan veya göstermelik yaşayan birçok insan görebilirsiniz. Bundan da kötüsü kendileri için değil, çocukları veya diğer aile bireyleri için hayata tutunuyormuş gibi görünen gizli mutsuzlar. KAYNAKÇA MANN,Thomas. Efendi ile Köpeği. Can Yayınları 2015. Baskı FARKINDA OLMAK/ Francis Lawrence Francis Lawrence’nin yönettiği “Açlık Oyunları” adlı film, dünyadaki kapitalist sistemi bir oyunda anlatmaya çalışmaktadır. Amerika’da yıllar sonra her yer yok olmuş ve sadece 12 tane mıntıka ve onları yoneten merkez kalmıştır. Bu filmde mıntıkalar, merkez olan şehir tarafından yönetilmekte ve şehrin emirlerine uymak zorundadır. Mıntıkalarda insanlar açlık ve sefalet içinde yaşarken, şehirdekiler zenginlik ve ihtişam içinde yaşamaktadırlar. Şehir, mıntıkalara göre daha üst seviyede olduğu için mıntıkalardaki insanlar şehir için çalışmak zorundadırlar. Bu filmin adına “Açlık Oyunları” denmesinin sebebi ise şudur: Şehir kendi gücünü halka göstermek istemektedir ve insanları kendı çıkarları için kullanmaktadır. Bunun için insanları bir oyuna sokar ve bu oyunda son kişi ölene dek insanlara zarar verir ve bunu şehirdekiler bir eğlence olarak görür fakat bu bir trajedidir. Dünyada birçok gelişmiş ülke ve onların gelişmemiş bölgeleri vardır. Bu gelişmiş bölgeler, gelişmemiş bölgelerden çok üstündür fakat gelişememiş bölgelerin yardıma ihtiyaçları vardır. İnsanoğlu her zaman elindeki gücü kendi lehine kullanmak ister ve diğer insanları asla düşünmez. Açlık oyunlarında da şehir, mıntıkaları ve mıntıkalardaki insanlari düşünmeden yok etmektedir. Ama aslında onların yok olmaya değil, yardıma ihtiyaçları vardır ve insanlar bu ihtiyacı görmelidir ve onlara yardım etmelidir. Bu dünyada hiç kimse eşit değildir, olamaz da fakat kimsenin bir diğerinin hakkını elinden almaya hakkı yoktur ne kadar ondan üstün olsa da. Filme dönecek olursak, mıntıkalardaki insanlar açlık oyunu yüzünden birbirlerine düşman olarak bakmaktadır ve her an her şeyi yapabilecek durumdalardır. Çünkü, hayatta kalma mücadelesi herkesin gözünü kör etmiştir ve gerçekleri görememesine neden olmuştur. Bu olayda bir halka içten zarar vermeye yöneliktir. Bu da o halkın yavaş yavaş sonu demektir tıpkı mıntıkaların teker teker yok olması gibi. Aslında insanlar çok büyük bir güce sahiptir. Birlik ve beraberlik ile her şeyin üstesinden gelinebilir. Kapitalist bir sistemde en üst her şeyi yönetebilir fakat bu en üst tek kişidir ama bu kişinin altında ezilen insanlar çok fazladır. Eğer insanlar elindeki gücün farkına varıp hakları için savaşmak isterlerse çok büyük bir devrim yapabilirler ve dünyada herkesin söz hakkına sahip olduğunu gösterebilirler. “Açlık Oyunları” adlı filmde de insanlar sürekli zarar görmektediler hem dıştan hem içten. Bir halkın dıştan zarar görmesinden daha kötü bişey varsa o da içlerinde yaşadıkları olaylardır. Çünkü halk içten zarar görmediği sürece dıştan ne olursa olsun o kadar büyük yara alamaz. Bu nedenle insanların bu gücün farkına varması için bir kaç kişinin cesaretine ihtiyaç vardır. Bu filmde de Katniss ve Peeta seçilen kişidir ve isteseler insanları öldürüp kendileri oyunu kazanabilir fakat onlar bunu seçmek yerine ellerindeki gücü kullanmaya çalışmaktadır ve insanları bu gücü kullanmaya zorlamaktadırlar. Filmde geçen bu oyun sürekli şehre yayın halinde aktarılmaktadır ve şehirdeki insanların her şeyden haberi olmaktadır. Fakat bu akışın zaman zaman engellendiği zaman Katniss ve Peeta insanları cesaretlendirmeye çalışmaktadır ve şehrin ülkeye ve insanlara verdiği zararı halka göstermeye çalışmaktadır. Başlarda ne kadar başarısız olsalar da sonlara doğru mıntıkayı bir saldırıdan kurtarmaları sonucu insanları kendilerine inandırabilmişlerdir. Bunun sonucunda halk cesaretlenip şehre yol almıştır ve güçlerini birleştirerek şehrin en büyük elektrik akımını kesebilmişlerdir ve şehri elektriksiz bırakmışlardır. Bu olay kendilerinin güce sahip olduğunu göstermiştir ve onları cesaretlendirmiştir. Bu olaydan sonra insanlar daha da şehrin içine girip arkadaşlarını kurtarmışlardır ve beyni yıkanmış bu insanları kurtarmak için çabalamaktadırlar. “Açlık Oyunları” adlı filme baktığımızda kapitalist bir ülkenin alt kesimleri nasıl ezdiğini açıkça görebiliyoruz. İnsanlar hiç bir zaman başkaları tarafından ezilmeyi hak etmezler. Her halk özgürdür ve hiç bir baskı altında kalmadan hür yaşamaya hakları vardır ve bu hakları kullanmalılardır. Bu filmde başta insanların ne kadar çaresiz olduğunu görebiliyoruz. Onların bu haklara ve güce sahip olduğunu öğrenmek için başkaları tarafından cesaretlendirilmeye ihtiyaçları var ve onları cesaretlendirecek olan insanlardanda o halkın ta kendisi. Bir fazlamız olduğunda başka insanlarla paylaşmalı ve onlara hayatın iyi yanlarını da göstermeliyiz. Böylece kimseyi kimseden ayırt etmemiş oluruz ve kımseyi bir şeylere muhtaç etmeyiz. Ezgi Şen 21702606 VAPURLARIN İNSANLARI Bugüne dek tanık olduğum en güzel sonbahar mevsiminin orta yerinde, yeni şehrim Ankara’nın sessiz sedasız bir hafta sonu sabahında aldım elime kitabımı, burnumda tüten evimin deniz kokusunu ciğerlerimde hissederek çayımı yudumluyorum. Bu cumartesi, çayımı Kadıköy vapurunda içer gibi hissetmemi sağlayabilen şey ise, Murathan Mungan’ın en yeni derlemelerinden olan Edebiyat Seferleri için Vapur Tarifeleri isimli öykü kitabı. İlk kez bir öykü kitabına önyargısız yaklaşmamı sağlayan ise kitabı derleyen isme olan güvenim sanırım. Kendi beğenilerimi keşfetmeye başladım başlayalı az çok bilirim Murathan Mungan’ı. Şiirleri, denemeleri, kısaca Mungan’ı okuması bana hep keyif verir. Onun kaleminde, başka dediğim hayatları yakından tanıma fırsatı bulduğumu hissederim. Edebiyat üzerine yaptığı yorumlarını, edebiyatı hayatımda koyduğum yere yakın bulurum. Mungan’ın1 dile getirdiği gibi ben de edebiyatı, öteki dediklerimizin hikayelerinde biraz da olsa kendimizi bulmak olarak tanımlarım hep. Birbirimizin hikayelerine dokundukça, yaşamımızı anlamlandırmaya biraz daha yaklaştığımızı düşünürüm. İşte yine bugün, bir Mungan seçkisinin başında, o öteki dediğim hayatların ne kadar benden olduğunu hissederek oturuyorum yazımın başına. Boğazı gözümün önüne getirerek biz İstanbul’un insanlarından söz etmek istiyorum. Kitabın orta yerinden, Oktay Akbal’ın kaleminden, Hey Vapurlar, Trenler2 isimli keyifli bir ev öyküsüne takılıyor aklım. Bir ev öyküsü diyorum, çünkü Ankara’daki birkaç ayım sonrasında unuttuğum İstanbul karmaşasının tam orta yerinde hissediyorum kendimi bu öyküde. Sirkeci Garı önünde portakal suyu sıkan amca geliyor gözlerimin önüne, hatta dişlerimi gıcırdatıyorum yeni çıkan portakalın ekşimtırak tadını anımsayarak. Yazarın “kentin gündelik yaşamının kişileri” olarak tanımladığı kalabalığın içinde hayal ediyorum kendimi. Yağmurlu bir sonbahar sabahı, Beşiktaş Meydanı’nda dolmuş kuyruğu beklerken ıslanmaktan tereddüt etmeyen bir İstanbullu olduğumu hatırlayıveriyorum. Otuz üç geçe geleceğinden emin olduğum metro için yirmi yedi geçe evden çıkmaya hazırlandığım zifiri karanlık kış sabahları geçiyor gözümün önünden. Sonra bir de kaçırdığım vapurlar sonrası yaşadığım hayal kırıklıkları… Dünyanın hangi sayılı şehirlerinde her saniye zamana karşı yarışır ki insanlar? Ya da hangi şehirlerde tarifeler ezbere bilinir dakikası dakikasına? Akbal da öyküsünde “İstanbullu garip bir yaratıktır.” diye başlıyor zaten anlatmaya benden evvel. Biz İstanbul’un garip insanları, çoğu zaman söylenerek açıyoruz gözlerimizi bu kargaşanın erken sabahlarına. Sinirlenmekten, sorgulamaktan yorgun düşmüş bedenlerimizi kalabalıklar içinde yarıştırıyoruz uykunun mahmurluğu içinde. Belki çoğumuz, bu telaşta yaşadığımız güzelliğin farkına bile varamıyoruz. Hatta kimimizin denizle tanışıklığı bile kısıtlı. Ya da her birimiz aynı anlamı 3yüklemiyoruz demek daha doğru belki de. Haldun Taner’in Bir Motorda Dört Kişi’ si tanımlıyor bence Boğaz’ın dalgalarına telaşlarını karıştıran onca farklı hayatın karmaşasını. Mungan’ın bu seçkisinde okuduğum tüm öyküler, tüm kalemlerde aynı şeyi hissediyorum. İstanbul, yalnız karmaşası içinde kavrulanların her gün aynı rutini yaşadıkları bir şehir değil. İstanbul, onu kitaplara konu edecek bir karmaşanın içinde, gene de her sabah Boğaz’ın havasını koştur koştur içine çekmekten keyif alanların şehri. Vapurların isimlerini şiirlere verebilenlerin, koca bir sevdayı, her sabah aynı trende yaşatabilenlerin şehri. 4Sait Faik’in vapurunda güverteden izliyorum Burgaz’ı, Leyla Erbil’in elinden tutup yürüyorum 5Beylerbeyi’nde . İşte ben İstanbul’u edebiyata bu yüzden çok yakıştırıyorum. Ötekilerinin hikayelerinde, o hikayelere dahil olabilecek kadar kendimizi bulabilen biz deniz insanlarına ise “vapurların insanları” demek istiyorum. Çünkü bizler, yalnızca denize kıyısı olan şehirlerde ikamet etmekle kalmayıp, denizin kokusunu hayatlarımızdaki hikayelere sindirebiliyoruz. Biz vapurların insanları, bazen hayatlarından bihaber olduğumuz aynı yüzleri her sabah görüp yanlarından geçerken hissettiğimiz merakı, denize kıyısı olan bir öykü karakterinin hayatına misafir olarak giderebiliyoruz. İşte şimdi yeniden dönüyorum bulunduğum yere. Denize kıyısı olmayan bir şehrin, denize kıyısı olan en yeni yaşayanlarından biri olarak, Edebiyat Seferleri için Vapur Tarifeleri’ni koyuyorum baş ucuma. Evi her özlediğimde küçük bir vapur yolculuğuna çıkabilmek için. 1. “Edebiyat "öteki" dediğinin hikâyesinde biraz da kendini bulmak demek değil midir? Yoksa, kendindeki öteki'yle nasıl tanışır insan? Bizi özgürleştiren "ötekiler"dir.” (Mungan Murathan, Araya Girip Edilmiş Birkaç Söz, Kadınlar Arasında, Metis Yayınları,2014) 2. “Hey! Vapurlar, trenler beni buradan götürün” der Baudelaire bir şiirinde... Dolmuş, otobüs, minibüs duraklarında taşıt beklerken hep bu dizeyi mırıldanırım. Upuzun kuyruklarda insanlar dururlar sessizce. Başkaldırma diye bir şey yoktur onlar için. Boyun eğmişler yazgılarına. Bir otobüs gelecek onları alıp götürecek eninde sonunda, ya da bir minibüs fırtına gibi yanaşıp bir bir toplayacak yolcuları, belki de iyiliksever bir dolmuş.” Akbal Oktay, Hey Vapurlar Trenler, (der. ) Edebiyat Seferleri İçin Vapur Tarifeleri, Metis Yayınları, 2017 3.Taner Haldun, Bir Motorda Dört Kişi,(der.) Edebiyat Seferleri İçin Vapur Tarifeleri, Metis Yayınları,2017 4.Faik Sait,Mavnalar,(der.) Edebiyat Seferleri İçin Vapur Tarifeleri, Metis Yayınları,2017 5.Erbil Leyla, Vapur, (der.) Edebiyat Seferleri İçin Vapur Tarifeleri, Metis Yayınları,2017 Keşfedilmemiş Dünyalar Fantastik kitaplar... Hak etmedikleri bir nefret görüyor bu kitaplar. Büyüklerimiz, çoğu gencin okumaktan hoşlandığı kitaplara şöyle bir göz atarken içinde "ejderha", "elf" veya benzeri kelimeleri görünce birden soğuyorlar. Kendilerine yabancı geliyor sanırım ama gerçek olmayan şeyler üzerine düşünmek aslında yaratıcılığımızı tetikleyen şeylerden biri bence. Salvador Dali'nin eserlerine bakın mesela. Rüyasında gördüğü şeyleri resme aldığını söylüyor kendisi. Ya da Jacek Yerka'nın resimlerine göz atın. Yukarıdaki resim Yerka'ya ait. Gördüğünüz üzere resimde ejderhayı da betimleyen kesinlikle olağan dışı öğeler kullanmış ve etrafımdaki insanların yorumlarına göre bir şekilde resmi etkileyici kılmayı başarmış ama nedense aynı şey kitapta denendiğinde aynı insanlar tarafından genellikle beğenilmiyor. Ejderha Elfleri adlı kitabı okurken "Nandalee oku trole fırlattı."[1] diye başlayan bir paragrafı hoşuma gittiği için arkadaşımla paylaşmak istedim. Verdiği ilk tepki: "Çocuk kitabı mı bu, neden okuyorsun?", oldu. Elflerin, mitolojik kavramların sadece çocukları ilgilendirmesi gerekiyormuş gibi bir algı var nedense. Kendilerine göre kitabın kitap olmasını gerektiren şey bir ana fikrinin olması, bir şeyler öğretmesi. Tamam, bu kitapların yazılış amacı bilgi vermek olmayabilir ama bazen kitabı bir şey öğrenmek için değil de sırf kafamızı dağıtmak için okuduğumuz oluyor. Dolayısıyla kitap hakkında öyle bir genelleme yapmanın anlamı yok bence. Madem bu kadar sevilmiyor fantastik öğeler. Bunların olmadığı bir dünya düşünün. Yukarıda bahsettiğim ressamların resimlerinin olmadığını; bu konular üzerine yazılmış binlerce kitabın, filmin var olmadığını hayal edin. Belki yokluğunu hemen anlayamazdık ama yavaş yavaş gördüğümüz, okuduğumuz eserlerin monotonlaşmaya başladığını; yaratıcılığın, özgünlüğün körelmeye yüz tuttuğunu fark ederdik. Lakin bütün bu fantastik dünyalar aslında henüz bizim tarafımızdan keşfedilmemiş birbirinden değişik diyarlar. Her bir bireyin düşüncesi, hayalinin bu kadar özgün, önemli olduğu bir dünyada bu diyarların birer hazine olduğunu düşünüyorum. İlk fantastik kitabın ortaya çıkışını çok merak ediyorum. Gerçek hayat; yazarına ne kadar boş, ne kadar sıradan gelmiş olmalı ki yazarı kendine ayrı bir dünya yaratmak zorunda kalmış olsun. Kitaplar gündelik hayatın içinden kaçmak için bir araç gibi yazarlar için. Gerçekte başkalarına bahsedemedikleri, zihinlerinde dönen kurguları yazıya dökme ihtiyacı hissediyorlar. Ben de "hayat" denen kitaptan sıkılınca kitabı değiştirme ihtiyacı hissediyorum bazen. Bazen hayata kendi bakış açımdan değil de başka bir zaman diliminde yaşamış birinin açısından ya da başka bir gerçeklikten bakmak istiyorum. Dolayısıyla gündelik hayattaki serüvenleri anlatan kitaplar yerine daha ilgi çekici, bizi başka dünyalara götüren kitaplar değerli bence. Hem sadece sıradan olaylar üzerine yazılan yazılar birbirinden çok da farklı değiller. Halbuki kendi yarattığımız dünyamızda dilediğimiz kadar farklı yazı üretebiliriz. Nasıl her yeni keşfettiğimiz müzik, her yeni kayan yıldız bizi heyecanlandırıyor. Keşfettiğim her yeni diyar da öyle heyecanlandırıyor beni. Bernhard Hennen de yeni bir şey yaratmak amacıyla kitabında Nandalee adlı kişinin kabilesini arkasında bıraktıktan sonra elflerle olan yeni yaşamından bahsediyor. Sanki bizim de günlük hayatımızı bırakıp kitaptaki dünyasına dalmamızı istiyor. Nitekim öyle oluyor. Ödevler, stresler, "gerçek" koşuşturmanın olmadığı kendinizi ejderhaların ateş püskürttüğü muhteşem bir dünyada buluyorsunuz. Sonuç olarak sıra dışı kitaplara kesin çerçeveler koyup şu güzel, şu kötü kitap diye ön yargılı yaklaşmak yerine sadece kitabın tadını çıkarmaya çalıp kitabın arkasında yatan hayal gücü ve emeği anlamaya çalışmalıyız. Böylelikle hem yeni kitapların dolayısıyla çeşitliliğin artmasını sağlarız hem de keyifli zaman geçirmiş oluruz. Berk Tınaz / 21601655 Kaynakça [1] - Hennen, Bernhard. Ejderha Elfleri. İstanbul, Epsilon Yayınları, Şubat 2014 (s.18). Recep Dinç Çıplak Duygular Kendi içimizde, başkalarına karşı kurduğumuz beklentilerimizi besler dururuz. Bunun yanında beklentilerimizin karşılanacağından da emin değilizdir. Hatta bir gün beklentilerimizin yüzümüze çarpılacağı düşüncesi daha baskındır, ama yinede en derinlerimizde, kendi benliğimizin bile bakmayı unuttuğu yerlerde yaşatmaya çalışırız onları. İlk başlarda, derinlerde sakladıklarımızı söylemeyiz kimseye, söyleyemeyiz belki de. Fakat, zamanın aşındırıcı gücü, kimseler görmesin diye hislerimizin üzerine yıktığımız tonlarca tozu toprağı elinde sonunda temizlemeyi bitirir. Bu safhada aylarca, yıllarca uyuyor gibi görünen duygularımız dışarı çıkmak için bütün gücü ile etrafındaki koca duvarları yumruklamaya başlar. Bu yumruklar o kadar güçlüdür ki, eğer onların istediğini vermezsek, sanki altlarında ezilecek gibi hissederiz. Dayanmaya çalışırız tabikide, ama nafile. Ne kadar çabalarsak çabalayalım kaçınılmaz sonu geciktirmekten başka bir şey yapmış olmayız. Ne öldürebiliriz, ne uyutabiliriz. Etraflarını çevreleyen duvarları paramparça edince de, onları ifade etmekten başka çaremiz kalmaz. Bir sürü silahımız vardır içimizdekileri dışarı dökmek için. Sanat bunların başında gelir. Bizim de en çok güvendiğimiz ve kullandığımız metot sanattır. İnsanlığın sanat ile ilk iletişime geçtiği andan itibaren onu bir kaçış kapısı olarak görmesi de bundandır. Sanat dünyanın bunaltıcılığından kurtulmak için bir fırsattır. Kafamızdaki onca derdi, tasayı unutturup asıl bizim ne istediğimizi hatırlatan da yine sanattır. Kendimiz ile başbaşa kalabildiğimiz o en önemli anları sanat sayesinde elde ederiz. Bu nadir anlarda dışarıya çıkmayı başarabilenler en saf, duru ve işlenmemiş dugularımızdır. Normal zamanlarda duygularımızı işler, değiştirir, şekil verip dururuz. Çünkü dışarı, içimizde oldukları gibi çıktıklarında kabul edileceklerinden şüphe duyarız ve korkarız onların itilip kakılmasından. Bu yüzden üzerlerine bir elbise, ayaklarına birer ayakkabı, yüzlerinde de birer maske takar öyle dışarı çıkartırız. Ama sanat sayesinde elde ettiğimiz o özel anlarda, bu tür tedbirlere gerek olmadığı için çırıl çıplak çıkartırız duygularımızı. İçimizde nasıldıysalar, dışarıda da öyledirler. İnsanın direnç göstermekte en çok zorlandığı ve en fazla etkilendikleri elbisesiz, yani çıplak olan duygulardır. Her insanın sanata olan bakışı farklıdır bunun nedeni insanların anlama güçlerinin ve farkındalık seviyelerinin aynı olmamasıdır. Bu yüzden aynı eserden anlaşılanlar kişiden kişiye değişkenlik göstermesi çok doğaldır. Bu yüzden bir resim galerisi gezen insanların aklına neden önümde duran anlamsız resmin sanat olması gerekiyor? Gibi bir soru gelebilir. Veya bazı günümüz heykellerinden kafası karışan birisinin, İki üç çubuğu birleştirmek demek ki sanat oluyomuş demesi doğal karşılanabilir. Bu yüzden kendi ilgi alanımıza yoğunlaşmamız çok önemlidir. Eğer resimden anlamıyorsak, müzik bizi bizden alabilir. Müzik hiç hoşumuza gitmiyorsa, heykeller gözümüze büyüleyici gelebilir. Bu insan doğasından kaynaklı bir farklılıktır. Guarnica’yı örnek olarak verebiliriz. Çoğu kişi bakıp da bu ne saçma sapan bir şey demiştir ama bir o kadar kişi de kalplerinin hızlanmasını durduramamıştır. Bana göre savaş duygusu o kadar ustaca işlenmiş ki savaş anında duyulan acı, umutsuzluk, dehşet ve tükenmişlik hisleri tablo üzerinde boyalar aracılığı ile gerçeklik kazanmış. O kadar ki savaş deneyimi olmayan bizler, o insanların neler çekmiş olabileceği ile ilgili fikir sahibi olabiliyoruz. Sanat aracılığı ile iletilen duygular parlayan bir mum iken, sonradan söz ile ifade edilirlerse söner giderler. Bir değerleri ve anlamları kalmaz çünkü onlara tekrar bir elbise giydirmış, şapka takmış oluruz. En ufak bir yüzük bile taksak kendi benliklerinden uzaklaştırmış ve onlara başka bir kişilik yüklemiş oluruz. O yüzden yorum yapmak gereksiz bir şeydir. Kendi içimizde geliştirebiliriz ancak bu tür çıplak duyguları. İçimizde doğdukları gibi duru, saf ve işlenmemiş kalsınlar. Ellemeyin onları boş sözler ile, kirli yorumlar ile. Bırakın onları kendi hallerine ve arada izleyip büyümelerine şahit olun. Asıl o zaman sanattan zevk alabiliyor olacaksınız. MURAT, 1 Halil İbrahim MURAT 21200799 Türkçe 102-12 Ahmet KAYA 27.11.2014 TOTALİTER MİSİNİZ? Totaliter kelimesinin anlamı Türk Dil Kurumu sözlüğünde “Demokratik hak ve özgürlüklerin baskı altında tutulduğu, bütün yetkilerin bir elde veya küçük bir yönetici grubunun elinde toplandığı demokratik olmayan (devlet düzeni), bütüncü” olarak geçiyor. Gündüz Vassaf ise on sekiz denemeden oluşan Cehenneme Övgü adlı kitabında totalitarizmi bu tanımın çok ötesine taşıyıp, aslında gündelik alışkanlıklarımızın dahi totaliterizmin bir örneği olduğunu savunmuştur. Bu yazımda Gündüz Vassaf’ın Cehenneme Övgü kitabına ve totalitarizm tanımına dair görüşlerime değineceğim. Totaliter olmak için bir egemen sınıfın baskısı altında bazı haklarımızdan mahrum kalmak gerekmiyor; gündelik hayatta kurumlar, toplum ve bu toplumu oluşturan insanların her biri totaliter davranışlar sergileyebiliyorlar. Gündüz Vassaf da çok basit gibi görünen, üzerine düşünmesine gerek kalmaksızın kabullendiğimiz ve hayatın içinde bilinçli veya bilinçsiz olarak yaptığımız birçok davranışın da totaliter alt metni olduğunu iyi okuyup bunu okuyucuya aktarmıştır. Totalitarizm aslında doğumumuzla belirli cinsel kimliklere bürünüp, o kimliklerin gereği olduğuna inandığımız şekilde yaşamamızla başlıyor. Gündüz Vassaf’a göre hepimiz bu rolleri oynuyoruz çünkü rollerin sınırını aşarsak kafamızda oluşturup bozulmasından endişe ettiğimiz düzen bozulur. Bu yüzden cinselliği şekillendiren bedenimiz değil, zihnimiz oluyor (Vassaf, 94). Totaliterliğimiz, cinsel yönelimleri belirli kalıplara MURAT, 2 sokmakla kalıyor, yaşadığımız mekanlar dahi “düzen” kaygımızla ortaya çıkıyor. Birçok annenin bu konuda Gündüz Vassaf ile aynı fikirde olmayacağını bilsem de mekanın da insan totaliterliğinin bir ürünü, düzeni sağlamanın bir parçası olduğu görüşüne katılıyorum. Gündüz Vassaf’a göre “Mekanın kullanımı hala totaliterdir. Nerede, ne yapılması, hatta nasıl yapılması gerektiği emredilmektedir. Bedenin çeşitli fonksiyonlarına uymak suretiyle, çağdaş yaşama mekânı bizi bölmekte ve yönetmektedir; oysa, insan bir bütündür ve çok fonksiyonlu bir organizmadır.” (Vassaf, 63). İnsanın çok yönlü bir organizma olması, birden fazla işi aynı anda yapabileceğinin kanıtıdır. Oysa kabullenilmiş olan ise insanın tüm görevlerini gerekli odalarda yapmalarıdır. Bu yüzden yatakta gazete okuyarak yapılan kahvaltı aslında kendi yarattığımız düzene bir nevi karşı koyuştur. Düzeni yaratanlar olarak bu düzeni yaptığımız yazılı veya yazılı olmayan anlaşmalarla yaparız. Yazılı anlaşmaların totaliterliği su götürmez bir gerçektir; ama iki insan arasındaki tartışmanın uzlaşıyla sonuçlanmasıyla ortaya çıkan basit bir anlaşma da bir o kadar totaliterliğin ürünü olabilir çünkü gelişmeyi durduran bir eylemdir ve özgürlüğü kısıtlar. Gündüz Vassaf bu anlaşmaya ilgili görüşlerini şu cümlelerle açıklıyor: "Anlaşma bir süreci durdurur. Şeyleri dondurur. Yaratıcılığı durduran bir frendir o. Eleştirel düşünce, uyuşmazlığı körüklemek demektir. Anlaşmazlık yerine anlaşmayı teşvik ettiğimizde, totaliterce ve kendimize karşı saygısızca davranmış oluruz. Doğa, çatışma içinde ve çatışma sayesinde ahengini sürdürebiliyorsa, biz de anlaşmayabiliriz. Kendi kendimize böyle bir borcumuz var. Anlaşmamak suretiyle yalancılıktan kurtulur, özgürleşiriz.”(Vassaf, 166). Anlaşmak bireyin kendi fikrinden fedakarlık etmesidir. Özgürlüğümüzü kısıtlayan bir diğer eylem ise aşk değil, MURAT, 3 aşkı yaşayış biçimimizdir. Aşkın özgürlüğü kısıtladığına inananlar olsa da, aslında özgürlüğümüzü kendimiz kısıtlarız; ve çiftlerden biri bu kısıtlamanın sınırı dışına çıktığı an aşkı sonsuza kadar kaybettiğimize inanıp hayata küseriz. Oysa Gündüz Vassaf’a göre “Yaşam aşktan üstündür. Aşk yaşamın bir parçasıdır. Yaşarken severiz. Severek ve acı çekerek yaşarız. Acı çekmek de, sevmek de yaşama aittir. Yalnız sevmeyi yeğlemek ve acı çekmeyi reddetmek yaşamı reddetmek anlamına gelir.”(Vassaf 235). Yaşamın bir parçası olan aşkı, acıyı ve özgürlüğü yok sayarak yaşamak sevgiyi de kalıplara sokup totaliterce yaşamamıza sebep olur. Gündüz Vassaf Cehenneme Övgü kitabında kendimize, ilişkilerimize, seçimlerimize hatta genel olarak kafamızda kurduğumuz ve doğruluğundan kuşkumuz olmayan birçok konuya dair ciddi eleştiriler getiriyor. Bu eleştirilerin arasında bir Beatles şarkı sözü görmek, bir diğer denemeye başlamadan önce Yidiş atasözü ile karşılaşmak veya aşka yeni tanımlar getirdikten sonra Edvard Munch’un Ölü Aşıklar isimli tablosuna denk gelmek bir okuyucu olarak beni memnun eden detaylar oldu. Totaliter olmaktan nasıl kurtulanacağının kesin cevabını vermemiş Gündüz Vassaf ancak, hükümdar olmadan da totaliter olunabildiğini; hayatın tekdüzeliğinde yapmaya alıştığımız birçok şeyin aslında sorgulanabileceğini; anlaşmazlığın yalancılığı engelleyerek gelişmeyi sağlayabileceğini; acı çekmenin de sevdaya dahil olduğunu keyifli bir dille anlatmış. Sonuna da Baudelaire’in “Sarhoş olma saatidir.. Zamanın inim inim inleyen köleleri olmamak için sarhoş olun durmamacasına! Şarapla, şiirle ya da erdemle, nasıl isterseniz.”(Vassaf, 244) sözünü yazmış. Belki de totaliter olmaktan yalnızca bir şeyin sarhoşu olarak kurtulunabilir. MURAT, 4 Kelime Sayısı: 631 MURAT, 5 KAYNAKÇA Vassaf, Gündüz. Cehenneme Övgü. çev., Ömer Madra, Zehra Gencosman. İstanbul: Ayrıntı Yayınları, 1993. Türk Dil Kurumu ana sayfası. Erişim 27.11.2014. http://www.tdk.gov.tr/index.php?option=com_gts&arama=gts&guid=TDK.GTS.5474b5b2581705.47863842 Berkay Koçer Section-10 DİSTOPYADA DİBE ÇAKILMAK İnternette aldığınız puanlar ve beğeniler gerçek hayatta olsaydı ne olurdu? Black Mirror’un “Nosedive” bölümü tam da bu soruyu cevaplıyor. İnternette size verilen puanların tüm hayatınızı belirlediği bu distopya günümüze çok da uzak değil. Bugün bile insanlar sosyal medyadan sürekli birbirlerini değerlendiriyor ve hatta birbirlerine yaklaşımlarını bu değerlendirmelere göre yapıyorlar. Sosyal medyada fazla takipçisi olan saygı görüyor; en fazla tıklanan haberler doğru, en fazla izlenen filmler en iyiler olarak görülüyor. Peki sosyal medyanın hayatımıza sahtelik ve gösteriş merakı getirdiğini söylersek yanılır mıyız? Dizide olduğu gibi günümüz dünyasında da mutluluk arayışıyla gelen bulaşıcı bir sahteliğin olduğu su götürmez bir gerçek. İnsanların birbirlerine sahte davranışları, zoraki gülümsemeleri ve yapay ilişkileri bu “sahtelik ağının” dışında olanların gözüne batıyor. Eh, bu ağın dışında olanlar olarak sayımız çok çok az olduğu için onu değiştiremiyoruz da. Bölümde de bu ağın merkezindekilerle dışındakilerin birbirine olan uyuşmazlığını sık sık hissediyoruz. Tıpkı bölümde olduğu gibi gerçek hayatta da birçok insan yaptığı birçok eylemi göstermelik ve çıkar için yapıyor. Arkadaşınıza kahve ısmarlıyorsunuz çünkü ondan ders notu alacaksınız, öğretmeninize türlü şirinlikler yapıyorsunuz çünkü dersinden geçmek istiyorsunuz. Artık günlük hayatımızın büyük bir kısmını kaplayan bu sahtelik herkes tarafından bilinse de görmemezlikten geliniyor. Karşıdakinin sahte davrandığını bildiğiniz halde siz de bu davranışı devam ettiriyorsunuz. Sosyal medyada gönderilerinizi beğenenleri seviyor, beğenmeyenlere düşman oluyorsunuz. Günümüzde bile bu kadar sahtelik varken diziye distopya demenin ne kadar doğru olduğu tartışılır zira zaten dizideki hemen her şeyle günlük hayatta yüzleşiyoruz. Sosyal medya hayatımıza sahtelikle birlikte gösteriş merakı da getirdi. İnsanoğlunun gösteriş merakı tarihin her döneminde zaten vardı ama sosyal medyanın yayılması ve her saniyemizi tüm dünyayla paylaşabiliyor oluşumuz bize daha fazla gösteriş yapma fırsatı verdi. İnsanlar artık yaptığı her şeyi sosyal medyada paylaşıyorlar ve herkesi ne kadar mutlu bir hayat yaşadıklarına ikna etmeye çalışıyorlar. Bir şeyi yaptıklarını kanıtlamazlarsa idam edilecekleri korkusuyla yaşıyor olabilirler. Ailenizle haftasonu Uludağ’a gidip bu geziyle ilgili sosyal medyada onlarca fotoğraf ve video paylaşmanın başka açıklaması olamaz çünkü. Fakat bu aileler çok önemli bir şeyi kaçırıyolar: anı yaşamak. Anı yaşamak yerine anı kaydediyorlar, daha sonra tekrar tekrar izleyebilmek ve daha önemlisi bunu çevrelerindeki yüzlerce insana duyurmak için. Oysaki anı yaşasalar bunun onlar için çok daha değerli ve hatırlanabilir olacağını bilmiyorlar. Yani bu insanlar hem anı kaçırıyor hem de gösteriş budalası bir hale geliyorlar. Dizide ana karakterimizin çocukluk arkadaşı “zengin Naomi” ile görüntülü görüşme zengin ve “elit” görünmek için büyük bir çaba sarf ediyor. Günlük hayatta da gösteriş merakı üst seviye olan insanlarla sık sık karşılaştığımız için ana karakterimizin bu hareketi de bize çok tanıdık geliyor. Hatta ana karakterimiz işi abartıp puanı düşük olan arkadaşlarının yüzüne bile bakmıyor ve günümüzün “takipçiye göre yargılama” hastalığına hiç de ince olmayan bir gönderme yapılıyor. Toparlamam gerekirse, insanlık olarak teknolojiyi çok yanlış kullanmamız neticesinde sonu hiç de iyi görünmeyen bir yola dengesizce saptık ve savrularak ilerliyoruz. İnsanların birbirini sosyal medya hesaplarına ve sosyo-ekonomik durumlarına göre acımasızca yargıladığı bu düzen, dizi ve filmlerdeki distopyalardan hiç de uzak sayılmaz. Teknolojinin hayatımıza getirdiği yenilik ve kolaylıklar elbette inkar edilemez ama biz insanlar olarak yüzyıllardır yaptığımızı yine yaptık ve teknolojiyi çıkarımız yerine tamamen zararımıza kullanılacak hale getirdik. Bu durum düzelir mi yoksa daha da kötü hale gelip bizi bir felakete sürükler mi bilinmez ama uzayda salınan soluk mavi ve küçücük bir noktada yaşayan ve nispeten zeki canlılar olan yedi milyara yakın insanın kendilerine bir çekidüzen vermesi kesinlikle gerekli.Zeynep Yardımcı Geçmişten Bugüne İstanbul Bazı şehirlerin dili, duyguları vardır. Karaktere sahiptir sokakları, ağaçları tarihi değişiminin seyircisidir. Binaları tanığıdır en derinden gelmiş duyguların. İstanbul, tanrısız kalmış, bazen ağlayan, bazen gülümseyen şehir. Ayaklarıyla düşünen her insanın tutkunu olduğu yer bir bakıma. Kentselleşme adı altında günden güne kaybettiği karakteriyle değişen İstanbul’u hem geçmişiyle hem de şimdiki hâliyle anlayabilmek emek ister. Çünkü değişim, geçmişten bu yana hep toplumsal yapının farklılaşmasıyla başlamıştır. Bu yüzden de binalarla, sokaklarla sınırlı kalmayıp dışarılara taşmayı başarmıştır. Ekim ayına yaklaşıkça boza kokmaya başlar İstanbul’un telaşlı sokakları. Haziranda ise ıhlamur kokusu sarar neşelenmeye başlamış caddelerini. Yılın her dönemi ayrı bir kokusu vardır bu şehrin, her notası kendine özgü. İstiklâl’i kışın kestane kokusu sarar mesela, yazın ise papatya. Hiç değişmeyen kokusu ise tarihtir. Birbirine destek olmaya çalışırcasına bitişik duran Fransız ve Ermeni motiflerini görebildiğimiz binaların hepsi ayrı bir dönemin tanığıdır. Peki bundan bir elli yıl önce nasıldı tüm o sokaklar, evler? Gençken daha mı güzeldi, yoksa şimdi yaşlılığın getirdiği bir bilgeliği mi var hepsinin? İstiklâl Caddesi’nin içinden arabayla mı geçmek daha keyifliydi yoksa o yolda yaya kalmak mı daha güzel? Bizlerin hiçbir zaman cevaplayamayacağı sorular bunlar aslında. Mesela o dönemde İstanbul’a Anadolu’dan göçüp gelmiş, yüzlerce insana ev sahipliği yapmış Gültepe ve Seyrantepe’nin kenar mahallelerine uğramadan anlayabilir miyiz onlardaki saf dayanışmayı, samimiyeti? Orhan Pamuk belki bir noktada Mevlut karakteri vasıtasıyla yaşattı bize İstanbul’un sokakalarının elli yıl önceki telaşını adım adım dolaşarak sattığı pilavıyla, bozasıyla. Ayaklarıyla yol almadığı zamanlarda şehirden kopuyormuş gibi hissedişiyle gösterdi bize o sokaklarda yürümenin keyfini. Kafasındaki bin bir karmaşıkla İstabul’un gözü, kulağı olup dile getirdi derdini tasasını İstanbul’un. Bazen de zorunda kalıp kaderini yaşadı İstanbul gibi. İstanbul belki elli yıl önce kendine dahil ettiği Anadolu’dan gelmiş samimi insanıyla yaşlanmadı ancak zamanla onların yoksulluklarıyla başetmeye çalışırken yıprandı. Kültür değişimi ve çarpık kentleşmenin getirdiği zorlu koşullarla savaşırken bir de siyasi darbelerle karşılaştı bu şehir. Belki biraz da bundandır İstanbul’un böylesine hızlı yaşlanışı. İçinde barındırdığı binlerce farklı görüşü bir arada tutma çabasıyla da hırpalanmıştır günden güne. Tüm bunların yanında geç kalan mutluluklara, çaresiz aşklara, kader denen tuhaflıklara da ev sahipliği yapan İstanbul her ne olursa olsun dimdik ayakta kalmayı başarabilmiştir. İstanbul dimdik ayakta kalmayı başarabildi, peki ya biz bu bozulmaya ne kadar ayak uydurabiliyoruz? Modern yaşam tarzı derken geçmişe hasret kaldığımız bir dönem yaşamaya başladık. Her şeyi hızlıca tüketiyor, ne anı