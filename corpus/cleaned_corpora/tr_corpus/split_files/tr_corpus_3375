yaşadığımız dünyayı bitiyor. Çünkü nerdeyse çevremizdeki bütün bireyler aynı eğitim sisteminden geçiyor ve hepsinin hayalleri teker teker kurutuluyor. Eğitim sistemindeki bu çöküklüklere bir son verilmeli ve artık çocukların hayalleri kurutulmamalı. Bunu yapmanın bir yolu gençlerin ve çocukların özel eğitim alabilecekleri imkânlar sağlanması. Nasıl tiyatro ve müzikle ilgilenen öğrencilere konservatuvar tarzı kurumlar varsa, spor, resim veya edebiyatla ilgilenen ve yetenekli olan öğrencilere de ilgilerini tatmin edebilecekleri özel eğitim kurumları yapılmalı. Bir başka yol da, gençlere değil de, belli yaş grubuna gelmiş insanların geçmişte çeşitli nedenlerden dolayı yeteneklerini geliştirememiş ve hayalindeki işe ulaşamamış insanlar için, Avrupa’da da olduğu gibi, “Hayat Boyu Öğrenim Kurumları”, açılabilir. Bu kurumlar sayesinde insanlar yaşı ne olursa olsun hobileri ve yetenekleri konusunda bilgilendirilebilir. Bu şekilde insanların önceden kurutulan hayalleri tekrar hayata döndürebilir ve insanlar artık daha yaratıcı ve farklı bir dünyada yaşayabilir. Öyle bir dünyada da yaşamayı kim istemez ki? MEHMET ALİ KAPLAN ÇIBAN MIDIR NEDİR AMA HİÇ MASUM DEĞİL! Zamanla teknolojimiz pek ilerledi, on beş sene önce kocaman kameralarla bile çekilemeyen kaliteli videolar şimdi ceplerimizdeki telefonlarımız için çocuk oyuncağından başka bir şey değil. Bu da bize gösteriyor ki her gün onlarca dizinin yayınlanması ve haftalık birçok yeni filmin vizyona girmesi hiç de şaşırtıcı değil. İyi güzel de sıra o dizi ve filmleri keyifle izlemeye geldiğinde her şey usandırıcı bir hâl alıyor. Nasıl mı? Her otuz kırk dakikada bir çıkan reklamlarla tabii ki de. O reklamlar ki bir türlü bitmek bilmezler! En heyecanlı yerinde kesilen dizide “Acaba ne olacak, kızı sağ salim kurtarabilecekler mi?” şeklinde birçok soru beynimizin içinde yankılanıp durur o uzun reklamlar boyunca. Reklamların uzunluğuna ek olarak son zamanlarda reklamların ne zaman biteceğini gösteren geri sayım sayacının kandırmacası da ayrı bir olay! Başlar dizinin dört beş dakika öncesinden saymaya ve tam sıfıra ulaşınca yeniden başlarsa geri sayıma hiç şaşırmayın; çünkü hiçbir şey gelmez elinizden bu duruma sinir olmaktan başka. Tekrar sıfırlanınca da ertesi günün dizisinin tanıtım videosu karşılar sizi. “Ne nefret bir şey bu böyle yaa!” demekten alıkoyamazsınız kendinizi o reklamlar için. Sanırsınız hakem şike yapıyor, uzatmanın uzatmasını oynatıyor. Bu yakınmalarıma cevaben “Çağ teknoloji çağı, internet diye bir şey var; sen de oradan izleyiver ne izleyeceksen.” dediğinizi duyar gibiyim ama o reklamlar bizi internette de rahat bırakmıyor ki! Hatta internette daha da usandırıcı oluyor bu reklamlar. Bu duruma yazarımız Seray Şahiner yazısında sık sık ironiyle karışık ‘5 saniye içersinde videoya geçebilirsiniz… 1-2-3-4-5.’ şeklinde yer veriyor. Hepimizin hergün onalarca kez karşılaştığı gibi bir reklam başlıyor ve köşede beşten geri geri sayan ayrı bir bölüm ona eşlik ediyor. O sayım sıfırlanınca da orada ‘reklamı geç’ veya ‘X’ butonu beliriveriyor. Bir an mutlu oluyorsunuz gereksiz bir reklama vakit harcamayacağınız ve ondan kurtulacağınız ümidiyle. Sonra da sazanlama atlıyorsunuz o butonun üzerine. Sonuç ise gene hüsran, yeni pencere’de açılmış bir reklam daha oluyor sizi karşılayan şey. İçinizdeki nefret yanardağını püskürtmek istiyorsunuz tıpkı yazarımız Seray Şahiner’in yazısında ‘Reklamı atla ulan!’ şeklinde tepki verdiği gibi ama nafile, çıban gibi bir şey bu reklamlar, sen kurtulmak için üsteledikçe yeni yeni reklamlar sırıtır senin yüzüne. Reklamlar her ne kadar keyfimizi kaçırdıkları için sevilmeseler de aslında bir sebep daha var onları sevmemek ve hatta düşman ilan etmemiz için. Onlar ki bize gizliden gizliye onlarca mesaj gönderirler. Bilinçaltımızı bir çeşit çöplük yuvasına çevirirler hergün gönderdikleri binlerce mesajla. Renklerden tutun şekillere ve hareketlere kadar her şey sizin beyninizi gizlice programlayıp sizi kendi ürününe bağımlı yapmak içindir aslında. Hani inanıyoruz ya “Bu çağ özgürlük çağı, bizler özgürüz.” düşüncesine, külliyen yalan. Biz köleliğini algılayamayan ‘ip’siz kuklalarız. Hem beynimizi gizlice ele geçirmek vaken kim ihtiyaç duyar ki modası geçmiş ‘ip’lere? Yoksa onlarca marka varken nasıl onlardan bir veya ikisini gönül rahatlığıyla seçebiliriz ki hiçbir karşılaştırma yapmadan? Son yıllarda reklamlar artık dizilerin içine de girdi. Diziyi izlerken senaryoyla alakasız bir yerden belli markaların beyaz eşya, koltuk takımı gibi ürünleri övülüyor. Herhalde hayrına kabul etmiyorlardır dizi yönetmenleri o ürünlerin tanıtılmasını ve dizide gereksiz yer edinmesini! Zaten dizilerimiz iki saatten kısa sürmezken bir de bu reklamlarla üç saati zorlamaya başladı dizilermiz. Tüm bunlara cevaben aslında bizim de karşı atağa kalkışmamız lazım. “Nasıl olur?” derseniz en çok reklamı yapılan ürünleri satın almamakla tabii ki de. Yiyecek içecekten tutun araba ve konut seçimlerimizi reklamlara muhalif bir şekilde tercih etmeye başlarsak zamanla reklam sayısında ciddi azalmalar olabilir. Bu azalmalar bizi daha az usanmış ve bilinçaltımızı daha temiz bir yer yapacaktır. Hem, reklam vermeden başarılı olabilen firma ya da markalar yok mu? Elon Musk sık sık konuşmalarında zamanını, enerjisini ve parasını geliştirmekte olduğu ürünü için harcamaktan bahsediyor. Diğer araba firmaları ikide bir yok faiz indirimi, yok yeni araç tasarımı, yok ertelemeli ödeme planı reklamları yaparken Elon Musk kendi ürününe odaklanıyor ve diğer firmalardan farklı, onlardan daha başarılı araçlarını üretiyor. Hem o firmaların araçları elli sene içersinde gereksiz hurdalara dönüşecekken Elon Musk’ın araçları geleceği kucaklayacak. Demem o ki reklama para harcamayan firmalar başarısız değil ve önemli olan ürünün kalitesi; reklamı değil. Reklam fazlalıklarına muhalif bir şekilde hareket edebilmemiz ve her geçen gün reklam firmalarını daha da caydırabilmemiz ümidiyle… Toprak 1 ÇELİŞKİLER İÇERİSİNDE BİR KAVRAM: ÂHLAK Ahlak kavramını sorguya açmak insan hayatında önemli yol ayrımlarından biridir şüphesiz. Varolduğu, yetiştiği çevrenin farkına varmış ve kendisinden ”farklı” olanla tanışmış her insan kaçınılmaz olarak kendi içerisinde çatışır. İyi kötü, doğru yanlış ayrımlarını yapmaya çalışır. Çünkü farklı olan; insanı sarsar, şüpheye düşürür ve düşünmeye sevk eder. O ana dek kendi doğrularıyla yaşamını sürdüren insan kendisinden olmayanı gördüğünde muhakemeye girişir, yargılar. Sonucunda değişir veya kendi doğrusunu muhafaza eder. Peki farklı olan insanda değişime yol açıyorsa ahlak nedir? Toplumdan topluma değişen hatta insandan insana değişen değerler bütünü müdür yoksa genel geçer ahlak yasalarıdan bahsetmek mümkün müdür? Ben ahlak kavramını sorgulamaya giriştiğim ve bu satırları yazdığım süreçten geçerken edebiyatın tartışılan, aykırı ismi Marquis de Sade ile tanıştım. Bana bazen hayatta sınırların genişliğini, bazen sınırsızlığı anlatan Sade; sorgulamaların ardından yazımın başında aktarmak istediğim karmaşık çıkarımları yaptırdı. Romanı okuduğum sürece gelecek olursak, kötüye dair ne varsa sınırlar koyulmadan yazılmış bir eseri okumak oldukça zor oldu benim için. Okuyana kadar erdemin tartışmasız bir kavram olduğunu sanırdım. Hayatta ilahi adaletin mutlak gerçekleşeceğini düşünürken erdemli olmanın ödüllendirilmeyeceğini hatta kimi zaman erdemlinin erdemsize kıyasla daha çok kaybedebileceğini düşündüm. Diğer yandan yargıladığım, aşağıladığım hatta iğrendiğim ne varsa kitapla beraber yüz yüze geldim. Romanda Justine iyiyi ve erdemi temsil ederken, kız kardeşi Juliette ise erdemsizliği ve kötülüğü temsil ediyordu. Hikayenin geçtiği dönemde dindarlık erdemli olmanın esaslarından biri olarak görüldüğü için Justine sık sık dini sorgulamalarla doğruyu ve iyiyi bulmaya çalışır. Tüm saflığıyla hayata tutunmaya çalışırken, inandığı değerlerin onu nasıl da hayal kırıklığına uğrattığını içimde hissettim. Dinin bireyler üzerindeki baskısı veya etkinliği tartışılmaz bir gerçeklik Erdemin Felaketleri’nde. Bu baskı ve etkinliği kullanarak toplumda her istediğini yapabilen din adamları şehvet düşkünlükleriyle öne çıkıyorlar. Hayatın ironisini 1700’lerin Fransa’sında dahi görebilmek insanlığın varoluşundan itibaren kötülüğe eğiliminin olduğunu düşündürürken erdemin cezalandırıldığı toplumların tarihin her döneminde olabileceğini kanıtladı. İyi kötü kavgasını felsefi bir yaklaşımla ele alan Sade bana “Kötülük de iyilik gibi doğadan gelir işte bu yüzden iyilik kadar doğaldır.” cümlesini çok kereler düşündürdü. Erdemli olmanın yani iyiden yana taraf olmanın her zaman kazanacağını düşünen ben bunun acı verecek bir sanrıdan başka bir şey olmadığını kabullendim. Kötülüğün egemen olduğu yaşamda aksini iddia edip doğrunun ve iyinin mutlak üstün geleceğini düşünmek büyük bir acıdan başka bir şey değil artık benim için. Kendimi Justine olarak düşündüğümde ne kadar süre daha iyiliği savunurdum bilmiyorum. Düştüğü konumda olsaydım iyiden nefret eder sonsuza dek oyunu kötülerin kurallarına göre oynardım. Sade’dan bahsederken hazdan bahsetmemek büyük eksiklik olacağından Sade’ın çoğu zaman insanı dehşete düşüren şehvet dolu anlatımını tasvir etmek gerek. Haz, sonu olmayan; insanın en temel duygularından biri olmakla birlikte doyurulamaz seviyeye ulaşması da muhtemel bir duygu fikrimce. Bu sınırsızlığı yani bitmek bilmeyen duyguyu tüm çıplaklığıyla hissedebilmek belki de en çok Sade ile mümkün. Bu tehlikeli hissi anlatırken Sade o kadar içerilerden seslendi ki bana romandaki haz düşkünü nefret edeceğim özneleri yargılayamadım. Benliğimin karanlık odalarını aralasam oralardan bir yerlerden bunların çıkabileceği korkusunu dahi yaşadım. Söyledikleri yargıdan uzak, derin ve felsefiydi. Mantığı Toprak 2 ortadan kaldırabilecek derecede kuvvetli bir his olan haz ürkütücü şekilde gözler önüne serilmişti. Mehmet Mert Toprak Bağcı 1 Rabia Bağcı 21301511 TURK 101-14 Başak Berna Cordan 23.10.2014 KORKMAYIN BENDEN! 2011, Otuz Beş Yaş/Cahit Sıtkı Tarancı Ben kimisi için bir korkulu rüya kimisi için bir kurtarıcıyım. Kimisi için bir son, kimisi için yeni bir başlangıcım. Kimisi için bir boşluk, kimisi için bir anlam yüküyüm. Kimisi için benden öncesi, kimisi için benden sonrası vardır. Kimisi varlığımı görmezden gelir, kimisi beni dilinden düşürmez. Ben kim miyim? Bana ‘Ölüm’ diyorlar. İnsanların benimle ne alıp veremediği var hiç anlamıyorum. Bütün insanlarla bir gün buluşacağım, aksini iddia etmiyorum. Ama bazı insanlar benim üzerime o kadar düşünüyorlar ki sevgili arkadaşım Yaşam’ın varlığını unutuyorlar. Yaşam da benim yüzümden olan bu üzerindeki ilginin eksikliğinden şikâyet ediyor, bana çok güceniyor. Bazıları da Yaşam’ın cilvesine kapılıp beni öyle bir unutuyorlar ki, ben de beni unutturduğu için Yaşam’a kırılıyorum. Neden insanoğlu böyle bizim aramıza giriyor? Cahit Sıtkı Tarancı sana soruyorum! Tarancı’yla karşılıklı oturup konuşma fırsatım olsa onunla saatlerce hatta günlerce konuşabilirim. Neden mi bu adam? Beni kaleminden düşürmüyor da ondan. O kalemi her eline aldığında kulaklarım çın çın çınlıyor. Beni duygularını aktarmakta bir araç olarak kullanıyor. Bu da benim gururumu okşamıyor değil tabii. Ama sevgilisine seslenirken dâhi niye beni anıyor, andırıyor? Bir şiirinde, benden “Korktuğum Şey” diye bahsediyor(156). Bu Bağcı 2 kadar korktuğu için mi beni rahat bırakamıyor acaba? Onu bu kadar korkutacak ne yapmış olabilirim diye düşünüyorum. Bir sevdiğiyle arasına mı girdim ki? Sanmıyorum, başka bir şey… İnsanlar an geliyor benden korkuyor, an geliyor buluşmamızı iple çekiyorlar. Yaşam onlara güzel yüzünü döndüğünde onu kaybedeceğiz diye korkuyor, onlara sırtını döndüğünde ise hemen bana koşmak istiyorlar hatta bazıları buluşmayı erkene almak için olmadık işlere kalkışıyor. Oysa Yaşam’ın ne kadar yumuşak başlı olduğunu, gönlünün ne kadar kolay alınabileceğini, işleri kendi lehlerine kolaylıkla çevirebileceklerini bilseler bana koşmak yerine onunla olan zamanlarını layıkıyla geçirmeyi tercih edeceklerinden hiç şüphem yok. Yaşam’ı kıskanıyorum. Ancak onun yaptıklarına bir süre seyirci kaldıktan sonra kendi sahnemi oynayabiliyorum. En kötüsü ise ondaki soru işaretleri bendekiler kadar karanlık bir odaya çıkmıyor. İnsanlar onun iyi mi kötü mü olduğunu görebiliyor, kendilerini duruma göre yönlendirebiliyorlar. Ama benim sahnemde bir bilinmezlik, bir gizem var. Benimle buluşmalarını kendilerine göre düzenleyemiyorlar. Buluşmanın nasıl gerçekleşeceğini ve daha kötüsü buluşmadan sonra ne olacağını bilmiyorlar. Vaadedildiği gibi ebediyet mi yoksa koca bir boşluk mu? Buluşma sırasında öğrenme hayalleri de suya düşüyor anında. Çünkü ben de bu sorunun cevabını bilmiyorum. Bana düşen sadece o kısacık buluşma sahnesidir. İnsanlar kadar ben de bu sırrı merak ediyor, bilmek istiyorum. Belki de Tarancı’yı içine çeken bu bilinmezlik, bu gizemdi. Sonbahar... Sonbahar ne zaman kapıya dayansa Yaşam’ın yüzü düşer; o daha birkaç hafta önce gözleri parlayan, yerinde duramayan arkadaşımdan eser kalmaz. Ne yaparsam yapayım arkadaşımın keyfini yerine getiremem. Kendini toplamaya çalışırken iki koca mevsim geçer. Yalnız, aramızdaki küçük rekabetten olsa gerek, hiçbir zaman insanlara sırtını tam Bağcı 3 olarak çevirmez. Bu haliyle bile bana pabuç bırakmamak için direnir durur. Sonbahar, çoğu zaman beni unutan insanların bile beni hatırladığı mevsim olmuştur. Belki de kendimi ona yakın hissetmem bu minnet borcumdandır. Tarancı’yla buluşmam, başka bir gizem... Rastgele mi sonbahara denk gelmiştir yoksa bana o kadar yakınlaştıktan sonra sonbaharın gizemi mi çekmiştir onu içine? “Yaş otuz beş!” yazdı Cahit Sıtkı Tarancı (227). Nedendir bilinmez yine beni çağıracağını hissettim. Hemen yanı başındaki yerimi aldım. “Yolun yarısı eder.” diye devam etti (227). Gülümsedim. Nereden bilecekti ki buluşmamızın çok daha yakın olduğunu? KAYNAKÇA Tarancı, Cahit Sıtkı. Otuz Beş Yaş, 42. baskı. İstanbul: Can Yayınları,2011. Ön Yargının 12 Tonu Hayatım boyunca izlediğim ﬁlmlerin etkisinde kaldım ancak en son izlediğim ﬁlm olan 12 Kızgın Adam bana en büyük yol gösterici etmen oldu diyebilirim. Yaşadığım süre boyunca kim olup kim olmamam konusunda sıkışıp kaldım lakin bu ﬁlmden sonra adaletin ve hukukun öncü olduğu bir meslek seçmeye karar verdim. Filmdeki adalet ve ön yargı ilişkisi son derece yoğun işlenmiş ve kendime bazı derin sorular sormama sebep olmuştu. Bu soruların cevabını, ﬁlmden çıkardığım dersleri hayatıma entegre ettiğim zaman yavaş yavaş öğrenmeye başladım. Film aslında çoğu insanın sıkılabileceği bir tarz olan tek mekanda çekilmişti. Tek mekan olmasına rağmen ﬁlmin hiçbir yerinde sıkılmadım ve gözümü ekrandan bir saniye bile ayırmadım. Bu ﬁlm sayesinde ön yargının hayatlarımızı nasıl ele geçirdiğini ve bunun bizi rahatsız etmediğini fark ettim. Ön yargının ele geçirdiği bedenlerle günün her saatinde karşılaşıyordum, adeta 7. bir duyu organım oluşmuştu. Normal insanların algılayamadığı yoğun ön yargıyı kolayca hissedebiliyordum. Bu özellik beni içten içe delirtmeye başlamıştı. İnsanlardan nefret ediyor, bu kadar kolay ön yargıya teslim oldukları için onları kendimden uzak tutuyordum. Bu seçimim çevremdeki insanların zamanla azalmasına ve yalnızlığa doğru büyük bir adım atmama sebep oldu. İzlediğim bir ﬁlmin hayatımda bu kadar büyük bir etki yaratması belki de geleceğimi şekillendirecek olması gözümü korkutuyor, kendi kafamda bir ﬁlme bu kadar bağlanmanın doğru olup olmadığını tartıyordum. Günler geçtikçe ﬁlmin bende bıraktığı iz büyüyordu. Adaletin insanların kararına bırakılmayacak kadar yüce bir şey olduğunu düşünmeye başlamış ve bu doğrultuda hukuk okumayı kendi düşüncelerime bir ihanet olarak görmüştüm. Bu ani değişimlerimin ailemi de etkilemeye başladığını fark ediyordum. Arkadaşlarımla görüşmeyi kesmem, odamda saatlerce aynı ﬁlmi izlemem onları telaşlandırıyor, uzman birinden yardım almam gerektiğini düşünüyorlardı. Ben ise hayatı sorgulamaya son hız devam ediyordum. Filmin bütün sahnelerini ve repliklerini ezbere biliyordum ve artık daha fazla izlememin bir anlamı olmadığının farkına varmıştım. Bütün bu süre zarfında okulu çok aksatmış ve bırakma noktasına gelmiştim. İstediğim bir meslek olmadığından okumanın da çok mantıklı olmadığını düşünüyordum. İnsanlara bu ﬁlmin önemini anlatmakla yükümlü olan bir mesleğin hayallerini kuruyordum. Filmdeki oylama sahnelerinin bütün okullarda ders niteliğinde okutulması gerektiğini savunuyor ve bu doğrultuda eğitimle alakalı kurumlara mektuplar yolluyordum. Aslında ﬁlmin asıl kahramanının senarist olduğunu anladığımda istediğim mesleğin ne olduğuna karar vermiştim. Filmin ön yargıyı etkili bir biçimde işlemesi bütün hayatımı değiştirmişti. Aradığım mesleği sonunda bulmuştum. Çektiğim veya yazdığım ﬁlmler sayesinde insanların bakış açılarını kökten değiştirmek ve onların hayatlarında iz bırakmak istiyordum. Bu mesleğe başlarken olduğu gibi her anında da idolüm 12 Kızgın Adam olacaktı. Kendime önemli bir söz vermiştim bu mesleği yaptığım süre boyunca çıkardığım her ﬁlmde en az bir sahnede ön yargı temasını işleyecektim. Filmin siyah beyaz olması ve bu sayede işlediği derin konuları daha iyi ifade etmesi kendi sinema hayatımda da kullanacağım yöntemlerden biri olacaktı. Siyah beyaz görüntülerin insanın ruhuna dokunduğunu bu ﬁlm sayesinde öğrenmiştim. Artık kendimi çok daha canlı hissediyordum. İnsanlarla olan iletişimim artmaya başlamış, hayata yeniden tutunmuştum. Tutunduğum amaç doğrultusunda okula geri dönmüş ve çalışmalara son hız başlamıştım. İzlediğim bu ﬁlm başlarda hayatımda bunalımlara neden olsa da şu an yaşadığım yükselişin en büyük mimarıydı. Aklımda milyonlarca yaratıcı ﬁkir vardı ama hepsinin en az bu ﬁlm kadar mükemmel olmasını istiyordum o yüzden yavaş ve emin adımlarla ilerleyecektim. insanların hayatını değiştirebilecek bir yapıt ortaya çıkardığım zaman en büyük tebriği başarımın asıl mimarı olan ﬁlme atfedecektim, herkesin önünde haykırarak isimini bağıracaktım: 12 Kızgın Adam ! Yavuz Ege İnal Kaynakça: 12 Kızgın Adam. Yön. Sidney Lumet.1957. CA: MGM Home Entertainment Inc, 2001. Suç ve Ceza Dünyada yer alan edebi eserler insanda farklı duygular yaratır. Bazı edebi eserlerde insan kendini odak figürle özdeşleştirir, figürün ortaya koyduğu fikir okuyucu ile bağdaşır. Bazı edebi eserlerde ise figürler ortaya hiç görülmemiş bir fikir atarlar ve hayatlarını fikirlerine göre yönlendirmeye çalışırlar. Aynı zamanda bu eserler dönem gerçeklerini yansıtırlar ve o zamanki toplum hakkında ipucu verirler. Dünyaca ünlü yazar Dostoyevski’nin dünyaca ünlü eseri Suç ve Ceza adlı eserinde bunu odak figür Raskolnikov üzerinde görmek mümkün. Raskolnikov zor hayat şartları altında yaşayan, hukuk okumak için ailesinden uzaklaşıp St. Petersburg’a gelmiş bir gençtir. Bu durum benim aklıma öğrencilerin yaşadıkları zorlukları getiriyor. Ulaşım, parasızlık gibi sıkıntılar günümüz öğrencilerinde de görülebilmektedir. Mesela ben ve üniversitedeki çoğu arkadaşlarımın yaşam şartları dışa bağımlı olduğundan çoğu zaman kötü durumlar içine düşebiliyoruz. Parasızlık ya da belli saatlerden sonra eve dönememek gibi durumlar söz konusu oluyor. Bundan dolayı Raskolnikov figürünün yaşadığı zorlukların biz öğrencilerin yaşadığı zorluklara benzediğini düşünüyorum. Yapıtta ‘ezen ezilen’ ilişkisi belirgindir ve ben bu ezen ezilen durumunun her ülke ve her toplumda olduğunu düşünüyorum, zengin, makam sahibi insanların, bazen hak ettiklerinden fazla kazandıklarını ve aynı zamanda alt tabandaki insanların daha çok çalışmalarına rağmen karın tokluğuna çalışıyor olmalarına benzetiyorum. Mesela televizyonda karşılaştığımız ‘ünlülerin’ çoğunun kendi şarkılarını yazıyor olmamasına rağmen zengin olmaları ama şarkıların temelini oluşturan çalışanların o kadar göz önünde bulunmayıp emeklerinin karşılığını alamıyor olması durumunu çağrıştırdı. Aynı zamanda romanda tefecinin varlığı, bizim toplumumuzda yer alan, borç batağına batmış, bankalardan kredi dahi alamayan yoksul insanlar aklıma geldi. Çoğu zaman televizyon veya sinema filmlerinde karşılaştığımız bu tip insanların git gide çok derin borçlara daldıklarını ve yaşadıkları zorlukları göstermiştir. Bu durum, beni, gerek kitapta bu sorunsalla karşılaştığımda, gerek dizi veya filmlerde gördüğümde bende derin üzüntü oluşturuyor çünkü insanların hayatlarını devam dahi ettiremeyecekleri bir düzenin ortada olduğunu hissettiriyor. Okumuş ve sorgulayan bir figür olarak yaratılmış olan Raskolnikov ‘herkesten öte insanlar’ diye bir grup insanın varlığından bahseder. Ben bu fikri benimsedim çünkü bana öyle geliyor ki insanlar genel olarak başkaldırmak yerine var olan sistemde yaşamlarını sürdürmeye çalışıyorlar. Oysa var olduğumuz sistemi dünyaya getirenler, adalet düzenini kuranlar ‘herkesten öte insanlar’ oluyorlar. Bu ‘herkesten öte insanlar’ suya sabuna dokunmayan değil, gördükleri yanlışlara anında müdahale eden, korkusuz insanlar oluyorlar. Hatta bence bu ‘herkesten öte insanların’ bir başka özelliği ise çağa ayak uydurarak adım atabiliyor olup aslında hepsinin farklı çığırlar açıyor olması. Raskolnikov’un da örnek gösterdiği gibi Napolyon veya Hz. Muhammed veya benim örneklerimden Mustafa Kemal Atatürk, Karl Marx veya Adam Smith ve David Ricardo gibi düşünce adamları ve liderler geliyor. Bu yüzden ben Raskolnikov’un bu düşüncesine katılıyorum. Raskolnikov figürü üzerinden incelenen kavramlardan biri olan ‘vicdan’ ve işlediği cinayetten duyduğu pişmanlıktan ötürü hissettiği başarısızlık da bende insanların hissettikleri duyguları aklıma getirdi. Her insan cinayet işleyip pişman olmaz belki ama her insan farklı olaylar sonucu aynı duyguları paylaşır. Mesela bir insanı kırdıktan sonra, bir insanı kaybettikten sonra da aynı duyguları hisseder. Raskolnikov’un vicdan rahatlatması ise bende aynı zamanda okuduğum ‘Therese Raquin’ adlı kitaptaki katillerin farklı şekilde vicdan rahatlatmaya çalışmasını çağrıştırdı ve bu beni memnun etti çünkü farklı yazarların farklı şekilde aynı şeyleri incelediğini hissettiğim için bu kavram üzerinde düşündüm. Çocukken evin içinde top oynarken evde bir eşyayı kırdığım zaman, mesela, yaptığım şeyden ötürü vicdan azabı duyardım ve annem bende bu vicdan azabını bende pekiştirirdi. Ben de sonuç olarak kendimi sorumlu hissettiğim için annemin gönlünü almaya çalışırdım. Dostoyevski’nin ‘Suç ve Ceza’ adlı eserinin bende oluşturduğu ve uyandırdığı duygu düşünceler bu şekildedir. Bu kitap bana var olan adaletsizliğin, ezen ilişkisinin, toplumsal yapının durumunu çağrıştırdı. Aynı zamanda vicdan ve vicdan rahatlatmak gibi kavramlarının kendi hayatımda yaşadıklarım çağrıştırdı. Arda Akı 21400387 Section: 31 Leman Müftüoğlu 08.02.2015 ÖLÜM BELİRSİZLİĞİ “İvan İlyiç’in Ölümü”, İvan İlyiç adında bir savcının teşhisi tam konulamayan bir hastalığa yakalandıktan sonra adım adım ölüme yaklaştığı süreçteki iç dünyasını anlatan bir yapıttır. Bir olay öyküsünden ziyade, kişinin bulunduğu ruh halini çok güzel anlatan bir durum öyküsüdür. Dönemler arası bir aylık tatilde hayatımda çok nadir yaptığım bir şey yaptım, ödev olmamasına rağmen kendi hür irademle kitap okumaya başladım ve üç tane kitap bitirdim. Bunlardan biri de “İvan İlyiç’in Ölümü” idi. Bu kitabı bitirmem yalnızca bir günümü aldı hatta iki saatimi. O kadar akıcı ve güzel bir kitaptı ki, çok nadir de olsa benimde düşündüğüm ve hayal ettiğim bir dönemi, çok güzel ve en ince ayrıntısına kadar betimliyordu. İlk olarak şunu sormak istiyorum “ Biz neyiz?” yani şu an bu yazıyı yazmaya karar veren, aynı anda annesiyle konuşan bu insan kim? Demek istediğim “biz” kendimizi ne vasıtasıyla hissediyoruz? Kendinize vurun, acıyı hissettiniz değil mi, aslında hayır acıyı beyin hissetti, o zaman “biz” beyin miyiz? Hiç sanmıyorum, o zaman neden istediğimizde vücut ısımızı ayarlayamıyoruz veya kalbimizi durduramıyoruz? Bunlar bizim elimizde değil, demek ki beyin değiliz, beyin “biz” e acıyı iletmek ile görevli bir organ. O zaman “biz” ruh muyuz? İnsanlar yıllarca açıklayamadıkları şeyleri dine bağlayıp kendilerine göre hikâyeler yazmışlardır ve bu hikâyelere diğer insanları inandırmışlardır ta ki o olayı çözünceye kadar. İşte “Ruh” kavramı da böyle bir olayın ürünü, ama belki de bu sefer doğrudur, kim bilebilir ki. Materyalistlere göre “biz” beyindeki bazı özelleştirilmiş nöronlardan ibaretiz, yani beynin “korteks” kısmıyla bazı özelleştirilmiş nöronlar “biz” i oluşturuyor. Beyinin kalan kısmıyla, diğer bütün vücut “biz” e hizmet eden organlar bütünü. İnsanlar ne zaman bu belirsizliği aydınlatırlarsa işte o zaman ölümden sonra ne olacağını kestirmeye başlayabilirler. “Ölüm” gerçek bir belirsizlik… Ölümden sonra ne olacağı, nasıl bir yere gideceğimiz veya gidemeyeceğimiz yıllarca insanoğlunu düşünmeye iten bir alan… Önceden de dediğim gibi insanoğlu açıklayamadığı ve bilemediği birçok kavramı din ile açıklamaya çalışmışlardır. Ölümü de bilmenin çok ama çok zor bir şey olduğunu hesaba katarsak ölümün tamamıyla din ile açıklanması hiç de şaşırtıcı gelmemesi gereken bir olay bence. Zaten ölümün insanı korkutan kısımda belirsiz olması. Eğer insanoğlu “Biz neyiz?” sorusuna bir cevap bulursa işte o zaman ölüm kavramı hakkında da biraz fikir edinebilme şansı doğar. Şayet “biz” özelleştirilmiş nöronlar ve korteks den ibaretsek işte o zaman ölümden sonrası bizim için bir hiçlik olur. Yok olan nöronlar ve beyin “biz” i de yok edecektir ve sonsuza kadar hiçbir şey hissetmeden biteceğiz, yok olacağız. Kulağa korkunç gelse de buna bilim deniyor ve bizi bekleyen muhtemel sonlardan bir tanesi de bu şekilde maalesef ki. Sonsuza kadar yok olmak, insanı ölümden korkutan şeylerin en başında geliyor sanırsam. Diğer bir ihtimalle eğer “biz” ruh isek, işte o zaman ölümden sonrası için dinin açıkladığı şeylere inanabiliriz. Cennet, cehennem kavramları, Allah kavramı bunların hepsi bizi ölüm belirsizliğinden sonrası için bekleyen ögeler olacaktır. “Sonsuza kadar yok olma” kavramı insanların büyük bir çoğunluğu için çok ağır ve kabul edilemez olduğundan ikinci ihtimal onlara kabul edilebilir gelmiştir, bu yüzdendir ki insanların büyük çoğunluğu ikinci ihtimale inanıyorlar ama içlerinde halen- ve özellikle hayatlarının son dönemlerinde- çok daha mantıklı ama bir o kadar da ağır bir şüphenin yarattığı belirsizlik duyuluyor: “Ölüm belirsizliği”. Belki de değildir, sadece insanların bazı şeyleri kabullenemeyip kendilerini kandırmasından ibarettir bu belirsizlik… Umut Mu Esaret Mi? Umutlarımızın yavaş yavaş köşelere sindiği ve unutulmaya yüz tuttuğu bir dünyada yaşıyoruz. Çok karamsar bir bakış açısı olsa da umut dediğimiz duygu bugün dizilerde filmlerde gördüğümüz ve sıkça kullanılan bir araç oldu. Peki, gerçekte neydi umut ya da umut etmek? Terry Eagleton, “İyimser Olmayan Umut” adlı deneme kitabında umudu ‘merak uyandırıcı şekilde ihmal edilmiş’ olarak tanımlamıştı. Bu konuda ona tam katılıyor olmasam da merak uyandırıcı olduğu kesin. Umut dediğimiz küçük ancak etkili his gerçek hayatta insanın en büyük düşmanı, hatası ve hatta korkusu. Bundan dolayı ihmal edilmek değil de daha çok görmezden gelinmiş ve itilmiş. Nedeni ise gayet net. Umut insanın olmayanı ya da asla olmayacak olanı düşlediği ve ona inandığı karadeliğe benzer bir histir. Umudu bir his olarak tanımlamak ne kadar zor olsa da umutlu hisseden insanların oluğunu düşününce bulundukları durumu tanımsız bırakmak onlara büyük haksızlık olur. Bu hissi ya da olguyu bu kadar karalamamın sebebi önyargıdan çok gözlemlere dayanıyor. Çevremdeki birçok insanda, umut etmenin yarattığı etkileri ve sonuçları en yakından görme imkânı buldum. Anladım ki kumar oynayan bir insan nasıl heyecanlanıyor ve kazanmak gibi bir beklentisi oluşuyorsa umutta insanı öyle dibe çekiyor. Çevremde bulunanlar ise maalesef bu karadeliğe her seferinde düşüyorlar. Daha korkuncu ise umut dediğimiz kavramın insanda yarattığı duygu demetinden dolayı masum gibi gözükmesi. Edebiyat eserlerinden ve tarihinden sıkça duyduğumuz ince hastalık kavramını umuda benzetebiliriz. Bu hastalıkta güzel bir niyetle yani aşkla başlar ancak sinsice öldürür insanı hem de tam tersi umutsuzluktan. Umudun yarattığı bu yanılsamalar ve oyunlar onu birazcık köşeye itmemize sebep olmuş olabilir ancak onu bu kadar ilginç yapan şey onu bu kadar dışlarken hayatlarımızdan onsuz yapamamamız ve ona mecbur olmamız. Adeta umudun bağımlısı haline gelmişiz fark edemez olmuşuz kendimizi. Umut bizi gün içerisinde yaşatan ve hatta bize enerji veren, ayaklarımızı yürüten, güldüren bir madde haline gelmiş. Soracak olursak nedenini kimsenin verecek mantıklı bir cevabı olduğunu sanmıyorum ya da umudum yok diyelim. İmkânsıza çok yakın olsa da düşündüğümüz şey, umut etmenin sınırları çok geniş işte bundan dolayı bizi kendine muhtaç ediyor. Birinin bizi sevebilme ihtimalini, toplumda kabul edileceğimizi ya da çok iyi notlar alabileceğimizi umut ediyoruz. Bir yere kadar olumlu ve hatta itici bir güç bizim için. Pozitif düşünmemizi sağlıyor ancak ilerleyen zamanlarda işler karışmaya umut ettiğimiz şeylerin sayısı artmaya umudumuzda azalmaya başlıyor. Bu dengesiz orantı içerisinde kaybolmaya başlıyoruz. Bunu yaşayanlardan çok görenler dersler çıkarmaya başlıyorlar. Umut ederken üzülenler ve kaybolanları görüyorlar. Böylece umut etmek korkulan ve uzaklaşılan bir olguya dönüşüyor. Gündelik hayatımızda uzak kalmaya çalışıp bağımlısı olsak da, umut dizilerde, filmlerde ve kitaplarda çokça kullanılan bir taktik. İlk başta insana samimiyet ve duygu yaratıcı bir yöntem gibi gelse de duygu sömürüsünden başka bir şey değil. Hiç mi olmamalı çevremizde, medyada? Olmalı tabii ki. Ancak belli bir seviyede. Belki bilinçli kullanılırsa umut faktörü, bilinçaltımıza bu kadar dayatılmaz ve bir yerde kopabilir yollarımız. Bahsettiğim şey umutsuz, kapkara bir dünyada yaşamak değil elbette ki. Ancak fazlası insanı geri dönemeyeceği yollara sokuyor ve sürüklüyor. Kendimizi umudumuzun esiri etmemek, yeri gelince yolarımızı ayırmayı bilmek lazım. İhmal de etsek görmezden de gelsek umut yok sayamayacağımız bir unsur hayatımızda. Umut etmekten kaçmak gerçekten de imkansıza çok yakın. Mehmet ÇALIŞKAN GİTTİKÇE ROBOTLAŞIYORUZ İnsanlık olarak tarih boyunca işlerimizi kolaylaştırmak için araç-gereçler yaptık ve yapmaya devam ediyoruz. Bu olay gittikçe ciddileşiyor ve firmalar bizlere en basit çözüm yolunu sunmak için yarış halinde. Elbette kolaylaştırma ve hizmet konusunda düşünürsek aklımıza gelen en basit çözüm robotlar olacaktır. Robotları bize hizmet etmeleri için yaratmak ve kullanmak kulağa hoş gelebilir fakat bunun gelecekte kötüye gitmeyeceğini kim bilebilir? Robotlar bu kölelik sistemini istemeyip baş kaldırabilir mi? İşte David Cage imzalı ve bilim-kurgu türünde bir başyapıt olan Detroit Become Human oyunu bu olayların nasıl kötüye gidebileceğini, onların da bizim kadar insan olabileceğini felsefi, duygusal bir yolla anlatıyor. Oyunda robotlara “Android” ismi veriliyor ve bu robotlar çok gelişmiş özelliklerle donatılmış. Olağanüstü bir yapay zekâları var ve verilen bütün emirleri yapabilme kapasitelerine sahipler. Ayrıca Android’ler duygusuz bir şekilde yaratılmış. Fakat insanlar robotların sağladığı kolaylığı gördükçe bunu suistimal etmeye, çocuklarını robotlara dövdürtmeye ve kötü işlerini yaptırtmaya başlıyorlar. Örneğin “Kara” isimli robot, kötü bir babaya teslim ediliyor ve Kara, babanın uyuşturucu kullanmasına ve 9 yaşındaki kızına şiddet göstermesine tanıklık ediyor. Bu aşamadan sonra Kara kızla birlikte evden kaçıyor ve bir anne gibi kızı korumaya başlıyor. Yani insanlar gibi anne içgüdüsüne ve duygulara sahip olmaya başlıyor. Robotların aykırılığı gittikçe büyüyor ve robotlar insanlara karşı baş kaldırıyorlar. Bazı bilim-kurgu düşünürlerinin de endişelendiği ve korktuğu bir düşünce bu maalesef. Elbette şu anki robotlar böyle özelliklere sahip değiller, insan gibi hisleri yok, bizim gibi kompleks düşünemiyorlar ama bilim-kurgu düşünürleri gelecekte bu durumun değişeceğini düşünüyor. Hepsinin hisleri, bizim gibi düşünebilecek zekâları olacağını söylüyorlar. Peki onların bu özelliklere sahip olması onların insan olup olmadığını belirleyebilir mi? Bu çok açıdan incelenebilecek bir soru ve ahlak felsefesi düşünürleri bu konu hakkında çok çeşitli düşüncelere sahip. Bazı düşünürler insanı insan yapanın doğmak olduğunu ve doğmayan bir şeyin insan olmadığını; bazı düşünürler ise duygu ve zekânın önemli olduğunu, gelecekte robotlar bu özelliğe sahip olacağı için onların da insan olarak düşünülmeleri gerektiğini söylüyor. Bazıları ise insanların cevabı olmayan sorular sorabilmesini diğer varlıklardan ayıran en temel özellik olarak görüyor. Bence gelecekte o özelliklere sahip olan robotlara insan olarak davranılacak çünkü ne yapıyorsanız ona göre tepki verebilme özelliğine sahipler. Kızarsanız üzülebiliyorlar, iltifat ederseniz sevinebiliyorlar. Sizinle daimî bir sosyal ilişki içerisinde oluyorlar ve bir insanın yapabileceği her şeyi yapıyorlar. Peki robotlara daha şimdiden insan gibi davranmaya başladığımızı biliyor muydunuz? İnsanların robotlarla sosyal ilişki kurabileceğini ve empati yapabileceğini gösteren çok önemli bir bilimsel çalışma yapıldı. Bu konuda Radbout Üniversitesinden Sari Nijssen ve Barbara Müller, LMU Munich’ten Markus Paulus’un yaptığı bir araştırmaya göre insanlar, insan görünümlü robotlara kıyamıyor [1].Hatta orduda mayın temizleyen robotlar görev Mehmet ÇALIŞKAN sırasında parçalandığında ordudaki askerlerin onların arkasından gözyaşı döktüğü gözlenmiş. Bu olaya farklı bir bakış açısından bakarsak hayatta kendimizi kabul ettirmek, toplumda bir yer kapabilmek için başkalarına özeniyoruz yani kendimiz olmayı bırakıyoruz. Bu da gittikçe robotlaşmamıza neden oluyor. Hayatta yaptığımız seçimleri başkasının yapmasına izin verirsek, hayatımızı onlar gibi olmak için yaşarsak bizi biz yapan şeyi yani benliğimizi kaybederiz, duygusuz birer robot oluruz. Yani insanların kendilerini sorgulamadan önce kendilerine sahip çıkmaları, benliklerini kaybetmemeleri gerekiyor. Ondan sonra gelecekte robotlara ne olup olmayacağını tartışabiliriz. Daha robotların bizler kadar duygusu yokken bile onlara empati göstermeye başladıysak robotlar bahsettiğimiz özelliklere sahip olunca ne olacak? İşte bu sorunun cevabını o zaman gelince öğrenebileceğiz ama şimdiden bu durumun başlaması ileride onlara da insan gibi davranılacağının, yani bizlerin benliğimizi yavaş yavaş kaybedeceğimizin en büyük işareti. Kaynakça: 1-) https://phys.org/news/2019-02-robot-life.html 2-) Detroit Become Human, Quantic Dream, 2018. Seray Yalaz Babasının Cani’si: Ölümsüz Aktivist Malala Bir birey olarak dünyaya geldiğimiz andan itibaren, bize bahşedilen bazı temel haklarımız vardır. İlk kazandığımız hak yaşamaktır. Fakat sonradan karşımıza çıkan haklardan biri olan eğitim hakkımız, bize yaşam boyu sınırsız kazanç sağlayabilecek bir haktır. Dünya üzerinde bu haktan mahrum kalmış ya da bırakılmış pek çok birey bulunmaktadır. Eğitim sorunu cinsiyet ayrımı gibi nedenlerle daha da derinleşmektedir. Bu derinleşme durumu pek çok açıdan farklı boyutlara taşımaktadır. Dünya üzerindeki haksızlıkların karşısında durmak ve bu çok boyutlu sorunları aşmak kolay değil elbet. Fakat bunlara göğüs geren insanların varlığı umut verici. Bu güzel insanlardan biri de çok küçük yaşta bu maceraya atılmış ve kendini bu yola adamış Malala Yusufzay. Daha önce Malala’yı haberlerden ve konuk olduğu televizyon şovlarından tanıyordum. Çünkü yaptıkları dünyada büyük bir yankı uyandırmıştı. Onun Pakistan’da gördüğü haksızlıklara ve şiddete sessiz kalamadığını bu yüzden vurulduğunu, daha sonra iyileştiğini ve Nobel Barış Ödülü’ne layık görüldüğünü biliyordum. Fakat Ben Malala adlı kitabı okuduktan sonra onun hakkında bilmediğim çok fazla şey olduğunu fark ettim. Malala’nın sadece Taliban tarafından vurulan kız olmadığını anladım. Bu kitabı okuduktan sonra onun ülkesine aşık, ailesine bağlı ve kadın olmaktan gurur duyan biri olduğunu öğrendim. Nasıl giyinmeyi sevdiğini, neler okuduğunu da öğrendim. Bu kitapla Pakistan’ın güzelliklerini tanıdım ve yine bu kitapla bu güzelliklerin nasıl yok edilmeye çalışıldığını öğrendim. Günümüz sorunlarının çoğuna Malala’nın gözünden değinen ve evrensel nitelikler taşıyan bir kitaptı. Malala’nın söylediği bütün sözler herkesin söylemek istediği o sözlerdi. O korkmadan kendi yöntemiyle savaştı: “Ama üç ya da dört kez kazanmış olsan da, eğer çaba harcamazsan, bir sonraki zaferin de senin olacağının garantisi yoktur.”(Malala, 301) Sesini yazdığı bir blog yazısından dünyaya duyuran cesur Malala, sadece eğitim hakkını savunmadı. O Taliban’a karşı koydu, dini yanlış anlayanları eleştirdi, öncü oldu. Kadın hakları savunucusu oldu ve erkeklerle kadınların hiçbir farkı olmadığını hatta kadınların daha özel olduğunu pek çok kez dile getirdi. Eşitliği savundu: “Kadınlarla erkekler yan yana olmadığı sürece hiçbir mücadele başarılı olamaz. Dünyada iki güç vardır; biri kılıç, diğeri kalem. İkisinden daha kuvvetli olan üçüncü güç ise kadınların gücüdür.” Kitabı okumanın en güzel yanlarından biri de Malala’nın mücadelesinde yanındaymış gibi hissetmekti. Onun yoldaşıymış gibi. Çünkü ona yardımcı olan insanlardan, ona destek verenlerden güç alarak ilerledi. Babası onun için ilhamdı: “Babama, kanatlarımı kırmadığı, uçmama izin vererek amaçlarıma ulaşmamı sağladığı için minnettarım.” Malala tanındıkça tehditler arttı. Taliban’ın tehditlerinden kendisi için korkmamıştı. Onların küçük bir kız çocuğuna zarar verebileceklerini düşünmüyordu. O ailesi ve özellikle babası adına korkuyordu.Fakat ikisi de korkunun asıl güçleri olduğunu biliyordu. Malala hayaletlerden ya da canavarlardan değil insanlardan korkuyordu. Yine de babasının demeçlerinden ve desteğinden aldığı güç onu günümüzün en büyük aktivistlerinden biri yaptı. Bir kalemle başlayan yolculuğu onu çok güçlü bir insan haline getirdi. Pakistan’ın gerçeklerini anlatırken dünya sorunlarını da gözler önüne serdi. Bu yüzden ben dahil herkes ona hayran kaldı. Konuştukça ve yazdıkça milyonlardan destek gördü. Alkışlandı. Klişe bulunan gerçekleri susanlar adına söyledi. Şu an onu ve düşüncelerini tüm dünya tanıyor. Eğitimine de devam ediyor. Sanırım artık herkes, kimsenin onu eğitim görmekten alıkoyamayacağını biliyor. Çünkü kolayca piyasada dolaşan silahların kalemlerden daha güçsüz olduğuna inandığı için şu an bizlerle: “Bir çocuk, bir öğretmen, bir kitap ve bir kalem, dünyayı değiştirebilir.” Asla unutulmayacak bir isim artık Malala. Ölümden dönen ve yaşadıkça ölümsüzleşen, Azrail’in henüz onu almak istemediğini söyleyen iyi yürekli Malala yaptıklarıyla hatırlanmaya devam edecek. Bu kitap onu yakından tanımak, onun yolundan yürümek ve hatta kendine yollarında öncü arayanlar için ideal bir kitap. İster kadın hakları savunucusu olun, ister başka bir hakkınızın peşinden koşun. Bu kitaptaki Malala sözleri size her açıdan yön gösterecektir. Ve onu tanımaya başladığınızda gülümsemesi bile size umut verecektir. Malala Günü’nde ve diğer nice günlerde böyle korkusuzca hayata tutunan insanları anmaya devam edeceğiz. Her gün artan sorunlarımıza umut olması ve varlığıyla umut veren nice insanlar görmek dileğiyle… Kaynakça http://www.neokur.com/alintilar/&t=16832&m=ben-malala Halil TOPÖZLÜ-21301841-Türkçe 6.Yazı AŞK KELEBEKLERİ Şimdi sen kalkıp gidiyorsun. Git. Gözlerinde durur mu onlar da gidiyorlar. Gitsinler. Oysa ben senin gözlerinsiz edemem bilirsin. İnsan doğar, büyür, sever ve ölür. Hepsi doğaldır bu süreçlerin, fakat üçü doğadan ve çevreden dolayıdır, biri ise insanın derinliklerinden kopup gün yüzüne çıkar ve diğer süreçlerin tamamını onlardan habersizce etkiler. İşte o sevmektir, aşktır. Aşk ki tek hecedir ve göründüğünden daha karmaşıktır ve bilinmezdir. “Aşk nedir?” diye sorsam çoğu insana yanıtlayamazlar belki de “Aşk işte!” yanıtını verirler, sanki tanımlamak istemiyorlarmış gibi. Çünkü bilirler aşkın tarifsiz, özel ve sanki bu hayata anlam veren ağacın meyvesi konumunda olduğunu. Yani her insan aşk için doğuyor, büyüyor ve ölüyor. Ama bu demek değil ki meyvesiz ağaç olmaz, aşksız insan da doğar ama amacı diğer aşkları, sevdaları görüp ağlamak, hayıflanmak ve kızmaktır hayata. İşte böyle insanlar aşkı bilmezler, gözlerinde yatan o uysal aşk kelebeğine izin vermezler çıkıp dolaşması için diğer aşk diyarlarında. Aşk da neymiş, herkesin mahremi var derler. Ama yanılırlar; aşk, bütünüyle soyutlamaktır hayattan kendini, ne duygu kalır o anda ne dışsal algı. Eğer âşıksan bırakırsın oltalarını gelecek balığı düşünmeden, pervasızca aşk denizine, bırakırsın aşk kelebeğini sonsuzluğa. İşte aşk tek hecelik, sınırı olmayan, düşündürmeyen ve varlığı bile tam olarak anlaşılamayan kelime. Sevda ki acı çektirir, üzer, boğar seni kendi denizinde, ama hala tutunmaya çalışırsın ona çünkü düşünmezsin acınası bu gerçek hayatın hiçbir gerçekliğini. Aşk zulmeder sevene, çünkü doğa baskılar onu, istemez insanları çekip götürmesini kendi zalim gerçekliğinden aşk dolu gerçek rüya diyarlarına. Aşk da gösterir insana asıl gerçeği, asıl yaşanılası meyvenin o olduğunu eğer insanın içindeki aşk kozası boş değilse ve zorluyorsa insan bir pupa gibi o kozayı. Aşk kozası öyle bir şeydir ki Halil TOPÖZLÜ-21301841-Türkçe 6.Yazı belki çok incedir ama asla yırtılmaz içerden devasa bir zorlama olmayınca, yani izin vermez gerçek aşk hayatına geçişe kolaylıkla. Zorlar ki kelebek olunca aslında asırlarla bile ölçülemeyen bir uzunlukta olan zamanı bir gün sanmasın. Aşkın büyüsünden çıkmasın diye o sonsuzlukta. Açsın kanatlarını ve hissetsin sadece aşkın rüzgârını kanatlarının altında. İşte bir aşk kelebeğinin geçmişini ve geleceğini oluşturan aşk kozasının yeri de insanın gözleridir. İnsan aşkı hissederse kozanın tohumu kendiliğinde konuverir gözlerin derinliklerine. İnsan sevdiğine her baktığında olgunlaşır pupa ve en sonunda hissederse diğer pupanın varlığını, deler kozasını aşkın sonsuzluğu için. Kanat çırpar diğer pupa çıkana kadar, sevdiğinin gözleri etrafında. Bekler amansızca, aşk kelebeğini ve sabırsızlanır onunla kanat çırpmak için sonsuzluğa. Diğer kelebek de yırttığı an kozasını başlar sonsuza kadar sürecek aşk şarkısı. Sevenlerin gözlerindeki dalgalanmalardır bu aşk şarkısını notaları. Bazen ağlatır sevdiğini bir su dalgasıyla, bazen güldürür onu en ufak bir fısıltıyla. Gözler birbirine baktıkça ve kelebekler kanat çırptıkça devam eder aşk şarkısı. Ama öyle bir an gelir ki ayrılır gözler birbirinden ve kelebekler çekilir kozasına, beklerler ölüm için, yılları sayarlar tekrar buluşmak için. İşte gözlerimizdeki kelebeklerdir aşkın habercisi, taşıyıcısı ve sonsuza dek sürdürücüsü. Ne zaman onlar kanatlansa ve hissetse diğer kelebeklerin rüzgârlarını ve kanat çırpışlarını işte o zaman aşka uçuşun başladığı andır. Aşk öyle bir şey ki tek hece ama sevdalıların gözlerindeki kelebekler onun için kanat çırpıyor, güzelliğini sergiliyor ve haykırıyorlar aşk şarkılarını diğer kelebeklere. Aşk kelebeklerinden her ayrı düşüşlerinde, hissettirirler insanlara ağırlıklarını ve hatırlatırlar sevgiliyi her an onlara. İşte böylece en çok gözler hisseder aşkı ve ayrılıkları aşk kelebekleri sayesinde. Yiğit Kutay Gülben 21101130 Türkçe 101 Başak Berna Cordan Aşkı Sorgulamak Gerçek aşk nedir? Neden hep en güzel şiirler, şarkılar kavuşamayan âşıklar hakkında yazılmıştır? “Seversin, kavuşamazsın aşk olur…” bu sözler ünlü Ozan Âşık Veysel’in aşkı tanımlamak için kullandığı sözlerdir. Dünya edebiyatı kavuşamayan âşıklar hakkında yazılmış eserler ile doludur. Hiçbir roman yoktur ki başından sonuna kadar mutlu bir aşkı betimlesin veya hiçbir şiir yoktur ki âşıklar dizelerde birbirine kavuşsun. Aşk hikâyelerinin yüzyıllardır dillere destan olmasının esas nedeni de duygu dediğimiz bizleri ele geçiren ve karşı koyamadığımız mutlak güçtür. Bir varlığa duyulan arzu, ona yakın olmak için içimizi kasıp kavuran inanılmaz istek ve işte bu duygu aşk olarak bilinir. Duygularımız ulaşamadıklarımıza karşı daha güçlü olarak evrilirler. İşte bu yüzdendir ki çevremizdeki hemen hemen herkesin bu yönde yaşadığı pek çok deneyim ve duygusal travma vardır. Hatta genellikle insanların yaşadığı karşılıksız ya da birlikteliği zor olan ilişkiler onları daha çok etkiler. Bunun sebebi insanların her daim zor olanı istemesi ve kolay olanın onlara cazip gelmemesidir. Nasıl bir çocuk vitrinde gördüğü oyuncağı ailesine aldırana kadar ağlayıp zırlıyor fakat oyuncağına kavuştuktan sonra onu bir köşeye atıyorsa, yetişkinler de kavuşamadığı insanlara aynı şekilde bağlanırlar. Özellikle sinema filmlerinde âşıkların buluştuğu ve mutluluğa yelken açtığı anlara genellikle sonda yer verilir. Sadece popüler kültürde değil, edebiyat tarihinde de pek çok örneği vardır bu durumun. Romeo ve Juliet’i ele alacak olursak tarihin en çok okunan eserlerinden biri, hatta ders olarak okutulan bu eserin imkânsız aşkı konu aldığına şahit oluruz. Zengin ve fakir, güzel ve çirkin gibi birçok imkânsızlıklar konu alınır bu eserlerde. Sadece eserlerde görmeyiz bu imkânsızlıkları ve bu imkânsızlıklara karşı aşk için ne derece çılgın hatta fevri davranıldığını. Yoktan var etmeye çalışır kimileri aşklarını, kimileri daha önce akıllarına dahi gelmeyen yollara başvurur aşkı için ve kimileri de deli cesaretine bürünür. Sanki görünmez bir kuvvet itiyordur bu insanları ya da kulaklarına fısıldıyordur akıl almaz fikirleri. Nazım Hikmet’in bir sözü vardır bu konuda; “Sende ben imkânsızlığı seviyorum / Fakat asla ümitsizliği değil”. Çoğu zaman karşılıksız aşklardır bahsi geçen imkânsız aşklar ve sonucu ne olursa olsun aşk ve “birlikte” kelimesinin içerisinde arzu edilen kişi ile var olmak düşüncesi insanoğluna yeni ve güçlü amaçlar aşılar. Bu amaçlar insanlara yeni hedefler verir, hatta hayatlarını amaçları doğrultusunda değiştirip başka yönler çizmeye iterler. Bu durum, bireylerin sahip oldukları kişilikleri derinden etkileme potansiyeline sahip olmakla birlikte aşırı sahip olma isteği ve bu isteğe cevap alamamak durumu pek çok hayatı olumsuz etkileyebilir. Kişiliğinden fazla uzaklaşma çevremizdekileri yeni ve bambaşka insanlara dönüştürür. Herkes değer verir sevdiğine ve aşkına fakat aşklar ne boyutta farklı yerlere sürükleyebilir bizleri sorusunun kesin bir cevabı yoktur. Bir mafya üyesi ailesi ve beraber mutlu olabilmek için sıradan hayatı arzulayabilirken bir başkası ulaşamadığı aşkı için “ya benimsin ya kara toprağın” düşünce yapısı ile her şeyden çok değer verdiği varlığa ve o varlığın çevresindekilere başka kimsenin yaşatamayacağı cehennemi yaşatabilir. Bazen intihar haberleri yayımlanır gazete ve televizyonlarda; “Aşkından kendi canına kıydı”. “Kendimi intihar ediciğim” bu söz Yeşilçam filmlerinin bir zamanlar vazgeçilmez konusuydu. “Senin için her şeyimi veririm” ya da “Seni canımdan çok seviyorum” gibi sözler düşünüldüğünde aşk uğrunda ölmeyi mi gerektirir? Sorusu kaçınılmaz bir hale geliyor. Belki de aşk sadece insanoğlunun önünde bir engel ve evrimimizi yavaşlatan duygulardan ibarettir lakin kimsenin cevabını bilmediği ve yıllardır tekrar tekrar üzerine kafa yorularak sorulan bu sorular yakın bir zamanda cevap bulacak gibi görünmüyor. Fakat kaçınılmaz bir gerçek vardır ki aşk her zaman sorgulanan ve arzulanan bir duygu olmaya devam edecektir. Osman Furkan KAR Mars’ın Sınırlarında Ridley Scott tarafından yönetmenliği yapılmış, sinemalarda yerini henüz almış ve son zamanlarda izlediğim hem duygusal olarak hem de insanoğlunun sınırları hakkında beni oldukça etkilemiş bir film ‘The Martian’ ya da Türkçe adıyla ‘Marslı’. Ufaklığımdan beri uzay belgeselleri ve filmleri izlediğimden dolayı Marslı’ya sinemaya çıktığını duyduğum an gitmem pek de zor bir karar olmadı. Özellikle Marslı olmak üzere astrofizik içeren yapımlar aslında bilim kurgu eserleri değildir diyebiliriz çünkü içerikler kurmacalıktan ziyade tamamen gerçek bilimsel desteklere dayatılmış durumdalar. Bendeki etkileyiciliği de bu sebepten olsa gerek Marslı ve diğer kozmoz yapımlarının. Küçüklüğüme tekrar dönecek olursak, bir astrofizikçi olan Carl Sagan’a olan hayranlığım, şaşırtıcı olmayan bir şekilde, Marslı’yı izlerken oldukça arttı. Bunun arkasındaki sebep olarak ise evreni -kozmozu- herkesin anlayacağı ve ilgisini çekecek bir şekilde belgesel ve filmlerle işleyen ilk kişi olması yatıyor. Bu konudaki her yapımda mutlaka Carl Sagan’a bir itham ve onu anma sezebilirsiniz. Nitekim Marslı’da da bu mesajlar oldukça açıktı bana göre ki bu göndermeler zaman zaman çok duygusal olabiliyor. Filmde kasırga sonucu kaybolan ve öldü sanılan bir astronot Mars’ta ekip arkadaşlarınca terk ediliyor ve uzun bir süre sonra bu astronot dünya halkına ölmediği mesajını iletebiliyor. Halkın tepkilerinden çekinilmesi ve astronotun yaşayabileceği sürenin kısıtlılığı gerekçesiyle Amerikan Ulusal Havacılık ve Uzay Dairesi çok hızlı ve kontrolsüz şekilde astronotu kurtarma çalışmalarına başlayıp bir roket hazırlıyorlar. Kendimce Carl Sagan mesajının burada olduğuna inanıyorum çünkü astronotun Amerikan vatandaşı olduğu düşüncesiyle yola çıkmak işe yaramazken bir Dünyalıyı kurtarmak için seferberlik yapıldığında sonuç alınabiliyor. Carl Sagan’ın ideolojisi ise bu yönde, gezegeni ülkelere bölmenin verimsizliği onu rahatsız ediyor ve gezegeni tek bir ulus olarak görmek gerektiği düşüncesini savunuyor. Bu savın pratikteki faydasını bir film ile görmek, savın etkileyiciliğini oldukça arttırdı benim için ki ben bu düşüncenin zaten bir savunucusuydum. Marslı’nın bende bıraktığı diğer büyük bir iz ise hayatta kalma içgüdüsünün insana neler yaptırabileceği oldu. Mahsur kalan astronot bir botanik profesörü ve tek başına bir şekilde evinden milyonlarca kilometre uzakta ölmek, oradayken istediği en son şey. Bunun için muazzam bir irade gerektiği gerçeğinin açık bir şekilde ortada olmasının yanı sıra, astronot Mars yerleşkesinde kendine bir tarım bölümü kuruyor, kimyasal tepkimelerle oksijen ve su üretebiliyor ki bunlar hayatta kalması için temel şartlar. Bu konuda derinden etkileyen iki nokta hissettim. Öncelikle yaptıkları hiç bir şekilde imkânsız olmayan şeyler ve arkasındaki bilimsel gerçeklik bilindiği takdirde uygulamaya geçirmek için gereken tek şey yaratıcılıktı astronot için. Buradaki yaratıcılığı tetikleyen etken ise bence sadece ‘ölüm korkusu’. Hayatta kalmanın zor ve sıra dışı olduğu durumlarda bizi yaşama sıkı sıkı tutturan kuvvet işte bu. Durumun sıra dışılığı da bizi olağanüstü şeyler yapmaya zorluyor ki filmin bende uyandırdığı en belirgin düşüncelerden birisi buydu. İkincisi ise, şu an hayattaki insanlar olarak, ‘Dünyayı keşfetmek için yüz yıl geç, evreni keşfetmek için yüz yıl erken doğduk.’(1) der Carl Sagan bir yapıtında ancak kastettiği ikinci yüzyılın aslında şu an başındayız bana göre. Dünyadan en kısa yörünge uzaklığı elli beş milyon kilometre olan bir gezegende, bir insanın tek başına orada yaşayabilmek için gereken bilimsel bilgiye sahip olduğu bir zamanda yaşıyoruz ve bu kelimenin tam anlamıyla tüyler ürpertici. Biz, insanoğlu, artık istediğimiz ve ulaşabildiğimiz bir yerde hayatta kalabilmek için yeterli bilgi birikimine sahibiz ve bunu filmi izlerken fark ettiğimde yerimde duramıyordum. Daha önce farkına varmadığım bu konudaki ağzım açık şaşkınlığımın yerini bilimden gurur duymaya bırakması pek kısa sürmedi. Sanırım bu gerçek öğrenildiğinde ayakları yerden kesilmeyecek bir insan yoktur. (‘Marslı’, tarım yapıp su ve oksijen üretirken) Bendeki yerini özetlemek gerekirse Marslı, sizi kozmozla alakalı her eser gibi farkına varmadığınız gerçeklikler ile büyüleyecek bir film. Bunun olmasını sağlayan ise yaklaşık kırk yıl önce Carl Sagan’ın açtığı bu yol bana göre. Marslı, sınırlarımızı öğrenmek ve bunun da ötesinde varsayılan kapasitemizin üstünde neler yapabileceğimizi beni mest ederek anlatmış bir film. Ancak Marslı için söyleyebileceğim olumsuz tek bir yön var. Uçlarımızda gezerken ve hayattan adeta kopmuş bir şekilde oradaki astronot bağlamında insanoğluna olan hayranlığınızın tadına varırken kendinizi bir anda TMD Servisi içinde bulabiliyorsunuz. Kaynakça 1) Carl Sagan's Cosmos. Dir. Carl Sagan. Films, 1980. Film. DİLA DEMİROZMAN BİR RÜYA İÇİN AĞIT Herkesin bağımlılıkla ilgili sorunlarının olduğu bir dönemde yaşıyoruz. Bazıları değişmek istiyor, bazıları ise bağımlı olduğunun farkında bile değil ya da kabullenmek istemiyor. Bu büyük sorunu çözmek bizim elimizde. Hiçbir bağımlılığın hayatımızı etkilemesine izin vermemeliyiz. Günümüzde bir şeylere bağımlı yaşamayan bir insan bile yok. Bize basit ve küçük gibi gelen ama aslında bağımlı olduğumuz onlarca şey var. Örnek verecek olursam, internet kullanmadan ya da televizyon izlemeden günü tamamlayan bir insan bile yok etrafımda. İşte bu tarz bağımlılıklar bize masum görünüyor. Bir de bunun diğer boyutu var aslında. Mesela uyuşturucu bağımlısı olmak. Bağımlılık, özellikle de uyuşturucu bağımlılığı kurtulması en zor olan türden belki de. Nereden mi biliyorum? Çok değer verdiğiniz bir insan düşünün, bağımlı olduğu şeyi elde etmek için neredeyse her şeyi yapabilecek kadar gözü dönebilen. En kötü tarafı da işlerin iyi gitmediğini anladığı halde bundan kurtulamıyor olması. Filmi izlerken bir yandan uyuşturucu bağımlısı insanların neler hissettikleri hakkında duygudaşlık kurup onları anlıyordum, diğer yandan ise bu bağımlılık bana zavallıca geliyordu. Sonra biraz daha geniş bakmaya çalıştım. Kendi hayatımda bulabileceğim bir örnek yani bağımlı olduğum bir şey var mıydı? Basit gibi görünen, gündelik hayatımızdan çıkaramadığımız internet kullanımını düşündüm. Maddesel bağımlılığım olmadığına mı sevinecektim yoksa çoğu genç gibi internet bağımlısı olduğuma mı üzülecektim bilmiyorum. Bir insan neden internet olmadığı bir ortamda kendini huzursuz hissederdi ki? Çok saçma. Aslında nedeni basit değil mi? Benim yaş grubumdaki neredeyse her çocuk bilgisayar ve internetle büyüdü. İnsanlarla iletişim kurmayı bile internet üzerinden öğrendiğimiz bir saçmalıktan bahsediyorum. Aklımıza gelebilecek her konuda doğru ya da yanlış birçok bilgiye erişebileceğimiz devasa bir alan… Bu şekilde büyüyen bir çocuk nasıl internet kullanımını azaltabilir ki? Aklımda bir soru daha var. Eğer madde bağımlısı olsaydım bunun sonuçları elbette çok daha ağır olacaktı. Vücudum gün geçtikçe çökmeye başlayacaktı ve bununla başa çıkmak gerçekten zor olacaktı benim için. Ama internet bağımlılığı da hayatımızı etkilemiyor muydu? Kısa vadede bize zarar vermese bile uzun yıllar sonra mutlaka bunun bedensel ya da zihinsel etkilerini göreceğimi düşünüyorum. Aslında kısa vadede de zararlı, şöyle bir bakacak olursak sabaha kadar bilgisayar başından kalkmayan onlarca arkadaşım var. Hepsi düzensiz hayatlar yaşıyor ve sağlıkları bile etkileniyor bundan. Filmde ise internet kullanmak yerine televizyon izlemeden duramayan bir karakter var. Bütün hayatı bundan ibaret. Mutsuz, yalnız ama bu bağımlılıktan asla vazgeçemiyor. Zaman geçtikçe daha da bütünleşiyor televizyonla. Aslında bir şeye muhtaç olmanın kaynağı mutsuzluktan geliyor bence. İnsan kendini tam hissedemediğinde başka yollara başvuruyor. Neye başvurduğu pek de önemli değil, hepsi “bağımlılık” adı altına toplanmış nasıl olsa. Zaman geçtikçe vazgeçilmez oluyor. Keşke insanların kendilerine yetebildiği, başka hiçbir şeye ihtiyaç duymadan da yaşayabileceği ve kendisine zarar verecek her şeyden uzak durabildiği bir dünyada yaşasak. Mantığımızı ve duygularımızı kontrol edebilsek ve bağımlılık kavramını ortadan kaldırabilsek. İmkânsız olduğunu bilsem de hayal etmek bile iyi hissettiriyor. Yine de elimizden geldiği kadar bize zarar verebilecek şeylerden kaçınmamız gerektiğini düşünüyorum. İnternet ya da televizyon kullanımını bilinçli hale getirme şansımız olsa da uyuşturucu ve benzeri maddeler ile ilgili diyebilecek bir tane olumlu sözüm bile yok tabii ki. Hayatımızın her saniyesine, aldığımız her karara önem vermeliyiz. Filmin sonunda karakterlerin düştüğü acınası durumlar bunu en iyi şekilde ifade ediyor. Hayal ettikleri şeylere ulaşmak için yanlış kararı vermemiş olsalardı şu an bulundukları durumda olmayacaklardı. Hayatımız seçimlerden ibaret ve en doğru zamanda en doğru seçimi yapmalıyız. Kaynaklar: Eric Watson, Palmer West (Yapımcı) ve Darren Aronofsky (Yönetmen). (2000). Requiem For a Dream [Film]. Uğur Özgümüştaş 21100340 Güzel Sanatlar Derda ve Derda (Fotoğraf Özge Cöne, Londra, 2014) Türk edebiyatının son dönem, genç bir yazarlarından olan Hakan Günday’ın AZ romanı, yazarın yedinci eseri. Sekiz romanının olması 1976 Doğumlu bir yazar için oldukça fazla bir sayı gibi görülebilir. Ancak romanlarındaki sürükleyici anlatımı, adeta sinema izlercesine olayları canlandırması karşısında açıkçası ben bu sayıya şaşırmadım. Hakan Günday; “ İlk ve son harf arasındaki onlarca harfi aşan, A ve Z’nin kavuşmasının hikâyesi” diye romanını özetlemek istese de roman, hakkında çok daha fazla konuşulmasını gerektiriyor. Kitabın ismi benim için Doğu Roma’nın, İstanbul’un birçok mozaiğinde yan yana gördüğüm A ve Z harflerinin, sonradan sanat tarihinden öğrendiğim, her şeyin en başı ve en sonu olarak tabir edilen tanrının sembolleriymiş. Romanın konusunun neredeyse hepsi inançları uğruna iğrençleşmiş insan hayatlarının etrafında geçtiği için direkt olarak kendimce bu göndermeyi yaptım. Açık bir toplumun yanı sıra varlığını bildiğimiz ancak iç dünyalarına giremediğimiz kapalı bir toplum olan cemaatler yapısına kapı aralayan, toplumlar arası süregelen siyasi ilişkilerin bireyler üzerindeki etkisi ve bunun kapalı topluma nasıl yansıdığı, bu ilişkilerle beslenen insanlar, özellikle şiddetin hâkim olduğu bir kültürde biçimlenen karakterler… Tüm bu oluşumlarla ilgili çok fazla şey düşündürtmesi açısından gerçekten başarılı bulduğum bir roman oldu Günday’ın romanı. Farklı yerlerde, farklı görünen hayatları olsa da ruhsal sarsıntı geçirmelerine neden olan şiddete maruz kalmış insanların benzer acıları yaşadıklarını, önce şiddete, haksızlığa uğrayan masum birer çocukken, büyüdükçe kendileri de şiddeti uygulayan birer zalime dönüştüklerini soluksuz izledim AZ romanında. İkisinin de isimleri Derda olan roman kahramanlarının hayatında çok fazla tesadüfün yer alması önce şaşırtıcı gelse de düşününce öyle olmadığı fark ediliyor. Tesadüf diye bir şey yok aslında, aynı şiddete maruz kalınan bir hayatta insan davranışlarının neredeyse aynı olması kaçınılmaz olan. Bu sadece belli bir coğrafyada yaşanıyor da değil. Dünyanın neresinde olursa olsun, bu böyle. Böylesi yaşanmaz dediğiniz farklı bir coğrafyada da kapalı topluluklar ve karanlık dünyalar var sonuçta. Şiddetin neredeyse iletişim biçimi olduğu bir hayatın aksine, edebiyatın, sanatın iletişim dili olduğu bir hayatta oluşacak değişimi de başarıyla aktarıyor okuyucuya Hakan Günday. Okuldan alınarak, annesi tarafından kendisinden çok büyük bir cemaat ileri gelenine satılan 11 yaşındaki Derda ve bir mezarlığın dibindeki gecekonduda kanserli annesiyle yaşayan, babası cezaevinde olan Derda ismindeki erkek çocuğun yaşam öyküsüdür romanda anlatılan. Uyuşturucunun, silah ve gaspın, cinayetlerin, sadizmin, mazoşizmin, tecavüzün hâkim olduğu karanlık bir dünyada yetişen çocuklar, ilerleyen zamanda Oğuz Atay ve ünlü romanı Tutunamayanlar’la tanışırlar. Ve onlar için dönüşüm başlamıştır. Sanatın insan ruhunda yarattığı değişimi böyle bir kurguyla aktarıyor Hakan Günday okuyucusuna. Aslında yaşadığım toplumda çokça yaygın ve bir şekilde de fazla olan insanların, mahallelerinde yaşamasam da bir şekilde nasıl olup bittiklerini tahmin ettiğim hikâyelerinden biriydi. Televizyonlarda dillendirilmeyen, haberlerde birbirleri ardına normalleştirilen olayların en ince detaylarına kadar anlatılmış hâliydi. Yazar hikâyeyi anlatırken tabii ki yer yer ağır küfürler de kullanıyor fakat bu yazılanları daha da inandırıcı kılıyor. Sanki gerçekten o evdeymişim ve o evde kapatılmışım ya da dilini hiç bilmediğim bir ülkede kapatıldığım yerden kaçmışım gibi hissettim bazı yerlerinde. Kadın Derda’nın hikâyesi beni daha çok etkiledi. Kadın Derda’nın başına gelenler hem ülkemizde hem de yurtdışında yaşayan binlerce göçmen kadının başına gelenlerin bir toplamı gibiydi. Son zamanlarda özellikle İngiltere’de tartışılan kadınların yüzlerini bütünüyle örtecek şekilde dolaşmaları, kitapta başka bir kıyafet biçimi bilmeyen oldukça cahil bırakılmış bir kadının dış dünyaya ilk kez çıkışı üzerinden anlatılıyordu. Dini özgürlüklerden öte bir kadının başka bir seçim şansı bırakılmadan sadece bir grup erkeğin emrinde bilinçli bir şekilde köleleştirilmesi durumunu Hakan Günday sanki tüm olayların bire bir tanığıymışçasına yazmıştı. Yaşadığım şehirde bazı yerlerde artık bana çok doğal gelen bu çarşaflı giyim özellikle kısa kısa gittiğim Avrupa ülkelerinde karşılaştığımda bana çok garip gelmiştir hep. Sanki Avrupa’nın hiçbir ülkesinde böyle bir inanç yokmuş ya da böyle insanlar dolaşamazmış gibi düşünürüm. Özellikle Londra’nın belirli mahallelerinde gördüğüm manzaralardan sonra batı ülkelerinde bunun daha başka bir boyutta olduğunu anladım. Çarşafı bir inanca olan bağlılıktan çok dış dünyaya karşı olan yabancılığı gizlemek ve bir anonim görüntü yaratmak için kullanıyor gibilerdi. Metroda gördüğümüz çarşaf giyen kadınların büyük kısmı kesinlikle büyük korku içinde seyahat ediyorlardı ama bulundukları şehir korkmalarını da gerektirecek bir şehir değildi. Diğer insanlar hiçbir şey umurlarında olmadan oradan oraya giderlerken bu kadınlar kafalarında yaratılan korkularla belki hiç o dili de konuşamadan gidecekleri yerlere gidiyorlardı. Sayıları İstanbul’da ya da Ankara’da gördüklerimden çok daha fazlaydı. Kendi ülkemde bu kadar korkuyla bakan gözler görmedim. Sanırım Günday da bunu gözlemlemiş ve bunun üzerinden bir hikâyeye başlamış. Bu yüzden bahsedilen kadın Derda’nın üzerindeki olaylar çok ama çok gerçekçi geldi bana. Sanatın etkisini anlatmak için, Türkiye’nin çok önemli bir yazarı olan Oğuz Atay’ı seçmesi de kitabı beğenerek okumamda etken oldu diyebilirim. Şiddet üzerine kurulu bir romanın sonlarına doğru, sanatın etkisiyle bambaşka bir hayata başlayacakları ilk buluşmada her iki Derda’ya büyük bir aşk eşlik etmektedir artık. Bu aşk kitabın kurgusunda imkânsız gibi görünse de tüm roman boyunca o kadar çok gerçekdışı görünen ama düşününce her bir yanımızda olan bitenin gerçekliği kadar somut hikâyenin yanında o aşk da gerçek olur. Anlam Arayışımızı Anlatan Bir Roman: Simyacı Simyacı son yıllarda kendinden sıkça söz ettiren bir kitap olması sebebiyle adını duymayanımız pek azdır. İlgimi çeken ve beni bu kitabı okumaya sürükleyen süreç sadece çokça söz edilmesi değil elbette. Ayrıca sevdiğim yazarların kitapla bağlantılı ilişkilendirmelerde bulunması ve kitabın konusu kitabın çekiciliğini arttıran faktörler oldu. Şunu belirtmeliyim ki birçok popüler kitap gibi hayal kırıklığıyla sonuçlanmadı benim için. Yalnızca sanatsal olarak insanı tatmin etmekle kalmadı. Bunun yanında insanın anlam arayışı yolculuğunda kendi varoluş amacını tekrar sorgulamaya teşvik etmesi derin bir felsefi boyut kattı esere. Ancak bütün bunlara rağmen yapıtta temel eksiklik mantıksal çıkarımlarda bulunmaya uygun olmayan yapısı olarak karşımıza çıkıyor. Yani olay örgüsünde akılla açıklanamayacak masalımsı çok fazla unsur var. Bu eleştirime katılamayan çok insan ortaya çıkabilir. Zira yazarın amacı mantıksal bir olay kurgulamak olmadığı ve kitabın kurgusunun da buna göre şekillendiği iddia edilebilir. Aslına bakılırsa da bu iddianın doğruluk payı vardır ancak benim eleştirdiğim temel nokta da tam budur. Yazarın daha mantıksal bir olay kurgusuyla belirlediği amaca ulaşması çok daha uygun olacaktı. Şunu söylemeliyim ki sağlam bir mantıksal kurgudan uzaklık, kitabı ilginç bir mistik havaya büründürmüş durumdadır. Öyle ki satır aralarında adeta Mevlana’nın Mesnevisi’ni veya Muhyiddin in Arabi’nin eserlerini okuyor gibi hissediyor insan. Örneğin birçok sayfada sıklıkla tekrar edilen ‘Her şey bir tek ve aynı şeydir.’ (Coelho, 2000, p. 87) sözü buna güzel bir örnektir. Kitapta geçen bu ve buna benzeyen sözler adeta tasavvuf felsefesinin derin etkilerini barındırdığı açık bir şekilde ortadadır. Yazarın başlangıçtaki yer ve mekân seçimini bilinçli olarak Endülüs’ten yana kullandığını söyleyebiliriz. Bu seçim adeta daha kitabın başından yazarın etkilendiği kültürel coğrafyanın sırlarını bize veriyor. Diğer bir deyişle kitap batı felsefesinin sınırlarının dışına çıkıp farklı ufuklara ulaşacağını haber veriyor. Bu yönüyle insanı doğunun tarihi mistik atmosferine doğru sürüklüyor. Kitaptaki mistik atmosfer adeta insanı yeni bir ufukla tanıştırmakla kalmayıp günümüz maddiyatçı dünyasına karşı bir manifesto niteliğindedir. Kitapta kullanılan benzetmeler yoluyla yazar bu noktaya çok güzel atıflarda bulunuyor. Özellikle kahramanımızın hazineyi bulmak için her şeyi olan koyunlarından vazgeçmek zorunda kalmasından vaha müşavirliği gibi saygıdeğer bir makamı terk etmesine kadar birçok örnekte bu atıflar görünebilir. Bundan daha fazla olarak yazarın kendi anlam arayışımızı tamamlamak için sadece maddi zenginliklerden değil aynı zamanda manevi hislerden dahi vazgeçmek gerektiğini belirtmesi üzerinde durulmaya değer bir noktadır. Kitabın farklı noktalarında kahramanımızın sevdiği iki farklı kızdan vazgeçmesi bu vurgunun en belirgin olduğu kısımlardır. Bu anlayış dahi Anadolu ve İslam topraklarının yazarlarıyla belirgin bir paralelliğin varlığını kanıtlamaktadır. Kitabın psikolojik açıdan değerlendirmesi de en az tasavvufla olan bağlantısı kadar çarpıcı. İngilizcesi ‘Self-­‐determination’ olan bir teoriyle bağlantı kurmak aradaki benzerliği görmek adına bize yardımcı olacaktır. (RM Ryan, 2000) Bu teoriye göre insanın içsel bir motivasyonla hareket etmesi insanın psikolojik gereksinimlerini karşılaması için birinci şarttır. Yani toplum veya otoritenin verdiği hedefler, ödüller için veya cezalandırmadan korkulduğu için değil içsel olarak bilinçli tercihlerde bulunmak temel alınmaktadır. Bu çerçeveden bakıldığında kahramanımız bu teori için çok güzel bir örnektir. Ailesinin gönderdiği okulu bırakıp çoban olmasından tutun da gerektiğinde koyunlarını satabilmesine kadar birçok şey kahramanımızın güçlü bir içsel motivasyona ve kararlılığa sahip olduğunu göstermektedir. Bu manada tasavvufi ögelerin yanında modern psikolojik teorilerle ilişkilendirilebilmesi kitaba artı değer katan unsurlardandır. Görkem Seçkin 21401774 TURK-101-19 Başak Berna Cordan 5. Yazı 24 Kasım 2014 Farklılıklar ve Yabancılaşma Kevin Costner’ın oynayıp yönettiği, 1990 Amerikan yapımı, Kurtlarla Dans filmini ilk izlediğimde ortaokula gidiyordum. Kızılderililere hâlihazırda sempati duyduğumdan filmi çok beğenmiştim. Tabii ki, filmi beğenmemin tek nedeni Kızılderililerin olması değildi. İlk sahnesinden itibaren kendimi o uzam ve zamanda hissetmiştim. A.B.D.’nin İç Savaş’la çalkalandığı yıllarda herkes tarafından dışlanan ve hor görülen Kızılderililerin yaşam mücadelesi beni çok etkilemişti. Ayrıca onların kültürlerine tamamen yabancı olan ve hatta ordu tarafından Kızılderililerle mücadele için gönderilen teğmen John Dunbar’ın Kızılderililerin arasında katılması ve zaman içinde adeta onlardan biri haline gelmesi ilgi çekici bir hikâyeydi. Bu senaryoda beni etkileyen tema, yabancılık oldu. Özellikle kültürel yabancılık ve bunun sonuçlarına film çok iyi değinmişti. Teğmen Dunbar, bir subay olarak Kızılderili bölgesine atandığında ne Kızılderililer ne de onların kültürü hakkında hiçbir şey bilmiyordu, fakat zaman geçtikçe onları tanıdı ve onlarla yaşamaya başladı. Filmin sonunda başka askerler de bölgeye geldiğinde o artık Kızılderili toplumunun bir parçasıydı ve gelen askerlerin yaşayışını ve davranışlarını ters bulur olmuştu. Onu gören bir çavuşun sözleri Dunbar’ın durumunu, eskiden ait olduğu “beyaz adam” kültürüne yabancılaşmasını ve içinde yaşadığı Kızılderili kültürünün bir parçası olmasını çok güzel anlatıyordu. “Bir Kızılderili’ye döndün, değil mi ?” Neden farklı kültürleri, farklı yaşam biçimlerini yadırgarız ki? İnsan ilişkilerinde her iletişimin iki taraflı olduğunu unutmamak gerekir. Bize başkasının kültürü yabancı geliyorsa, ona da bizim kültürümüz yabancı geliyordur. Farklı olan kötü demek değildir. Farklı olan şey bir alternatiftir ve denemeden hangi seçeneğin daha iyi, daha yararlı olduğunu öğrenmenin imkânı yoktur. Kendi bildiğimizden farklı olanı, bize yabancı olanı hatalıymış gibi görmek sadece nefrete yol açar. Oysa empati kurmalı, bize yabancı geleni anlamaya çalışmalıyız. Bir de bakarız ki o yabancı sandığımız, bize önceden çok ters gelen şey, hiç de o kadar farklı değilmiş. Farklı olsa bile, düşündüğümüz gibi kötü ve zararlı değilmiş. Seçkin,2 Toplumlarda yabancı ve farklı olan genelde dışlanır. Ortaklıklar ve benzerlikler üzerinden birliktelik kurulur ve toplum oluştuktan sonra bilinçli ya da bilinçsiz olsun, farklı olan ötekileştirilir. Bir şeylere “farklı”, “yabancı” veya “öteki” gibi etiketler yapıştırmak nedense bizde güven hissi uyandırır. Sanki farklı olan bir tehditmiş gibi, kendimizi benzerlerimizin arasında güvende biliriz. Herhangi bir şeyi farklı yapmak, belli bir durumda farklı davranmak bizi o toplumdan ötekileştirir. Biz farkında olsak da olmasak da artık o topluma karşı bir tehlike unsuru oluveririz. Ne var ki, farklılıklar olmadan gelişim olmaz. Başta bize ne kadar ters gelse de değişik şeyler denenmedikçe, başka seçenekler araştırılmadıkça ilerlemeden söz edilemez. Değişim geçirmeyen, durağan toplumlar sadece yerlerinde sayarlar. Eğer farklılıklara açık olursak mesafe kat edebiliriz. Yoksa farklı olanları dışlarken, zaman içinde aslında biz soyutlanırız. Değişim rüzgârı estiğinde, zamana ayak uyduramayanlar uçup giderler. Yabancılaşmaya bir başka bakış açısı da kendine yabancılaşmadır. Zaman akıp giderken asla sabit kalamayız. Her geçen gün yeni bir şeyler öğrenir, yeni şeyler deneriz. Aynı zamanda eski bildiklerimizi ve geçerliliğini kaybeden düşüncelerimizi de unuturuz. Böylece biz de değişiriz. Bazen öyle bir an gelir ki geri dönüp baktığımızda, kendimizi tanıyamayız. Aynada başka biriyle bakıştığımızı hissederiz. Gerçekten de kendi kimliğimizi kaybedecek kadar değişebilir miyiz? Yoksa ne kadar değişirsek değişelim şu anki halimiz mi gerçek benliğimizdir? Benliğimizi, kişiliğimizi kaybedebilir miyiz hiç? Yoksa her değişimde onları da beraber taşır ve yeni kimliğimizi daha bilgili, daha olgun bir şekilde mi oluştururuz? Farklılıklardan ve değişimden çekinmemeli, her fırsatta kendimizi ve toplumumuzu yenilemeliyiz. Yabancı ve öteki olanı dışlamamalı, aksine kendimizi sorgulamalıyız. Gün gelir de kendi kendinizden şüphe ederseniz unutmayın, geçmişteki bütün kararlarınızın ve seçimlerinizin sonucunda buradasınız ve ne kadar “yabancı” görünürse görünsün, geçmişteki haliniz de şu anki haliniz de hep sizsiniz. Kaynakça 1. Kurtlarla Dans, Michael Blake, 1990 Ömürsüz Aşk İzlemeden önce Not Defteri hakkında bildiğim tek şey Ryan Gosling gibi başarılı ve karizmatik bir oyuncunun bu ﬁlmde yer almasıydı. Uyarlama ﬁlmlerin, uyarlandıkları kitaplar kadar güzel olmadığı iddiasını çürütmek için çekilmiş bu ﬁlm, aşka dair kafamdaki düşüncelere yenilerini ekleyip, üstü tozlanmış duygularımı gün yüzüne çıkarmayı başardı. Tek başıma izlediğim için kimseden utanmadan salıverdim tüm gözyaşlarımı. Peki bana bu duyguları yaşatan tam olarak neydi?Klasik ‘’zengin kız fakir oğlan’’ konseptiyle başlayan hikayemiz, saf ve masum bir aşkın basit bir başlangıcıydı sadece. ‘’Masum bir aşk nasıl olur ki?’’ diyen düşüncelerim sonunda cevabını bulmuştu. İçimizde taşıdığımız ve beslediğimiz hasret duygusu temizliyordu adeta aşkımızı. Mutluluğa giden yollar acıdan taşlarla döşenmiş olmasaydı bu kadar saf kalmazdı hislerimiz. ‘’Sadece ﬁlmlerde olur böyle mükemmel aşklar.’’ demek istesem de demeye dilim varmıyor. Çünkü Noah ve Allie sizi bir anda benliklerine alıyorlar ve bir anda kendimi onlardan birinin yerine koymak zorunda hissediyorum. Belki de sadece bu yolla anlayabilirdik bu güçlü aşkın verdiği tadı. Tabii her ne kadar empati yapmayı denesek de sadece bize gösterdikleri kadarını bilebiliriz. İki kişi arasındaki uçurumların nasıl aşılabildiği konusundaki ﬁkir tohumlarını da böyle ekiyorlar aslında. Yaz aşkı olarak başlayan bir ilişkinin, aradaki derin uçurum yüzünden nasıl dağılıp, zorlu yollardan geçerek sonrasında nasıl toparlandığını görmek bana şunu gösterdi ki; ömürsüz aşklar, sonsuz mutluluklar ve huzur, kolay inşa edilmiyor. Sevgi emek ister, sevgi özen gösterilmesini bekler. Ve en özeli; aşk, onun için fedakarlık yapmanızı ister. Ancak bunlardan sonra alınan haz ve mutluluk paha biçilemez oluyor. Filmde bu konuyla ilgili en çok etkilendiğim bölüm ise Noah’nın Allie’ye kurduğu bu cümlelerdi: ‘’ Yani ilişkimiz kolay olmayacak. Gerçekten zorlu olacak. Ve buna her gün katlanmak zorunda kalacağız. Ama ben bunu istiyorum. Çünkü seni istiyorum. Senin tamamını istiyorum.Sonsuza dek… Sen ve ben.. Her gün…’’. İstediğimiz sevgi uğruna yapılacak en büyük fedakarlık belki de hayatımız. Kolay yolu seçmeyip, biraz olsun kendi istediklerimiz uğruna savaşalım. Bu hayatı kendimizden başka kimse için yaşamıyoruz. Bunu bile bile hayatımızın başkası uğruna, elimizden kayıp gitmesine izin veremeyiz. Sevgi ise uğruna hayatımızı feda edebileceğimiz nadir ve güzel şeylerden biriyse eğer, feda edelim gitsin. Çünkü hayatımızı güzelleştirmezsek; bir amaç koymazsak ona, cehennemden farksız olurdu her birimiz için. Sonunda aralarında yaşanan bu dram çok klişeymiş gibi görünse de bunların üstesinden nasıl geldikleri önemli bir ders veriyor bize. Bir diğer dikkatimi çeken nokta ise maddiyatın aşka hakim olamayacağı konusundaydı. Noah taşralı ve fakir bir adam, Allie ise her an, her istediğini elde edebilecek zenginlikte bir kadın. Allie bu farklılıktan şikayetçi değil çünkü onun yaşadığı mutluluk parayla satın aldıklarından çok daha güzeldi bence. Ama aileleri bu durumdan hoşlanmadığı için Allie’yi aşkından uzaklaştırmaya karar verir. İşte benim ömürsüz aşk dediğim kısım da burada başlıyor. Mesafeler araya giriyor. Her zaman inandığım düşünce belki de bu ﬁlmle yıkılıyor. Düşüncem şuydu ki: gözden ırak olan gönülden de ırak olur. Ama insan sadece tam anlamıyla sevmediği kişiyi çıkarabiliyormuş gönlünden. Duyduğun sevgi, aşk veya saygı adını ne istersen koyabilirsin; eğer gerçekse sen nereye gidersin git seninle geliyor. Hatta çoğu zaman mesafeler, hissettiklerini özlemle birlikte katlıyor. Sevdiğin kişiye duydukların gerçekten özünden geliyorsa kalbinin, zaten izin vermeyecektir yüreğin unutulup kaybolmasına.En son olarak da en önem verdiğim kısımdan bahsetmek isterim. Noah içinde yaşattığı aşkı için, bu alevin içinde sönmemesi uğruna, zamanında Allie’ye verdiği sözü gerçekleştirmek adına varını yoğunu ortaya koyuyor. Buradan benim anladığım, tekrar etmekten usanmıyorum, sevgi emek ister. İlk aşkımız değil midir hiç unutmak istemediğimiz, her defasında bize kendini hatırlatan ve bizim de sürekli hatırlamak istediğimiz? Gösterdiğimiz ilk çabaydı ilk aşkımız, bu yüzden unutmak istemiyoruz ve beynimizde, düşüncelerimizde ona güzel bir yer ayırıyoruz. Noah’nın da yaptığı tam olarak böyle bir şeydi. Şiir gibi özenle hatırlarına kazıdığı aşkını unutmak değil yaşatmak istedi tıpkı hepimizin istediği gibi. Umarım bu ﬁlmi