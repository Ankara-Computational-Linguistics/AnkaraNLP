yalnızlığın tuvalimizi renklerini vurmasına izin vermeliyiz ve sonrasında bakabilmeliyiz oluşan o tabloya yani saf benliğimize. Biz oradayızdır çünkü, yalnızlığın yani o tablonun içinde ve ancak o tabloyla gerçekten var olabilir ve gerçekten yaşadığımızın farkına varabiliriz. HAYATIN KÖTÜ GERÇEKLERİ Uzun zaman önce okuduğum beni derinden etkileyen bir romandı Bin Muhteşem Güneş. İlk kez elime alıp okumaya başladığımda benim için bir zorunluluk ifade ediyordu. Çünkü sadece bir ödevdi. Fakat devam ettikçe kendimi kitaptan alamaz oldum. Elimden bir an bile düşmüyordu çünkü o kadar hayatın içinden bir kitaptı ki olmaması imkânsız bir şey yoktu adeta. Haberleri açıp izlediğimizde en az bir kere rastlayacağımız olaylardı bunlar. Kadınların yaşadığı berbat hayatlar ve onlara yapılan kötü şeyler. Genel olarak kitap savaşın getirdiği kötülüğü gösteriyor olsa da, toplumumuzda birçok insan durduk yere kadınlara kötü davranıyor ve onların haklarını görmezden geliyor. Bu kitabı yazmamın en önemli nedeni ise son zamanlarda kadınlara karşı artan şiddet olayları. Romanı okurken bazı olayları gözümün önünde canlandırdığım zaman gerçekten çok ağır geliyordu. Fakat gördüm ki aslında hepsi hayatımızdan bir parça. Hepsini her gün bir yerlerde okuyup görüyoruz. Peki, neden erkekler kadınlara karşı bu kadar acımasız? Daha güçlü oldukları için mi veya kendilerini üstün gördükleri için mi? Bence bunun tek bir cevabı var. İnsanlar ailelerinden ve çevresinden nasıl görüyorsa öyle davranmasıdır bunun cevabı. Çünkü kadın ve erkeğin eşit olduğu toplumda kadına saygı duyulan bir toplumda hangi insan bir kadına el kaldırabilir veya ona acımasız bir hayat yaşatabilir. O an devreye kanun girer ve gereken hemen meydana gelir. Fakat kadını insan yerine koymayan bir toplumdan bunu beklemek çok mantıksız. Bin Muhteşem Güneş adlı romanı okuduğum zaman bunun farkına çok iyi vardım. Evet, bizim ülkemizde de kadına gereken önem verilmiyor ama bu romanda okuduğum kadar değil. Bazı bölümleri gerçekten canımı çok yakıyordu. Bu yüzden kendimi olayların içinde buluyordum ve sayfaları okudukça kötü bir şey olacağını tahmin edip kitabı kapatıyordum. Hâlbuki sadece bir romandan ibaretti. Kitap savaşın getirdiği zorlukları anlatıyor demiştim. Evet, doğru ama nasıl erkekleri kadınlara karşı bu kadar kötüleştiriyor. Bir kız çocuğu gerçek babası tarafından nasıl dışlanabilir? Hangi baba bunu yapmaktan keyif alır? Hepsinin cevabı kitabın sayfalarını çevirdikçe gelmeye başladı. Bu sayfalar benim için en hüzünlü sayfalardı. Kendimi ana karakter Meryem’in yerine koymaya çalıştım ama olmuyordu. Çünkü onun yaşadığı bu kötü hayata ben katlanamazdım. Zor zamanında yanımda olacak bir tek kişi bile yoktu. Aynı evde yaşadığım insan bana cehennem gibi bir hayat yaşatacak ve ben buna göz yumacaktım. Benim için imkânsızdı. Sonuçta kadın ya da erkek ol, doğuştan gelen bir sürü hakkımız var ve her insan haklarını sonuna kadar savunmalı diye düşünüyordum. Fakat bu Afganistan için mümkün değildi. Çünkü bu ülkede hem kadın hakları ve özgülüğü yok hem de savaş içinde olan bir ülke ve hayata tutunmak için çabalayan onlarca insan. Kimin psikoloji bu durumda iyi olabilir ki? Kitabı bitirdiğim zaman bir süre etkisinden çıkmadım. Evet, başta ödevdi ve zorunluluktu. Hiç tarzım olmayan bir romana başladım diyordum. Çok yanılmıştım. Bana hayatın kötü gerçeklerini öğretmişti bu roman. Defalarca ‘’iyi ki böyle yerde yaşamıyorum dediğimi’’ hatırlıyorum. Sayısız kadınlar ve kız çocukları hiçbir hakları yok ve kendilerine yapılacak kötülükleri bekleyerek günlerini geçiriyorlar. En kötüsü de buna ses çıkarıp itiraz eden hiç kimse yok. Umutsuz insanlar ve onları hayatlarına küstüren sayısız kötülüklerle dolu bir Afganistan. Kaynakça Hosseini, Khaled. Bin Muhteşem Güneş. Everest Yayınları, 2008. Ahmet Batur TülekKEŞKESİZ BİR HAYAT MÜMKÜN MÜ? Birçok seçenek içinden yaptığımız bir seçimle, kaderimizi kendimiz yazıp hayatımızı istediğimiz şekilde yaşayabilmek mümkün mü? Verdiğimiz her kararın, yaptığımız her seçimin kendi yaşamımızla birlikte çevremizdeki, ya da dünyadaki tüm insanların hayatlarını da etkilediğini, bu etkileşim sonucunda, diğer insanların yapacakları seçimlerle oluşacak milyarlarca olasılıktan en az birinin, dönüp dolaşıp tekrar bizi etkileyebileceği hiç aklımıza geliyor mu? Yapacağımız seçimlerin, alacağımız kararların sonucunda yaşayacağımız alternatif hayatlarımızı görebilsek, mutlu mu olurduk yoksa bir kaos mu yaşardık? Bana tüm bu soruları düşündüren, arkadaşlarımın tavsiyesiyle izlediğim, yönetmen Jaco Van Dormael’ in 2009 yapımı, Mr. Nobody isimli, bilim kurgu türündeki ﬁlmi… 2092 yılında, Dünya’da kalmış son ölümlü insan olan 117 yaşındaki Nemo’ nun; düşündürüp sorgulatan hikayesi… Nemo, küçük bir çocukken, ayrılan anne ve babasından birini seçmek zorunda kalıyor ve yapacağı seçimler sonucunda, -özel bir yeteneğinden dolayı- yaşayabileceği tüm hayatları önceden görebiliyor… Hepimiz, bazen, seçimlerimizde kararsız kalır, yaptığımız bir seçimin ardından, acaba öbür seçeneği mi seçseydik diye düşünüp dururuz. Hayat böyle bir şeydir maalesef. Hiçbir zaman hangi seçenek bizim için daha iyidir bilemeyiz. Elbette ki siyah beyaz ayrımı gibi bazı kararlar vardır ki aklımızla mantığımızla karar verir, beden sağlığımıza, ruh sağlımıza zarar vereceğini, bilincimiz sayesinde anladığımız seçimleri yapmayız. Merdiven varken, üç metrelik duvarın üstünden atlamamak gibi… Ama bazen öyle seçimler vardır ki, sonuçta bizi nelerin beklediğini bilemeyiz. Her ne kadar aklımızla, mantığımızla karar versek de istediğimiz sonuca ulaşamayabiliriz. Her yönden kendimize uygun bulduğumuz biriyle yapacağımız evlilik, buna Ahmet Batur Tülekbir örnek olabilir. Çünkü seçtiğimiz kişiyle birçok yönden anlaşabilsek bile, zaman içinde, yaşayacağımız olaylara vereceğimiz tepkiler farklı olabilir; anlaşamayacağımız, bizi mutsuz edecek faktörler ortaya çıkabilir. Bu durum seçtiğimiz meslek, yaptığımız iş gibi hayatımızın her alanında geçerlidir. Acaba, on, yirmi yıl sonra hayatımızda neler olacağını görebilseydik ne yapardık… Kendi hayatımızı bir ﬁlm izler gibi izlesek, nerede, ne zaman, neler olacağını bilsek ne hissederdik… Bana göre; bir ﬁlmi ikinci kez izlerken sıkıldığımız gibi sıkılır, yaşamımızın bir anlamı kalmazdı. Bir gün sonrayı, hatta bir saat, bir an, sonrayı bilemediğimiz için, hepimizin yaşamı heyecanlı bir ﬁlm gibi, zaman kavramının içinde akıp gidiyor. Her gün aynı şeylerle uğraşıyoruz, değişik bir şey yok diye düşünsek bile, yaptığımız her şey bir gün öncekinden mutlaka farklı oluyor. Her gün yaşadığımız olaylara, ya da yaptığımız aynı davranışlara bile farklı tepkiler veriyor, farklı tepkiler alıyoruz. Bir gün sinirli oluyoruz, bir gün, sakin, neşeli… Bu haldeyken de yaptığımız seçimler yönümüzü belirliyor… Örneğin, neşeli hissettiğimiz bir günümüzde traﬁkteyken, yanlış sollama yapan birine tepki vermiyor, gülüp geçiyoruz veya arkadaşlarımızla, şakalaşıp, espriler yapıyor, pek de konuşmadığımız insanlarla konuşup hal hatır soruyoruz. Bunun etkisiyle o insanlarda da olumlu bir etki oluşuyor, neşemiz bulaşıyor, onlar da başkalarıyla güzel iletişimlerde bulunabiliyorlar. Ama sinirli bir ruh halindeyken, yanlış sollama yapan birine bağırıp, çağırıyoruz, ağzımızdan istenmeyen sözcükler dökülebiliyor… Sonuçta kavgalar çıkabiliyor, karakolluk bile olabiliyoruz. Annemiz, babamız üzülüyor, tansiyonları yükseliyor, belki de onlar da hastaneye düşüyorlar, biz karakola düştüğümüzde… Veya biz, o yolda kavga edip yolu kapatınca, iş görüşmesine giden birisi, geç kalıp işi alamıyor, keşke bu yoldan gitmeseydim diye saçını başını yoluyor… Evde, umutla, eşinin iş bulacağını bekleyen diğer eşin de umutları suya düşüyor, hayal kırıklığı içinde, ev kirasını nasıl ödeyeceklerini düşünürken, başına ağrılar saplanıyor. Biz anne/babamızı hastanede ziyaret etmek için, -annem/ babam benim yüzümden hastanede- diye düşünüp dalgın dalgın Ahmet Batur Tülekyürürken; başı ağrıyan eşini hastaneye yetiştirmeye çalışan, o, iş bulamamasına sebep oluğumuz kişi, hastane kapısında bize çarpıyor ve bacağımız kırılıyor… Benzer örnekleri çoğaltmak mümkün. Bütün bunları düşününce, keşke dilimi tutup o kavgayı başlatmasaydım diyebiliyoruz. Ya da arabayı sollayan kişi, keşke, sollama yapmasaydım diyebiliyor. Hepimiz insanız ve Nemo gibi bir yeteneğimiz yok. Hayattaki hiçbir seçimimizin sonuçlarından emin olamayız. Yaşamın doğası gereği, hayatı yaşarken; keşke onu seçmeseydim, keşke bunu yapmasaydım, keşke oraya gitmeseydim, keşke öyle söylemeseydim vb. gibi, keşke dediğimiz şeyler ne yazık ki oluyor ve bundan sonra da olacaktır. Fakat yaptığımız seçimlerin, aldığımız kararların, bir kelebek etkisi yaratıp tüm insanları etkileyebileceğini unutmadan, bundan sonraki yapacağımız seçimlerde, mümkün olduğunca, öfkemize kapılmadan, mantıklı kararlar verip olumlu sonuçlar almaya; keşke sözcüğünün daha az, iyi ki sözcüğünün daha çok olduğu seçimler yapmaya çalışmalıyız… KAYNAKÇA: Van Dormael, Jaco. Mr. Nobody. 2009. Pathé. Film. MARS MI ADA MI? ‘Hiç yalnız kalmak istediniz mi?’ diye sorsam eğer eminim ki hayır diyen kimse çıkmaz. Hepimiz hayatımızın bir döneminde -özellikle ergenlikte- mutlaka herkesten uzaklaşıp kendimizle kalmak isteriz bir süreliğine. Çoğu insan tamamen yalnız kalmayı da beceremez zaten. Aile olsun arkadaşlar olsun varlıklarını hissettirirler çünkü bir şekilde. Ailesi ya da arkadaşı olmayan insanlar için ise sonsuz bir yalnızlık söz konusu olmasa da geçici bir yalnızlık hissi vardır diğer insanlara göre çok daha yoğun bir şekilde ama o da bir süre sonra yeni insanlarla tanışınca kaybolabilir. Peki ortamda tanışılacak insan bile yoksa ne yaparız? ‘Issız bir adaya düşsen yanına alacağın üç şey ne olurdu?’ sorusuna maruz kalmayan kalmamıştır herhalde. Hayal etmesi bile korkunç olan bu durumda insanlar yanlarına en sevdikleri şeyleri ya da kişileri almayı tercih ederler genelde. Kimisi sevgilisini ya da ailesinden birini alırken bazıları yemek ihtiyacını düşünerek sınırsız yemek ister, kimileri de teknolojisiz yaşayamayacağı için telefonunu, kablosuz internetini ve bilgisayarını ister saçma bir şekilde. Ama kimsenin aklına su gelmez, çünkü ada dünyadadır ve deniz suyu da olsa zor durumda kalındığında içilebilecek sınırsız bir kaynak vardır. Peki ya soru ‘Mars’ta yalnız kalsaydınız yanınıza alacağınız üç şey ne olurdu?’ olsaydı ne cevap verirdiniz? Gezegenimize en yakın gezegen olmasına rağmen ne henüz keşfedilmiş içilebilir bir su kaynağı var ne de nefes alınabilecek bir atmosfer. Bu şartlarda isteyebileceğiniz çok şey var maalesef. Ama size verilen tek şey, içinde belirli bir süre ihtiyaçlarınızı karşılayabilecek kadar malzeme bulunan bir uzay gemisi olsaydı ve sizi orada tek başınıza bırakıp ne zaman döneceklerini de söylemeselerdi ne yapardınız? Düşünmesi bile insanı korkutuyor gerçekten. Kitapta kasıtlı olarak birini yalnızlığa terk etme durumu olmasa da bir grup astronotun aralarından öldüğünü düşündükleri bir kişiyi keşfe gittikleri bu gezegende bırakmaları sonucu bırakılan kişinin hayata tutunma çabası üzerinde duruluyor. Sadece bir yıl yetecek kadar yiyeceği olan, hiçbir şekilde Dünya ile iletişim kuramayan ve kendisinden başka kimse olmayan koskoca bir gezegende tek başına olan bir insan düşünün ve kendinizi onun yerine koyun. Ne yapardınız, ne kadar dayanabilirdiniz? Hiçbir şey umursamayıp yiyeceklerinizi yedikten sonra ölümü mü beklerdiniz tek başınıza yoksa hayata sıkıca tutunup yemeklerinizi artırmanın bir yolunu mu bulmaya çalışırdınız? Siz ne yapardınız bilmem ama kitabın ana karakteri en zor koşullarda bile pes etmemeyi seçti. Yemeğini günlük öğününü azaltarak ve yeni ürünler üretmeye çalışarak artırdı, yalnızlık hissini müzik ile gidermeye çalıştı, bir şekilde iletişim kurmaya çalıştı ve bence en önemlisi konuşmaktan asla vazgeçmedi. Kendi kendine videolar çekti ve günlerini anlattı. Böylelikle hayatta kalmaya çalışıp kendisine tutunacak bir dal buldu ve umudunu asla yitirmedi. Kendi içimizde oluşturmaya çalıştığımız yalnızlıklar bir şekilde aşılabilir ama eğer insan konuşacak kimseyi bulamazsa ya da hiçbir şeyle iletişim halinde olamazsa, yani gerçekten yalnız kalırsa çok büyük psikolojik sorunları olabilir ve bir süre sonra yaşamak onun için anlamsızlaşır. Kendisinden başka kimsesi yoktur ve duyguları birbirine girmiştir. Umudunu da kaybettiği zaman artık o kişi yaşayan bir ölüden farksızdır. Ne kadar yalnız kalmayı istesek de bunu asla abartmamak lazım. Eğer kendinizi yalnızlığa sürükleniyor gibi hissederseniz ve elinizden hiçbir şey gelmiyorsa umudunuzu yitirmeyin. Umut, bazen tek kurtarıcınız olabilir. Her zaman Marslı’yı düşünün ve asla pes etmeyin. PİRAYE’Yİ BIRAKABİLMEK Bir fotoğrafa ne kadar uzun bakılabilirse o kadar uzun bakmıştım. Her şeye rağmen gülen gözlerinin içindeki parça pinçik hayatı kalbimin derinlerinde sakladığım yaralarımla örtüştürmüştüm galiba. Çünkü onun hayatı göç eden kuşlar gibi sürgüne gitmişti yıllar evvel. Evinden, oğlundan, dostlarından uzakta bilmediği bir memlekette sanki yeni doğmuş bir bebek gibi sıfırdan başlamak zorundaydı hayata. En sevdiği mekân değişecekti mesela ya da şiirlerine ilham kaynağı olan gözlerinin rengindeki sular artık olmayacaktı bakmak istediği zaman. Ama o her şeye rağmen sevecek, sevilecek, özlemi kalbine gömüp şiirlerine sarılacaktı. Hayatın prangaları ne kadar engel olmak isterse istesin sınırları ne kadar zorlanırsa zorlansın tek kişilik direnişini gerçekleştirecekti. İşte tam da bu noktada hayatlarımız kesişecek, beni hem hayatına hem de şiirlerine bağlayacaktı. Zaten hangimiz çocukluğundan itibaren anısıyla, sanatıyla büyütüldüğü birine hayranlıkla bağlanmaz, kendini onda aramazdı ki? Nazım tam da böyle biriydi benim için. Unutulmayacak, zorluklara göğüs germeyi ve sevmeyi öğretecek büyük ustaydı. Her yeni biyografisi basıldığında acaba bilmediğim bir şey kaldı mı diye heyecanla açtığım kitabında bildiğim yerleri bile Amerika’yı keşfedercesine sıfırdan aynı tutkuyla okuyabilmekti Nazım. O nasıl Vera’ya bu fotoğraftaki gibi baktığında buluyorsa huzurunu ben de ona, onun hayatına, özlemine, sevgisine ve hayata karşı savaşına tanıklık ettiğim her anımda dış dünyamdan kopuyordum. Çünkü birini sevebilmek demek ona her baktığında gözlerindeki en ufak ışıltıyla bile mutlu olabilmek, iyi ya da kötü paylaştığın her anında o anı paylaşabilmenin sevincini yaşayabilmek demekti. Nazımla benim ilişkim de böyleydi. Fotoğrafındaki bıyık altı gülümsemesi, mektuplarındaki eğik yazısı, Vera’nın kızı Anna’da onu hayatının sonuna kadar suçlayacak olan oğlu Mehmet’i araması, ülkesine olan özlemi ve romantik devrimciliği benim onu sevebilmem için her hâlükârda yeterdi. Ne canlı görmeye ne de sesini duymaya gerek vardı. Bir fotoğrafı her şeye bedeldi. Önemli olan Vera’yla ve o her türlü kazığını yemesine rağmen çok sevdiği hayatla son anları olduğunu bilmeden aramızdan ayrıldığı zaman cebinden çıkan aşk dolu şiirini göğsünün sol tarafında hissedebilmekti. Çünkü o aşk şiiri fotoğraftaki gözlerin kâğıda yansımasıydı âdeta. Ve hangi insan orada yarım kalmış umutları, dokunulmamış hayalleri ve tamamlanamamış şiirleri görüp de kendini Nazım’a yakın hissetmezdi. İşte böyle bir adam, benim yarım kalmış hayallerimin yol göstericisi, Cem Karaca’nın bestelerinin sözle buluşmasındaki etkenlerden bir tanesi ve dergilerin kapaklarının aranılan ismi olmakla beraber o kusurlu ama bir o kadar da kusursuz hayatıyla da küçük bir kızın hayatına dokundu. Çünkü o güzel yüzlü şair belki de diğer hiçbir şair kadar yakın hissettirmemiş diğer hiçbir şair kadar hayatını etkilememişti o küçük kızın. Çünkü küçük kız siyah gözleriyle baktığı zaman arkadaki 1900’lerin klasik fonu, üstünde bir İstanbul beyefendisine uygun giydiği takımı Vera’yla gülerek poz verdiği fotoğrafına Nazım’ın, hayatı anlamlandırmaya başlamıştı. Ve o kız büyüdüğünde öğrendi ki gülen gözler, derin kahkahalar ardında çok büyük acıları, yaşanmışlıkları, yarım kalmışlıkları barındırırmış. Aynı Mehmet’in babasından, Nazım’ın ise biricik evladından ve beraber yaşayabilecekleri onca anıdan mahrum kalmasına rağmen hayatın devam ettiğini kabullenip Vera’yla o fotoğraftaki gibi gülebilmesi, o küçük kız da her şeye rağmen gülümseyebilme hissiyatı oluşturmuştu. Bense o siyah gözleriyle Nazım’ın fotoğrafına ilk baktığında ne hissettiğini hâlâ hatırlayan o küçük kıza Nazım’ın özlemine rağmen direnmesinin, yasaklanmasına rağmen yazmasının ve hâlâ gülebilmesinin ben buradayım ve ölüm beni buradan götürene kadar da hayatı doyasıya yaşayacağım demek olduğunu hatırlatmak isterim. Çünkü bazen hayat Münevver için Piraye’yi; Vera için de Münevver’i bırakabilmektir ve Münevver’in doğru seçim olup olmayacağı Piraye bırakılmadan anlaşılamaz. İşte o kıza örnek olan hayat, Piraye’yi bırakmak gibiydi. Gülebilmek için ağlamak, ağlayabilmek için yaşamak, yaşamak içinse direnmek gerekliydi. Ve bu fotoğrafta Nazım her şeye rağmen direndiğini, yaşadığını, çok ağlasa da çok gülebildiğini ve çok ama çok sevip sevildiğini gösteriyordu bize. Kendisinin de dediği gibi “Yok öyle umutları yitirip karanlıkta savrulmak. Unutma, aynı gökyüzü altında bir direniştir yaşamak”(Ran). Ve sen siyah gözlü küçük kız, çocukluğundan beri hayranlık beslediğin bu adamın bir fotoğrafından bu kadar anlam çıkarabildiysen onu anlamaya biraz daha yaklaşmışsın demektir. Sen yeter ki o fotoğraftan gülen adamı ve onun hayattaki amacını unutma. Yılmadan yaşa. Beyza KAYA Kaynakça Tulyakova Ran,Vera. Nazım’la Son Söyleşimiz. Çev. Ataol Behramoğlu. İstanbul: Everest Yayınları,2002,4. baskı “Özdeyiş.net”,y.y,t.y,Web.,07.02.2020 Nazım Hikmet Ran ve Vera Tulyakova Ran,Fotoğraf,”Milliyet Sanat”,30.06.2017,Web.,07.02.2020 Alp Yıldırım BİR DAHİNİN SERT KABUĞU Can Dostum ilk izlediğim andan beri bana en çok şey ifade eden filmlerin başında gelmiştir, çünkü önceden de üzerinde düşündüğüm konuları sınırlı bir sürede çok dokunaklı bir şekilde işliyor. Dahi, içe kapanık bir gencin hikayesi Can Dostum. Kendi hayatımla bazı bağlantılar kurabiliyor olmam bu filmi benim için daha özel kılıyor. Hayatım boyunca hiçbir zaman fazla dışa dönük bir insan olamadım, olmak da istemedim zaten. Yakın arkadaş konularında şanslıydım, benim sosyallik seviyemdeki bir insan için fazlasıyla dostum oldu. Bu konuda hiçbir şikayette bulunamam. Fakat bunlar da bir yere kadar tabii, çünkü arkadaşlıklarda birbirimizle paylaştığımız şeylerin de bir sınırı olduğuna inanıyorum. Benim için bu sınır daha bile fazladır. İnsanların başkalarına anlatmayacağı şeyler, genelde utanç verici anıları ve geçmişlerindeki sarsıcı olaylarla sınırlıdır. Çoğu insan her şeyi anlatmasa da en azından bir derdi olduğunda paylaşmaya ve arkadaşlarından fikir almaya meyillidir. Dediğim gibi bu sınır bende daha yüksek, genelde problemlerimi de paylaşmaya gerek duymam. Çünkü her zaman kendi zekama güvenirim, bir şeyin çözüm yolunun kendi aklımdan gelmesinin bana daha faydalı olacağına inanırım. Bir de kendimi başkalarından biraz üstün görürüm. Tabii bu kendiliğinden gelen bir şey değil, bazı tecrübelerle edindiğim bir özellik. Her zaman çevremdekilere kıyasla daha çok okuyan, daha çok araştıran bir insan oldum. Yarım yamalak bildiğim şeylerde atıp tutmamaya özen gösterdim hep. Tamamen emin olduğum konularda ise her zaman oldukça iddialı şekilde konuştum, insanların çoğunluğu bu konularda farklı şeyler düşünse ve dediklerimi yadırgasa bile en sonunda o konularda haklı çıkan ben oldum. Durum böyle olunca insanlarda bana dair bir algı oluştu, ‘’Alp her zaman haklıdır’’ diyen arkadaşlarım bile oldu. Yakın çevrem herkes aksini söylerken benim haklı çıkıyor oluşuma birkaç kere şahit olunca bana kırmızı hapı yutmuş insan muamelesi yapmaya başladı. Yani özetle dinleyen değil dinlenen oldum hep. Bu sebepten dolayı da insanların görüşünü almayı önemsemedim hiç. Diğer iki etken ise zayıflıklarımı insanlara göstermeyi tercih etmemem ve sorunlarımın insanların umrunda olmayacağını düşünmemdi. Bunlar da aynı derecede önemli etkenler. İçe dönük bir insan olunca fazla şey anlatmak istemiyorsunuz. Böyle bir insan olmanın sorunlarından biri de bu oluyor, dışarıya yansıttığınız kişiliğinizin altında kopan fırtınaları kimse görmüyor. Bunun en çarpıcı örneklerinden birini iki yıl kadar önce Mehmet Pişkin vesilesiyle görmüştük. Dışarıdan gördüğümüz kadarıyla oldukça neşeli, eğlenceli, dertsiz bir insan gibi duruyordu. Arkadaşları da durumu böyle sanıyordu, bir sabah ise maalesef ki intihar notuna uyandılar. Hayatının son anlarında çektiği videoda bile ‘’Şimdi uzatıp da bunu sıkıcı hâle getirmek istemiyorum’’ diyordu, o anlarda bile anlatmıyordu. Çünkü insanların dinleyeceğini düşünmüyordu. Tabii bu biraz uç bir örnek, ama aynı zamanda anlatmaya çalıştığım konu için de yeterince iyi bir örnek. Filmle bağlantı kurma noktasına gelirsek, filmde tarif ettiğim tarzda bir gençten bahsediliyor. Zeki, çoğu şeyi kişisel olarak tecrübe etmemesine karşın çok okuduğu için bilen, insanlara problemlerini anlatmak istemeyen birisi. Bir gün bir psikologla tanıştırılıyor, psikoloğu çok fazla uğraştırıyor, herkese yaptığı gibi küstahlıklar yapıyor, konuşmuyor. Fakat en sonunda psikoloğun çok güzel bir konuşması ile açılıyor. Psikolog ona her şeyin kitaplardaki gibi olmadığının çarpıcı örneklerini veriyor, gencin nasıl biri olduğu hakkındaki düşüncelerini tüm dürüstlüğüyle açıklıyor ve genç de bundan oldukça etkileniyor. Böylece aralarında güzel bir dostluk başlıyor. Bu filmi ilk izlediğim zamanlar her şeyi bildiğimi düşünürdüm, ama bu konuşma filmdeki karaktere olduğu gibi benim yüzüme de tokat gibi çarptı adeta. O zamandan beri de kendime ‘’Tek bildiğim hiçbir şey bilmediğimdir’’ felsefesini edindim. Nasıl olsa biliyorum diye yerimde saymadım, her zaman kendimi geliştirmeye çalıştım. Yeni ilgi alanları edindim, gezmeyi ve mümkün olduğunca fazla kültür tanımayı kendim için bir görev haline getirdim, insanlara tepeden bakmak yerine daha sıcak yaklaşmaya ve hepsinden bir şeyler öğrenmeye çalıştım. Bende bu farkındalığı oluşturan şey ise izlediğim bu film oldu. Psikoloğun gence yaptığı, bana da tokat gibi çarpan konuşma ile sözlerime nokta koyuyorum: Sana kadınları sorsam neleri sevdiğin hakkında bir sürü şey sayarsın. Belki bir iki kere yatmışsındır da. Ama bir kadının yanında uyanmanın ve mutlu olmanın ne olduğunu söyleyemezsin. Zorlu bir çocuksun. Sana savaşı sorsam Shakespeare’den bahsedersin değil mi? ‘’Bir kere daha yaklaşıyoruz dostlar.’’ Ama hiç savaş görmedin. En yakın dostunun kafası kucağında son nefesini verirken sana nasıl baktığını görmedin. Sana aşkı sorsam sonelerden alıntı yapacaksın. Ama bir kadının karşısında hiç tamamen savunmasız kalmadın. Tanrının seni cehennemden kurtarması için indirdiği melek olduğunu düşünmedin. Onun meleği olmak nasıl bir şey bunu da bilmiyorsun. Bir aşkı sonsuza dek paylaşmayı. Her şeye rağmen, kansere rağmen. Doktorun gözlerine baktığında ziyaret saatleri kuralının ne kadar anlamsız olduğunu görmek ne demek bilmiyorsun. Gerçek kayıp ne bilmiyorsun çünkü hiçbir şeyi kendinden fazla sevmedin. Sana bakınca kendine güvenen bir entelektüel görmüyorum. Ürkek bir velet görüyorum. Ama sen bir dâhisin, bunu kimse inkar edemez. Kimse senin derinliklerini anlayamaz. BİLGE ATAY HATIRLANAN UNUTULMUŞLUKLAR İnsan beyni unutur. Belki de insana bahşedilmiş en güzel hediyelerden biri budur. Bize acı veren, canımızı yakan anılarımızı beynimizin en karanlık ve soğuk dip köşelerinde biriktiririz. Hiç olmamış gibi yaşamaya devam ederiz kimi zaman. Bize hissettirdiklerini, içimizde kopardığı fırtınaları unutuveririz. Ancak bu hediyenin ufak bir kusuru vardır. Bir anıyı tamamen silip atmak mümkün değildir. Ufak bir çağrışım, beynimizin ıssız köşesine saklanmış acıları çekip çıkarmaya yetiverir. Bir pastanenin önünden geçerken mesela, annenin her gün yaptığı meşhur limonlu kekin kokusunu duyarsın. İşte o koku, anneni kaybetmenin sana yaşattığı ancak senin baskıladığın acıyı gün yüzüne çıkarır. İlk kalp kırıklığın mesela, eski bir fotoğrafa bakınca tekrar hissedersin kalbinde açılmış yarayı. Ancak insan, hayat her ne kadar ona hatırlatsa da unutmaya programlanmıştır. Bir çeşit kendini koruma mekanizmasıdır belki de, hayata ancak böyle devam edebilir insan. “Acıyı çekerken çekiyorsun, anlatırken gözyaşların senden önce konuşuyor. Yıllar içinde alışıyorsun, her geçen gün daha çok alışıyorsun. Bir zaman sonra başkasının hikâyesi gibi anlatmaya başlıyorsun, sanki sen yaşamamışsın, sanki sen çekmemişsin gibi.”(49). Şermin Yaşar’ın Göçüp Gidenler Koleksiyoncusu kitabındaki bu satırları, beynimin bir köşesine sakladığım anneannemi getirdi aklıma. Beni büyüten, her zaman elimden tutan, şu hayatta belki de beni en çok seven insanlardan biri anneannem… İlk kez sevdiğim birini kaybetmenin acısını anneannemin ölümü ile hissetmiştim. İlk kez o zaman ölümün ne kadar gerçek, hayata ne kadar yakın olduğunu anlamıştım. Haberi ilk aldığımda başımdan aşağı kaynar sular dökülmüştü. Beynim inkar etmişti hemen, bir yanlışlık olmalı demiştim. Her an gülerek yanıma gelecek, tekrar elimden tutacak gibi hissetmiştim. Ancak toprak onu benden aldığında gerçeği idrak edebilmiştim. Ona çiçeklerle veda ederken hayatımda hiç hissetmediğim kadar derin bir acı hissetmiştim kalbimde. Geri gelmeyeceğini o zaman anlamıştım. Eğer aynı acıyı her gün aynı şiddette hissetseydim, aldığım her nefes işkenceye dönerdi. Belki yok olmuyordu ama azalıyordu işte acılarımız. Yaşar’ın da dediği gibi alışıyorduk. Aksi halde yaşayamazdı zaten insan, unutmaya ihtiyacı vardı. İmkansızdı tamamen acıyı söküp atmak fakat acıya alışmayı ve acıya rağmen hayata devam edebilmeyi öğreniyordu insan. Öyle bir zaman geliyordu ki, sanki bu acıyı sen çekmemişsin gibi anlatabiliyordun. Sadece ölüm değildi elbette insanın unutmak istediği. Kalp kırıkları, ilk aşklar, ilk düş kırıklıkları… Belki az önce anlattıklarımın yanında hafif kalacaktı ama insanın kalbine dokunan her şey acıya dönüşebiliyordu. Kimi insanlar vardır, belki hayattan göçüp gitmiyorlardı ama insanın kalbinden göçüp gidiyorlardı. Bu insanların açtığı yaralar da ölüm kadar derin izler bırakabiliyordu. Ancak ilk kalp kırıklıkları unutulmasaydı, insan her an o acının tazeliğini anımsasaydı tekrar aşık olabilir miydi? Bu acıları tekrar yaşayabilme ihtimaline rağmen birine yeniden güvenebilir miydi? Kitabı okurken sadece ölüm değil diğer acılar da geçti aklımdan ve Yaşar’ın kitabı bana daha önce okuduğum Emil Michel Cioran’ın şu satırlarını hatırlattı: “Ve geçmiş üzüntülerimizin tamamını mevcudunda bulunduran, mucizevi bir şekilde güncel hafızamız olsaydı, böyle bir yükün altında çökerdik. Hayat, ancak muhayyilemizin ve hafızamızın zayıflıklarıyla mümkündür.”(30). İşte insan kalp kırıklıklarının altında ezilmekten de Cioran’ın dediği gibi ancak hafızasındaki zayıflıklarla kurtulabiliyordu. Çoğu insan hafızalarının zayıflıklarına karşı koymayıp unutmayı tercih eder fakat bazıları göçüp gidenleri beyinlerinin karanlık köşelerinde değil, kalplerinde biriktirir. Acılarını, hayal kırıklıklarını, yalanları, ihanetleri biriktirirler âdeta bir koleksiyoncu gibi. Ancak zamanla insana kalbinde biriktirdikleri ağır gelir, Cioran’ın da dediği gibi yaşadıkları acıların yükü altında çökerler. Sürekli geçmişe takılı kaldıkları için hayatlarında mutluluğu yakalayamazlar. Tekrar aşık olabilmenin mutluluğuyla değil ilk aşklarının yaşattığı acılarla yaşamaya mahkum kalırlar. Belki de o limonlu kekin kokusunu duyana kadar ya da eski bir fotoğrafla karşılaşana kadar acıları bir köşeye süpürmek en iyisidir. Unutmak, kusurlu da olsa insanı mutluluğa götürebilecek ve hayata devam etmesini sağlayabilecek tek hediyedir. KAYNAKÇA 1. Cioran, Emil Michel. Çürümenin Kitabı. Çev. Haldun Bayrı. İstanbul: Metis Yayıncılık, 2016. 2. Yaşar, Şermin. Göçüp Gidenler Koleksiyoncusu. İstanbul: Doğan Kitap, 2018. Leylak Büklümlerindeki Çiğdem Kokan Satırlar Yusuf ile Şivekar... Leyla ile Mecnun gibi destanlaştırılmış bir aşk ve bunu dile getiren bir şair.. Sevda kokan satırlar arasında kaybolup gidilecek bir sefer sanki. İsmet Özel, eski aşkı nasıl canlandırdıysa okuyanların içindeki kıvılcımları tekrar hararetlendirerek aleve hatta yangına çevirmeyi başarmış bu eserinde. Özellikle “Amentü” ve “Münacaat” şiirleri, okuyanın kalbine su sızlaması gibi giriyor. Sanki yaşamışçasına içine çekiyor, belki de sevdadan haberdar bile olmayanları. Haberdar olanlar bilirler, kolay değildir aşkı aşığa anlatmak. Birini kaybetmiş birine özlemi anlatmak veyahut susuzluktan boğazı kuruyan birine nehirlerin şırıltısını tok karnına anlatmak gibidir. Ne kadar zor olsa da, bunun bu kitapta aşılabildiği açıkça görülebiliyor. “Herkes kendi sevdasının Leyla'sı veya Mecnun'udur.” derler ya, satırları arşınlarken üzerinden yıllar geçmiş olan bir yaraya dokunarak o kanama anını bir kez daha yaşıyor ve bunu ayrıntısına kadar hissettiriyor yazar. Yazarın hayatı bellidir, ama iç dünyası sadece eserlerinde görülebilir. Özel, bu iç dünya cenderelerinde cevap arayan bir Mecnun edasında. Ayrılık... En zor şey aşkta. Her şeyin sonu olduğunu bilir insanoğlu, ama konu nefsini başka bir nefsle bağlamak olunca asla düşünmez o bağın bir gün kopup gideceğini. Kar yağdırır çöldeki Mecnun'a, yorar dağları delen Ferhat'ı. Suret çoğalır terk edilenin benliğinde, kıyametin bile uğramadığı o hiçlik köşelerinde buluverir. Hasretin hiçbir kural tanımayışı bile aradaki mesafeleri aşırı doz etkisi gösterir terk edilenin damarlarında. Bazılarını yazar yapar, o bile bir kurtuluştur. İçindeki çaresizlik, işportacı özlem, rengi atmış ruh, leylak büklümlerinde saklanan çiğdemler gibi minik minik açılır saman kağıtta. Ya yazamayanlar? Daha da kötüsü, ya yazılıp da yanlış anlatılanlar?.. Küllük tortusu kaplar, bir zamanlar maviyle dolup taşan o gökyüzünü. Yaratan bile unutulur, “İmtihanlardayım!” dedirtmek için bitirilen sevda, terk edilene “İsyanlardayım!” dedirtir. Yazar bu kadar kızarmış bir kor misali kalbinin orta yerinde tuttuğu acıya rağmen Yaratan'a sığınıyor. Cehennem aratır, kör sevaplara inat. Yıkamaz terk edenin yasında bendini, ama yıkanır terk edilen ayrılığın zoruyla, sevdanın köşelerde saklanmış günahlarıyla. Yusuf üzgün, bitik.. düşüşünde sanki Şivekar'ı düşünmenin gölge altları dolup taşmış. Belki de Şivekar'ın saçlarının bahçeleri için aynalara küsmüş kıskanırken, onsuzluğun kavgasını yapıyor Yusuf, kendi benliğiyle... Çöl, gözyaşlarının küflü yüzüyle buluşur, keder kırmızısı deryalarda limanlarını görür, yalnızlığını bir kez daha fark eder belki Yusuf.. Tatsız gelen bal hatıralarla kendini doyurmaya çalışır ama nafile. Su dayanamaz, sızısından çatlar, gözlerden tekrar firar etmeye başlar. Yazar, cesedine bile rahat olmayacağını anlar belki de burada. Gelecekler görür gelemeyeceklerde. Ölüm son çare olarak gelir. Yaradan, son bir çare olarak yakınlarını yollar, esaret zincirlerinin sevdalısına. Elvedaların metaneti olarak gelen ölüm, Yazar'a az gelir o an. Bir an önce saka kanatları misali bir hoşça kallarıyla, tutumsuz zamanların çete harbine girer, zihninin kum ülkesinde. Kurtuluş aramıyor belli ki yazar, sadece nefesini tutup bekliyor guguklu saatin çalmasını. Korkak bir yavrunun kaçışı gibi benliğinde kalamıyordur. Mezartaşlarının tıp oyununda belki de sessizliğe gömülmeyi tercih etmiştir İsmet Özel. Cesareti korkutuyor, yaşamak yalnızca bir nefesin zincirli hizmetçisiyse, belki de sadece dudakları beklemenin ne demek olduğunu düşünüyordur. Belki de.. Ne yazık ki asla kesin olmayacak bir belki. Belki de yazar, yazarın benliklerinde Şivekar'dı, anlayabilmişti ayrılığın su misali tatsız kokusunu ömrünün sonuna kadar duyacağını, ama ne fayda. Cami avlusunda “Allah rızası için..” diyen ama secdeye alnını sürmemiş dilencinin ilk defa ezansız namaz kılmasıyla ezanları duyması gibiydi, Yusuf'un bunu farketmesi.. Emin Tanrıkulu KAYNAKÇA Özel, İsmet. Bir Yusuf Masalı. İstanbul: Şule Yayınları, 2009. Print. Ahmet Enes Akpınar OLAĞAN TUHAFLIKLAR Hakan Bıçakçı’nın Otel Paranoya kitabında, bir tuhaflık resmetmek için başka boyutlar kullanılmamış. Her gün gördüğümüz maddî olguları birleştirerek vermiş o tuhaf havayı kitabına yazar. Saç, çorba ve makas olağanüstü şeyler değil gözümüzde. Yani zâtî olarak tuhaf değiller ama saçını makasla kâsenin içine kesip çorbayı içmek1, tuhaflıkla bile zor tanımlanacak bir olay. İşte insanın tuhaf olarak nitelendirdiği şeyler genelde göremediklerinden ve algılayamadıklarından kaynaklandığı için, tuhaf olmayan yani görebildikleri ve algılayabildikleri materyallerin tuhaflığı da ancak onlara dışarıdan gelecek olağanüstü/mucizevî etkiler üzerinden açıklanır. Yoksa kendi aralarında, insanın aklında alışageldiği şekliyle yer etmiş olan mahiyetlerine ters bir şekilde oluşturdukları birliktelikler veya her birinin kendi başına insanın sıradan algılarına ters kullanılışları onları bilindik manada ‘tuhaf’ yapmaz. Çünkü çok karşılaşılabilecek bir durum değil. Yani dediğimiz gibi normalde bir kadın çorbaya saçını kesip sonra o çorbayı içmez veya sen kitap okurken bir garson gelip normalde kitabının üzerine parmesan dökmeyi teklif etmez2 ve sen de normalde bunu kabul etmezsin. Bunlar son derece olağan maddelerin oluşturduğu son derece ilginç davranışlar, kitabın tanıtımında dendiği gibi ‘belleksiz rasyonalite’. Yani tuhaflığın aktörlerinde rasyonaliteye aykırı herhangi bir unsur yok, fakat aralarındaki olaylar belleğimizde yer almış veya yer alabilecek tarzda değil. Otelde oda numaraları bile sürekli değişiyor bu bellek düşmanlığına muvafık olarak.3 Böyle bir tuhaflık işte yazarın resmettiği. Ama bir de insandan bağımsız ‘tuhaflıklar’ var kitapta. Türkiye’deki bir kapının arkası Rusya’ya açılmaz.4 Veya birbirinden çok ama çok alakasız durumlar ve sözler bu kadar net bir şekilde ilişkili olamaz, olsa da buna bir tesadüf denemez. İşte burada kahramanımızın bütün bu -kendince- tuhaflıklara rağmen yine de bunları sorgulamaması, insanda ‘kanıksama’ denilen o hissin, ‘ülfet’ dediğimiz mananın neleri yutabileceğini hatırlattı bana. Burada aklıma “Neler ülfete sebep olabilir?” sorusu geliyor. Mesela her gece başucundaki uyku hapını yuttuğunu söylediği halde her uyanışında orada o yarım hapın halen peçete üzerinde olmasını5 ne kadar çabuk kanıksamıştı o adam. Veya güvenlik görevlisi ona yılan balıklarının çorbaların dibinde kalan saçlarla beslendiğini6 anlattığı zaman ona “Yahu bu insanlar neden çorbaya saçlarını kesip atıyor?” diye sormamasının sebebi de aynıydı: Ülfet. 1 Hakan Bıçakçı, Otel Paranoya (İstanbul: İletişim, 2017), s. 9. 2 Age, s. 17. 3 Age, s. 14. 4 Age, s. 18. 5 Age, s. 14, 21. 6 Age, s. 37. Ahmet Enes Akpınar Otelde sayılamayacak sayıdaki tuhaflıkları örnek verebiliriz. Bir yerden sonra bu kanıksayış öyle genişledi ki otelin kendisinin tuhaf olmasına bir bütün olarak alışınca artık hiçbir tuhaflığa şaşırmamaya başladı. Bunun sebebini anlamak zor değil. Sebebi, bu tuhaflıklara sürekli maruz kalmasıydı belli ki. Umursamazlığına sebep olarak zaten her şeyin tuhaf olmasını gösterip umursamazlığı bir çare olarak söylemişti hatta. Mesela, Rusya’ya açılan kapıyı unutsun diye hafızasını silmekle tehdit eden resepsiyon görevlisinin istediği kâğıdı, ‘mevzu uzamasın diye’ imzalamıştı, ‘çok da muhatap oluyormuş gibi görünmemek için’.7 Bir zaman sonra da ‘ciddiye almayınca arasının düzeldiğini’8 düşünmüştü o tuhaf görevliyle. Şimdi gelelim benim meramıma. Bunca ülfet anlatısından sonra aklıma gelen, insan olarak bizim geldiğimiz bu ‘kâinat oteli’. Zira durumlarımız çok benzer geliyor bana. Sürekli görerek alıştığımız tuhaflıklarla dolu olan bu kâinat... Hikâyedeki adam gibi, bize tuhaf gelen şeylerin bize tuhaf gelmesinin sebebi, alıştığımızın dışına çıkılması. Bazen milyonda bir ihtimalin sonucu iki başlı bir bebek doğduğunda çok şaşırıyoruz. Halbuki hücre denilen göremediğimiz ve kâinatta cansız olarak bulunan elementlerin halitasında ibaret olan maddenin bir adedinden dokuz ay müddetinde tek başlı milyarlarca insanın bu kadar duygularıyla, farklı farklı kişilikleriyle, hisleriyle ve hevesleriyle nasıl meydana geldiğini ne çabuk kanıksamışız. Saçı çorbaya kesip çorbadan insanın, kalanından balığın beslenmesini çok garipsedik. Ama canlıların yediği ve yetiştiriliş ve buluş itibariyle çok garip olan maddelerin veya o maddeleri yedikten sonra öğütülmesinin ardında dışkısının bitkilere besin olmasının çok da bir farkı olduğunu zannetmiyorum. Ya da dökülen suyun ardından topraktaki bir nokta çekirdekten çıkan bir odun parçası ve onun sunduğu renk renk semerelerde de bu garip birliktelik yok mu? Veya otelde birbiriyle çok alakasız yerlerdeki benzerlik ve tesadüfleri tuhaf bulmuştuk, ama o adam bulmamıştı bir yerden sonra. Peki insanın hatta tüm kâinatın kendilerinden oluştuğu söylenen zerrelere baktığımızda, buradaki bir zerre ile milyonlarca değerlerde uzaklıkta bulunan bir galaksideki bir zerrenin aynı fizikî kanunlara uymasını da tuhaf bulmayacak mıyız? Bulmuyoruz işte. Ama bizim başka tekniklerimiz de var ülfete yol açan. Mesela bir olağanüstülüğün sadece tekrarı bizi tatmin etmemiş, biz de bu tekrara bir isim takmışız. ‘Filan kanunu’ deyince hepsini açıklamışız. Cahilliğimizi izale etmek yolunda ‘cehl-i mürekkep’9 çukuruna düştüğümüzün bile farkında değiliz. Bir metodumuz var ama. Mesela neyin ne 7 Age, s. 18. 8 Age, s. 30. 9 “Bilmediği halde, kendini biliyor zannetme veya yanlış malumatını doğru kabul etme, yanlış bilgisini ilim sanma.” Ahmet Enes Akpınar olduğunu sorgularken parçalara böleriz metodumuzu bile sorgulamadan. “Gözü ne kadar bölüp parçalasan ‘görme’nin ne olduğunu anlayamazsın.” demiş Bergson. Kitabı anlamak için kelime ve harflere ayırmanın, mürekkebinin uzmanı olmanın ne faydası var? Bu tarz bir incelemenin sonunda da, dil kuralları (kanunları) gereği yazarın her noktadan sonra büyük harfle başladığını görerek bunu o kadar kanıksamışız ki cümle başındaki büyük harfleri noktaların yaptığını zannediyoruz. Kâinatta tek özelliği sonraki olaydan önce gelmek olan bir olayın veya maddenin, buna kabiliyeti olacak hiçbir niteliği olmasa dahi, sonrakinin yapıcısı olduğuna inanmamızın tek sebebi ülfet değil mi? Bu hamur çok su götürür. Neticede bu ‘tez kanıksama’ insana birçok konuda engel, birçok hakikati anlamada da perde. Ama daha kötüsü ise bundan insanın haberinin olmaması. Nedeninden de bahsettik bir nebze: “Ülfet ise, cehl-i mürekkep üstüne serilmiş bir perdedir.”10 Kaynak Eser: Bıçakçı, Hakan. Otel Paranoya. İstanbul: İletişim, 2017. 10 Bediüzzaman Said Nursî, Mesnevî-i Nuriye (İstanbul: Rnk, 2019), s. 197. Onur Ünaldı Hayatımızı Zehir Eden Duygu: KORKUYU BEKLERKEN İnanılmaz yoğun geçen bir sınav haftasının bitiminde kendimi dışarıya vurdum. Önümüzdeki hafta yine sınavlar, sunumlarla doluydu. Bu yoğun koşturmaya başlamadan önce tek isteğim biraz kafamı boşaltıp rahatlamaktı. Soluğu bir kitapçıda aldım. Kitap raflarının arasında gezerken bu sefer her zaman okuduğum polisiye romanların dışında bir kitap okumak vardı kafamda. Bu düşüncüler içinde dolaşırken Oğuz Atay'ın Korkuyu Beklerken kitabı karşıma çıktı. Daha önce Oğuz Atay'ı hiç okumamıştım. Ayrıca bugüne kadar hep uzun soluklu roman ve hikayeleri okuduğum için bu kısa öyküler benim ilk tecrübem olacaktı. Önümüzdeki haftaya dair korkularım da ağır basmış olacak ki hemen kitabı satın aldım ve bir kafeye oturup okumaya başladım. Kitapta birbirinden ilginç sekiz hikaye var. Hikayelerin hemen hepsinde insanların gizlediği korkularını, acılarını, yalnızlıklarını, pişmanlıklarını ve mutsuzluklarını görüyoruz. Kitaptaki öykülerin arasında beni çok etkileyen “Korkuyu Beklerken” isimli hikaye oldu. Bir adam işten çıkıp evine geldiğinde masanın üzerinde hiç bilmediği dilde yazılan bir mektup bulur. Önce hizmetçinin bıraktığını zanneder. Ancak üniversiteden bir arkadaşına mektubun çevirisini yaptırdığında "Mektubu aldığınız andan itibaren evinizden çıkmamanızı kesinlikle bildiririz. Dikkat! Sizi uyarırız!” (Atay 47) gibi şeyler yazmaktadır. O andan itibaren kendini eve kapatır ve dış dünyayla ilişkisini tamamen keser, evin içinde kendi gölgesinden bile korkmaya başlar. Öykünün finalinde polise giderek mektupları kendisinin yazdığını ihbar eder. Açıkçası öykünün başından itibaren bu mektubun gerçekten yazıldığını düşünüp okurken ben bile ürkmüştüm. Kitapta yer alan Babama Mektup isimli öyküye de değinmeden geçemeyeceğim. Babası hayattayken babasıyla hiç anlaşamayan, hatta babası olmasa birçok şeyi başarabileceğini düşünen bir adamın babası öldükten iki yıl sonra ona yazdığı itiraf dolu mektubu beni derinden sarstı. Babasına olan duygularını, pişmanlıklarını, hatalarını ve özlemini o kadar güzel dile getirmiş ki, okurken kendimi bu adamın yerine koyup babamla olan ilişkimi gözden geçirmeye başladım. Kitabı bir solukta okuyup bitirdikten sonra kendime dönüp, sorgulamaya başladım. Geçmişe ve geleceğe dair kendi korkularımla yüzleşmeye başladım. İlkokula başladığım ilk gün annemin beni sınıfta bırakıp dışarı çıktığında yaşadığım korku, üniversite sınavına girerken bildiğim her şeyin aklımdan uçup gittiğini düşünüp yaşadığım panik, sınavın açıklanmasını beklerken geleceğime dair yaşadığım kaygı, dedemin öldüğü gün ona söylemek isteyip de söyleyemediğim onlarca sözcük. Hepsi bir bir beynimde çarpışmaya başladı. Kitaptaki öyküleri ve karakterleri düşündüğümde her biri ne kadar uçta, ne kadar da mantıksız ve hayal ürünü görünmüştü ilk başta. Ama kitabı bitirdikten sonra karakterlerin tüm özelliklerinin aslında hepimizde var olduğunu gördüm. Korktuğumuzda, kaygılandığımızda, üzüldüğümüzde biz de içimize kapanıp kendi kendimizle baş başa kalmaz mıyız? En büyük hesaplaşmayı içimizde yaşamaz mıyız? Bu hesaplaşmada bazen biz kazanırız, bazen de korkularımız. Bazen bu süreçte içe kapanır, yalnızlaşırız. Bazen de işi deliliğe vurup sağa sola saldırırız. Yalnız kalma, başarısızlık, yenilgi, sevdiklerimizi kaybetme korkusuyla zaman zaman içe kapanır, kabuğumuza çekilir, dış dünyayla ilişkimizi keseriz. Ama mutlu ve sevinçli olduğumuz zamanlarda bu durum hep tam tersidir. Duygularımızı paylaşmak için sevdiklerimize koşar, sevinçlerimizi onlarla paylaşırız. Peki, bu kadar zor mu korkularla başa çıkmak? Korkularımızı beynimizde doğru yönetebilirsek tam tersine hayatımızın daha iyi bir noktaya gelebileceğini düşünüyorum bazen. Okulda başarısızlık korkusu mesela. Başarısızlığa odaklanmak yerine başarıya odaklanmak, kendimize sürekli "ya başaramazsam?" sorusunu sormak yerine "peki ya başarırsam" sorusunu sorup zihnimizi rahatlatarak bunu aşabileceğimizi düşünüyorum. Bizi en derinden sarsan başka bir korku ise sevdiklerimizi kaybetme korkusu. Hayatta kaçınılmaz olan tek şey ölüm. Sevdiklerimizi kaybetme korkusuyla kendimizi dibe çekmek yerine sevdiklerimizle yaşayacağımız hiçbir şeyi ertelememek, onlarla kaliteli vakit geçirmek için zaman yaratmak ve bunu ertelememek, kırgınlıkları unutmayı bilmek, kırdığımızda af dilemek eminim korkuları beslemekten daha kolay. Kaynakça Atay, Oğuz. Korkuyu Beklerken. İstanbul: Sinan Yayınları, 1973. Kayada Sabahİlk başta anlam veremedim. Biz martıları, para kazanmak için yazdığı bir öyküde dekor olarak kullanıyordu. Bunun yanında satırları, hareketlerimizi mesnetsizce yorumlayarak bizi zerre kadar anlamadığını söylüyordu. Bu kadar basit miydik biz insanların gözünde? Martılar uçarlar, bağırırlar. Üç tane kaya vardır, onları kapmak için aralarında mücadele ederler (Taner, 20). Meğer yamaçtaki apartmanın üçüncü katının penceresinden sürekli bize bakan ve benim de bizzat çok defalar göz göze geldiğim, geniş alınlı adamın adı Haldun Taner'miş. Yalıda Sabah adlı öyküsünde bizden ve üç kayamızdan bahsetmiş. Ama öyküsünde hayatımızın aslını, karşılaştığımız zorlukları ve insanların bize yaptıklarını anlatacak yer bulamamış.Hikâyeyi okurken, insanların bize yaptığı bunca kötülüğe rağmen bizden, sanki hiçbir şey olmamış gibi bahsedebilmelerine çok şaşırdım. Yaşadıklarımızı örtbas etmeye çalışan, bizi uçmaktan ve bağırmaktan başka bir şey yapmayan birer figür olarak gösteren bir hikâyeydi bu. Yazarına bir ders vermem gerekiyordu. Bunun için aklıma gelen ilk şey gece vakti evinin yakınına gidip gürültü çıkarmaktı. Ama sonradan bundan vazgeçip bir yazı yazmaya karar verdim. Çünkü kaba kuvvete başvurmaktansa bu yolla kendimi ve yaşadıklarımızı daha iyi ifade edebilirdim. Bizde sabahın başı karanlıktır. Daha güneş doğmamış, insanlar uyanmamıştır. Hafif hafif dalga sesleri arkadan gelir, sözlerimize ahenk katar. Güneş doğmak üzereyken iyice yükselip onu görmeye çalışmak en büyük zevkimizdir. O turunculuğun içinde bir an her şey unutulur. Bütün sorunlar sanki bu ışığın yok ettiği karanlık gölgelerdir. Bu anlar bizim için günün en huzurlu anlarıdır ancak bir solukta bitiverirler. Sabahın başlangıcındaki o eşsiz huzur, günün ilk vapurunun iyice bilenmiş sesiyle bir anda kesilir, hatta paramparça edilir. İnsanlar akın akın sokaklara dökülür. Yoldaki araçlar sinirli sinirli sesler çıkarır. Her birimiz uzaklara savruluruz, biribirimize sesimizi duyurmak zorlaşır. Yok olan huzur arkasında birçok sorun bırakmıştır. Herkes aç olduğunu ve yiyecek bulması gerektiğini hatırlar. Hayatını tehlikeye atıp denize dalanlar olur. Eğer açgözlü ve bencil insanlar bıraktıysa bir balık kahvaltıyı geçiştirmeye yeter. Bazıları su üzerinde bir şey görüp yutarlar. Sindiremedikleri bu şey midelerine başka bir şey girmesini engeller. Ve açlıktan ölürken mideleri doludur. Yuttukları şeyinsanların sorumsuzca denize attığı bir çöp parçasıdır. En yakın arkadaşımı böyle kaybettiğimden nezaman deniz üzerinde bir çöp yığını görsem tüm enerjimi kaybederim ve içimi bir hüzün kaplar. Sanırım iki sene önceydi. Ben daha yeni yeni etrafını tanımaya çalışan küçük bir kuştum. Yüksek bir çatıdan etrafı seyrederken, benden biraz daha koyu renkli ve irice olan arkadaşım yüzünde garip bir ifadeyle çıkageldi. Telaşla aç olduğunu söyledi. Ben açlığın bizler için olağan bir durum olduğunu bildiğimden telaşın sebebini anlayamadım. O garip ve tedirgin edici birtakım hareketler yaparken, dikkat ettiğimde karnının şiş olduğunu gördüm. Karnı şişti ama aynı zamanda açım diyordu. Şaşkınlığımı gizleyemez bir halde bunun ne anlama geldiğini sordum. Bana birkaç saat önce hava daha karanlıkken açlığın ona denizin üzerindeki daha önce görmediği bir şeyi yutturduğunu söyledi. Şimdi o küçücük sorumsuz şey onun hiçbir şey yiyemez hale gelmesine sebep olmuştu. Açtı, ben de açtım. Ama benim doyma umudum varken onun yoktu. Ölümünü bekliyordu. Midesi doluydu ama açlıktan kıvranıyordu. İyice halsiz düşmüştü. Öldüğünde debelenmekten oraya buraya düşmekten dolayı üzerinde neredeyse hiç tüy kalmamıştı. Son nefesiniverirken istemsizce çıkardığı çığlığa bir vapurunki eşlik etmişti. Bu vapur belki de o çöpün denize atıldığı vapurdu. Bu çığlık da belki onun zafer narasıydı. Bir martıyı açlığından istifade edip kandırmak ve acı çekerek ölmesine sebep olmak çok zevkliydi anlaşılan. Tarık KargıoğluKaynakçaTaner, Haldun. Yalıda Sabah. Ankara: Bilgi Yayınevi, 2012.Şule Çetin Kayıp Fotoğraf Birbirine ters duran iki sandalye... Uzak şehirler gibi, uzak diller gibi, birbirine yabancılaşmış iki insan gibi duruyorlar denize nâzır. Bir kadın ayağında şasonlarıyla ağır ağır gelip oturacak birazdan ve bir adam gayriihtiyari sigarasını söndürürken kalkacak diğer sandalyeden. Bir daha o an dışında hiç bir araya gelmeyecekler bilmeden. Hava biraz soğuksa da tuzlu bir nem geliyor denizden köpük köpük. Arkadan uzun uzun bir gemi sireni geliyor şehrin gürültüsüne karışık. Kimse fark etmeden birilerini yakına taşıyor kimisini çok uzağa ait olduğu yerden. Gün bitiyor ve ışıkları düşüyor denize gemilerin. Kimseler bilmese de sırt sırta duran sandalyeler biten ve başlayan hikâyelerin ilk şahidi olarak duruyorlar orada mıh gibi. Sergiden içeri girdiğim ilk anda karşı duvarda duran Ara Güler'in İstanbul fotoğrafı içimde böyle canlandı ve uzun bir süre devam etti. Koridorun yanındaki duvarın önünde uzun bi süre donuk bir şekilde ayakta kaldım fotoğrafa bakarak. İçimde büyük bir korkunun ilk ateşini verdi karşımdaki fotoğraf. Hayattan ve getireceklerinden ve kaçınılmaz bir şekilde bunun sonsuz bilinmezliğinden çok korkuyordum. Bir yerlerde dinlemem gereken müzikler besteleniyordu ve benim en sevdiğim müzik olacaktı. Hiç gitmediğim yerlerin fotoğrafları çekiliyordu ve kendimi ait hissettiğim yer orasıydı. Daha tanışmadığım bir yabancı yıllar sonra hayatımın merkezine yerleşecekti ve şuan o da bir sergide farklı bir fotoğrafa bakıyordu. Ama en korkutucu ve aynı zamanda en güzel şey bunu daha bilmiyordum. O müziği daha hiç dinlememiştim, o yere gitmemiş ve o yabancıyla daha hiç karşılaşmamıştım. Hayatın bizim için kurduğu planı o istemeden yaşayamazdık. Hayatımızdaki bazı mihenk taşları çoktan yer bulmuştu içimizde, kimisininse biraz daha vakti vardı. Yolların ne zaman kesişeceğini bilmeden öylece yürüyorduk. Kimi zaman o mihenk taşların geleceğine inanmayarak, kimi zamansa sırf onları bekleyerek. Ve mutlaka ne zaman ki beklemeyi bırakırsak, doğru zaman geliyor ve mihenk taşlarıyla karşılaşıyorduk... En tuhafıysa ilk gördüğümüz anda hâlâ bilmiyor oluşumuzdu beklediğimiz şeyin o olduğunu. Bir şekilde kayboluyor ve içine çekiliyorduk insanların, müziklerin ve mekânların. Alışıyorduk daha sonra varlıklarına, sanki daha öncesinde onlarsız yaşamamışız gibi hayatımıza bir kere girdikten sonra onlardan öncesini hatırlamıyorduk. Muhakkak ne zaman tekrar bu mihenk taşlarını kaybedersek ancak o zaman anlıyorduk beklediğimiz şeyin o olduğunu. Yürüdüğümüz yolu o zaman anlamlı buluyorduk, sadece fotoğrafı değil dışarıdan büyük çerçeveyi görüyorduk. Ve şimdi o zamana kadarsa bütün bunları bilmeden o yolun başında yabancılar olarak yürüyoruz sonu nereye gider bilmeden... Gözümün önünde sandalyeler birbirine dönüyor sanki. Ve şimdi kuşluk vaktinin sessizliği inmiş gibi fotoğrafa, gün ağarıyor çevremde. Kadın biraz geç kaldıysa da, adam sandalyeye oturup güneşin doğuşunu seyrediyor nasıl bir güne uyandığını bilmeden. Kadın birazdan gelecek, çantasını kucağına alıp sessizce oturacak henüz yabancı sanılan adamın yanına. Ve her hikâye başlangıcı gibi kimse bilmeyecek iki yolun birbirine karıştığını. Başka bir yerde ise bu kimseler için bir müzik başlayacak. Sergi alanına müthiş bir sessizlik hakim olmuştu ve ben bir nebze de olsa düşüncelerden sıyrılmıştım. Dönüp etrafıma baktığımda etrafımdaki insanların bir yere odaklandığını fark ettim. Ve o an anladım ki o çift için çekilen fotoğraf gelmişti. Ağır ağır kalabalığın içine karışarak o fotoğrafa doğru ilerledim ve o an daha önce hiç yaşamadığım tarif etmemi isteseler tarif edemeyeceğim bir duyguyu yaşıyordum çünkü kadının yüzünde yüzüme rastlamıştım. Sahi ben neredeydim? CANSU YILMAZ 21200431 TÜRKÇE102-24 GÖNENÇ TUZCU TİYATRO-AZİZ NESİN KISA OYUNLAR/ YAŞASIN KAVUNİÇİ YAŞASIN KAVUNİÇİ Hiç düşündünüz mü, acaba o çok sevdiğiniz Bakan damadınız ya da milletvekili kocanız unvanını kaybetse, onu sevmeye devam eder miydiniz? Eve geldiğinde güler yüzle karşılayıp ona destek olur muydunuz? Yoksa öküz öldü artık ortaklığa da gerek yok deyip gülen yüzünüzün altındaki somurtkan kimliği mi ortaya çıkarırdınız? Peki ya seksenli yıllardaki sigortalı, maaşlı koca arayan kızların yerini alan son model araba düşkünü zengin koca avcısı yeni nesil kızlarımız, sevgilinizin ailesi iflas etseydi, onu mutluluk sebebiniz olarak görmeye devam eder miydiniz? Bir zenginlik konusudur ki aldı başını gidiyor. Herkeste bir zengin arkadaş, eş, gelin ya da damat bulma çabası. Adeta insanları paralarına göre değerlendirip, kendilerine ne kadar çok hediye alırlarsa, üstlerine ne kadar çok ev, araba yaparlarsa, karşıdaki insana o kadar çok değer verecek bir kitle var artık. Ne ara bu kadar para düşkünü insanlar olduk? Sahi para, gerçek mutluluklarımızı, içten gülümsemeleri satın alabiliyor mu? Aziz Nesin’in kısa oyunlarından biri Kavuniçi de bu toplumsal durumu çok iyi anlatıyor. İnsanların duruma göre değişen duyguları, hareketleri ve menfaatleri çok mizahi bir şekilde ele alınmış. Oyunu izlerken biraz abartılmış gibi gözüken duygu geçişleri aslında günlük hayatımızda birçok insanın hayat tarzı haline geldi. Çok yüksek mevkilerde olan sevgiliyle, mükemmel evlilik planları yapılırken, erkeğin mesleğinde düşüşe geçmesiyle planlar sadece hayal olur. Kız hırçınlaşır, aile sorun çıkarmaya başlar, kişiye duyulan saygı azalır ve herkes surat ifadesiyle bile adeta o kişinin aşağılanmış hissetmesine sebep olur. İnsanları paralarına göre sınıflara ayırmak yerine, sevgimize göre sınıflara ayırmak şüphesiz bizler için daha iyi olacaktır. Bir kere kalbimize giren insan, bir kere sevgimizi kazanan insan kolay kolay kalpteki yerini kaybetmez, kırgınlıklara ve dargınlıklara rağmen. Ancak parası için kalbimizde yer verdiğimiz kişileri, paraları bittiğinde ışık hızıyla hayatımızdan uzaklaştırmak isteriz. Bu yüzdendir ki hayatımıza birilerin baskılarıyla, ya da statü, para gibi sebeplerle birini sokmak kişinin benliğine yapılmış bir saygısızlıktır. Kişi kendi başına yetmeli, istediği tercihleri yapabilmek için kimseye muhtaç olmamalıdır. Kendi imkansızlıkları sebebiyle başkalarının imkanlarını elde etmek için kötü gördüğüne güzel, güzel gördüğüne kötü dememelidir. Düşünün ki kavuniçi renginden nefret ediyorsunuz. Kocanızın makamına göre o renge bayılır mıydınız? Aziz Nesin’in de mizahi bir şekilde ele aldığı bu konu aslında önemli bir gerçeklik içeriyor. Hiçbir sebep doğrularımızı, duygularımızı değiştirmemelidir. Özellikle insanların bu şekilde değişken tavırlar göstermesi, bir nevi yetersizliktir. Maddi durumu düşük bir aile için eksiklik parayken, zengin bireyler içinde bir nevi kişisel komplekstir sorun olan. Hayatımızı erdemli bir şekilde sevgi dolu güzel insanlarla, anılarla doldurmak yerine gerçek hislerimizi barındırmayan davranışlarla, rol yaparak geçirmek tahmin ediyorum ki mutluluğa yaklaşabilmek yolunda mutsuzluk için atılan en doğru adım olmalıdır. Sahte duygularla ancak sahte bir mutluluk yaratılabilir. Eğer sizin için kırmızı güzelse, kimsenin parası ya da statüsü için pembeyi ona değişmemelisiniz çünkü gün gelir statü gider, para biter ve siz nasıl pembeyi seversin diye hem karşınızdakini hırpalar hem de aslında karakterinize ne büyük saygısızlık yaptığınızı bile göremeyecek kadar öz saygısını yitirmiş birer insan olursunuz. Hayattaki hiçbir mevki, insanın özündeki gerçek sevgiden, saflıktan, saygıdan, doğallıktan daha değerli olamaz ve hayatta hiçbir şey sizi, gerçek duygularınız kadar mutlu edemez. Can Özbakır 101-7 Büyünün etkileri Yine oturmuş evde, Harry Potter seyrediyor. Televizyonun sesini açmış, pür dikkat kesilmiş, “Sakın beni rahatsız etmeyin,” duruşu ve “Eve neden erken geldiniz,” bakışları ile onu filminden alıkoyacağımız için içten içe bize kızıyor. Filme kapılmış. Onuncu kez seyretse de her anından müthiş bir zevk aldığı belli. Sonra bana bakıyor; eliyle “Gel yanıma otur,” işareti yapıyor, paylaşmak istiyor benimle bu korkusunu, heyecanını. Tam bu sırada babam söylenmeye başlıyor; bu ürkütücü filmlerin kardeşimin yaşından dolayı henüz evimizde seyretmeye uygun olmadığını yakarıyor… Ama nafile… O çocukluk haline hiçbir şey işlemiyor. Bir dönem Star Wars serisi ile bu evreyi yaşamıştık, şimdi Harry Potter’la... Diyeceğim o ki karşınızdaki küçücük bir çocuk olsa bir yere kadar kontrol edebilirsiniz ama mevzu bahis annem olunca işler değişiyor! İlk Harry Potter filmine gittiğimizde ben beş yaşındaydım. Sözde benim için gitmiştik ama asıl onun için olduğunu çok iyi biliyordum. Çünkü o kitabını okumuştu ve filminin çıkması için gün sayıyordu. Filmin ilk yarısı bitmeden korkudan anneme yapışmış bir durumda sinemadan ayrılmak zorunda kalmıştık. Tabii annem çıktığımıza üzgün, epey bir söylenmişti: “Böyle çocuk filmi mi olur, kimi kandırıyorlar” diye, oysa aslında kandırılan bendim… O zamanlar anlamıyordum neden bu kadar Harry Potter’cı olunabileceğini. Şimdi anlayabiliyorum ancak biraz da yaş gerekiyormuş, anneme hak veriyorum. J. K. Rowling, Harry Potter serisi ile bir hayali, hayal edemeyeceğimiz boyutlarda bizlere sunuyor. Hepimiz küçükken cinli, perili, cadılı masallar dinledik. Cadılar hep kötüydü, siyah kukuletalı pelerinleri ile süpürgelerine biner, hızlıca uçar, büyüleri ile her an başımızı tehlikeye sokarlardı. Cinler ise akıllıydılar ve hep iş karıştırırlardı; bir nevi bizi kötü yola sokup, cadıların kucağına düşürürler ve arkamızdan eğlenirlerdi. Nesillerdir yerleşmiş böyle bir algıdan sonra, J.K. Rowling, Harry Potter’la taşlaşmış bu anlayışı yıktı ve bütün bu karakterleri bize sevdirtti. Örneğin Harry Potter’ın evinde ortaya çıkan cini “Doby” çok sevimli ve özgür olmak isteyen hassas bir yaratık olarak yansıtılıyor; sahiplendiğimiz bir ev hayvanı gibi benimsettiriliyor bize. Harry Potter’ın en yakın arkadaşı Ron Weasley’nin ailesi ise bize onlarla yaşamayı istetiyor; annesi müthiş becerikli bir cadı örneği, bir yandan evde büyülerle tüm işleri yaparken bir yandan da bütün sevgisini ailesine veriyor. Babası ise ikinci filmin unutulmaz sahnelerini oluşturan uçabilen ama aynı zamanda çok duygusal olan bir arabanın yaratıcısı. Seyahatler son derece merak uyandıran şekillerde düşünülmüş. Harry’nin Hogwarts cadılık ve büyücülük okuluna gidebilmesi ancak Kings Cross tren garındaki 93/4 numaralı platformda bekleyen trene duvardan geçerek gitmesiyle mümkün olabiliyor. Işınlanma ise şöminenin içinde durup büyülü bir söz eşliğinde bir avuç külü yere vurarak gerçekleşebiliyor. Baykuşlar posta taşıyor, süpürgeler ise daha çok kanatlı altın bir topu yakalamak için kullanılıyor. Süpürgenin Ferrari’si Nimbus 2000 ve Harry’e oldukça hava katıyor. Asalar birbirinden farklı, sınıflar dört adet, yemek salonu 3 uzun masadan oluşuyor ve her yemek zamanı Profesör Dumbledore’ın bir alkışı ile ziyafetle donatılıyor. Tüm bu yaratıcılıklar bir yandan okul hayatını süslerken bir yandan da Harry’nin seçilmiş kişi olarak kötülüğe karşı savaşında yer alıyor. Harry Potter’ın büyülü etkisi bize düşüncesel ve görsel bir şölen sunarken, aynı zamanda arkadaşlığı, sevgiyi, zekayı, doğru olmayı vurguluyor ve her zaman iyiliğin kötülüğü yendiğini gösteriyor. Şimdi 7 yaşındaki kardeşim Harry Potter’ın büyülü etkisi altında. Annem ona Harry’nin pelerinini ve asasını aldı. Ama pelerini biraz büyük; paketten açıp kardeşim giydiğinde annem epey bir söylenmişti olmamasına: “Böyle 7 yaş pelerini mi olur, kimi kandırıyorlar” diye, oysa aslında kandırılan sanırım zavallı kardeşim! Bazı şeyler hiç değişmiyor galiba… Ah anne, şu büyünün etkisinden bir kurtulsan… Ece Şenkal "1Tutkular Hüzne Dönüşmeden Son birkaç haftadır içimde bana ait olmayan bir huzursuzluk var. Göğsüm ve boynum arasındaki boşlukta ağırlık yapan, çoğu zaman midemi bulandıran ve beyaz bir duvar sıvasına dahi dalıp gitmeme sebep olan korkunç bir tümör. Nedenini anlayamadığım, anlarsam kahrolacağımı bildiğim bir his, bir mikrop, beni yok etmeyi amaçlamış bir rahatsızlık. Yeni yeni anlamaya başladığım huzursuzluğumun esas nedeni bizzat benim zihnimin ürünü olan kararlarım. Bu huzursuzluğumun nedeni hayallerimi benden çalmış -ve çalmaya devam edecek- olan yanlış kararlarımın ağırlığı. Hayatın gerçeklerinin yakama yapışarak, beni kararlarımdan dolayı pişman etmesi aslında. Bedenimde bir hastalık gibi taşıdığım bu huzursuzluğun nedenini bir süre önce bir tiyatro sahnesinde buldum. Uzun zamandan beri ilk defa gittiğim tiyatro salonundaki koltuğuma oturmuşken huzursuzluğumun arttığını fark ettim. Tüm oyun boyunca evine gitmek istediği için istikrarlı bir şekilde annesinin eteğine yapışan bir çocuk gibi koltuğa yapıştım. Oyunu izleyemedim, oyuncuların heyecanını tadamadım ve hatta tek bir repliği bile işitemedim. Oyunun sonuna kadar nefes almadan durdum. Ve sonunda oyuncuların eğilip alkışlarını bekledikleri o saniyeler içerisinde gözyaşlarıma teslim oldum. O an o salondan soyutlanmıştım. Bambaşka gezegenlerin bambaşka zaman dilimlerinde bulunmuştum. Çok ağlamıştım, çok pişmanlık duymuştum. Gözlerimden akan damlalar teşhisimi koymuştu. Üzerinden iki yıl geçse de hala vazgeçemediğim hayalim için gözyaşı döküyordum. Gözlerimden süzülenler verdiğim kararların pişmanlığı ve hayatın gerçekleriydi. Koskoca iki yıl boyunca görmezden geldiğim sevdam benim için büyük bir pişmanlığa dönüşmüştü. Gözünü her zaman oyuncuların üzerinde tutmuş bir çocuk olarak, tiyatroyla ve sinemayla iç içe büyümüştüm. Tiyatro her zaman benim için bir araç olmuştu ve ben bunu amacıma dönüştürmek istemiştim. Ailemin karşı çıkmasıyla kendimi akademik anlamda geliştirmeye karar vermiştim. Sanatsal yönümü bastırmak zor olmamıştı çünkü akademik olarak başarılı olan bir çocuğun tiyatro okumasını herkes bir “zaman kaybı” olarak nitelendiriyordu ve ben de çoğu zaman bu düşünceye hak veriyordum. Hak vermek istediğimden değilmiş aslında. Zorunda kaldığım, ailemin baskısına yenik düştüğüm ve onlar ne derse doğru saydığım için hak veriyormuşum. O tiyatro salonunda anlamıştım bunu. Kendimi ve ailemi üzmemek için gerçekleri görmezden geldiğimi tam olarak o salonda kavrayabilmiştim. ‘Nasıl olsa alışırım’ diyerek hayallerimden vazgeçtiğimi o zaman görmüştüm. Bir daha o sahnede selam verememek düşüncesi beni yerle bir etmişti. Ece Şenkal "2İçimden söküp atamadığım bu pişmanlık hissini anlatan bir kitap var: Yabani Manolyalar. Bu kitabında Ahmet Altan, “Hepimiz en çok ‘hayatın gerçeklerinden’ korkmuyor muyuz? Gerçeklerle yüzleşmemek için her şeye razı değil miyiz?”(22) demişti okuyanları uyarırcasına. Onun yazdığı bu satırları okurken azarlandığımı hissettim çünkü gerçeklerle yüzleşmek yerine sistematik bir eziyete maruz bırakıyordum kendimi bilerek ve isteyerek. Nasıl ona hak vermeyebilirdim ki zaten? Ben de herkes gibi gardımı alarak gerçeklere karşı çıkmamış mıydım? Üniversite sınavında idealim olmayan bölümler için hazırlanmamış mıydım? Hatta şaşırıyorum! Nasıl da bir kere bile itiraz etmeden çalışmıştım üniversitenin ilk yılında! En acısı da hatalı bir karardan dolayı pişmanlık duymak değil. İsteklerim, tutkularım ve hayallerim apaçık ortadayken iki yıl boyunca onları görmezden gelmiş olmam. İki yıl boyunca tiyatroyla olan bağlarımı koparmak beni kör etmişti. Koskoca iki yıl boyunca en sevdiğim şeyden kendimi mahrum bırakarak alışmaya çalışmıştım. Gerçek olan şey tiyatroya olan tutkumdu ve ben bunu göz ardı etmiştim. Basit ve zararsız görünen bir karar beni bu korkunç duruma sürüklemişti. Ve ben mutsuz olacağımı bile bile bu kararıma uymuştum. Kararımdan dönmemek içinse beni gerçekten mutlu hissettiren her şeyden vazgeçmiştim. Aydınlık yüzlü tiyatro hocalarımdan, sahne tozundan ve tiyatro yapmaktan sonsuz zevk duyduğum dostlarımdan… Her gün mutsuzluk içinde uyanıyor, yapılması gerekenleri yapıyor ve geriye kalan tüm hayallerimi, duygularımı yatağımda bırakarak güne başlıyordum. Tutkusunu eylemlerine yansıtamayan her insan gibi. Keşke gerçeklere ve kendime sırtımı dönmeseydim diyorum. Keşke yanlış bir kararı benimseyip de ona alışmaya çalışarak ruhumu zedelemeseydim. Ve keşke kararlarımdan korkmasaydım. İşte, tam da bu yüzden tutkularım hüzne ve pişmanlığa dönüşmeden önce gerçeklerin sesini dinleyebilmenin ve kararlarımı ona göre belirleyebilmenin hayati önemini kavrayabilmiş olsaydım. Bir dahakine gerçekler yakama sarılamayacak ve ben gözyaşlarına boğulmayacağım. Bu sefer bizzat ben o sahnede eğilirken küçücük bir öpücük konduracağım. Hem seyircilere hem de kararlarıma. Ece Şenkal "3KAYNAKÇA: Altan, Ahmet. Yabani Manolyalar. İstanbul: Everest Yayınları, 2017.Bir Kelebeğinki Kadar Kaygısız Ömür Murat Tüver Kelebekler, ömürlerinin kısalığıyla bilinen canlılardır. Bir yarının olmadığını bilerek ya da bilmeyerek, güneşin doğuşunu ya da batışını bir kez daha görüp göremeyeceklerinin bilinmezi içerisinde kanat çırparlar. Eşsiz renklere sahip çiçeklerin birinden bir başkasına seyahat eder dururlar. Ömürlerinin kısalığı onların minik yaşamlarından keyif almalarına engel değildir çünkü. Belki de bu, gelecek kaygılarının insanlara göre çok daha az olmasından kaynaklıdır. Onların geleceğin yükünün altında ezilmesini engelleyen; olası bir yarının getireceği zorlukların, yapılması gereken işlerin ya da yetiştirilmesi gereken ödevlerin olmayışının hafifliğidir. Her sabah aynı saatte, aynı alarm sesiyle uyanıp aynı şeyleri yiyip aynı iş yerinde her günün aynı saat diliminin ömürlerinden hiçbir değeri yokmuşçasına uçup gitmesini seyretmezler. Sadece o an nerede olmak isterlerse oraya uçarlar, ömürleri de orada uçar. Kelebeğin ömrünü, bir gününü, şimdiye kadar gelmiş geçmiş ve yavaş yavaş geçmeye devam eden pek çok ömürle kıyaslıyorum ve şunu fark ediyorum ki hiçbirinin ömrü kelebeğinki kadar özgür değil ve benim ömrüm de onlardan biri olma yolunda ilerliyor. Yapmak istediğim tüm şeyleri, yaşamak istediğim tüm o mükemmel tecrübeleri, kısacası hayallerimi, daha rahat bir gelecek için erteliyorum. Tıpkı ortaokulda iyi bir lise için, lisede ise iyi bir üniversite için ve şimdi de iyi bir iş için yaptığım gibi. Oysaki insanın en özgür olduğu yer olarak bilinen üniversitenin bu hayalleri gerçekleştirmek için en uygun yer olduğunu bile bile erteliyorum bu hayalleri. Üniversitenin bu değerli saatleri de daha fazla kaygı ile uçup gitmeye devam ediyor. Ya hayallerimin peşinde koşmak ya da sistemin bana yaptırmak istediklerini yapmak gibi bir ikilemdeyim. Bu ikilem içerisinde saat acımasızca tik-taklamaya devam ediyor. Her tikin ve takın sesiyle, ömür kumbaramdaki parayı yavaş yavaş harcıyorum. Hayallerimi bir gelecek kalmayana ya da hayallerimi gerçekleştirecek gücüm kalmayana kadar ertelemek istemiyorum. Buna rağmen sistemi kırıp hayallerimin peşinde koşmanın büyük bir başarı ile sonuçlanmadıkça toplum tarafından anlaşılmayacağını da biliyorum. Bu büyük riski almak için de sanırım bir kelebeğin cesaretine ihtiyacım var. Ancak bu cesarete sahip olduğumda ne kadar maaş alacağımı değil de havanın ne kadar güzel olduğunu düşünebilecek, “Bu yıl terfi alacak mıyım?” sorusu yerine “Gerçekten mutlu muyum?” sorusunu sorabileceğim. Şimdiye kadar ki öğretmenlerimin çoğunun bana söylediği fedakârlık kelimesinin baskınlığı altında şu mutlak soruyu kendime sormayı belki de yıllar önce unuttum: “Mutlu muyum?” Sadece benim de değil etrafımdaki insanların çoğunun da rutinlerine bağlı kalarak etraflarındaki ufacık şeylere birkaç saniye bakıp mutlu olabilecekken öylece yaşayıp gittiklerini görüyorum. Gelecekteki sorumluluklarının stresini, gelecekte yaşanacak acıların hüznünü ilerde yaşayacaklarını bile bile üstüne günümüzde de bu duyguları yaşıyorlar. Tabii ki gelecekle ilgili planlar olmalı ama bence bu planlar içinde bulunulan günün önüne geçmemeli. Çünkü yapılan onca yatırımın, fedakârlığın boşa gidebilecek olması gibi bir olasılık da var ve bu olasılık çok trajik. Tüm bir hayatın adandığı o mükemmel geleceğe ulaşamadan o hayatın sönüp gitmesi olasılığı… Belki de yaşamın bir parçası olan tüm bu ikilemlere, kaygılara rağmen bir kelebeğin yapamayacağı ama benim yapabileceğim çok önemli bir şey var: İçinde yaşadığım günü hayat kumbaramdaki son günmüş gibi yaşayıp edindiğim eşsiz anıları gelecekte hatırlayacağım ve yüzümde küçük bir tebessüm oluşturacak şekilde geleceğe yatırım yapmak. Bu şekilde hem günümüzde hem de gelecekte mutlu ve kaygısız bir ömre sahip olabilirim. Fotoğraf: "Kelebek Resimleri." Güzel Resimler. N.p., n.d. Web. 08 Nov. 2016. <https://guzelresimler.info/detail/kelebek-resimleri_fotograflari_resimleri/kelebek-resimleri_fotografi_resimleri-12191.html#i>. Ata Can Yılmaz Renkler ve Farkındalık Hayata büyülü gözlüklerden bakmak yüce bir sanat olsa gerek. Büyülü gözüklerden bakmak; sarhoşluktan bahsediyorum. Doğru, bir sanat ve uğraştır kendisi, neden olmasın? Mutluluğun peşinden koşmaktır çünkü aynı zamanda. Bu yüzden önemli olan o kırılgan gözlüğü hep yanında taşıyıp sonra kırıldığında yenisini oluşturmak olmalı. Buna değecek, zira günlük hayatta umursamadığımız birçok şey aslında o gözlüklerle daha büyük bir önem arz ediyor. Hadi zamanımız daralmışken onlar hakkında konuşalım, belki hâlâ bizden sakladıkları birkaç şey vardır. Umursamadığımız o şeylerden biri de renkler. Onlar sarhoş edebilir insanı, ister inan ister inanma. Kırmızı ve siyah, pembe ve beyaz. Uyumlarını bir düşünüp ve tecrübelerinle ilişkilendirmen gerek onları hissetmen için. ‘’Daha önce düşünmemiştim, biraz şüpheliyim açıkçası’’ deme bana, bir düşün. Renklerin cesareti de buradan gelir zaten. Evrene çeşitlilik kattıklarındandır bu kadar gözü kara olmaları. Hâlâ anlamadıysan kendini onlardan biri olarak gör. Başkalarının ruhuna dokunabilme gücüne sahip olduğunu ve hayatları farklılaştırabildiğini hayal et. Kibre kapılma hemen ne olur! Eğer onlar bugüne kadar gelebilmişse, bu onların cesaretindendir çünkü. Onlar bir şekilde cesaret edip insanlarla iletişim kurabilmişler ki bu kadar kolay etkileyip sarhoş edebiliyorlar birbirlerini. Tabii sorarsın ‘’O zaman neden göz ardı ediyoruz onları?’’ diye. Lakin orada durmalısın, ben onlara gereken değeri veriyorum ve bu yüzden bu kadar huzurluyum. Onları zamanında ve hâlâ önemsemeyen siz insanlarsınız. Yine de bir zamanlar sizlerden biri olarak bu sorunun cevabını bulmanda sana yardımcı olabilirim. Bir zamanlar biz bu işleyiş halinde olan dünyanın içine doğduğumuzda, elimize bir kitap verildi. Kitabın adı veya yazarı yoktu, insanoğlunun seneler boyunca derleyip bastığı kitaplardan biriydi, sadece birinin nasıl mutlu olabileceğini anlatıyordu. Bazıları bir kitaba göre yaşamanın saçma olduğunu düşünüp kendi kurallarını sil baştan yazmaya başladılar. İşler gayet güzel gitti, yaratmak ve şekil vermek de kişiyi mutluluğa ulaştırır da ondan. Zaman geçtikçe ve o gözlemleri üzerine düşündükçe onun fikirleri değişti. Düşünmüştü ki bu kadar insan kendi mutluluk kurallarını baştan yazmaya çalışarak hayatlarını şekillendiriyorlar, mutluluk teriminin sahibi olmak istiyorlar ve bu doğrultuda kendi tabularını oluşturuyorlar. Hepsi de bir şeyleri kanıtlayabilmek için sanki, değil mi? Koskocaman bir çileğin üstünde küçük ve yalnız çekirdeklerden biri olan bu kişiler kendilerini ‘’mutluluk’’ denizi yaratmaya öylesine adamışlardı ki odaklanmaktan artık etraflarındaki güzellikleri ve mutlulukları göremiyorlardı. Deniz dolup taştı, hâlâ taşıyor ve taşacak da! Ama söyle bana etrafındaki bunca güzelliği göremediğinde o denizin bereketli olması neyine yarar kişinin? Hayallerini gerçekleştiremediğinde, sevgiyi kalbinde yaşatamadığında, doğaya inanamadıkça; yani renklerin bir türlü farkına varamadığında ne işe yarar senin o kuralların? O da harfi harfine bunu düşünüyordu ve artık onlardan biri olmamaya karar verdi. Şimdi de karşında duruyor, büyülü gözlükleriyle birlikte ve senle konuşarak. Umuyorum ki şüpheni azaltabildim ve sana kendi gözlüğünü yaratman için az olsun ilham olabildim. Bugün olmasa da yarın; yarın olmasa da çok yakın bir zamanda dediklerimi düşünüp taşınmanı istiyorum o kadar. İstersen işe kırık bir gözlükle bile başlayabilirsin, yeter ki elinde onu yeniden oluşturmana yetecek parçalar olsun. Kendine ait olan bu yolu başkalarıyla ve doğayla paylaşmayı unutma sakın. Böylece başta farkına varamadığın renkleri beraber keşfedeceğin yoldaşların olur. Kaynakça Baudelaire, Charles. Şaraba ve Esrara Dair. İstanbul: Sel Yayınları, 2016. Baskı. İrem Duran GEÇ KALMAK YA DA KALMAMAK İnsanın üzüldüğü kadar sevdiği , sevdiği kadar da kıyamadığı bir yandan da çokca yıprandığı bir dönemi olur mutlaka. Bu tarif edilemez bir duygudur. Bir nevi hüznün içinde yüzmektir aslında. Milyarlarca bir damla yaşın içinde yüzmek... Yüzerken en derin sularda hep bir olaya dolu tarafından da bakmak isteyesi geliyor insanın. Mesela ya balıklar kuşlara aşıksa ? O zaman onların da imkansız olayı bu harika suları mı yarattı ? Balıkların kavuşamayacağını düşündükleri için gece gündüz ağlamaları mı oluşturdu bu güzelim okyanusları , denizleri ? Aslında insanlar da böyledir kimi zaman. Üzüntülerin içinde farkında olmadan güzelliklere de yol açabilirler. Önemli olan neye sebep olduğunu görebilmektir. Kendimizle meşgul olduğumuzda çoğu zaman bir şeyleri gözden kaçırırız. Geç kalırız geç kalınmışlığı yaşarız. İşte tam bu noktada yukarda bahsedilen her şey karşı tarafın duygularını oluşturur aslında çünkü ne zaman birisi kendisiyle meşgul olursa diğer insan üzülür ve sevmeye devam etmeye çalışır yorgun bir halde. Geç kalmak tam anlamıyla kötü biridir. Tam da böyle kötülemeye girmeden önce sahiden nedir ki geç kalmak ? İnsan akşamdan kalma olur işe , derse geç kalır , saatini kuracağı aklından çıkar otobüsü kaçırır geç kalır ama en fenası da insan insana geç kalır ve işte bunun geri dönüşü bir daha olmaz. Bu nettir. Bu değiştirelemez. İnsan bir kere geç kalmışsa bir insana kariyerinde zirvelere ulaşmak için ya da daha iyi birini bulabileceği düşüncesiyle yarı yolda bırakmışsa bunun bir daha tekrarı olamaz. Gerçekten karşıdaki insan gözü kapalı sevmelidir ikinci ya da üçüncü şansı verebilmesi için. Peki gerçekten şans verdikten sonra ömür boyu yaşayacağımızı ve mutlu olacağımızı kim garantiliyebilir ki ? Burda asıl korkutucu nokta işte budur.Bilinmezlik... Bilmemek eylemi hep ardından rahatlığı doğurur. Rahatız çok şükür o yüzden seviyoruz kırmayı , yok saymayı , oralı olmamayı.Bilseydik bile belki hala rahat olmaya devam edebilirdik.Bilmek çözüm değildir belki de çoğu insana göre.Asıl fark etme olayının gerçekleşmesi tam da bildiklerimizi düşündüğümüzde olur.Uzun uzun ve derinlemesine düşündüğümüzde...Bazen bu düşünceler aklımızda hiç bulunmayan o anda çok anlamsız ama aslında düşündüğümüzde hayatımızı daha güzel hale çevirebilecek insanın çok uzakta değil de hani sanki kirpiğimizin ucunda olduğunu sadece gerçekten ve istekli bir minicik göz kırpmayla kirpiğimizden düşürüp bir anlam kazandırdığımız insanı hayatımızda bulunması gerektiğinin farkına varırız.O insan tek hece ve yedi harftir. Senin sürekli falanca insanlara kendini anlatma çabasına girdiğin zamanlarda o çoktan senin neye ilgi duyduğunu neye alerjin olduğunu mutsuz olduğunda sana neyin en iyi geldiğini biliyordur. Böyle sadece yedi harfle sınırlandırdığımız insanı bildikleriyle eli kolu bağlı olarak bir kenarda bırakıyoruz. Bıraktığımız yerde her daim duruyor ne bir ileri ne de bir geri gidebiliyor o insan . Aynı gözümüzdeki yeri gibi. Ne onla düşünebiliyoruz ne de onsuz. Seviyoruz çünkü onu ‘arkadaş’ adı altında yerleştirip bırakmayı... Tüm bu duygu karmaşalarının içinde sürüklenirken azcık da olsa karmaşanın birazını içimizden atıp kendimizi hafifletmek , ağlayıp rahatlamak adına bir gün oturup film izlemeli insan. O da ‘One Day ‘ olmalı ki içindeki karmaşayla ayak uydurabilsin , izledikçe kendinden bir şeyler bulabilmenizin daha rahat olması adına. Geç kalınmışlık çok tehlikeli asla birine geç kalmayın diye bir yargıda bulunmak dünyanın en saçma önerisi olabilir.Doğamızda olan şeylerden biri de kaybettikten sonra değerini anlamak. Önemli olan gözümüzü ve algılarımızı pür dikkat açıp neyin bize iyi geldiğini bulabilmek. Bulabildiğimiz sürece sevdiklerimize geç kalamayız. Sevmeye geç kalamayız. Algılarımızı açabilmemize farkındalığımızı arttırabilmemize ufacık katkıda bulunmak için başka insanların hayatlarında neler olup