masum bir yer değil ve ne zaman ne olacağını kestirmek epey zor. Her gün birilerinin dikkatsizliği veya ihmâli yüzünden yüzlerce kaza yaşanıyor; her gün dünyanın bir yerinde çıkar hesabı yüzünden savaşlar oluyor, bombalar patlıyor, silahlar konuşuyor. Hele ki Türkiye gibi bir ülkede yaşıyorsanız her an her yerde bir patlama ve saldırı riskini göze alarak okula gitmek zorunda kalıyorsunuz. İşte insan hayatının bir topraktan daha ucuz olduğu bir hayattayız. Bir bomba patladığında bir ölenler vardır bir de hayatta kalanlar. Ancak ölüm hayatta kalanları da bir yerinden tutmuştur elinden kaçırmış olsa da. Kiminin gözünü, kiminin bacaklarını, kiminin hareket kabiliyetini. Yani ölüm çok kolaydır. Asıl acı kalanlarındır. Önemli olan hâlâ nefes alıyor olmak mıdır nasıl aldığımızı umursamadan? Evet, bu soruya herkes farklı cevap verir. Bana sorarsanız, belli durumlarda ölüm bir karar olmalıdır. Bazı ülkelerde yasal olan ötanazi çoğu insan tarafından katı bir kararlılıkla reddedilir ve yanlış olduğu düşünülür. Çünkü ölüm, toplumda yüklenilecek bir sorumluluk değildir. Birinin hayatını sonlandırmak –ki yapan, kişinin kendisi bile olsa- asla etik değildir toplum algısına göre. Elbette birinin hayatını sonlandırmanın öyle hafife alınacağını savunmuyorum. Sadece insanın kendi yaşamını sonlandırmak isteyebileceğini normal karşılıyorum. Ötanazinin redde açık olma sebeplerinden en yaygını dinî inanışlardır. İnsanın hayatını ancak tanrı istediği zaman alabilir. Bunun –ecel- dışındaki ölümler hoş görülmez. Dinin dışında ötanazi, bencillik olarak değerlendirilebilir yakınları tarafından kişinin. Sonuçta hepimizin yakınları, etkileşimde oldukları vardır ve daha önce de değdiğim gibi acı, kalanlarındır. Başka bir noktadan bakıldığında ise ötanazi, ismi değiştirilmiş cinayettir. Her ne kadar istek olsa da fark etmez. Bu, dolaylama yapmaya benziyor bir nevi. ‘Amansız hastalık’ demek gibidir kansere. Kulağa bu şekilde ulaşılır ama beyin ne olduğunu bilir. Öbür yandan, William’ın durumunda olan biri dünyaya bizim baktığımızdan çok farklı bir pencereden bakacaktır. Ötanazi zaten herkese yapılan bir şey değil, çaresiz hastaların sahip olduğu bir ayrıcalık. William’ı ele aldığımızda kazadan önce çok sosyal biriydi, yaptığı bir sürü spor, tutkuyla bağlandığı bir sürü hobisi vardı. Kazadan sonraki her güne bunları bir daha asla yapamayacağının bilincinde, günlük işlerini halledebilmek için birine ihtiyacı olduğu gerçeğine uyanıyor ve bu hayat onun yaşayabileceği bir hayat değil. Hastalığın dışında işin bir de psikolojik boyutu var ki hayatı çekilmez kılan en büyük etken de budur. Daha fazla fiziksel ve zihinsel acı çekmeme isteği gerçekten katı bir hayırı hak ediyor mu? İnsan kendini neyin mutlu edip neyin etmeyeceğini bilir. Zaten sonlanacağının %100 kesin olduğu bir hayatı kendi kararıyla acısız bir şekilde bitirmek bana çok da yanlış bir düşünce gibi gelmiyor. Çünkü şuna inanıyorum ki herkes yaşamaktan memnundur ve ölüm herkes için son nokta ve son çaredir. Bunun bir karar niteliğinde görülmemesi aklımda soru işaretlerine sebep oluyor. Sonuçta kendi hayatımızdan kendimiz sorumluyuz, nasıl yaşayacağımıza ancak kendimiz karar veririz. Her insanın dayanma noktası, mücadele etme şekli ve süresi farklıdır. Çoğu felçli insan sadece kendisini düşündüğünden değil, çevresini de düşündüğünden dolayı ölümü arzuluyor. Birileri hayatını ona adamalı ve bunun ağır bir yük olduğunu düşünüyorlar. Bu düşünce her ne kadar dile getirilmek istenmese de olan bir gerçektir. Çoğu, böyle bir hak tanındığı takdirde ötanaziyi seçeceklerini dile getirir. Filmde de William’ın dile getirdiği şey de budur. Louisa’nın hayatını kendisine bağlayacağını söyler, Louisa elbette bunu bir dert olarak görmez ancak hayatın ne getireceğini kimse bilemez. Bu yüzden William, ötanazinin herkesin lehine bir karar olacağı düşüncesinden vazgeçememiştir. İnsan, duygusal bir varlıktır. İşin içine ölüm gibi belirsiz ve geri dönülemez bir “başlangıç” girdiğinde sakin düşünemiyoruz. Ötanazi de çekişmeli bir tartışma olmaya devam ediyor. Ancak başkaları tarafından belirlenmiş etik kuralları içerisinde bir insanı istemediğinden emin olduğu bir hayatı yaşamaya zorlamanın, gönüllü kurban gideceği bir “cinayet”i seçeneklerine dahi koymamaktan daha doğru olduğunu nasıl söyleyebiliriz ki? *Ötanazide kullanılan ilaç, kimyasal bir karışım. KAYNAKÇA  Me Before You. Dir. Thea Sharrock. N.p., 03 June 2016. Yönetmenin Bir Parçası Sinema… Modern toplumun şimdiye kadar ulaşabildiği en kapsamlı sanat… Hatta bütün sanat dallarının sinemanın gelişiminin bir parçası olduğunu söylesem çok da abartmış olsam. Bir resim soyutluğuna ulaşabilen, anlatı yeteneği ile edebiyata kafa tutabilen, zaman ve mekân kısıtlamasını delip geçtiği için tiyatronun kısıtlı imkanlarını fark etmemize neden olabilen bir sanat dalı. Aslında bir bakıma sinema bir görüntü ve kayıt olduğu için isterseniz tüm sanatları içinde alıp onları daha üstün bir sanat için kullanabilirsiniz. Ancak, bana sorarsanız sinemanın sanat tarihinde adeta bir devrim yaratıp dünyayı kasıp kavurmasının nedeni sinemanın bu kapsayıcılığı değil, görmesinin ve idrak etmesinin -anlamasının değil- kolay olmasıdır. Bir film söz konusu olduğunda kişinin idrak etmek için bir şiir veya şarkı kadar hayal gücünün sınırlarını zorlamasına gerek yoktur çünkü her şey apaçık ortadadır. Gösterilen şeyin içinde yatan metaforları, imgeleri ve alt metinleri anlamasanız bile sinema bir anlam ve bütünlük kazanır insan için çünkü idrak ettiğiniz görüntü tektir ve belirlidir. Seyirciye seçim şansı tanımaz. Aynı romanı farklı kişiler okuduklarında hayallerinde oluşan imgeler çeşitlidir ve kişiye özgüdür ancak sinemada bu sonsuz özgürlük sadece bir kişiye atfedilmiştir: Yönetmene. Sinema, aksi görüşler olsa da bence kişiselliğin ve özgünlüğün vücut bulmuş halidir. Yönetmen filmde sonsuz seçim şansı ile yaratmak istediği görüntüyü en ince detayına kadar kendi özgünlüğü ile yontar ve yaratır. Mesela bir araba yolcuğu sahnesi düşünelim. Kameranın çekim açısı ile seyirciye gösterilmek istenen görüntü o kadar çeşitlenebilir ki… Yönetmen isterse bu görüntüyü şoförün gözünden verebilir, isterse kuş bakışı bir çekim açısı kullanabilir, dahası, gerekirse kameranın konumu arabanın bir parçasının yerine bile geçebilir. Bunların hepsi tamamen yönetmenin elindedir ve seçebileceği sonsuz kombinasyonlar ile ekrana yansır. Hatta sinemanın kişiselliği insan algısının kişiselliğine yaklaşacak bir boyuta ulaşır. Dünyayı başka bir canlının gözünden görmeye benzer film izlemek. Dünyayı o canlının algıladığı gibi algılarız ancak kendi benliğimizi de unutmayız. Bir bakıma o insanın yerine geçeriz. Sinemada ise yerine geçtiğimiz şey kameradır. Dünyayı kameranın merceğinden algılamaya başlarız. Bu, kanımca, sinemayı kişiselliğin sanatta ulaşabileceği en son nokta yapar. Dünyayı algılama şeklimiz sahip olduğumuz en kişisel özelliğimizdir. Kişiye aittir ve tektir. Algıladığımız gerçeklik aynı olsa bile algılama şeklimiz bize ait olduğu için bu insanın sahip olabileceği en kişisel durumdur. Şu an bu satırları yazarken gördüğüm görüntü, diğer odalardan gelen sesler, havasız odam; bunları tam şu an yeryüzünde benden başka kimse aynı şekilde algılayamıyor. Aynı şekilde algılaması için tam olarak o anda ‘’ben’’ olmalı; çünkü görüşümden koku alma yeteneğime kadar bütün bunları algılamamı sağlayan her şey yine bana özgü. Sinema ise bu bize ait olmayan algılayışı ses ve görüntü açısından insanlara sunabiliyor. İki saatliğine de olsa bambaşka bir dünyayı ses ve görüntü açısından izliyoruz. Sinemayı bu kadar ilgi çekici yapan aynı zamanda da kişiselleştiren yegâne nedenlerden biri de budur bence. Bütün sanatların bir bakıma sentezlenip kendine yer bulduğu sinema benim için yönetmenlerin kendilerini sergiledikleri, kişisellik dolu özel bir sanat dalıdır. Kişilerin dünyayı algılayışı bile sonsuz kombinasyon ve kişisellik içeriyorken sinema birtakım endüstriyel prangalar ile kişisellikten yoksun olabileceğini düşünmek mantıklı değildir. Hayatın kendisinin çekimi seçeneklerle doludur, yönetmenler de bu seçenekler arasından vermek istedikleri duyguya, düşünceye veya mesaja en uygun olanını seçer ve bize sunarlar. Sinemayı sanat tarihinin en büyük devrimi haline getiren, özel yapan şey budur bence. Kaynakça Kutlar, O. (2018), Sinema… Sinema…, Yapı Kredi Yayınları: İstanbul Ahmet Anıl Tok YILDIZLI GECE’DE ÖLÜM Vincent Van Gogh, benim tanıdığım ilk ressamdır. Annemin Van Gogh’a olan büyük hayranlığı, evimizdeki bardak altıklarında bile Van Gogh’a ait resimlerin bulunması demek oluyor. On yaşımdayken annemle sanatçının tablolarına baktığımızı hatırlıyorum. Çocukluğuma dair çok şey anımsayamam, ama annemin beni kucağına oturtup bütün o resimleri anlatması adeta beynime kazındı. Bildiği kadarıyla eserlerin hikâyelerini ve nasıl çizildiğini de anlatıyordu annem. Beni en çok etkileyen eser ise Yıldızlı Gece olmuştu. (https://artsandculture.google.com/asset/bgEuwDxel93-Pg?utm_source=google&utm_medium=kp&hl=tr) 1889 yılında, Fransa’da kaldığı sanatoryumda çizmiş bu resmi Van Gogh. Sanatçının bu resmi gerçeğine bakarak mı, yoksa sadece hayal gücünü kullanarak mı yaptığına dair tartışmalar hiç önem arz etmiyor benim için. Bu tabloyu, gördüğü şeylere kendi hislerini katarak yaptı bence. Yaşadığı ruhsal iniş ve çıkışlar, kardeşi Theo’ya olan sevgisi, hastalığı nedeniyle geçirdiği nöbetler bu resmi Yıldızlı Gece yapıyor. Çünkü hayal gücümüzde var olan her şeyi aslında bir yerde görmüş olduğumuza inanıyorum. ‘Bizim’ hayal gücümüz olmasına sebep olan şeyse kendi nefretlerimiz, sevgilerimiz, mutluluklarımız, üzüntülerimiz yani ‘bizim’ psikolojimiz. Van Gogh’un hayal gücünü de yaşadığı yerler, öğrendiği akımlar, arkadaşlıkları, kardeşiyle ilişkisi yani kısaca hayatı oluşturdu. Bu nedenle diğer bütün eserleri gibi Yıldızlı Gece de hem gerçekten gördüğü şeylerden hem de hayal gücünden bir şeyler barındırıyor içinde. Sanatçının bütün portreleri, otoportreleri, manzara resimleri bana büyüleyici geliyor. Ama Yıldızı Gece’de bambaşka bir şey var beni içine çeken. Girdaba kapılarak dönen gökyüzü, gökyüzüne uzanan alev şeklindeki servi beni kilitliyor adeta. Çocukluğum, geleceğim, annem ve babam, kardeşim, arkadaşlıklarım hepsi gözümün önüne geliyor ve ölüm korkusu kaplıyor benliğimi. Normalde ölümün bir gerçek olduğunu bilip soğukkanlı kalırım. Fakat bu eserde beni korkutan, heyecanlandıran bir şey hissediyorum: ölüm. Korku vermesinin dışında bir de büyülüyor beni anlamadığım bir şekilde. Gözlerimden yaşlar akana kadar izlemek istiyorum Yıldızlı Gece’yi. Sevdiğim bütün insanları düşünüp ağlamak, onlar için korkmak, onlara sarılmak istiyorum esere bakarken. Mantığı her şeyden üstün tutan ben, duygularıma hapsoluyorum resmi izlerken. Belki de Van Gogh’u çok okuyup onu olduğu kadarıyla tanıma şerefine nail olmak, sanatçının yaşadıklarının psikoljisi üzerindeki etkilerini çokça düşünmek bana bunları hissettiriyor. Fakat ressamı ve hayatını sadece iki dakika düşünebiliyorum, sonrasında umarsız bir bencillikle kendi hayatıma, sevdiklerime ve korkularıma yöneliyorum. Basit materyaller olan tuval ve yağlı boyanın bir araya gelip de beni nasıl bu kadar etkilediğini anlamakta güçlük çekiyorum. Çok fazla resim kültürü olan bir insan değilim. Fakat annemin bana aşıladığı Van Gogh sevgisi, Yıldızlı Gece ile küçük yaşlarda tanışmam ve bu resme çok derin anlamlar yüklemem bu tabloyu benim için çok özelleştiriyor. Eseri incelemek aileme ve arkadaşlarıma daha çok değer vermemi sağladığı gibi, bir gün benim ve çevremdeki herkesin gideceğini daha iyi idrak etmeme neden oluyor. Amsterdam’da Van Gogh müzesine gideceğim gün içimde hem büyük bir heyecan hem de biraz burukluk vardı. Çünkü Yıldızlı Gece New York’da MoMA’daydı. Van Gogh’un doğduğu ülkeye gidip de onun en sevdiğim eserini görememek beni bir hayli üzüyordu. Fakat bütün bu sıkıntı müzeye adımımı attığım anda son buldu. Müze gezimde sanatçının eserlerinden ziyade çizim defterleri ve kardeşine yazdığı mektupları daha çok dikkatimi çekti. Müzeden çıktığımda büyülenmiş haldeydim. İçerde ne kadar kaldım hatırlamıyorum bile. Müzenin üzerimdeki etkisi bitince New York’ta modern sanatlar müzesine de gitmem gerektiğine karar verdim. Aklımda hâlâ Yıldızlı Gece vardı ve ben o eserin orijinal halini görmeden ölmeyecektim! Van Gogh, Vincent. The Starry Night. 1889. Yağlı boya. Modern Sanatlar Müzesi. New York. Meltem ŞEN TAŞ PLAK SESLİ KADIN Her an ve her saniye, birbirinden farklı sonuçlar doğurarak ilmek ilmek geçip gidiyor biz arkasından bakarken… Size de oluyor mu bilmem ama benim bazı şarkılarım vardır her şeyden ayrı tuttuğum, herkesten gizlediğim, yastığımın altında sakladığım. O şarkılardan herhangi birini ne zaman dinlesem her seferinde aynı anın içinde buluveriyorum kendimi. Zaman ve mekân kavramı kayboluyor şarkının kulağıma değdiği ilk anda. Böyle duygular kimilerine şarkılarla, kimilerine filmlerle, kimilerine de kitaplarla oluyordur mutlaka. Evren var oldu var olalı da bir ışınlanma merakı sürüyor gidiyor… Size bir sır vereceğim, aslında biz ışınlanabiliyoruz! Hem de en güzel, en özel anılarımıza… Hep derlerdi zaten, hayatının en güzel zamanlarını yaşarken farkında olamıyormuşsun, anıların tadı o yüzden bir başkaymış. Biz, ’’o’’ şarkıyı dinlerken, ‘’o’’ filmi izlerken, ‘’o’’ kitabı okurken mutluluğa ışınlanabildiğimizi fark etmeyip hâlâ arayış içinde oluşumuz da bu tabirin bir kanıtı olarak nitelendirilebilir… Hele ki ‘’o’’ şarkıyı taş plak sesli kadın, Sema Moritz söylüyorsa… Sema Moritz ile hiç ummadığım bir anda karşılaştım; bir matematik sorusunu çözüp video olarak internette paylaşmış bir öğretmenin videosunu izlerken sıradaki video Sema Moritz’in ‘’Fikrimin İnce Gülü’’ şarkısını seslendirdiği güzel mi güzel bir videoydu ve otomatik oynatma modundaydı. Evet, inandım, en büyük aşklar nefretle başlarmış. Stres ile birlikte matematik sorusunu anlamaya çalışırken bir anda o taş plaktan süzülüyormuşçasına çıkan sesin kollarında buldum kendimi. Sema Moritz benim meditasyonum oldu, benim yastık altında sakladığım ve kimsenin onu tanımamasını istediğim sırrım oldu. Sonra ‘’Mazi’’, ‘’Evlerinin Önü Mersin’’ her gün sıkılmadan dinlediğim sırlarım oldu. ‘’Hasret’’ ise benim ismini ağzıma bile alamadığım bir şarkıydı öyle de kaldı… Bir şarkının sadece adını anmak bile insanı ürpertir mi? Bu şarkıyı kimse bilmesin sadece benim kalsın isterdim ama sanırım artık büyümenin sırası geldi ve paylaşmayı öğrenmem lazım… Konserde Sema Moritz, ‘’Hasret’’i söylemeye başladığında kalbimin atışını hatırlıyorum. Evet mutluydum, heyecanlıydım ve duygusaldım o an… Garip olan şey ise, bütün bu yoğun hislere karşın yine ‘’o’’ hisse çekiliyordu ruhum, ‘’Hasret’’i her dinleyişimde içimde oluşan belirgin ama tasvir edilmesi imkânsız ‘’o’’ hisse… Sema Moritz ile tanışmak en büyük hedefim olmuştu o gün. Haberdar olması lazımdı seslendirdiği şarkılar ile yarattığı bambaşka dünyalardan. Büyük kitlelere seslenmek de zordu, bir şeyler yapıyorsun ama sonuçlarını göremiyorsun, bilemiyorsun… Dinleyici olmak da kolay değil aslında, seni tanımayan ama senin o kişiyi tanıdığını adın gibi bildiğin, hissettiğin biriyle oturup konuşamamak. O gün ben konuşabildim; ışınlanmadan, hayallerde kaybolmadan. O taş plak sesi gerçekti, capcanlı karşımdaydı. Aynı kayıtlardaki gibi çıkar mı çıplak bir ses? Ben o şarkılar ile birlikte yastığımın altına mutluluklarımı, üzüntülerimi, hayatımı koydum sanıyordum ama âdeta oradan çıkmış karşıma dikilmişlerdi sevgili Sema Moritz’in sesi ile. Hayat bize her seferinde hiç ummadığımız şeyler hazırlıyor. Her köşeden başka bir sürpriz çıkıyor adeta. Mesela benim Sema Moritz’in şarkıları ile karşılaşmam da benim için bir sürprizdi, ‘’artık bir konser vermeli ve tanımalıyım sesiyle dünyamı değiştiren kadını, iki lafın belini kırabilmeliyim’’ diye sayıklarken hiç beklemediğim bir anda haberini aldığım konseri de… Hayatımda hiçbir zaman en’lerim olmadı, hiçbir konuda hem de. Fakat sanırım Sema Moritz ve ‘’Hasret’’i bundan fazlası oldu benim için. Hayatın anlamını kavrayabilmek, bu sürprizleri anlayabilmekten geçiyor olmalı. Bazen gözler sadece kapanmalı ve sıradaki sürprizi beklemeli… ‘’…Gözlerin varsa her anın bir sürpriz olduğunu ve önceden hazırlanmış hiçbir cevabın işe yaramayacağını görürsün’’ Osho /Bhagwan Shree Rajneesh KAYNAKÇA istanbul.net.tr. “Sema Moritz - Efsane Hanımlar - Konser Parti - Istanbul.net.tr, Kültür Sanat Etkinlikleri, Konser Tiyatro İstanbul Şehir Rehberi.” Istanbul.net.tr İstanbul Şehir Rehberi, Istanbul.net.tr, 26 Oct. 2016, www.istanbul.net.tr/etkinlik/konser-parti/sema-moritz-efsane-hanimlar/77450/13. Tatlı Yalanlar Pembe yalan, beyaz yalan, küçük yalan, önemsiz yalan, zararsız yalan… Elbette herkesin hayatının bir zamanında kendine söylediği yalanlar olmuştur. Aslında kâğıt üstünde, yani dil açısından bakıldığında anlamsız, saçma geliyor kulağa. Kendine yalan söylemek. Ancak okuyan herkes neyi kastettiğimi gayet iyi biliyor. Zihnimiz bu cümleleri “yalan kategorisi” ne bile sokmaz. Sonuçlarını düşünmez. Bu yalanlar 432000 km/h hız ile beynimizin ön kısmına ulaşır, mantıklı ve gerçekçi düşünme merkezini etkisiz kılar. Kendimizi kandırdığımızın farkında olmayız bile. Bu döngüyü sürekli işlemekten ne alıkoyuyor peki? Tüm yalanlar aynı kapıya mı çıkar? Bazı yalanlar gerçekten de zararsızdır. Sohbet bittiği anda çoktan söylendiği bile unutulmuştur. Karşımızdaki bir insana özelliklede eğer bize güvenen bir insan ise, yalan söylemek çok kolaydır. Söylediklerinizin doğruluğunu sorgulamazlar bile. Daha yakından tanıdığımız birine yalan söylemek daha zordur ve bir o kadar da risklidir. Annemiz, kardeşimiz, dostumuz, sevgilimiz bizi çok daha iyi tanıdığı için “yalancının mumu yatsıya kadar yanar” demişler ya, o kadar bile yanamaz. Fakat bir insanın kendine yalan söylemesi bambaşka bir olaydır. Öncelikle bir soru sormak istiyorum. Bir insan neden kendine yalan söyler? “Şu kadarcık tatlıdan bir şey olmaz, on dakika daha uyuyayım sonra yapacağım ödevi, yarın hazırlarım sunumu” gibi cümleleri şüphesiz herkes kurmuştur kendi kendine. Kendimizi kandırdığımızı bile bile yapıyoruz bunu. Neden mi? Çünkü ahlaki pusulamızın yönünü değiştirmenin ya da vicdanımızı susturmanın, bastırmanın tek yolu bu. Bazı insanlar vicdanı “Kötü olmamızı engelleyen içsel güç” olarak tanımlar. Bana göre vicdan sadece kötüyü engelleyen bir şey değildir. Vicdan iyimser ya da karamsar olabilir. Ancak ikisi de değildir. Ne iyi ne kötü. Hatta “realist” yani gerçekçi de denemez vicdana. Bunun nedeni vicdanın herhangi bir bilgi ile yüklü gelmemesidir. Ahlakımız veya vicdanımız insanların kontrol edemedikleri bir parçasıdır. Ahlaki pusulamız dış etkenler ile oluşur, şekillenir. İlk ve en etkili faktör aile. Hayatımız boyunca bizimle beraber olan ailemiz, en azından çoğu insanın ailesi, bizim “iyi” bir insan olmamız için sürekli öğüt ve nasihatler verirler. Bir sonraki aşama okuldur. Okulda öğretmenlerimiz devralır bizi “iyi” insan yapma görevini. Sonrasında medya ve çevremizdeki insanlara geçer sıra. Bu evrede kişiliğimiz gelişmiş ve ahlaki pusulamız artık hemen hemen kuzeyde sabitlenmiştir. Tüm bu etkenler kolektif olarak vicdanımızı oluşturur işte. “Tatlı yalanlar” ile sesini kıstığımız, yüzümüzü çevirdiğimiz ahlak pusulamız. İşte bu yüzden vicdan ne iyi ne de kötüdür. İnsandan insana değişir. Peki, kendimize yalan söylemek kötü bir şey mi? Ya da şöyle sorayım, vicdanımıza kulak vermek zorunda mıyız her zaman? Cevap tabi ki hayır. Hiçbir insan vicdanının her söylediği kurala uymakla yükümlü değil. Zaten istese de uyamaz çünkü insan türü olarak mükemmel canlılar değiliz. Sahip olduğumuz özgür irade, ne kadar özgürsek artık, buna izin vermez, veremez. Tutsak hissederiz kendimizi. Kelepçesiz mahkûmlar. Fakat öyle değil miyiz? Bizi yerlere çöp atmak, çiçeklerin üstünden yürümemek, karıncaları ezmemeye çalışmak gibi yaptığımız hâlde bize herhangi ceza uygulanmayacağını bilmemize rağmen yapmıyoruz. İşimize gelse bile. Hani özgür irademiz vardı, istediğimiz gibi düşünebilir, hareket edebilirdik? "Karanlıktan yakınmak yerine ışığı yakmak çok daha iyi olur." diyor Bayan Ming'in Hiç Olmayan On Çocuğu kitabının yazarı Eric-Emmanuel Schmitt. On kelime etmeyen bu cümle hakkında yüzlerce sayfa yazılabilir. Durumdan şikâyet etmek ya da görmezden gelmek kolay. Ama sorunu çözmek insana zor gelir. İşte o anda başlar yalanlar. “Bugün çok iş yaptım yeter, nasıl olsa birisi yapar” demeyi çok severiz insan ırkı olarak. Çünkü hem elimizi taşın altına koymak bizi hem biyolojik olarak hem zihinsel olarak. Bu yüzden mutluluğumuzun devamı, aklımızın sağlığı ve lanet olası vicdanımızı susturmak için söyleriz tatlı yalanlarımızı. New York’u Anlamak Buket Uzuner New York Seyir Defteri adlı gezi yazısında okurlarına bir yıl kadar bulunduğu New York’u tıpkı bir öykü gibi anlatıyor. Kitabı okurken kendimi orada hissetmemin yanı sıra yazarın anlatımı sebebiyle orada olmayı çok istiyor insan. Keşke bende orada olabilseydim ve anlatılan yerleri kendim görebilseydim dedirtiyor insana. Bu kitabı okurken sevimli kafelerde, müzelerde, kitapçılarda ve tarihi önemi büyük olan yerlerde hissedebiliyorum kendimi. Buket Uzuner yalnızca mekânları anlatmakla kalmıyor ayrıca New York’un insanlarını da anlatıyor. Yazar kitabını yazarken de bütün bu sıcak ve samimi anlatımları edebi bir dille yapıyor. Dilinin edebi olması sıkıcı olduğu anlamına gelmiyor kitap gayet keyifli ve sürükleyici. Kitabı okuyanlar sanki bir günlük okur gibi rahatça okuyabiliyor. İstanbul ve Paris’e olan hayranlığını her fırsatta dile getiriyor Buket Uzuner New York’a karşı kazandığı hayranlığı şu cümlesi ile okurlarına sunuyor, “Günlerden bir gün İstanbul ve Paris’in üzerine bir gül kokladım. Adı New York’tu’’. New York, bütün insanların yabancı olduğu, Amerika Birleşik Devletleri’nin içinde olan başka hiçbir şehre benzemeyen deyim yerindeyse tamamen bağımsız bir devlettir. Her ne kadar birbirlerine benzemeseler ve farklı olsalar da İstanbul’la bazı benzer özellikleri vardır; iki şehir de 24 saat canlı yaşam barındıran, zenginlerin ve yoksulların farkının fazla olduğu şehirlerdir. New York hayranlığının ana sebeplerinden birinin de orda kurduğu dostluklar olduğunu düşündürüyor yazar. Kitabı okuyanlar Buket Uzuner’in her yaştan ve her mevkiden insanla olan samimi muhabbetini anlayabiliyor ve bu sıcaklık yazarın eserine de yansıyor. Fakat ufak bir eleştiri yapmak gerekirse yazar New York’un hep iyi yönlerinden bahsediyor. İnsanlara yol gösteren bu kitabın New York’un kötü taraflarını da göstermesi gerektiğine inanıyorum. Kitabın benim en beğendiğim bölümlerinden biri de “New York Mekân Portreleri” kısmı çünkü Buket Uzuner bu bölümde cıvıl cıvıl renkleriyle, değişik yemek tarzlarıyla, değişik kokusuyla Çin Mahallesi; ünlü tiyatro salonları, tiyatro oyunları ve pırıltılı müzikalleriyle Broadway Caddesi; şaşalı dükkânları, her tarzdan insanları ve yaşamın merkezi konumunda bulunan Times Meydanı… Zaten çekici bir şehir izleniminde olan New York yazarın anlatımıyla daha da cezbedici bir görünüm alıyor gözümde. Şahsen anlatılan yerlere gitmek isteyip Buket Uzuner’in anlattıklarının doğrultusunda New York’u tanıma, Çin Mahallesi’ndeki o renkli yaşamı tatma ve Times Meydanı’ndaki farklı kültürlerin birleşip tek bir kültürü yaşamasını inceleme isteği içimde doğuyor. Zaten bu bölümde o kadar güzel ve içten bir anlatım var ki insan kendini bir anda anlatılan yerlerde bulabiliyor. Kitabı okurken insanda New York’tan asla sıkılmayacağınız izlenimi uyanıyor ve bir Türk’ün bunlardan bahsetmesinin sonucu olarak okurlar kendilerini yakın hissedebiliyor. Kitabın bir diğer güzel ve bir o kadar da yararlı olan bir kısmında ise Buket Uzuner New York’u gezip görmek isteyenler için dikkatlice ve özenli bir şekilde hazırlamış olduğu “Buketçe New York Haritası” bulunuyor. Bu haritada yazar en sevdiği mekânların listesini çıkarıp yol tariflerini veriyor. İnsanların New York’u gezmesini kolaya indirgeyebilecek, saatlerini doluca geçirmeyi sağlayabilecek ve planlı bir şekilde program yapmalarına ışık tutabilecek bir harita bu. Ayrıca çocuklar için de düşünülmüş ve hazırlanmış onlarında nereye gidebilecekleri ve neler yapabilecekleri anlatılıyor New York Seyir Defteri’nde. Eğer bir gün New York’a gitme şansım olursa elimden düşürmek istemeyeceğim türden bir harita bu. Buket Uzuner’in kaleme aldığı New York Seyir Defteri adlı gezi yazısı New York’u hem merek edenler için hem de New York’a gidip görmeyi düşünenler için eşsiz bir kaynak izlenimi veriyor. İnsanlar bu eserden bir Türk’ün gözünden ve onun beğenisi doğrultusunda çok yararlı çıkarımlar yapabiliyorlar. Hem nerelere gidilip görülebileceği hem de orada yaşayan insanların profillerini anlamayı mümkün kılıyor New York Seyir Defteri. Ayrıca okurları sıkmayan yapısı ve güzel anlatımı sayesinde yazar kendini ve eserini çok güzel bir şekilde öne çıkarıyor. Kaynakça Uzuner, Buket. New York Seyir Defteri. İstanbul: Everest Yayınları, 2000. Yusuf Batuhan Erdoğdu Sinan Sakaoğlu Zamansız Boyut Bu hafta ‘Doctor Strange’ isimli bir film izledim. Süper kahraman filmlerini andıran bu eseri şöyle özetlenebilir, ana karakterimiz olan Doktor Strange geçirdiği kaza sonrası iyileşmek için Nepal’deki keşişlere başvurur ve süper güçler elde eder, ardından tüm süper kahraman filmlerinde olduğu gibi dünyayı kurtarır. Bahsettiğim süper güçler ile zamanla oynanabilir ve boyutlar arası geçitler açılabilir. İçinde boyut kuramı bahsedilen her film gibi burada da sonsuz paralel evrenlerden bahsediliyor ancak diğer filmlerden farklı olarak anlatılan bu boyutlardan birinde zaman kavramı yok. Bunu ilk duyduğumda pek üstünde düşünmemiştim, nasıl olsa bilim kurgu isterlerse 5000.boyuta kapı bile açabilirler demiştim kendi kendime fakat biraz üstünde durduktan sonra zamansız bir boyut çok ilginç gelmeye başladı. Einstein’ın İzafiyet teorisine göre zaman uzayda olmayan dördüncü boyut. Yani fiziksel olarak temsil edilemiyor. Zamanı çizemeyiz çünkü göremiyoruz ancak fiziksel olarak zamanı gösterecek bir teknoloji keşfetsek bile beyinlerimiz onu kavrayamazdı. Zaman hangi renk? Boyu, eni, yüksekliği ne kadar? Nasıl kokar, tadı nasıldır? Bu saydığım niceliklere üçüncü boyuta ait olan varlıkların tamamı sahip. Onu görmesekte hissediyoruz, duymasakta yanımızdan geçip gittiğini anlıyoruz. Bizler için zaman her daim aşağı akan, ters yöne akması mümkün olmayan bir dere gibidir. İnsanların kontrol edemediği tek şey işte bu zaman deresi. Peki bu dere hiç var olmasaydı ne olurdu? Zamanın olmadığı bir yer hayal etmeye çalışın. Maalesef ki bunu beynimizin hayal etmesinin imkânı yok. Zaman bizim bir parçamız. Vücudumuzdaki 100 trilyon hücrenin tamamı zamanın varlığına göre programlanmış. Zamanın olmadığı, ya da ilerlemediği bir yerde insanların ve dünyadaki diğer canlıların, yaşaması, ‘Yaşam’ olması mümkün değil. Yaşam, zaman deresine girdiğimiz anda başlar ve çıktığımız anda biter bizler için. Zaman bize müptelası olduğumuz bu yaşamı ve aynı anda en çok korktuğumuz şey olan ölümü verir. O bizim varlığımıza anlam katar. İşte bu yüzden zamansız bir boyut düşünemeyiz. Konusu ölümsüzlük olan birçok kitap, film ve şarkı var. Bunların ortak ana fikri, genelde, ölümsüzlüğün iyi bir arzu olmadığı. Ölümsüz olmak demek aynı sırada 4.boyuttan yani zamandan bağımsız olmak demektir. Ölümsüzlük elde edildiği anda zaman ortadan kaybolur ve ‘dereden’ çıkarsınız ancak bu sadece sizi etkiler. Zamanın kontrolünden kurtulmak bir süreliğine kulağa hoş gelebilir fakat etrafınızdakiler için zaman hala devam ediyor olacak. Aileniz, sevdikleriniz veya seveceklerinizin tamamı gözünüzün önünde can verecekler. Yüzyıllar, binyıllar yaşayacaksınız belki ama zamanın olmadığı boyutunuzda ne geçmiş ne de gelecek var. Sadece anlar. Birbirinden bağımsız anlar. İşte tam burada hayat anlamını kaybeder ve uğruna yaşanacak bir şey kalmaz. İnsanlar hatıraları ve oluşturacakları hatıralar için yaşar. Bunları bir insanın elinden aldığınızda, onun hayatını sonlandırmış olursunuz. Boyutlar hakkında internette biraz araştırma yaptım. Bazı astrofizikçiler paralel evrenler ve dördün üzerinde boyutların varlığı ile ilgili birçok çalışma yapmış. Biraz okunduğunda insan kendi kendine aslında olabilir böyle şeyler neden olmasın diyor. Şahsen ben, farklı evrenlerin olduğuna, 5. 6. 7. boyutların olduğuna inanmıyorum. Aldığım eğitim doğrultusunda bilimsel olarak kanıtlanmayan, göremediğim, koklayamadığım, hissedemediğim şeye inanmam, ancak zaman farklı. Herhangi niceliğe sahip değil ve buna rağmen zamanın varlığını biliyorum. Bu açıdan zamanı ilahi inançlara benzetebiliriz. Varlığını kanıtlayamasalarda orada bir yerde bir üst aklın yani Tanrının olduğuna adları kadar eminler. Son olarak Benjamin Franklin’in zaman hakkında çok sade fakat düşündürücü bir sözünü paylaşmak istiyorum “Zaman varsa akıl yoktur, akıl varsa zaman yoktur”. Rana Özen BEYAZ Yeniden doğmak isterim bazen, yeniden başlamak her şeye.. Yaşadığım yıkıcı tecrübeler yada taşıyamadığım yükler daha da besler bu duyguyu. Hayatı bazen yokuş aşağı bazense yokuş yukarı yaşamayı seven biriyim, tanışıklığım çoktur bu hisle. Bir şey olsa ve sıfırlansa her şey, yeniden heyecanlansam, var olduğumu hissetsem diyenlerdenim ben de. Bir banka otururum gün içinde ve insanların akıp giden hayatlarının yaşanmamışlığını hissederim. Nasıl da unuttuklarını hayal etmeyi, vazgeçmeyi, cesaret etmeyi, nasıl da korktuklarını yeniden başlamaya.. Apaçık görmeye çalışırım onları sanki bedenlerine sıkışıp kalmamışlar gibi. Aslında bu içimdeki beni karşıma alıp ona hatırlatmak istediklerimdir her gün, her dakika, bazen her an.. Unutmak istemediklerimdir. Ama ben de onlardan biriyim, cesaretim yok özgür kalmaya.. Aslında onlar için değil kendim için endişeleniyorum.. Bir kapı olmalıyım, sadece diyorum, bir yere ait olmayan. Her yere açılan istediği gibi. Yeniden başlamak olsa sadece yapabildiğim. Yetmez miydi? Hayat bize bunu yaparken seyirci kalmayı kabul ediyoruz. Ben bunu kendime neden yapıyorum? Var olmayı bu kadar isterken neden gündelik rutinlerimin içinde öylece dikilip durmayı seçtiğimi anlamlandıramıyorum. Zamana ve mekana bağlı kalmak bir tercih ,bazen bir bedenin bazen bir yüzyılın içinde. Bu kapıyı bulduğum bir yer oldu.. Sakıp Sabancı Müzesindeki “ ZERO. Geleceğe Geri Sayım.” sergisi var olan dünyamı sanki zamanın içinden sıyırıp yeniden yarattı. ‘Beyaz’ çok güçlü bir renk. Hislerimizi yönetmez, yönetmenize de izin vermez. Sanki apaçık olmamızı ister, bize alan bırakır kendimiz olmamız, gerçek olmamız için. Soyutlamaz yada somutlamaz. Bembeyaz bir sergi bu; dingin, özgür, hem bugün hem de gelecek; zamansız. Araya giren, bu saflığa dokunan her bir rengin boş yere olmadığını biliyorsunuz. Hayatımıza dokunan renklerin de hoşumuza gitse de gitmese de önemsiz olmadığı gibi. Peki baş etme kısmı bu özgürlükle, beyazla.. Düşündünüz mü bunu hiç.? Akışta kalmak istemek de bir özgürlük değil mi? Buna nasıl hem hayır hem evet diyebiliriz? Akışa kapılmak istemiyorum ve akışta kalmak istiyorum. İşte bu sergi tam olarak bu düşüncenin gösterisi gibiydi. O dinginlikte var olan yüzlerce hayatın içinden, duygulardan kesitler kıskıvrak yakalıyor sizi. Büyük ve baş edilemez tahribatlardan sonra umutlarını yeşertmek ve geleceği düşlemekten daha normal bir dürtü bulunamazdı zaten. Sanki içlerinde var olan umudun arkasındaki o bastırılamamış savaş nefretinin birer dışa vurumuydu. Bu engellenemezdi çünkü içimizdekiler dışarı taşmaya mahkumdur. Fakat buna rağmen geçmişte kalmayı reddettiler ve fark yarattılar. Belki başta sadece kendi içlerinde ama daha sonra hepimiz için. Sanki tanrı tarafından bahşedilen bir bakış açısıyla zamanlarının ötesine geçtiler. Kıskanıyorum onları çünkü her birimiz bunun için yaşamalıyız aslında fakat başarabilmiş olmak herkesin ulaşabildiği bir ödül değil. Geleceğe sadece uzanmak değil gerçekten dokunabilmiş olmak olağanüstü bir yetenek. Hem de bugünde olduklarını bilmekten de asla korkmayarak. Onlar zaman yolcusu değil, onlar boyutsuz benim için. Belki de bunu hissettiren kim olduklarını saklamamaları bizden. Boyutsuz olan kalplerimiz olmalı o halde. Bizi düşündüğümüzden daha güçlü kılan o minik kaynak aslında hep bizimle. Toprak ve göküyüzüne böyle sıkı sıkıya bağlanmışken nasıl yakaladılar bu özgürlüğü? Sonsuz olmadıkların biliyorlardı. Buna rağmen sonsuzluğa bakabildiler. Belki de kendi sonsuzluğumuzu biz belirliyoruzdur. Ne kadar burda yada şu anda hissetmek istediğimiz bizim ellerimizde demek ki. Hepimizin uzakta aradığı bu kapı aslında bize en yakın olanmış o halde. Heinz Mack, Otto Piene, Günther Uecker, Yves Klein, Piero Manzoni, Lucio Fontana. ZERO Geleceğe Geri Sayım. İstanbul: Sakıp Sabancı Müzesi. (02.09.2015 - 10.01.2016) BİLİMSELLİK VE İNSANLIK ARASINDA “Ne yani, şimdi sen bütün bu yazıları sadece bu masada oturarak mı yazdın?” İnanamıyordum. Bu yaptığı hem yalancılık hem de bir nevi cinayetti. Doktordu karşımdaki, yakın bir arkadaşım. Uzun zamandır uzman doktorluk yapıyordu ve doçentlik sınavı için hazırlanmaya başlamıştı. Ancak sınavdan önce eski araştırmalarını içeren bir dosya sunması gerekiyordu. Deneyler yapması, veri toplaması ve bu araştırmalarını akademik bir yazıya dökerek bir dergide bastırması gerekiyordu. Sorun şuydu ki çalışmalarında kullandığı veriler tamamen yalan… “Veriler yalan değil! Hepsinin doğruluğunu tecrübe ile biliyorum.” “O zaman uydurma veriler diyelim mi?” “Olur.” … uydurmaydı. Yani kısacası yazdığı hiçbir yazının bilimsel dayanağı yoktu. “Hadi sosyal bilimlerle falan uğraşsan neyse de… Doktorsun arkadaş sen, doktor! Senin yaptığın bu araştırmalar insanların hayatlarını mal olabilir. Vicdanın rahat mı?” “Sen tıpta araştırma nasıl yapılır biliyor musun?” “Senin yaptığın şekilde olmadığını biliyorum.” “Tıpta bir araştırma yapılırken iki hasta grubu seçersin. Bunlardan bir tanesine test ettiğin tedaviyi uygularken diğer grubu geleneksel yöntemle tedavi edersin. Böylece uyguladığın tedavinin ne derecede faydalı olduğunu ölçersin. Eğer benim yaptığım gibi bir ilaç test etmek istiyorsan işler daha da karışır. Hastaların yarısına test edilen ilacı verirsin. Diğer yarısına ise ilaç verdiğini söylersin ancak yalnızca vücuda ne yararı ne zararı dokunacak bir madde verirsin. Böylece Placebo etkisini test edersin ve ilacın gerçekten faydalı olduğunu kanıtlamış olursun.” “Placebo etkisi derken?” “Placebo etkisi hastaların sadece tedavi edildiğine inanması sayesinde iyileşmesi demektir. Yani sen bir ilacı test ederken ilacın hiçbir faydası olmasa bile, hasta tedavi olduğuna inandığı için iyileşme gösterebilir. Böylece sende ilaç hakkında yanlış bir izlenime kapılırsın. Araştırma yapılırken Placebo etkisini göz önünde bulundurabilmek için hastaların bir kısmına yalan söylenir. Sonra bu grup ile gerçekten tedavi gören grup karşılaştırılarak sonuca ulaşılır.” “Tamam, ama bunun senin yalanlarda dolu yazılar yazmanla ne bağlantısı var.” “Birincisi, benim yazılarım yalanlarla dolu değil. Söylediğim her şey uzun yıllar boyunca edindiğim tecrübelerin bir sonucu. Bu sonuçları aktarma yolum pek akademik sayılmaz ama en azından yüzlerce kişiye yalan yere umut dağıtmıyorum. İkincisi, ben yazdığım yazılardan herhangi bir maddi kazanç sağlamıyorum. Doçent olmadan da yeterince para kazanıyorum zaten. Doçent olmayı istememin tek nedeni otorite sahibi olup bildiklerimi daha fazla doktora aktarabilmek ve daha fazla insana faydalı olabilmektir.” “Peki ya tecrübelerin yanlışsa?” “O zaman bir başka doktor bir başka araştırma ile sonuçlarımın yanlışlığını kanıtlar. Sonuç olarak bir soruna dikkat çekmiş ve bir hastalık hakkında akademik araştırma sayısını artırmış olurum. Gördüğün gibi yazılarım yanlış da olsa doğru da olsa yüzlerce hastaya bile bile yanlış tedavi verip ölüme terk etmekten daha az zararlı bir yol. Bu yüzden benim vicdanım çok rahat.” “Madem akademik yöntemin bu kadar zararlı olduğunu düşünüyorsun neden bu yöntem hâlâ kullanılıyor?” “Bilmiyorum, ama galiba bilimsel olduğunu düşündükleri için. Ne kadar garip değil mi? Bir yöntemi bilimsel olarak kabul ettiğin zaman artık dogmalaştırıyorsun. Hâlbuki bilimin en çok karşı durması gereken dogmalar değil midir? Galiba dogmalara bağlı kalmak insanın doğasında var. Çünkü başka insanların tepkisinden korkuyoruz. Bana bak mesela, sistemin yanlış olduğuna gönülden inanamama rağmen yine de sisteme bağlı kalmış gibi görünüyorum. Hastalara yalan söylemiyorum belki, ama doktorlara yalan söylüyorum. Ben sistemi durdurmaya çalışmak yerine onun bir parçası olmayı seçtim. Korkudan işte…” Not: Yukarıdaki diyalog tamamen hayal ürünü olup, Jean-Marc Vallée’nin AIDS hastası bir grup insanın gerekli tedaviye ulaşabilmek için sisteme açtığı savaşı inceleyen “Sınırsızlar Kulübü” adlı filmindeki Dr. Eve ve Dr. Sevard adlı karakterlerden esinlenilmiştir. Beyaz Yakalılık Dini Üniversite okumanın sorgusuz sualsiz bir iyi bir şey olarak addedilmesinden rahatsız oluyorum. Evet, üniversite okumanın kişisel gelişime en büyük katkıyı sağladığı fikrinin bir yanılgı olduğunu iddia ediyorum. Sizlerin hatırına tavrımı biraz daha yumuşatıp bu iddiamın herkes için değil ama insanların önemli bir kısmı için geçerli olduğunu söyleyeyim. Üniversiteler birçok insanı, hayata hazırlamaktan ziyade hayatı ezberletiyor. Karakteri tam oturmamış, kendisine nasıl bir hayat çizeceğini belirleyememiş insanlar, üniversite eğitimi sonrasında basmakalıp, sıradan, zevksiz, sorunlu tipler haline geliyorlar. Üniversite mezunu insanların özgür bireyler haline geldiklerini; vizyonlarının açıldığını; yerelde çırpınmaktansa uluslararası düşünmeye başladıklarını söylediğinizi duyar gibiyim. Ancak biraz düşünün, çevrenizdeki üniversite mezunlarına bakın. Onlar, hayatlarında gerçekten özgün kararlar alan bireyler mi yoksa “beyaz yakalılık dininin” gerekliliklerini yerine getiren, yani hayatı ezberden yaşayan makineler mi? On üniversite mezunu tanıyorsanız en fazla yarısının birinci gruba dahil olduğunu düşünüyorum. En azından benim tanıdığım üniversite mezunları içi durum böyle. Kalan beş kişilik grup ise üniversite mezunu oldukları için tatillerinin büyük kısmını AVM’lerde geçiriyorlar; arabesk müzik dinlediklerini söylemekten utanıyorlar; hayatlarının bir bölümünde mutlaka tenis kursuna gitmiş oluyorlar; inandıkları beyaz yakalılık dinine ait “plaza insanlığı” mezhebinin gerekliliği olarak günde en az üç vakit Starbucks, Beymen, YKM gibi mekanlarda yer bildirimi yapıyorlar. Bu insanları rahatlıkla genelliyorum çünkü daha önce de dediğim gibi bunlar, üniversite eğitimleri boyunca hayata hazırlanmaktan ziyade hayatı ezberlemiş insanlardan oluşuyor. Bu yaşamın, herkesin ulaşması gereken zirve nokta olduğunu düşünüyorlar. Beyaz yakalı olmanın ezberlerini genç yazar Hakan Bıçakçı, Doğa Tarihi isimli eserinde çok güzel anlatıyor. Kitap, biraz önce bahsettiğim 10 üniversite mezunun beş kişilik kısmının yaşadığı gündelik hayatı konu edinmiş. Plazalar, giyilmesi gerekenler, yenilmesi gerekenler, beyaz yakalı olmanın gereklilikleri, üniversite okumuş olmanın verdiği temelsiz özgüvenler, sürekli genç ve şık görünme mecburiyeti, başkaları tarafından belirlenen alınacaklar, satılacaklar ve hatta yiyecekler... Tüm bunlar arasında sıkışıp kalan üniversite mezunlarının kendileri olmaktan çıkıp yaşadıkları robotik hayat eserde çok güzel anlatılıyor. Peki ya hayatı ezberden yaşayan bu insanlar üniversitelere gitmeseydi ne olurdu? Bence bu işin kazanımı, 50 yaşına kadar sıkıcı ve boğucu bir yaşama hapsolmamak için bir şanslarının oluşuydu. Yani üniversitede beyaz yakalı olmanın farzlarını öğrenmeselerdi belki de kendi yollarını çizecekler, böylesine iğrenç bir hayata mecbur kalmayacaklardı. Bu noktada, üniversite okumanın maddi ve kültürel birçok kazanımı olduğu itirazı gelebilir. Elbette ki bu kazanımları reddetmiyorum ancak bunlar, on üniversite mezununun ilk beş kişilik gurubu için, yani kendi yolunu çizen özgür bireyler için geçerli. Diğer insanlar belki de üniversite okumasalardı maddi açıdan daha başarılı olacaklardı. Kafanızı ekranlardan ve kağıtlardan kaldırıp gerçek dünyaya bir bakın. Örneğin OSTİM’deki ya da bir Anadolu şehrindeki sanayi tesislerini inceleyin. Bunların kayda değer bir kısmının kurucularının lise mezunu dahi olmadıklarını göreceksiniz. Peki ya üniversitelerin insana vizyon kattıkları savı? Resmini çizdiğimiz plaza insanını düşünün. Bu insan dışarıdan cafcaflı gözükse de gerçekten bir dünya vatandaşı mı? Sizce o kişi dünyanın sorunlarıyla gerçekten ilgileniyor mu yoksa zamanının çoğunu, beyaz yakalı olmanın gerekliliklerini karşılamak için mi harcıyor? Bir üniversite öğrencisi olarak, üniversite okumanın insanı mutlak surette kötü etkilediğini iddia ettiğim düşünülmesin sakın. Elbette ki üniversite okumak insanlara vizyon kazandırır, maddi olarak birçok avantaj sağlar ancak bunlar sadece bahsettiğimiz on kişiden ilk beş kişilik grup için geçerlidir. Benim rahatsız olduğum konu insanların üniversite okumasından ziyade, son yıllarda ülkemde görülen kayıtsız şartsız üniversite okuma fetişidir. Üniversite mezunu olmanın tek çıkar yol olarak görülmesidir. Kaynaklar Bıçakcı, Hakan. Doğa Tarihi. İstanbul: İletişim Yayıncılık, 2014. Ceyda Keskin İki Çiçek'in Arasında Uzun zamandır merakla beklediğim, fragmanlarını birçok kez izlediğim film sonunda vizyona girdi. İkimizin Yerine filmi 21 Ekim Cuma sinema salonlarında yerini aldı. Ben de ilk çıktığı gün izleme şansı buldum. Öncelikle şunu söylemeliyim ki filmin yönetmeni olan Umur Turagay'ı tebrik etmek istiyorum. Film için seçilen oyuncular çok çok başarılı olmuş bence. Başroldeki oyunculara bakarsak Nejat İşler, filmde, kırk yaşında olan Doğan isimli bir öğretmeni canlandırıyor. Dışarıdaki hayatında da içine kapanık, gizemli bir adam olan Doğan'ı, Nejat İşler'in canlandırması çok yerinde bir tercih olmuş. Çünkü, Nejat İşler kendi hayatında da Doğan karakteriyle çok uyuşuyor bence. Bunu zaten kendi röportajlarında da belirtmiş. Bu sebeple, bu karakteri, çok fazla göz önünde bulunmayan, kendine özgü farklı bir yaşamı olan Nejat İşler'den başka birinin canlandıracağını düşünemiyorum bile. Filmin diğer başrolü Serenay Sarıkaya'dır. Filmde Çiçek isimli on sekiz yaşında bir lise öğrencisini canlandırıyor. Aynı şekilde Çiçek karakteri de Serenay ile çok uyuşuyor. Çiçek de Serenay Sarıkaya gibi cıvıl cıvıl, neşeli ve çok güzel bir kız. Yani, yönetmenin başrol oyuncuları seçimi benden tam not aldı. Serenay Sarıkaya ve Nejat İşler'in birbirlerine olan uyumunu da çok sevdim. Filmin konusuna geçmek gerekirse, hikaye, lise öğrencisi olan Çiçek'in, okula yeni gelen edebiyat öğretmenine aşık olmasıyla başlıyor. Filmi ilginç kılan da bu imkansız gibi görünen aşk oluyor sanırım. Birbirlerini görür görmez etkilenmeye başlayan Çiçek ve Doğan Öğretmen'in aşkı imkansızdır. Çünkü, Doğan Öğretmen'in Çiçek ve ailesi ile ilgili geçmişten gelen sırları vardır. İşte benim en etkilendiğim ve daha önce hiçbir filmde rastlamadığım bu senaryonun asıl kısmı burada başlıyor. Doğan Öğretmen'in Çiçek'ten hep uzak kalmasının çok önemli bir sebebi vardır. Çiçek'in on sekiz yıl önce ölen bir ablası vardır. Onun adı da yine Çiçek'tir. Çiçeğin ablası kanser olduğu için annesi yeni bir bebek dünyaya getirmek zorunda kalır. O bebek dünyaya geldiği gün kanser olan Çiçek de ölür. Bu yüzden annesi yeni doğan bebeğe de Çiçek ismini verir ve onu ölen ablasının yerine koyar. İşin Doğan Öğretmen ile ilgili olan kısmına gelirsek, on sekiz yıl önce Doğan, kanser olan Çiçek ile sevgilidir ve Çiçek kanser olduğunu öğrendiği zaman Doğan'ı terk etmiştir. Ama Doğan o aşık olduğu Çiçek'i hiçbir zaman unutmamıştır. Bu sebeple Doğan, bir yandan sevdiği kadının aslında yıllar önce kanserden öldüğüne üzülür, bir yandan da öğrencisi ve bir zamanlar sevdiği kadının kardeşi olan Çiçek'e aşık olmaya başlar. Ben film izlerken genellikle bir sonraki sahneyi ya da filmin sonunu tahmin etmişimdir ve yanılmamışımdır. Ama bu filmin sonu ve konusu hakkında hiçbir şey tahmin edemedim bile. Senaryonun bu denli derin ve ilginç olması uzun zamandır rastlamadığım bir şey. Çiçek'in saf aşkı, Doğan Öğretmen'in gizemi, Çiçek'in ailesinin sırları.. Bütün bunlar bu filmi sadece bir aşk filmi olmaktan çıkarmış, aksine filmdeki her karakterin kendi hikayesinin olduğu güzel bir senaryo olmuş bence. Filmi izlerken hep bir merak içindesiniz ve bu beni çok heyecanlandırdı. Bütün övgülerimin yanında filmin sonunu beğenmediğimi söylemem gerekiyor. Çiçek'in her şeyi öğrendiğinde ailesini, Doğan'ı ve İstanbul'u terk etmesi beklediğim bir şey değildi. Her ne kadar ağır bir durum olsa da, uğurunda çok uğraştığı bir aşkı bu kadar kolay bitirebilmesi, ne benim ne de izleyicilerin istediği bir şey değildi. Bir diğer eleştirim ise filmin kalitesi hakkında. Bunca zamandır fragmanları gösterilen, dilden dile dolaşan bu filmin sahne zenginliğinin biraz daha fazla olmasını isterdim. Bundan kastım;; filmdeki neredeyse her sahne fazla zayıftı ve azdı. Yani film boyunca sadece birkaç farklı sahne görebiliyoruz ve bu izleyiciyi biraz sıkıyor. Toparlamak gerekirse, İkimizin Yerine filmi genel olarak beklentiyi karşıladı. Eminim kimse böylesine farklı bir senaryo beklemiyordu. Kısacası, bu film benim en sevdiğim filmler arasında yerini aldı bile. Fatma İdil Aldı METAMORFOZ Yabani bir bakış, savunmacı bir duruş ve milyonlarca fikri aynı anda savuran üretken bir beyin: İnsan… Nedir bu insan? Nasıldır insan olmak? Neresindeyiz insanlığın? Düşünüyorum bu fotoğrafı gördüğümden beri. Ulaşmaya çalışıyorum benliğime. Bendeniz İdil, modernleşmiş bir insanoğlu muyum yoksa hırslarıyla, arzularıyla, avıyla ve avcısıyla uğraşıp duran bir Homosapiens miyim? Medeniyet dediğimiz kavram toplumsal yaşayış biçimimizle ne kadar alakalı? Bilmiyorum. Joachim Schmeisser günlerce tanıklık etmiş Hadzabe halkına, günlerce avcılık ve toplayıcılık kültürünün içinde bulunmuş ve pek çok kare yakalamış. Merak ediyorum hiç tecavüz var mıymış? Hiç öldürülmüş mü kadınlar ya da durup dururken yok edilmiş mi doğa? Biz medenilerin yaşadığı dünya pek ilkel kaldı çünkü. Ellerimizde uzun sopalar aslan kovalamıyoruz belki. Artık yöntemlerimiz gelişti fakat ne yazık ki beyinlerimiz sürdüremiyor devinimini. Bir kadın sokakta içinden geldiği gibi gülemeyecekse, ne önemi kaldı modernleşmenin? Eğer doğa yok olacaksa ve bu yok oluş sadece üç beş zengini daha zengin edecekse, ne anlamı var metropoller kurmanın? Yok. Anlamı da gereği de yok modernleşmiş gibi yaşamanın. Yardıma muhtaç birini gördüğümüzde sırtımızı döneceksek gelişmeseydi keşke beyinlerimiz. Bugün, çok gelişmiş toplumsal düzenimizin içinde milyonlarca mutsuz çocuk var. Şu fotoğraftakinin ilk defa kamera görmüş yüzünün aksine, kameralara çok fazla maruz kaldığı için güvenli yaşayamayan çocuklar var küresel dünyada. Su kaynaklarının yanına yerleşmiş ilkel ailelerin çocukları değil de iki damla yağmur yağdığında ağzını kocaman açıp güzünü göğe dönen çocuklar. El değmemiş ilkel kabileleri gördükçe, el değmemiş insanlık arıyor gözlerim günümüz dünyasında. Pek yazık, kaçırmışız insan olmayı. Aman öyle bir dünya olsun da herkesin herkesten haberi olsun demişiz, haberleşmeyi unutmuşuz. Sevelim, karşılıklı huzur bulalım diye sözler, gereklilikler, kurallar koymuşuz ilişkilere ama karşımızdakinin gözlerine bakıp kalbine dokunmayı akıl edememişiz yıllarca. Kör mü oluyor insanoğlu? Unutuyor mu acizliğini? Duygularını ve duyarlılıklarını gittikçe yok ediyor, makineleşiyor. Bir makineleşme ki baştan aşağı sarmış bizi. Her şey sistematik, her şey zorunlu ve her şey diğerlerinin ön yargılarına göre şekillenmek zorunda. Sonuç mu? Tek tip, mutsuz ve tabii ki modern bir toplum. Bir gün düşünün sağanak yağmurlu. Biz birbirinin kopyası olan insanlar karaları bağlıyoruz. Kalın montlar, şemsiyeler, bozulmasın diye sıkı sıkıya örtülen yapılı saçlar… Kısacası modernlik kokan bir hava ve suya dokunmayı, onu sevmeyi, yağmurla bütün olmayı es geçmiş bir insanlık. Herkes güneş sever diye güneşli havaları seviyoruz. Yağmursuzluktan ölümle burun buruna kalan insanları, Senegal’deki, Mali’deki, Etiyopya’daki kuraklığı boşverelim, bazılarının yok olması gerek. Sevinmeyelim yağmura ve sevmeyelim yağmur damlalarını. Anlayamıyorum, nasıl ve niye bu kadar kopuyoruz doğadan? Gözlerimizi sımsıkı yumup insanlığımızı kenara atıyoruz. Sadece homosapiens oluyoruz sonunda: sadece hayvan. Teknolojimizi geliştiriyoruz, verilerimizi idealleştiriyoruz ama daha çok insan değiliz Hadzabe yerlilerinden. Aksine daha da korkunç bir halde toplumsal uyumumuz. Dönüşümümüzü eksik bırakıyoruz. Evet, bu bir metamorfoz süreciydi bence ve bazılarımız tamamlayamadı değişimini. Elbette ki kaçınılmaz bir gelişmişliğin içine sürükleniyoruz: Kelebek olmaya çalışıyoruz. Zaten tırtıl kalmakta ısrarcı olan toplumlar bir elin beş parmağını geçmiyor günümüzde. Biz insanların çoğu kelebek olacak kadar gelişmeyi öğrendi zaten. Mühim olan uçmayı başarabilmekte. Bakışlarımız şu fotoğraftakinden çok daha net, beyinlerimiz çok daha büyük hatta omurgamız daha da dik artık. Uçmak meselesine gelince, metamorfozun son aşamasında pürüzler çıkıyor. Unutuyor muyuz acaba? Uçamazsak, gerçek bir kelebek olamayız. Tekrar tırtıl olmaya çalışmak da pek mantıklı durmuyor değil mi? O zaman neden bekliyoruz? Bendeniz İdil, dokunmak istiyorum başka hayatlara, başka canlılara, yağmura ve beynimin her iki lobuna ki Hadzabe halkından daha modern olduğuma inandırabileyim kendimi. Sevmeyi ve değer vermeyi öğrenmek istiyorum dibine kadar ki “İnsanca yaşadım!” diyebileyim ölmeden. Metamorfozumu tamamlamak istiyorum ve uçmak istiyorum sonunda, insanlığa doğru zardan kanatlarımı savurmak, modern hayatın robotlaştırıcı etkisinden koşarak uzaklaşmak. Kaynakça https://fotogaste.blogspot.com.tr/2012/10/fotografc-joachim-schmeisser-gozunden.html https://www.haberler.com/hadzabe-yerlilerinin-yasami-ilk-kez-bu-sergide-4025052-haberi/ Tuğana Bıçakçı HAYATIMIN DÖNÜM NOKTASI Bir çocuk için öğrenilmesi gereken en önemli şeyin öz güven olduğunu düşünmüşümdür her zaman çünkü ileriki hayatta onsuz hiçbir şey yapılmıyor. Küçükken asosyal, balkondan sokakta oynayan çocukları izleyen bir çocuktum. Şuan hayatımı gözden geçirdiğimde ise aslında bu asosyalliğimin şuan bile ara ara beni etkilediğini anlayabiliyorum fakat yıllardır süregelen bir alışkanlık olduğundan tamamen kesip atamıyorum. Psikologlar ve hatta bu konu hakkında uzmanlaşmamış olan insanlar bile kitaplar yazıp, yazılar yayınlayıp televizyondaki sabah programlarına çıkarak bas bas çocukların dışarı çıkıp oynaması, eve kapanıp bilgisayar oyunlarına takılı kalmaması gerektiğini bağırıyor. Evet, belki benim çocukluk yıllarımda teknoloji bu kadar gelişmemişti, internet nedir bilmiyordum fakat bu yine de eve kapanmamı engellememişti ve bunun bedelini de ödedim. Çocukken sürekli okul ve şehir değiştirmek zorunda kalmış biri için hele de asosyal zamanlar geçirdiğinden dolayı insanlarla iletişimi gelişmemişse okul hayatı nasıl kötüdür en iyi bilenlerden biriyimdir herhalde. Balkondan sokakta eğlenenleri izleyen birinin hiç tanımadığı bir arkadaş ortamına girdiği zaman sudan çıkmış balığa dönüşmesi kaçınılmaz olsa gerek. Ben o zamanlar bu açığımı ne ile ve nasıl kapatmaya çalıştım hatırlayamıyorum fakat Alman yapımı olan Ben Kimim filminin ana karakteri olan Benjamin, bunu sanal âlemle kapatmaya çalışıyor. Benjamin’e baktığımız zaman arkadaş çevresi neredeyse hiç olmayan, büyükannesiyle büyümüş ve sevdiği kıza açılacak kadar bile öz güveni olmayan bir genç. Gerçekten yapabildiği tek şey ise teknolojiyi harika bir biçimde kullanmak ve filmin asıl vurgulamak istediği konuyla alakalı olarak da sanal ortamı kullanarak gerçek hayatındaki açıkları kapatmaya çalışması. Teknolojinin de gelişimiyle doğru orantılı olarak her geçen gün dilimize farklı sözcükler ve deyimler katılıyor, bazı haberleri artık garipsememeye başlıyoruz ve en önemlisi farkında olmadan yeni alışkanlıklar edinip çağımıza ayak uyduruyoruz. Sosyal medya bağımlısı olmadığımızı iddia etsek bile aslında bütün hayatımızı kaplamasına izin verdiğimiz bağımlılıklarımız var hatta ana haberler bile bundan etkileniyor. Eskiden sokaklara, kaldırımlara ve duvarlara grafitti sanatını yapanların haberlerini dinlerken şuan teknoloji konusunda uzmanlaşmış sanal dolandırıcıları dinliyoruz. Hiç beklemediğimiz anlarda sosyal medya hesaplarımızdan birini ele geçirmeleri ya da kredi kartı gibi önemli bilgilerimizi öğrenmeleri ve kendilerini başka biri gibi tanıtarak bizi arayıp bize mesaj atmaları artık o kadar normalleşti ki. Ana karakter olan Benjamin ise yeni tanıştığı birkaç kişiyle Clay isminde bir grubu kurarak sanal ortamlara doğru yola çıkıyor ve kodları kullanarak büyük şirketler demeden herkesin sistemine girmeye başlıyorlar fakat bu onun gerçek hayatındaki boşlukları dolduramıyor. Günümüze baktığım zaman ise en yakın verebileceğim örneklerden biri olan kardeşim bile sitenin bahçesinde diğer çocuklarla kaynaşıp koşuşturmak yerine odasında oturup saatlerce bilgisayar oyunu oynuyor ve yeni biriyle tanıştığı zaman suskunlaşıyor. Benim üstümden bu kötü alışkanlığımı nasıl attığıma gelirsek de denize giren ilk kişinin arkadaşlarına klasik bir şaka olan ilk başta soğuk ama sonradan alışıyorsun demesi aklıma geliyor. Kendimi yeni ortamlara girmek için zorlamam ve en başlarda işkence gibi olmasına rağmen daha sonrasında buna alıştığımı fark etmem benim için dönüm noktası olmuştu. Benjamin de aynı şekilde kendi ekibi olan Clay üyelerinin de yardımıyla gerçek hayatla sanal ortamı beraber yürütmeye çalışıyor ve gerçek aşkı olan Max’e açılmaya karar veriyor. Demem odur ki, gerek iş hayatında olsun gerek okulda gerek de sokakta oynayan çocukların yanına katılma isteğinde… Hepsinde insan öz güvene ihtiyaç duyar ve bu öz güven en iyi çocuklukta kazanılır. Açığını sanal ortamlarla kapatmaya çalışanları köşesine çekilip tek başına takılanları görünce aklıma kendi çocukluğum gelir ve empati patlaması yaşayarak üzülürüm. Ben Kimim filmi de beni kendi iç sorunlarıma götüren güzel bir film olarak kalacak hayatımda. Ahmet Tarık Işık Eşyaların İsyanı Günlük hayatın sıradan, basit, önemsenmeyen fakat herkesin vazgeçilmez oldukları noktasında hemfikir olduğu eşyalar da bir gün sahiplerine özenip ölebilir mi? Peki hiç düşündünüz mü, eşyalar en sonunda dünyadaki bitmek bilmeyen döngülerinden usanıp ölmeye karar verirse ne olur? Örneğin senelerce yanımızdan ayırmadığımız, kolumuzdaki değişmez yerinde, bizimle birlikte hiç soru sormadan tam sadakatle her yere gelen, her ihtiyacımız olduğunda tereddüt etmeden başvurduğumuz, kimilerine göre oldukça gülünç olan bir sevgiyle sıkı sıkıya bağlı olduğumuz saatimiz, olur da bir gün sürekli olarak bileğimizle birlikte bir oraya bir buraya sallanmaktan bıkıp kendi varlığını sorgulamaya başlarsa ve daha kötüsü içinden çıkılmaz bir bunalım hâlindeyken ani bir kararla intihar etmeye karar verirse ve üstelik bu kararını uygulamaya geçirmeyi de başarırsa ne yaparız? Saatin artık hayati fonksiyonlarını yerine getirmeyen, yıllardır aşinası olduğumuz tik taklarının duyulmadığı, eskisi gibi akrep ve yelkovanının zaman denilen çevik koşucuyu yakalamak için bütün gücüyle mücadele vermediği cesedinin başına çöküp gözyaşı döker miyiz? Bir ölüye gösterilmesi gereken saygıyı gösterip resmi bir törenle veda eder miyiz yıllardır kahrımızı çeken cefakâr saatimize? Ya da bu eski dostumuzun niçin böylesine korkunç bir karar verdiğini sorgulayıp kendimizi suçlar mıyız? En nihayetinde, bu dostumuza veda ettikten sonra yapacağımız ilk iş, diğer eşyaların da bu noktaya gelmelerini, hem fiziksel hem de psikolojik sağlıklarını tehlikeye atmalarını engellemeye çalışmak olacaktır. Yanlış anlamayın, diğer eşyaları çok sevdiğimiz, onlara da saatimize verdiğimiz kıymeti verdiğimiz için falan yapmayız bunu. Tamamen bencil sebeplerden ötürü yaparız. Çünkü çok iyi biliriz ki biz insanlar eşyaya muhtacız. Onlar olmadan yaşamayı aklımızdan dahi geçiremeyiz. Eşya olmazsa, insanlık tarihi boyunca kazandığımız tüm büyük başarılar, hayatımızdan silinir gider. Binlerce yıl inşa etmek için çabalayıp durduğumuz bu düzen bir anda paramparça olur. Tekrar en başa döneriz. İşte bu korku, en başa dönme korkusu yüzünden veririz bu mücadeleyi. Çünkü sarf edilen bütün çabalardan sonra tekrar başa dönme düşüncesi insanoğlunun en büyük kâbuslarından biridir. İşte bu yüzden, bu tehlikeli durum, eşyaya, hiçbir canlıya davranmadığımız kadar kibar davranmamızı, saygı göstermemizi gerektirebilir. Bu hâlin düşüncesi bile bana son derece ilginç geliyor. Çünkü insanın sahip olduğu şeyleri korumak için, korkularının gerçeğe dönüşmesini engellemek için gösterdiği bu trajikomik çabanın hayali, korkularımızın bizi nasıl ele geçirebileceğini, nasıl gülünç durumlara sokabileceğini zihnimde oluşturduğu yansımayla ustaca açıklıyor. Nesnelerin ölümü düşüncesi zihnimde önceden beri vardı fakat Saramago’nun “Ölümlü Nesneler” isimli hikâyesini okuduktan sonra fark ettim ki eşyaların karar verme yetileri olsaydı intihar etmeyi tercih edecekleri düşüncesi fazla iyimser bir düşünce. Saramago bu hikâyede insanlara yani sahiplerine isyan eden nesneleri anlatıyor. Evet, isyan eden… Eşyaların isyan etmesi fikri hiç aklıma gelmemişti. Şüphesiz bu çok daha korkunç bir senaryo. Eşyalarımız ölmeye karar verirse onlar olmadan son derece ilkel de olsa yaşamaya devam edebiliriz. Fakat kendimiz tasarlayıp, kendimiz ürettiğimiz eşyalarımız bir gün bize düşman olmaya karar verirse o zaman hayatta kalmamız, en azından hür insanlar olarak yaşamaya devam etmemiz imkânsızlaşır. Çünkü tamamen itaat edeceklerine inanarak çeşitli fonksiyonlarla donattığımız, güçlendirdiğimiz eşyaların uzun süredir görmekte olduğu hakaretlerden, aşağılanmalardan, şiddetten, zulümden bıkıp zalime yani bize karşı topyekûn bir savaş başlatması şüphesiz sonumuz olur. Eşyaların ölmek yerine isyan etmelerini zihnimde canlandırmak ilk bakışta komik gözüken fakat aslında çok acı bir durumu daha iyi anlamamı sağlıyor. Sağlıklı düşünebilme yeteneğine sahip olan her insan fark edecektir ki kendi ürettiği silahların kendisine çevrildiği bir savaşta hayatta kalma şansı olamaz. Bu yüzden olası bir başkaldırı durumunda savaşmak yerine uzlaşmayı seçeceğiz. Uzlaşmak dediğime bakmayın, hayatta kalmak için teslim olmaktan bahsediyorum. Kaderimize razı olup tam anlamıyla düşmana teslim olduğumuz zaman, daha önce eşya bizim için neyse bundan sonra da biz artık eşyalar için o olacağız. Değersiz cisimler olarak kabul görecek, önceden efendisi olduğumuz eşyalar tarafından aşağılanacağız. Kısacası, böyle bir durumda bizi biz yapan tüm erdemlerimizi kaybedecek, cansız suni varlıklar hâline geleceğiz. Bütün bir sayfa boyunca incelediğim bu son derece absürt iki senaryo bize gösteriyor ki zaman ilerledikçe, teknoloji geliştikçe, biz daha çok ürettikçe aslında güçlenmedik, aksine ürettiklerimize daha çok muhtaç hâle geldik. Eşyaların ölmesini yahut isyan etmesini hayal ettiğimde hep aynı sonuca ulaşıyorum, zaman içinde eşyalara öylesine bağımlı bir hâle geldik ki esas insani özelliklerimizi kaybettik. Bugün bize eşyaların kontrolden çıkacağı düşüncesi fazlasıyla uçuk geliyor fakat ben bu düşüncenin gelecekte bizi uzun süre meşgul edeceğini düşünüyorum. Çünkü gittikçe daha karmaşık, daha zeki eşyalar, aletler, makineler üretiyoruz ve bir gün artık kendi yarattığımız bu karmaşanın içinden çıkamaz hâle geleceğiz. Ve o zaman bu gülünç senaryo çok acı bir gerçeğe dönüşecek. Kaynakça: Saramago, Jose. Ölümlü Nesneler. İstanbul: Kırmızı Kedi Yayınevi, 2015. Baskı. ‘Zaman geri götürmez, ileri götürür; tekrarlamaz, telafi eder.’ Byung-Chul Han DURDURUN ZAMANI: BİR ÇİFT LAFIM VAR Sabah alarmının çığlıklarıyla uyanıp okula yetişmeye çalışırım. Okulda dersin birinden çıkıp bir diğerine gitmek üzere yola koyulurum. Öğle arasında hızlıca yenen bir yemek… Arkadaşıma selam verdim sonrasında ders çalıştım derken bir bakmışım ertesi güne çeyrek kalmış. Bense eve gelmemle çantamı bir kenara kendimi de yatağa atmışım ve gözlerim de kendiliğinden kapanmış. Günlerimin özet kelimesi ‘acele’ olurdu herhalde çünkü her şeyi yetiştirmek uğruna ne kadar hızlı yaşadığımı bir ben bilirim. Benim hikayemin ardında günlük koşuşturmacam sırasında her zaman unuttuğum ve akşamları genelde kendimle baş başayken hatırladığım bir zaman kavramı yatar. Zaman nasıl geçti, bir şeylerin zamanı ne ara geldi anımsamakta zorlanırım. Kendisini kaybettikçe anlıyorum ki günlük yaşantımda acele ediyor olmamın sebebi, gelmesiyle gitmesi bir olan zamanın mutlak sonucu olan ‘hızlanma ihtiyacı’dır. Lise dönemi hariç okula giderken hep okul servislerini kullanmışımdır. Okul servislerinin de bilinen bir gerçeği vardır: sanki okul yolu dünyanın çevresinden dolanıyormuşçasına okula varmak o kadar zaman alır ki nereye gittiğimizi unuturuz (!) O zamanlar servisin aldığı ilk kişi olmayı ayrıcalık görürdük; istediğin yere oturma hakkın ve bir de arkadaşlarına yer tutma durumu vardı. Kargalar yemeğini yemeden birbirimize yer tutuyorduk da ne oluyordu? Arkadaşlarınla yan yana uyuklama şansın oluyordu o kadar. Sonra bir de eve dönüş faslı vardı. Okul bitmiş, kantinden atıştırmalık sağlıksız bir iki yiyecek alınmış, serviste yerler tutulmuş… Kavga gürültü tutardık evin yolunu. Zafer abimiz vardı: servis şoförümüz. Ona yalvarırdık erken indirme diye. Ah çocukluk, ah haylazlık! Değerini bilemeyince zaman, ne de güzel geçiveriyordu. Yıllar sonra lise son sınıfa geçtiğimde malum önümde üniversite sınavı varken ben kendimi yine yollarda buldum. Sabah gün ağarmadan okulun yolunu tutar, öğlen okuldan çıkar dershaneye gider sonrasında ise akşam yemeği vakitlerini üç dört saat geçe eve dönerdim. Gün boyu anlatılan dersi dinleme telaşı ve akabinde konu tekrarıyla soru çözme derdi olsun bu yoğunlukta insan fazladan kendine zaman ayırabilmek istiyordu hâliyle. Her akşam dershaneden çıkıp Güvenpark’a yürürdüm; gelsin bir on dakika. Dolmuşa biner eve giderdim; yolda geçen bir on beş dakika daha. İlk başlarda bu vakitleri müzik dinlemek, kitap okumak için kullanırdım; çünkü günlük hayatta bunlara ayırdığım tek vakitlerim olma özelliğini taşıyorlardı. Ne zaman sınav dönemim kapıya dayandı, işte o zaman bu vakitler ne kitap okuyabildim ne de müzik dinleyebildim. Bir an önce evde olup daha çok soru çözme derdine düşmüştüm. Üniversite sınavı geçti, sonuçlar açıklandı, tercihler yapıldı, Brezilya devlet başkanını seçti, ABD’nin California eyaletinde büyük bir yangın çıktı… Dünya’da bir şeyler yaşanmaya devam etti, ben de Bilkent’i kazandım… Yaşadığım şehirden ayrılmamış olmam aynı zamanda herhangi bir yurt sorunu çıkarmadı başıma. Hazırlık okumaya başladım. Yoğun bir dönemden çıktığım için hazırlık okumak rahatlıktı benim için. Uyku düzenim düzelecekti en azından, her gün düzgünce kahvaltı edecektim, kendime zaman ayıracaktım; vardı güzel hayallerim. Çok değil birkaç ay sonrasında evime çok yakın gözüken üniversiteme gitmek için çok erken bir saatte kalkıyor olmam beni yormaya başladı. Sekizi kırk geçe başlıyorduysa dersim uyanmaya çalışmakla geçerdi zaman. Diğer türlü kendimi alamadığım uykuya yatarken buluyordum. Ne hayalimdeki uyku düzenim oturdu ne de başka bir şey… Zaman daha çok geçtikçe yolda kaybettiğim zaman beni üzmeye başladı. Trafiğe takılmamak için olası trafik saatlerinden önce uyanıyor olmak düzenimi alt üst etmişti. Çok değil bir yıl sonra bölüme başlayınca bu sorunlar daha çok gün yüzüne çıktı. Tekrar yoğunlaşan hayatımda yolda kaybettiğim zaman bu sefer sinir bozucu oldu. Kütüphaneden geç saatlerde çıkarken dönüş yolu gözümde büyüyordu. Halbuki on beş dakika… Zaman şimdiyi gösterirken ben anlıyorum ki gerek yolda kaybettiğim zaman olsun gerekse boş geçirdiğim vakitler olsun ne kadar kıymetli, ne kadar değerlilermiş. İlk başta bahsettiğim hızlanma ihtiyacını hayatıma uyarlama sebebim kaybettiğim zamanlardan kâr amacı güdüyor olmamdı diye düşünüyorum. Farkında olduğum temel şeyse geçen zamanı durduramadığımdır. Bu yüzden olaydan en az hasarla sıyrılmam, zamanımı en iyi şekilde değerlendirmem gerekiyor. Evet, geldim ve zamanın değerini anlatıyorum. Bunun için yaşını almış veya tecrübeli olmaya gerek yok sanıyorum. Herkes elbet kendi hayatının zaman kontrolünün ve geçen her bir dakikanın ne kadar değerli olduğunu bir gün anlayacaktır. Önemli olan ise geri döndüremeyeceğimiz zaman kavramı içerisinde en az hasarla doğru şekilde yol almak olacaktır. Bu yüzden sevgili okurum, hızlanma ihtiyacına girmeden de kontrolü elinize alabileceğinize inanıyorum. Ben deniyorum, olacak gibi. Sanem Işık Kaynakça: Dalí, Salvador. The Persistence of Memory. 1931. Resim Han, Byung-Chul. Zamanın Kokusu: Bulunma Sanatı Üzerine Felsefi Bir Deneme. Çev. Şeyda Öztürk. İstanbul: Metis Yayınları. 2018. 1. Baskı. Deneme. Her Ne Olursa Olsun Unutma! Bazı günler vardır ki önceden olacakları hissettiğimiz türden. Güne huzurlu başlar, etrafımıza mutluluk saçarız. Özellikle o gün giydiklerimize daha bir özen gösterir, olduğumuzdan daha farklı şeyleri yaparız. Evden pür neşeyle çıkarız, trafik bile o gün sorun olmaktan çıkar. Hayat daha bir güzel olmaya başlar. Tıpkı yağmurun yerini gökkuşağının alması gibi. Olacaklar da ışık hızında gerçekleşir o gün. O büyük anın gelmesi! Aşk. Yağmurdan sonraki toprak kokusu gibidir aşk. Geleceğini bilmemize rağmen yine de heyecanlanırız. Yapacak bir şey yok. Güneş ışığı gibi parlar o kutsal kişi gözümüzde. Ağlamamak için zor tutarız kendimizi, gözlerimiz onların parlaklıklarından neredeyse kör olur. Adeta büyüleniriz. Yıllar, aylar geçer bu böyle sürüp gider ama zurnanın zırt dediği yere gelmişizdir artık. Problemler, iç çekişler, ağlama krizleri, şiddetli kavgalar.... Dayanacak gücümüz kalmamıştır artık. O parlaklık sönmüştür artık. Gözümüzü kör eden aşk ta bitmiştir. Her şeyden uzaklaşmak, kaçmak isteriz. Kimse bizi görmesin, hal, hatır sormasın işte. Yalnızca bugünlük. Dünya'dan bile kaçmak isteriz. Ben bunları yaşadığımda, Öykü olmaktan bile sıkılıyorum, yoruluyordum. Kimse olmak istemeyiz o onda. Kimliksiz ve yalnız. İşte bütün aradığımız bu. Bizi rahatsız eden geçmişten kurtulmak istememiz de cabası. Müziklere küseceğiz, televizyonu açamayacağız, kitapları gördüğümüz yerde parçalayacağız sinirimizden. Telefonları yakacağız. Yeni dostlara sahip olacağız o dönemde. Sigara, pencere, yatak ve yorgan. Çikolatalar bile iyi gelmeyecek bize. Hep sessizliği düşleyeceğiz. Ağlamaktan göz pınarlarımız kuruyacak, kuru mendiller bizi alerji yapacak ama en önemlisi geçmişi tümden unutmak isteyeceğiz. Onunla tanıştığımız güne lanet edip bir sigara daha yakacağız pencereyi açıp. Göğe doğru bakıp her gece küfredeceğiz bir bir aşkımıza şahitlik eden yıldızlara. İşte Nermin Yıldırım'ın ''Unutma Dersleri'' kitabı bize bu duyguları yansıtıyor. Unutmak? Nedir unutmak? Onca yaşanan güzel şeyden sonra niyedir bu unutmak? Üstelik herkesin de dilindedir. '' Ah bir unutabilsem nasıl mutlu olacağım sorma.'' Bana göre bu düşünce biraz klişe. Neden unutmak isteyesin ki? Olan olmuş, biten bitmiş zaten. Yaşandı, bitti demek daha kolay. En önemli olay bence burada olanları kabullenmek. ''Evet kötü şeyler de oldu ama iyi şeyler de yaşadık.'' diyebilmek bence en erdemlisi. Gerçekten unutmayı erdemli bir davranış olarak görmüyorum ben. Onca güzel duyguyu yaşayamayan insan var ama biz o insanlardan değiliz, ama hala inatla unutmaya çalışıyoruz. Bu hiç adil değil. Evet, ben de kendimi kaybedecek kadar aşık oldum. Çok da ağladım ama hiç bir zaman yaşadıklarımızı unutmak istemedim. Çünkü iyisiyle, kötüsüyle onlar bana, bize ait anılardı. Onlar gerçekti. Aslında aşk için ağlamaktan utanan da bir insanım. ''Unutma Dersleri'' kitabında da yazar da bahsediyor aşk için ağlamanın ne kadar utanç verici olduğundan. Yalnız değilmişim neyse ki. Ama o anda her ne yaparsak yapalım, tek çareyi ağlamakta buluyoruz. Neden? Çünkü gerçekten rahatlatıcı bir etkiye sahip de ondan. Tıpkı papatya çayı gibi. İçince bir rahatlama geliyor, onun ardından da güzel bir uyku. Geriye ne dert kalıyor ne de tasa. İşte ağlama da böyle benim için. Her ne kadar utanırsam utanayım ağlıyorum. Ağlayıp, bağırıp çığırdıktan sonra kendime gelip, rahatlıyorum. Belki de doğanın kanunu budur. Ağlayıp, rahatlamak. Ağlayıp, ağlayıp, susacağız elbet. Bunlar da geçecek. Başımıza gelenleri bir sınav olarak nitelendirmeliyiz bence. İyi şeyler nasıl oluyorsa kötü şeyler de olmalı. İyilik olmadan kötülük olmaz. Önemli olan bir gün bunların hepsinin biteceğini bilmek. Bu yüzden buna göre davranmalıyız, ona göre kararlar almalıyız hayatımızda. Yoksa bu hayat bizim için bir sürgünden farksız olur. Unutmayacağız ama atlatacağız. Çünkü elimizden gelenin en iyisi bu. Öykü İnal Elit sec(27) not: Bu resim sandikiçikelimeler.blogspot.com dan alınmıştır. TURK 101-8 YILMAZ1 N.FATIHHAN YILMAZ 21200859 Kopan Güller Son zamanlarda öyle olaylar duyuyoruz ki, insan “memleketin çivisi çıkmış” demeden edemiyor. Son günlerde yapılan açıklamalara göre günde dört-beş kişi cinayetten ölüyor. Hem de ülkede varolan terör olaylarından bağımsız gerçekleşiyor. Bu cinayetler, genellikle kadın cinayetleri oluyor. Ülkemizde bu denli vahim olayların olması toplum olarak sağlıklı bir ortamda yaşamadığımız ve bu nedenle de cinayetlerin yeni cinayetleri tetiklediği sonucuna vardırıyor. Bunun üstüne bir de toplumsal baskılar, dini ritüellerin kültür ve gelenekle birleşip yozlaşmasından doğan mantık dışı algılar, ataerkil toplum yapısı ve cinsiyetler arası hegomonya da eklendiği vakit ne denli sıkıntılı bir ortamda yaşadığımızı görüyoruz. Halbuki ne kadar da gariptir, barış ve hoşgörü temelli dini ve kültürel bir yapıdan gelen toplumumuzda bu kadar baskıların, aşağılamaların, kutuplaşmaların olması. Bir sorun çözülecekse bu iki şekilde yapılır: birincisi sorunun derinine inip başlangıcından bu zamana kadar uzanan süreçte ne olup bittiğine dair geniş bir bakış açısıyla meseleyi ele almak, ikincisi de sorunları betimleyip gösterecek olan bir rol model ele almak. İşte tam bu noktada, yukarıda bahsettiğim iki olguyu da barındıran ve görselliği sayesinde izleyiciye sunan; konusunun gerçeklerle bağdaşması ve oyuncuların harikulade bir şekilde oynaması sonucu ödül almış olan bir film var: Ayrılık . YILMAZ2 Film ataerkil ve hegemonik maskülen temelli bir ailenin Umay isimli kızlarının eşinin zorba tutumları nedeniyle ondan ayrılmasını ve ailesinin yanına dönmesi sonucu ailenin gösterdiği tepkiyi dahası bu evreden sonraki olayları anlatıyor. Öncelikle şunu belirtmeliyim ki muhafazakar ataerkil bir toplumdan gelmemden ötürü bu olaya yeterince aşinayım. Bu tip toplumlarda gözlemlediğim bir durum var o da insanın bilhassa kadınların toplum, inançlar, gelenekler nezdinde bir anlam ifade etmemesidir çünkü bu tip toplumlar sadece namus, şeref kavramlarını önemserler. Hatta doğu insanı onurlu yaşamayı hatta onuru için yaşamayı kendisine amaç edinir. Ne yazık ki bu toplumlarda kadının değeri yoktur ve kadın kötülüğe davet çıkaran bir obje olarak görülür. Obje ifadesini açmam gerekirse, kadın bir amaç için vardır o da kocasına hizmet, çocuklarını büyütmek için vardır ve kocasının adeta bir malı olarak görülür. Çünkü kız istenmişti ve aile de kızını vermişti. Dahası evlenirken de kulağına “gelinliğinle bu evden çıktın ancak kefeninle geri bu eve girersin” denmişti. Haliyle bu durum kadının adeta bir obje olduğuna, insan olsa bile değerli olarak algılanmadığına bir işaretti ve denileni yapıp yapılana katlanmakla mükellefti. Bunun aksi bir durumda yapılacak olan bellidir. Öncelikle, namusa leke süren biriymiş gibi kadını damgalamak, önce aileden sonra toplumdan dışlamak. Bu saçma prosedürlere ek olarak ataerkil aileler, kadınların düşünmesine müsaade etmemekle birlikte onların kendi hayatlarını yaşamalarına da izin vermezler. Daha açık bir ifadeyle, evli kadınlar boşanamaz, baba evine geri dönemez, çocuğunu sahiplenemez, kocasının dediğinin dışına çıkamaz. Eğer bunlardan birisini yaparsa, ailenin namusuna ve şerefine leke süreceğine inanılır hatta karşı tarafın eline koz geçer ve onlar da bu durumu acımasızca aleyhlerinde kullanır. YILMAZ3 En sonunda iş uzarsa, ailenin büyük fertleri kararı verir, kadının infazı gerçekleşir. Her ne kadar bu anlattıklarım dehşet verici gibi görünse de gerçekler bu şekilde zuhur etmektedir. Gözlerimizi kapayıp kulaklarımızı tıkadığımız için bu durumlar bu şekilde rahatça gerçekleşmekte, bir iki geçmişten gelen sözüm ona değerler uğruna nice toplumun incisi olan kadınlar yitmekte. Öldürmeyle namus temizlenseydi dünyanın en azılı katilleri en namuslu insanlardı. Peki nerede kaldı vicdan, adalet, acıma yani bizi biz yapan şeyler? İşte filmde de görüldüğü gibi cinsiyetler arası hegemonik baskınlığın cezasını günahsız bir çocuk canını vererek ödedi. Kanaatim şudur ki eğer güllerimiz bahçemizden zehirli sarmaşıkların gazabı yüzünden solacaksa, eğer dinozorların yaptığı cahillikleri yerine gelen gençler de yapacaksa yaşamanın, bir şeyler yapmanın ne önemi var. Buna ek olarak, değer, norm ve ahlak dediğimiz şeylerin ne anlamı var. Nereye kadar bu nefret, nereye kadar öldürmek için öne sürülen mazeret. Böyle giderse namus uğruna önce kadınların hepsi ölecek, sonra erkekler ölecek ve geriye bu fikirleri savunacak bir kişi bile kalmayacağından bunlar da ölecek. O zaman ne bekliyoruz kendisini öldürecek potansiyeli elinde tutan konseptleri bırakmak ve sonsuzluğa gömmek için. YILMAZ4 Ahmet Altunel 21301238 TURK 101-43 Hiçliğin Derinliklerinde Satranç, Stefan Zweig’in, bir solukta, elimden düşürmeden ve büyük bir heyecan ile okuduğum, işkencelere ve ruhsal baskılara maruz kalmış insanların iç dünyalarının derinliklerini anlamamı sağlayan etkileyici bir yapıtı oldu. Kitap, adını aldığı ve tarihte kraliyet oyunu olarak bilinen bir akıl oyunu üzerinden kurulan muhteşem bağlantı sayesinde toplumsal değerleri, karşıt iki karakteri ve o dönem çökmekte olan bir dünyayı ele almakla birlikte yazarın bir veda mektubu olma niteliği taşıyor. Baskı ve yalnızlık altında beklenmedik bir biçimde ortaya çıkan olağanüstü düşünce yeteneğinin, siyah ve beyaz olarak aynı masada buluşması ve hikâyenin geriliminin bununla birlikte giderek artması Stefan Zweig’in son dönemlerinde yaşadıklarını, ruh halini ve intihara doğru giden umutsuzluğunu yansıtıyor. Yalnızlık temasının etkin olduğu hikâyede, temellerin bir toplama kampında yaşanan insanlık dışı gözaltı ile atıldığını görüyoruz. Başlarda insani gibi görünen fakat kurnaz bir şekilde hazırlanmış bir sorgu yönteminin uygulandığı ana karakterimizin baskı altında verdiği psikolojik savaş, satırları hayretler içinde okumamıza neden olurken, o günün dünyasında yazarın hissettiklerini anlamamızı sağlıyor. Uygulanan yöntem fiziksel bir acı ya da şiddet içermemesine rağmen, aksine zekice düşünülmüş bir soyutlama, dış dünya ile bağları koparma ve hiçlik duygusunu derinlerde hissettiren psikolojik bir baskı içeriyor. Yazarın bu bölümde değindiği gibi “Yeryüzünde hiçbir şey insan ruhuna hiçlik kadar baskı yapmaz.” Burada yalnızlık ve