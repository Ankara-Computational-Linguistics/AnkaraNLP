ama buldun ey kalbim emaneti -Erdem Bayazıt Yedi Güzel Adam, 1950’li yıllarda yolları kesişen ve edebiyatımıza pek çok eser kazandıran bir grup arkadaşın hem o dönemlerini hem de 1970’lerde tekrar memleketlerine dönmelerinin ardından yaşadıklarını anlatan bir TRT dizisi. Son zamanlarda gözlemlediğim bir şekilde şiirin, sanatın dahi toplumda ayrılmalara yol açması yüzünden bu dizinin ve şairlerinin üstlendikleri bütünleştirici rol bağlamında bende çok etkisi var. Geçtiğimiz günlerde okuduğum bir şiir kitabı beni çok yaraladı. Bir şiir derlemesinin sadece belli bir kesimin küçük ve uçlaşmış bir yüzdesine, onları kışkırtıcı bir şekilde hitap etmesine anlam veremiyordum. Uzun bir süredir bu kadar üzüldüğümü ve sarsıldığımı hatırlamıyorum. Ancak kaybettiğim huzurumu bulmam bu sefer zor olmadı, çünkü adresi biliyordum artık. Yedi Güzel Adam, konu edindiği ve şairlerinin yaşadığı zaman gereği 1970’lerdeki Maraş Katliamı’nı da içeriyor. Bunun benim şu an içinde olduğum ruh hâliyle olan ilgisi ise bu olaydaki şairlerin tutumu. Buradaki şairler kapsayıcı ve fikirlerinden bağımsız bir şekilde toplum bütününü korumaya gönül vermişler. Bu içinde olduğum senaryo ise beni ister istemez bir karşılaştırma içine sokuyor. Her izlediğimde o zamanın havasını soluyorum ve fark ediyorum ki bir şair yargıç değil, yargılamaz; avukat değil, savunmaz; savcı değil, suçlamaz. Bir şair ayrıştırmaz, o tüm evreni kucaklar. Bu bir şair duruşudur, bir devrimci duruşudur, bir insan duruşudur. (Bir şair her şeyi kucakladığını haykırırken) Yedi Güzel Adam ile anladığım kadarıyla ise gözlemlediğim sorunun, geçmişte çok zarar gördüklerini ve ezildiklerini iddia eden kesimin bugünlerdeki hoşnutsuz ve kendi özlerinden uzak davranışlarından kaynaklandığını düşünüyorum. Ben muhafazakâr kalıbını, önemseyen ve önemsediğini koruyan olarak tanımlıyorum. Bu yüzden de hayran oldukları sözde milli değerlerini korumak yerine, iğneleme yaparak ortamı bir çatışma alanına döndürenleri sevmiyorum. Çünkü farkındayım ki bu kutuplaşmanın bir devrim olduğu kanısındalar. Ne kadar üzücü... Kutuplaşma ile devrimciliğin, devrimcinin farkında olmayan ama söylemleri halk tarafından karşılık bulan insanların varlığı benim içimi yiyor. Devrimci, intikam peşinde olan biri olamaz, zira bu onların tanımladığı bir devrimci duruşu bile değil. Benim, bu kesimin yakın zamandaki besleyicileri olanlardan anladığım ve hissettiğim kadarıyla – ki bu şairler benim için ilham vericidir ve çok etkileyicidir- devrimci; toplayıcı ve kucaklayıcıdır, yığıcı ve bölücü değil; devrimci olmak şahit olmaktır ve bunları aktarmaktır, her varlığı selamlamaktır. Yedi Güzel Adam tam olarak bunu anlatıyor işte. Sanatın ve özellikle şiirin gücünün farkındalar ve bunu bütünlüğü kurmak için kullanıyorlar. Dizide bu bütünlüğün dile getirilme yöntemine ise hayran oldum. Şairlerimiz hitap ettiği kitleyi büyütebilmek ve herkesin yüreğine adeta dokunabilmek için her kesimden ve görüşten şiirler okuyorlar ve bunları sohbetlerinde de kullanıyorlar. Nazım Hikmet, Atilla İlhan ve Necip Fazıl peş peşe konuşuluyor ve onlardan alıntılar yapılıyor. Hatta sırf bugünlere bir öğüt olması açısından olduğunu düşünüyorum, dizide geçen bazı şiir ve şarkılar daha o zaman yazılmamıştı bile. Ben zihnimde bir bu tutumu tartıyorum bir de günümüzde yeni çıkan şairleri düşünüyorum ve görüyorum ki şu anda bunun olması neredeyse imkânsız. Ben siyasi kimliklerden bağımsızlığımızı ilân ederek bu yanlışları tartışmak istiyorum. Ancak bu şiddetli kutuplaşmaya katkıda bulunan sözde devrimci olan günümüz yeni şairlerinin tutumları sonucu ben bile bu konuda yazarken, konuşurken hatta düşünürken ‘bu kesim’, ‘onlar’ gibi söylemlerde bulunuyorum. Gittikçe ayrılıyoruz birbirimizden ve bu kasvetli ortamda olmaktan yoruluyorum. Yedi Güzel Adam, kendi sahip olduğu kucaklayıcı etkilerle beni kendisine çeken ve beni etkileyen bir yapım. İzlediğimde günümüze notlar düşmemi ve gözlerimi açıp olan biteni görmemi sağlayan, beni uyaran ama her izlediğimde huzurumu bana geri veren bir eser. Bu huzur sayesinde hissettiğimse tanık olduğum devrimci şair duruşuna ve yaşadığım kıyamete olan hayranlık ve o yoldan gitme isteği Nazım Hikmet’in dediği gibi: Meselâ bir barikatta dövüşerek Meselâ kuzey kutbunu keşfe giderken Meselâ denerken damarlarında bir serumu. Ölmek ayıp olur mu? ( Devrimci Duruşu Sahnesi: https://www.youtube.com/watch?v=_wY_ANDImDw ) KARDEŞ KARDEŞİ NEDEN ÖTEKİLER? Turusan Avcıoğlu | 04.06.2015 Mersin’in en büyük ilçelerinden biri olan Tarsus’ta bütün bir ilkokul ve ortaokul hayatı geçirdim. 6 yaşında, Ağrı’dan geldikten sonra Tarsus’un havası gerçekten çok sıcak ve bunaltıcı gelmişti ve bunun üstüne bütün arkadaşlarımı hatta sevdiğim kız Yağmur’u da kaybetmiştim artık. 5 yaşında ne sevgili diyenler olabilir fakat kreşteki her öğle uyku saatlerinde onun yanında yatmak için kırk takla atardım. Tarsus’a geldiğimiz ilk gün eşyalarımızın taşındığını gördükçe haliyle ağlıyordum, tam o sırada benim yaşlarımda dümdüz saçlı hafif sarışın bir çocuk yanıma geldi ve ‘’üzülme, gel şurada oyuncakçı var gidip bakalım mı?’’ dedi. Ses tonu biraz değişik bu çocuğun benim ağlamamdan etkilenip yardım etmeye çalışmasını hala unutamam. Adı Ferhat olan bu çocukla arkadaşlığımız o zaman başladı, anaokuluna beraber gittik ve en sonunda ilkokula kaydımızı yaptırdık. İçinde bir gram kötülük bulunmayan bu çocuk, nerde üzülen yalnız birisi varsa yardım ederdi ve derslerinde başarılı olduğu için de bütün öğretmenler tarafından sevilirdi. Hatta bir gün beden eğitimi dersinde okulun en şişman çocuklarından biri olan Tolga daha ders başlangıcında alt eşofmanının arka bölgesi yırtılınca biz bütün sınıf, her zaman yaptığımız gibi, ‘’Şişko, Tolga’’ diye gülerek bağırdık. O anda, öğretmene fark ettirmeden, Ferhat kendi eşofmanı biraz yırttı ve öğretmene gidip ‘’Öğretmenim eşofmanım yırtıldı da bugün Tolga ile ben otursak olur mu?’’ dedi ve izni aldı. Bütün gün Tolga ile kenarda oturup sohbet eden Ferhat’a karşı hayranlığım bir kat daha arttı. Bir gün gece yarısı Ferhat’ın babasının terzi dükkânının karşısında silah sesi geldi ve sese doğru koşan herkes yerde kanlarla yatan ölü adamı gördü. O anda babam beni ve kardeşimi annemle beraber eve gönderdi. Sonraki gün kahvaltıda annemle babam konuşurken duydum ki, dedesi gazi olan arada sırada bizimle futbol oynayan Mehmet abi öldürülmüş. Mehmet abinin babası, aşırı milliyetçi bir insan olan, Selami amcada öldürülme sırasında dükkânında bulunan Ferhat’ın babası olan Tekin amcayı suçlamış. Aynı Ferhat gibi babası da çok iyi kalpli bir insan ve bir karıncayı bile incittiğini görmediğim birisiydi, böyle bir şey yaptığına asla ihtimal veremedim. Ertesi hafta okula gittiğimde Ferhat’ın herkesle vedalaştığı gördüm, bana Ankara’ya taşındıklarını, artık buralarda kalamayacaklarını söyledi. 10 yaşında bir erkek çocuğu olarak bir hafta ağlamıştım o zamanlar. Neden gitmişlerdi? Bunun üzerine babamla annem karşıma oturdu ve Ferhat’ın ailesinin aslında Ermeni olduğunu, Tekin amcanın asıl adının Teotos hatta Ferhat’ın adının da Farhad olduğunu anlattılar. Ben bu söylenenlere karşı ‘’Ne olacak ha Teotos ha Tekin, Tekin amca kimseyi öldürmedi, öldürse hapse atılırdı zaten onlar niye gitti?’’ diyordum. Bunun üzerine annemle babam tarihteki bazı Türk-Ermeni olaylarını anlattı fakat hala niye gittiklerini anlayamamıştım. Geçenlerde Bilkent’teki bir hocamın bana hediye ettiği Ankaralı Ermeniler Konuşuyor adlı kitabın kapağını açıp okumaya başlayınca, içinde en az elli tane Ferhat’ın yaşadıklarına benzer hikâyeleri gördüm. Hala Ermeni insanların isimlerini dinlerini rahatça söylemediklerini, mahalledeki en ufak bir olayda bile bütün gözlerin büyük bir şüphe ile onların üzerine çevrildiğini okudum. Kamu kuruluşlarında görev verilmeyen bu insanlar öz ve öz bu ülkenin vatandaşları hatta bu ülkeye çoğu Türk’ten çok hizmet ettiklerini okudum. Okul, siyaset, serbest piyasa ve aklınıza gelebilecek her alanda negatif ayrımcılığa uğrayan bu insanların sürekli ezilip sürüldüğünü okudum. Ben okudukça aklıma o güzel insan Ferhat geldi, anılarımız geldi ve ağladım. Belki de bu yüzden Ferhat nerde ötekileşmiş kendi istemediği bir nedenden dolayı kenara atılmış, dışlanan mutsuz kimi gördüyse yardım etti, onlara arkadaş oldu. Dün Ferhat bugün bir başkası, her dışladığımız Ermeni aslında 1000 yıllık kardeşimiz. KAYNAKÇA Balancar, Ferda. Sessizliği Sesi III: Ankaralı Ermeniler Konuşuyor, Hrant Dink Vakfı Yayınları, İstanbul (Aralık 2013) Lütfi Ataberk Aksoy Yol Arkadaşım Hayat herkes için zorluklarla dolu engebeli bir yoldur. Bu yol boyunca farklı zamanlarda, farklı yerlerde bize eşlik edecek insanlar ile tanışma fırsatımız olur. Kimisi hayat yolculuğunda yalpalayıp zamana yenik düşerek aramızdan ayrılır, kimisi ise bu yolda aldığımız kararlardan ötürü farklı bir yolda yürümek zorunda kalır. Bu kişinin kim olacağını ve aramızdan ne zaman ayrılacağını bilmek mümkün değildir. Anne ve babam gözlerimizi açtığım andan itibaren bu hayat yolculuğumda elimi hiç bırakmadı. Bu engebeli yolda yürümeyi bana onlar öğretti. İlkokul çağlarına kadar süren bu kuvvetli bağa zamanla yeni insanlar eklendi. Kendine has özellikleriyle başkalarının arasından sıyrılıp bu yolda benimle beraber yürümek isteyen diğer insanlar… Eğitim hayatıma başladığım andan itibaren yıllar geçtikçe arkadaş ilişkilerim hayatımda ailemden daha fazla yer tutmaya başladı. Ailemin bana sunduğu sevgi ve şefkatin yerini hiçbir şey alamaz ancak bir arkadaşım ile yaptığım muhabbeti de hiçbir zaman aile ortamında bulamam tabikî. Gün boyunca gördüğüm, muhabbet ettiğim aynı sırada beraber oturduğum sınıf arkadaşlarım. Ama biliyorsunuz kimilerinin yeri ayrıdır. İki kişilik bir sıraya oturduğumda yanımda kalan yer o özel insana, kardeşim dediğim kişiye aittir. Harçlığımı çarçur ettiğimde, tostunun yarısını benimle paylaşan, öz kardeşimle aynı şekilde hitap ettiğim kişiye. Birbirimizin evine çok sık gidip gelirdik. Beraber bilgisayarda oyunlar oynayıp yeni öğrendiğimiz şeyleri birbirimizle paylaşırdık. Annesi, bize domatesli tost yapardı. Bu açıdan düşününce fark ettim ki Yiğit’i diğerlerinden ayıran şey yediğimiz tostlar gibi duruyor. Ancak ortaokulda ikimiz de değiştik ve hayata bakış açımızda bu oranda farklılaştı. Beraber takıldığımız grup içerisinde başlayan tartışmalar beni bir yol ayrımına getirdi. Tercih yapmak zorundaydım; ya Yiğit’i seçecektim ya da kardeşim dediğim düğer insanları. Günden güne kardeşliğimiz düşmanlığa dönüştü. Diğerlerinin etkisinde kalmışım. Çocuktum, farkına varamadım. Aynı yolda beraber yürüdüğüm kardeşime sırtımı döndüm, hayatımdan çıkışını izledim. Yediğim tostların da bir tadı kalmamıştı artık. Kardeşlik ne kadar değerli ve vazgeçilmez olsa hayatta bazı durumlar sizi bu bağı koparmaya itebiliyor. Diğerler insanlar tarafından yapılan baskılar ya da düşünce yapımızın değişimi gibi. Çoğu zaman güçlü bir yoldan çıkarıcı olan aşk bu bağı sarsan bir etken olabiliyor. İki yakın arkadaşın arasına giren bir sevgili en yakınları bile birbirinden uzaklaştırabiliyor. Bu durum lise zamanlarında başlayıp ömür boyu devam ediyor. Dostluk ve arkadaşlık, aile gibi yeri doldurulamaz bir kavram olsa da bir gülümsemesiyle kalbimizi yerinden sökebilen kişiye kıyasla daha sönük kalıyor. Kitapta Sadık ve Ertuğrul’un karşı karşıya kaldığı durum da buna benzerlik gösteriyor. Yıllardır süre gelen dostluk, kardeşlik, iş ortaklığı ve geçmişte yaşanan güzel günler. Fakat sıcak yaz güneşinin önüne geçen bir bulut misali, ikisinin de aynı kadına âşık olması bu güzel anıları gölgeliyor. Aşk; kölesi ettiklerini kor ateşiyle yakan, yokluğunda insanın kalbini donduran, şairlere sonsuz ilham kaynağı olan çok güçlü bir duygudur. Hakikisini elde etmek neredeyse imkânsızken bulan hiç kimse bundan feragat edemez. Tıpkı bir balıkçının kaçan balığa yakarışı gibi keşkeler düğümlenir sevgilinin içinde. Elde ettiğinde asla bırakamaz. Sadık bey o aşkı bulduğuna inanır. Yılların içinde oluşturduğu eksiklik ve âşık olduğu insanı elinden kaçırama düşüncesi onu daha zayıf kılar. Amacı ve öncelikleri bellidir. O değerli insanı kollarında hissetmenin, kalbindeki o büyük boşluğu doldurmanın vaktidir. Ancak terazinin diğer kefesinde de bir bu kadar ağır bir yük vardır. Dostu, kardeşi, yol arkadaşı Ertuğrul. Hiçbiri bir diğerinin yerini dolduramazken sadece birini seçebilecek olmak bir işkence değildir de nedir? Pınar Kür’ün eseri ‘’Sadık Bey’’ bu ikilemleri içerisinde kalmış iki yakın dostun yaşadıklarını biz okurlarına sunarak geçmişte belki de tostumuzu paylaştığımız o değerli insanları bize tekrardan anımsatıyor. Hayat Yolu Hayatta nerede olduğunuzu düşündünüz mü hiç? Hiç hayatınızın hangi aşamasında olduğunuza kafa yordunuz mu? Hayatınızın başında, ortasında ya da sonunda olduğunuzu hiç merak ettiniz mi? Bu sorulara cevap vermek zor olsa gerek. Çünkü insan sürekli bir değişim içindedir. İnsan her geçen gün kendine yeni alışkanlıklar, yeni davranışlar edinir. Bunları edinmekle birlikte kendine yeni deneyimler edinir. Ancak bu deneyimler ne kadar çok olursa olsun insanın her zaman bir hedefi vardır. Ulaşması gereken hedefleri, gerçekleştirmesi gereken amaçları vardır insanın. İster hayatın başında olun, ister sonunda insan her zaman kendine yeni hedefler koyabilir. İnsan her zaman kendine yeni amaçlar edinebilir. Çünkü insan sürekli değişen, sürekli kendine yeni şeyler katabilen, sürekli daha fazlasını elde edebilen bir varlıktır. İnsan hayatta nerede olursa olsun, kendine yapacak şeyler adayabilir. Hayatınızın başında olduğunuzu düşünün. Daha çok küçükken amaçlar boy göstermeye başlar insanlarda. Bu amaç ister yeni bir bilgisayar, yeni bir bisiklet ya da yeni bir oyuncaktır. Küçük bir çocuğun amacı ne olabilir ki? Yaş büyüdükçe amaçlar değişiyor elbette. İnsan daha da büyüdükçe eski amaçların yerini yeni cep telefonları, yeni kıyafetler ya da yeni ortamlar alıyor. Daha da büyüdükçe olaylar biraz karışıyor çünkü insan hayat yolunun sonuna doğru çok zamanı kalmadığını anlıyor ve daha önceden keşfetmediği şeyleri keşfetmek istiyor. Şimdi Ya Da Asla filminde de görüldüğü üzere hayatının sonuna gelmiş iki insanın amaçları tamamen daha önce keşfetmediklerini keşfetme üzerine kurulu. İnsan, hayatının başındayken küçük şeylerle mutlu olabiliyor fakat vakit geçtikçe, hayat yolunda ilerledikçe bu istekler çok daha karmaşıklaşıyor. İstekler artık parayla alınamayacak hale geliyor. Geçmişteki pişmanlıklarını, geçmişte hayalini kurduğu şeyleri amaç edinir kendine insan. Deneyimlerinden çıkardığı derslerle şekillendirir insan gelecekteki amaçlarını. Geçmişinden aldıklarını şimdiki hayatıyla harmanlayarak gelecekteki isteklerini belirler insan. Bu değişim insanın hayatının sonuna kadar devam eder. İnsan hayatının sonuna kadar amaçlarıyla yaşar, gerçekleştiremediklerini aklında tutarak hayatına devam eder ve sonunda hayata veda eder. İnsan asla amaçsız kalmaz her zaman ulaşmaya çalıştığı bir şeylere sahiptir. Devamlı farklı bir elma dalına uzanmaya çalışan insan her amacı gerçekleştiği zaman biraz daha gelişir. Kendini bir adım ileri atar adeta her hedefin gerçekleşmesiyle. Bu amaçlar, hedefler, istekler gerçekleşmese bile insanı biraz da olsa ileri taşır çünkü bu yolda verilen emek insana çok şey öğretir. Fakat, insan her amacını gerçekleştiremez hayatının sonuna gelene kadar. Bu yüzdendir ki insan hayatının son anında bile kendine yeni amaçlar yeni istekler yaratabilir. Hasta yatağında yatan, ömrünün sonuna gelmiş, hayat yolunu tamamlamış bir insana amaçlarını sorduğunuzda uzun bir listeyle karşılaşabilirsiniz. Çünkü hayatının sonuna gelmiş bir insanın yaşadığı onca deneyim ona yüzlerce amaç yaratmak için malzeme yaratmıştır. Hepimiz hayat yolunda birer yolcuyuz. Deneyimlerimizi kullanarak ilerliyoruz bu yolda. Başlarda amaçlarımızı yavaştan belirliyoruz, ortalarda daha da ilerletiyoruz amaçları fakat hayat yolunun sonunda deneyimlerden oluşturduğumuz bir amaç listesi çıkarıyoruz kendimize. Bu liste uzun yıllar boyunca topladığımız onca deneyimle harmanlanmış ve onca zorlukla oluşturulan bir listedir. Bu liste hayat yolunda ilerledikçe uzar da uzar. Ancak bu listeyi tamamlayamadan yolun sonu gelmiştir çoktan. Hayat yolculuğumuzun sonuna geldiğimizi fark ettiğimiz an listede aslında ne kadar çok şeyin kaldığının farkına varırız. Gerçekleştirebildiğimiz ve gerçekleştiremediğimiz amaçlarımızla yolun sonuna geliriz ve veda ederiz hayat yoluna. TUNA ERSOY 21602892 İpek Gök 21601030 Kitap: Charlie Chaplin’in Son Dansı Yazar: Fabio Stassi Bir Palyaçodur Ölüm Sinema benim için hep bir illüzyon, büyüleyici bir sanat dalı olmuştur. Günümüzde bazı filmlerde teknoloji, oyuncuların önüne geçmiş gibi görünür. Ama sessiz film dönemlerindeki sinema, seyircileri sihirli bir dünyaya götüren ve onların hayal güçlerini zorlayan bir büyüye sahipti. Konuşmalar ve anlatımlar konuşma kartlarıyla çok kısa cümlelerle özetlenirken, teknik hile ve ışık oyunlarının henüz uygulanmadığı bu dönemlerde oyunculara çok fazla iş düşmekteydi. Charlie Chaplin, filmlerindeki ismiyle “Tramp” sessiz sinema döneminin en ünlü aktörü ve film yapımcısı idi. Güldürmek bence ağlatmaktan çok daha zordur. Charlie Chaplin, kıyafeti, mimikleri ve hareketleriyle yıllarca seyircilerini güldürmüş ve güldürürken de hüzünlendirmiştir. Bir film yapımcısının “Her oyun biraz hüzün kaldırır” sözünü unutmamış ve hüznü kendi görüntüsüne katmıştır. Bir sokak falcısı, çok gençken Chaplin'e çok zengin ve ünlü olacağını ve 82 yaşında bir yılbaşı gecesi öleceğini söylemiştir. Bunu hiç unutamayan Charlie Chaplin, 82 yaşının yılbaşı gecesi onu almaya gelen ölümle bir pazarlık yapar. Eğer ölümü güldürebilirse ölüm ona diğer yılbaşına kadar yaşaması için bir yıl daha süre verecektir. Güldürmek, hele ölümü güldürmek, ne kadar zordur! Chaplin bunun bilincindedir. Ancak, bu süreyi kendisi için değil, 9 yaşındaki oğlu Christopher için istemektedir. Onun biraz daha büyümesini ve kendisine ihtiyacı olmayacak bir yaşa gelmesini arzu etmektedir. Ölüm bu anlaşmayı kabul eder ve bir dahaki yılbaşına kadar süre verir. Ölümle pazarlık etmek! Onunla bir anlaşmaya varıp süre kazanmak dünyadaki en değerli ödül değil midir? Chaplin bunun değerini bilir ve en başından başlayarak oğlu Christopher'e yaşam öyküsünü anlatır. İngiltere'de bir sirkte başlayan hayatı Amerika'da devam etmiştir. Amerika'nın o dönemdeki şartları ve insanların birbirleriyle ilişkileri Charlie Chaplin'in hayatını da çok zorlaştırır. Bir baştan bir başa Amerika'yı defalarca dolaşır. Parasızdır ve yaşamını devam ettirmek için bulduğu her işte çalışır. Bu süre içinde, gördüğü her meslek ve milliyetten insan yüzlerini, mimiklerini ve davranışlarını hafızasına kaydeder. Daha sonra sinemada bu gözlemciliği çok işine yarayacaktır. Sinemadaki tiplemelerinin her biri gerçek yaşamda karşılaştığı, hafızasında yer etmiş kişilerdir. Filmlerinde hareket ve mimiklerıyle seyircilerini güldürürken; bir yandan da hüzünlendirir. Her oyun daima biraz hüzün içerir kuralı onun için hep geçerli olmuştur. Bu arada, her yılbaşında ölüm mutlaka ziyaretine gelmekte ve anlaşmalarını hatırlatmaktadır. Tramp her seferinde ölümü güldürerek yaşamını uzatmayı başarmaktadır. Sinema makinesi çalışmaya başlayıp ışık huzmesi perdeye vururken, o ışık demetinin içinde toz taneleri danseder. Sinemanın onu büyülediği an bu andır. Toz taneciklerinin ışıktaki dansıdır. Toz tanecikleri demetinde, sirkten arkadaşı Ezster atlarla akrobasi gösterileri yapar ve ona aşık olan Arlequin temizlik yaptığı eldivenlerini çıkarıp onu alkışlar. Arlequin Chaplin’e öylesine aşıktı ki, onun dansını sürekli seyretmek için bir tahta kutunun içine peşpeşe yerleştirdiği fotoğraflarla ilk sinema makinesini icat etmişti. Fırsat verilse herkes ölümle pazarlık etmez mi? Hayatta yapmak istediklerimiz, yapamadıklarımız, yarım bıraktıklarımız, yanında olmak istediklerimiz, hayallerimiz ve doyumsuz sevgilerimiz nasıl bırakılır? Tramp da ölümle yaptığı bu anlaşmanın değerini çok iyi bilmekte ve bir yıl daha kazanmak için tüm sanatını ortaya koymaktadır. Charlie Chaplin'in ölümle sohbeti ve onu her seferinde güldürerek zaman kazanması sırasında hatırladığı geçmişinde Arlequin önemli bir yer tutmaktadır. Onu bulmak için Amerika'yı bir baştan bir başa katetmiştir. Oysa o, hep yakınındadır. Her yılbaşında eğer güldüremezse canını almak üzere gelen ölüm Arlequin'dir. Anlaşmalarından altı sene sonraki yılbaşı gecesinde Charlie Chaplin 88 yaşındadır ve artık Arlequin ile gitmeye hazırdır. Dünya, Charlie Chaplin'i tanımış ve alkışlamıştır. O artık ölümsüzler arasına adını yazdırmıştır. Ama, sinemayı ilk keşfeden kişinin Edison değil Arlequin olduğunu sadece Charlie Chaplin bilmektedir. Dünyadan ayrılırken bu sır da onunla gidecektir. Yaşam insanlara verilmiş en güzel ödüldür. Her insan dünyaya geldiği şartları değiştirebilir ve hayallerini gerçekleştirebilir. Bunun için önce hayal etmek ve sonra da kararlılıkla ve vazgeçmeden hayallerinin peşinden gitmek gerekir. Bazen öyle kırgınlıklar ve başarısızlıklar yaşanabilir ki; pes etmek ve buraya kadarmış demek gelir insanın içinden. Oysa, 82 yaşında bile yaşam için savaşmak ve başarmak olasıdır. Başarmak için kararlı olmak ve hayallerinin peşinden koşmak yeterlidir. Amacı olan insanlar için yaş, zaman, mekan ve koşulların nasıl olduğu önemli değildir. Onlar hep hayallerinin gerçekleştiğini hayal eder ve engelleri görmezler. 82 yaşında bile ölüm kandırılarak zaman kazanılabilir. Çünkü ölümün de duyguları vardır ve onun da gülmeye ihtiyacı vardır. Oysa ölüm, belki de en sevdiği bir arkadaşla yeni bir başlangıç olacaktır. Ama yapılması gerekenler yapılmalı ve çok değerli 6 yıl daha yaşanmalıdır. Ölüm Arlequin'dir ama oğlu Christopher için 6 yıl daha kazanmayı başaran ve ona yaşam kılavuzu bırakarak veda eden de Charlie Chaplin’dir. Sessiz sinema dönemine adını veren ve yüzlerde her zaman bir gülümsemeyle hatırlanan Charlie Chaplin; sadece sanatıyla değil hayatıyla da hepimize ilham vermeye devam ediyor. Umay Eren Ertekin Bugün De Geçti Klişe bir laf ile başlayacağım. Koşuşturmalı bir gündü. Haftanın tatsız günü pazartesiye sabahın soğukluğunda uyanarak başlamıştım. Hiçbir zaman yeterince hızlı edemediğim bir kahvaltıdan sonra kendimi servise, oradan da okula attım. Bundan önceki onca günde olduğu gibi dersler bir zaman zinciri şeklinde geçti gitti, kendimi yemekhaneden çıkmış, dolmuştan inmiş ve eve gelmiş olarak buldum. Zaman koşmaya devam etti, ta ki tüm bu koşuşturmanın arasında bir şeye takılıp yavaşlamak zorunda kalana kadar. Yeni aldığım kitabı okuyordum, kafamın arka kısmında binbir şey dönüyordu ama okuduğum bölümün bende bir yankı uyandırdığını hissettim. "Bugün de geçti" diyordu Elif Key, okuduğum o Bize İki Çay Söyle adlı kitabında. Elif Key, bu cümleyi ilk olarak bir arkadaşının küçük yeğeninden duyduğunu ve kendisini derinden etkilediğini anlatıyor, geçen zamanın ardında duyguların ve yaşanmışlıkların neredeyse hiçbirinin hatırlamadığını düşünüyor. "Zaten unutuyorsun. Bugün de geçiyor, bugün de unutuyorsun." Ben de günümü unutmakla meşguldüm bu cümleleri okurken. Günler neredeyse hep aynı rutin ile geçmesine ve o günün sayısız kopyasını arkada bırakmama rağmen hayatın bu yoğun tekrarı bir şekilde iz bırakmıyor. Elif Key'in dikkatimi yönelttiği nokta, aslında çoğumuzun ilk başta normal olarak göreceği bir şey: Çoğu günler sıradan geçer, unutulur. Bizde güçlü veya yeni duygular yaratan anlar hafızamıza yerleşir, diğer tüm sıkıcı detaylar ise yok olur. Ancak bu sıkıcı detaylar, aslında yaşantımızın çoğunu oluşturmuyor mu? Hayat denilen şeyin bize getirdiği çoğu deneyim, unutulmaya mahkum, sıradan olan. Aklımıza kazıdığımız o güçlü duygular, coşkun, üzücü ya da korkutucu anılar bizi bir kişi olarak çok etkiliyor elbette, ama insan olmak belki de o sıradan günleri ardı ardına yaşamak anlamına geliyor aslında. Zamanımızın çoğu trafikte beklerken, öğle yemeğini yerken, markete yürürken geçiyor; sürpriz bir partide ya da okulun ilk gününde değil. Tutunduğumuz, en iyi hatırlayabileceğimiz anılarımız hayatımızın gerçeği içindeki istisnalar, normal durumu değil. Bu açıdan bir uzaylı Dünya'dan bir insanı alıp, ondan anılarını anlatmasını isteseydi herhalde insan olma deneyimi hakkında oldukça yanıltıcı bir izlenim edinirdi. Biraz düşününce kendimle o uzaylı arasında benzerlik görüyorum, çünkü benim de yaşadığım önceki yılların gerçekte nasıl olduğuna dair sadece hatırlamaya değer bulduğum anılarım kaldı. Sorguya çektiğim kendim bana gerçek izlenimleri veremiyor. Gerçek anlamda eski hayatımın dokusunu belirleyen tüm o sıradanlıkları her geçen sene ile daha da kaybediyorum. Hatırladığım özel günlerin etrafını saran unuttuğum günler denizi kalbinde eski rutinleri, alışılmışlıkları, hisleri, yani o geçmiş günlerin özünü taşıyordu. Bu kaybımı başka insanlara göre daha da büyütüyor olabilirim. Farklı ülkelerde yaşama şansı olmuş birisi olarak geriye baktığımda birbirinden oldukça farklı yaşam tarzlarını, renklerini geçirmiş ve bitirmiş olduğumu görüyorum çünkü. O eski günleri yaşayan yine ben olmama rağmen, "Eskiden hayatım nasıldı acaba?" diye düşünürken sanki soruyu bir yabancıya soruyorum. Zamanımı nasıl geçiriyordum? Eski arkadaşlarımla neler konuşuyorduk? Sıradan bir günde beni neler kaygılandırıyor, neler yoruyordu? Artık hatırlayamadığım hangi yüzleri eskiden her gün görüyordum? Bu sorulara şu andaki ben cevap veremiyor. Bakış açımı geçmişten çekerek şimdiye bakarsam gelecekteki benin de bu günler hakkında aynı türden soruları olacağını biliyorum. Şu anın en sıradan olayları, gelecekteki kendim için bir bilinmezlik, kafasının içinde solan bir hayal olacak. Bu unutuluş ve günlerin solması ne kadar üzücü bir gerçek de olsa hiçbir çaresi yok da değil. Günümüzün bir iyi tarafı, kendimiz anımızı onu unutarak geçirsek de bize en azından bazı parçalarını hatırlatabilen şeylerin var olması. Kendimizi ifade etmek için kullandığımız metotlar, unutulacak şeyleri saklayacak ya da kaydedecek çok sayıda değişik obje var. Evdeki kullanılmayan dolapların içinde eski günlüğümü ya da bir defterimi buluyorum bazen. Arada da eski fotoğraf albümlerini tekrar açıyorum, ya da telefonumdaki en eski resimlere tekrar bakıyorum. Bunları okumak, görmek, sayfalarına tekrar dokunmak geçmişteki günlerin bir silüetini çıkarıyor ortaya. Geçmişteki yabancıyı biraz daha iyi anladığımı düşünüyorum. Yaşayacak kadar şanslı olduğum tüm günlerin ne kadar azını hatırlayacağımın farkında olsam da arkada bıraktıklarımın küçük parçalarını bulabilecek olmam ve önümde de daha çok unutacak gün olması ile kendimi avutabiliyorum. Koşuşturmalı günlerin sonunda kafamı tekrar yastığa koyunca en azından bir sonraki günün ve barındırdığı tüm sıradanlıkların tadını onları yaşarken çıkaracağımı umabiliyorum. Kaynakça Key, Elif. Bize İki Çay Söyle. İstanbul: İletişim Yayınları, 2015. Baskı. ŞEBNEM MANOLYA DEMİR TORNADO İNSAN Dün sokağa çıktım ve bir apartman gördüm. Küçük pencereleri, ışıldayan lambaları ve rengarenk badanasıyla oldukça güzeldi. Yine de camlarını kırmaya başladım. Yolumu da engellememişti bu bina aslında, umursamadım. Tüm gücümle kapılarına vurdum. İçinde insanlar vardı üstelik, aldırmadım. Kat kat yıkmaya başladım. İnsanlar ne yapıyordu o sırada? Binadakiler canları pahasına kaçıyordu, çevredekiler ise bakmıyordu bile bu tarafa. Gözlerini kapatmışlardı bu yıkıma. Tek başlarına beni durduramazlardı zaten, denemek anlamsızdı onlar için. Hem belki buradan çıkan bir çivi de işlerine yarardı, kim bilir? Her vuruşta daha çok güçlü hissediyordum, güçlendikçe de haklı. Parçaladığım kolonlar etrafa saçılırken kendi kendime sordum, neden haklıydım? Yapabildiğim için haklıydım, karşımda bir güç durmadığı için. Talan olmuş evin kalıntılarına baktım, istediğim için haklıydım, istediğim için yaptım. Haklı mıydım? Gerçekten yaptım mı? Yapmadım. Sokaktaki insanlar göz yummadılar çünkü, evdekiler öylece kaçışmadı. Kimse doğru olduğunu düşünmedi, ben de düşünmedim, istemedim. Gerçekten yaptım mı? Yaptım. Dün o evi parçalamadım belki ama onlarca ağaç kestim, hepimiz kestik. Hektarlarca toprak, metrekarelerce buzul erittik. Her gün her birimiz yüz binlerce ev yok ettik, sadece başkalarının değil bizim bile sayılabilecek evleri. Bilerek, isteyerek; umursamadan… Deniz kabuğu anahtarlıktan dolaplarca kürke… Neden istedik? Daha cazipti çünkü. Belki var olduğu günden belki de modernleşmeye başladığından beri insanoğlu olarak sahip olmak istiyoruz. Doğadaki bir güzelliği takdir etmekle yetinemiyoruz. Yolda duran son model bir arabaya karşı olduğu gibi karşımıza çıkan doğal bir güzellikte de ilk düşüncemiz ona sahip olmamız gerektiği oluyor, bir canlı olup olmadığı fark etmeksizin. Buna yol açan asıl düşünce ise varlığın bizi yücelttiğini, bize değer kattığını düşünmemiz. Sahip olduklarımızı bir statü belirtisi olarak gördükçe daha çok ve daha değerli objelere ihtiyaç duyuyoruz. Eskiden bir davete giderken şık görünmek için temiz elbiseler yeterken artık yılan derisi botlarımız, kuzu derisi pantolonumuz ve kürkümüz olmadan dışarı çıkamaz olduk. Kim ne der korkusu bizi öldürmeden giyinemediğimiz bir düzenin içine soktu ve biz buna izin verdik. Şimdi de çıkmak için çabalamak fazla zor geliyor. Sokakta kopardığımız çiçeklerden yok olan sayısız ormana… Neden göz yumduk? Daha kolaydı çünkü. İhtiyacımız olduğunu düşündük. Bir kağıdın asla arka yüzünü kullanamazdık, başka bir kağıt mutlaka gerekliydi. Elimizi daha az peçeteye silmek hiçbir zaman seçenek değildi bizim için, hepsine ihtiyacımız vardı. Zor gelen tasarruf yerine çılgınca harcamak ve bunun tek yol olduğunu düşünmek rahatımızı bozmazdı hem. Yok olan evren de göz ardı edilebilirdi, itiraz edemezdi nasıl olsa. Üzerine beton dökülen karınca yuvalarından eriyen kilometrelerce buzula… Neden umursamadık? Daha konforluydu çünkü. Her değişikliği kendimizi daha rahat ettirmek için yaptık, çevreyi umursamak bunu sekteye uğratabilirdi. Dikiş tezgahlarında yıllarca saç beyazlatmaktansa fabrikalar kurduk. Bunların saldığı gazlar bizim sorunumuz değildi; ısınan dünya, eriyen buzullar karşısında keyfimiz gayet yerindeydi, kolay olanı seçmiştik. Peki bize yettiği anda neden durmadık? Neden dünyayı yok etmek pahasına harcadık, ziyan ettik hatta öldürdük? Gereğinden fazlasına ihtiyacımız olduğunu neden düşündük? Hırslarımız toplumu şekillendirdi ve şimdi de toplum bizi şekillendiriyor. Elimizdekiyle yetinmeyi, mutlu olmayı bilmediğimiz için daha fazlasına duyduğumuz istek bizi ona ulaşmak için her şeyi yok etmeyi göze alan birer tornadoya dönüştürüyor. Bastığımız yeri yıkıp geçiyoruz. Bunu yapabilmek bizi daha hırslandırıyor. Sahip oldukça var olma düşüncesi gerekeni aldığımızda durmayı imkansızlaştırdığı gibi, zaten çok tercih etmediğimiz “kendinden başkasını düşünme” kavramını da hayatımızdan siliyor. Bir adım geri çıkıp büyük resmi görmek kimi zaman zor kimi zaman gereksiz kimi zaman yanlış geliyor artık bize. Farkında değiliz; ağaçların, hayvanların, bizden başka bir çevre olduğunun ve bazen kendimizin bile farkında değiliz artık. Olsaydık Ludovico Einaudi buzulun üzerinde piyano çalarak bir farkındalık yaratmaya çalışmazdı sanırım… Daha rahat olan umursamamaksa birileri neden ve nasıl bu rahat alandan çıkıp bir özveri gösterebiliyor? Objektif düşünmek, okumak, araştırmak toplumun bize dayattığı yanlışlardan çıkıp aslında olması gerekeni görmemizi, yapılması gerekeni yapmamızı sağlar. Ve eğer bir kıvılcımın ateşi başlattığını fark edersek yanlış yöne giden hata yüklü bu trenin doğrultusunu biraz da olsa değiştirebileceğimizi anlarız ve harekete geçeriz. İster kutuplarda piyano çalalım ister yerdeki bir kağıdı geri dönüştürelim, kendi kendimizi yok etmemek için yüzlerce seçeneğimiz var… Burak YILDIZ İktisat 21604124 ETİ DE BENİM KEMİĞİ DE Aşkıyla, dostluklarıyla, kantin önündeki sırasıyla, ders aralarındaki uzun eşek oyunlarıyla ve daha çok acılarıyla koca bir mazidir lise hayatı. Her şey saçlarının ortası dökülmüş, orta yaşlı, kahverengi ceketli müdür yardımcısının 2 top kağıt, birkaç evrak, biraz da bağış karşılığı yaptığı lise kaydı ile başlar. Kayıt olur olmaz da okulun kalabalıklığına ve geçmişine bağlı olarak 3 basamaklı ya da 4 basamaklı bir okul numarası verirler öğrencilere. Bebeklikten çocukluğa, çocukluktan ergenliğe kadar tüm zorluklarda yanımızda olan ebeveynlerimiz de artık gençliğe adım attığımız için gözü yaşlı ancak yine de mutludurlar kayıt zamanı. Hemen yanımızda oturup belgeleri bizim adımıza imzalarlar. Bizim adımıza müdür yardımcısıyla konuşurlar. Herkes mutlu bir an yaşar. Birden o cümle duyulur “eti sizin, kemiği bizim” ve karabulutlar çok geçmeden ergen gencin tepesinde belirir. Aile sorumluluğunu emin ellerle paylaştığı için mutlu, ergen duyduğu cümlenin ağırlıyla şaşkındır. Bu cümlenin yol açacağı sorunları bilmeden ilk gün evine mutlu döner. Zaten okuldan evine mutlu döndüğü tek gün de o gündür. Ardından okulda geçireceği her gün, ona “eti sizin, kemiği bizim” lafının etkilerini gösterecektir. Lisenin hapishaneden bir farkı yoktur. Tek tip kıyafet, herkesin isminden önce bilmesi gereken okul numarası ve yetkililerin gözetimi gibi bir çok ortak özelliği vardır hapishane ile lisenin. Et diye tabir edilen bedenimiz ise ailemiz tarafından lise yönetimine verilmiştir. Lise gençlere, kendisiyle aynı düşünceye sahip insanlar yetiştirmeye çalışan öğretmenleri, disiplin adı altında farklılıklarımızı öldüren idarecileri, kişiliğimizi ortaya çıkarmamıza izin veremeyen kurallarıyla eziyet eder. Karşılık vermeye de hakkınız yoktur bu duruma, baş da kaldıramazsınız. Etiniz onlara verilmiştir çünkü ve en ufacık özgürlük arayışınızda kendinizi gençliğinizi karartabilecek disiplin kurulunda bulabilirsiniz. Birazcık özgürlüğüne düşkün olan 1 her insan gençliğinde en az bir kere bu kurulun karşısına çıkmıştır zaten. Ben de çıkmıştım ve bana o eski günleri yeniden hatırlatan “​Kadın Kokusu” adlı filmin savunma sahnesi oldu. Hakkını savunduğu için, farklılığını ortaya çıkardığı için, içindeki devrimci ruhu keşfettiği için ya da en basitinden arkadaşlarını ispiyonlamadığı için bir çok genç liselerdeki disiplin kuruluna çıkıyor ve ruhun idam edilmesine boyun eğiyor. Eğmek istemeseler bile ailelerinin verdiği izinle, idareciler tarafından zorla boyun eğdiriliyorlar. Ben boyun eğmedim ve şuan bu satırları size yazabilecek duruma geldim. Benim gibi boyun eğmemiş, mücadele etmiş olsun ya da olmasın hayatlarında bir kere olsun bu durumu yaşamış ya da bu durumun kıyısından dönmüş insanlar iyi bilirler bahsettiğim şeyi. Adil yargılandığınız bir mahkeme değildir burası. Sizin geleceğiniz hakkınızda karar verecek olan, üniversite sınavını bile zorlukla kazanmış, duygularıyla hareket eden bir grup insan topluluğudur. Sizi sevip sevmemelerine bağlı olarak bile geleceğinizi karartabilir bu kurul. Asıl suç bir lise kuruluna bu kadar yetki veren eğitim sisteminde değil, bu kurulda bulunup gençlerin hayatıyla oynayan idarecilerde ya da tüm gençleri kendi düşünceleri yönünde şekillendirmeye çalışan ezberci öğretmenlerde de değil. Asıl suç bizi savunmak yerine başkalarının ellerine bırakan ailelerimizde. Disiplin kurulunun karşısına bir kere olsun çıkmış bir insan ortada bir yanlışlık olduğunu fark eder. Ben de bu yanlışlığı fark etmiştim ancak nedenini bulamamıştım. Filmdeki Frank karakterinin kendisine yardımcı olan genci savunmak için disiplin kurulunda yaptığı konuşmayı dinledikten sonra anladım ben de sorunun nerede olduğunu. Asıl sorun her konuda bize destek olan, gelişmemizi isteyen ve destekleyen ailelerimizin, onlara en çok ihtiyacımız olduğu noktada bizleri başkalarına emanet etmelerinde. Bir öğretmenin görevi öğretmektir, eğitmek değil. Eğitim ailenin görevidir ve başkasına devredilmemelidir. Kendini geliştirmiş, başarılı, girişimci, yeni fikirlere sahip insanlar arıyoruz. Aradığımız insanlar aslında etrafımızdaki insanlar. Tek sorunları ise bu insanların, kendilerini keşfedecekleri yıllarda ruhlarının bir disiplin kurulunda idam edilmesi. Bunun en büyük sorumlusu da çocuklarının daha iyi olmasını isteyen ailelerin, çocuklarını kontrolsüzce 2 kendilerinden daha iyi olmayan insanların ellerine bırakmaları. Daha iyi yetiştirilmiş evlatlar, daha yetenekli gençler, kendini geliştirmiş bir nesil istiyorsak çocuklarımızın her zaman arkasında olmalı, ezmeye çalışan insanlara karşı onları savunmalıyız ve çocuklarımız için gerekli olan eğitimi ailede vermeliyiz. 3 Çocuklar Ölebilir Yarın İnsanın insana uyguladığı zulüm ve eziyet belini doğrultup iki ayağının üzerinde durduğundan bu yana kesilmiş midir hiç? Duyulmuş görülmüş şey midir, yeryüzünün savaş, kan, anlaşmazlık görmediği bir anın varlığı? Birbiriyle didişmekten rahat bir nefes alamayan insana en büyük kötülüğü yine insan yapmıştır. Sınırlar çekmiş, yasaklar koymuştur. Kölelik de fakirlik de insanlığın eseridir. Savaş da öyle. İnsanoğlu yıkmış, yok etmiş, halkları perişan etmiş, sefil bırakmış, ama en onulmaz hasarı, unutulmaz acıları yine toplumun alt tabakalarına yaşatmıştır. İşçilere, işsizlere yaşatmıştır. Bütün bir toplumu mahveden, her biri vahşi birer cinayet olan bu savaşların varlığı onlar üzerinde elbette daha kalıcı izler bırakmıştır. Savaş görmüş, savaşı yaşamış insan topluluklarının psikolojilerinin, dünyaya bakış açılarının olumsuz yönde değişmiş olması sözlerimi kanıtlar niteliktedir. Bir buhran havası, yeis hali üzerine çökmüştür bu halkların. Bu hal özellikle soykırıma uğrayan milletlerin, dışlanan azınlıkların yakasını bırakmaz. Savaşı, sefalet içinde -insana, onurunu dipsiz kuyulara gömdüren sefalet içinde- yaşayanlar da bu halin etkisi altındadır. İnsan insanca yaşayamaz böyleyken. Açlığı da kanıksar, ölümü de. Tutunacak bir dal ararken dine, inanca tutunur kimi, kimi de çareyi sevdikleri için fedakarlıkta bulur. Böyle çırpınması aç karnını, açıkta olan sırtını unutmak içindir. Umutsuzluğun çaresizliğin dinmediği bir demdir bu. Yukarıda da dikkat çektiğim üzere, bu bahsettiğim umutsuzluğa, çaresizliğe en çok gömülenler sokaktaki vatandaşlardır, tebaadır, sefalet içinde yaşayanlardır. Geçelim dünya savaşlarını, geçelim bağımsızlık mücadelelerini, bugün bu anda bile, sevdiklerini kaybedenler, yerinden yurdundan olanlar onlardır. Filler tepişirken altında ezilenler onlar, anlamsız çıkar mücadelelerinde eksilenler onlardır. Fildişi kulelerinde, gelebilecek bütün tehlikelerden uzakta, halklarını birer satranç taşı gibi ortaya süren, farazi stratejilerle güden güç sahipleri ise huzur içinde yaşamışlardır. Emma Goldman'ın bu hususta söylediği şu söz her şeyi özetliyor: 'Bütün savaşları, dövüşemeyecek kadar korkak olan, bu yüzden de kendileri adına dövüşmek için dünyanın gençlerini cepheye süren hırsızlar çıkarır.'1 Katılmamak elde değil. Gerçekten, savaşlardan uğrunda dövüşemeyecek olanlar sorumludur. Bahsettiğim olgu, insanlık tarihi boyunca kesintisiz süren savaşların her birinde, öfkelenerek iğrenerek fark ettiğim bir ortak noktadır. İnsanlar ise, ne olup bittiğini Şekil 1 anlamadan, bir sabah elinde gazetesi, dünya harbinin patladığını anlarlar. Sermaye sahiplerinin, iktidarlarının toprak kavgasına, para hırsına kurban olur giderler. Geride, bu çaresizliği dindirsin diye yazılan şiirler türküler dışında hiçbir şey bırakmadan. 1 Emma Goldman, https://tr.wikiquote.org/wiki/Emma_Goldman Şekil 1 http://www.uzumbaba.com/belgeseller/tarihi_gazeteler/1937-1942/tarihi_gazeteler_1937-1942.htm Böylesine evrensel ve yüzyıllardır süregelen bir acıyı, ayıbı anlatan fikir kitaplarının, sanat eserlerinin ise literatürde ne kadar geniş bir yer tuttuğu ortadadır. Her milletin, her kavmin tecrübe ettiği savaş hakkında daima yazılar yazılmış oyunlar oynanmıştır. Bu oyunlardan birine gittim ben de geçtiğimiz günlerde. Beni müthiş sarsan bu tiyatro oyunu, savaş yıllarında yaşayan insanları, onların duygularını, bütün o zorlukları nasıl olup da kaldırabildiklerini anlamamı sağlamada çok yardımcı oldu. Gerek tarih kitaplarında gerekse romanlarda bulamadığım canlılığı onda buldum. Kader deyip boyun eğmelerini, boş inançlarla avunmalarını, çektikleri acıyı, onları kahreden savaş gerçeğini gördüm böylece. Anlattığım sefaleti, savaş yıllarını gördüm. Sonra, yani oyundan sonra, ben de bir korkuya kapıldım. Hep böyle mi sürecek insanlığın serüveni? Nazım'ın yıllar önce sorduğu sorular geliyor aklıma: 'Kanlı ayak izlerimiz mi önümüzdeki yollarda duran? Bir cehennem çıkmazında mı sona erecek önümüzdeki yollar?'2 İnsan bir yeknesaklık içinde savaşlara bata çıka mı ilerleyecek? Hiçbir anlam ve değeri olmayan sınırlar yüzünden, paylaşmayı bilmeyen açgözlülük yüzünden ölümlerin ardı arkası kesilmeyecek mi? İnsanın belki doğasında, belki varoluşunda koparıp atamadığı ya da boyun eğdiği bu kötü yüzü bir gün silinecek mi, silinmeyecek mi, bir cevap bulamadım, emin olamadım. Biz yine de iyimser olmaya çalışıp nasıl, ne koşullarda bunun önüne geçeceğimizi düşünelim, fikir üretelim. Nerede, ne koşulda yaşıyorsa yaşasın, gelecekte artık bu vahşeti, bu acıyı bir daha kimsenin tatmaması için. On binlerin, yüz binlerin hayatı öğrenmeden ölmemesi için. Çocukların şeker de yiyebilmeleri için. Günümüzde, medeniyetlerin alıp başını gittiği yıllarda bile dinmek bilmeyen bu kanın izleri yüzünden: 'Toplanın kadınlar, toplanın! Dünyanın pisliğini temizlemek için!'3Ahmet Yaşar 21501802 2 Nazım Hikmet, Son Şiirler, s.122 3 D. Durvin – H.Provost, Çamaşırhane Nesibe Ayhan 21400900 VEFA NEYDİ? İnsanlar sahip oldukları değerler doğrultusunda yaşarlar. Tutum ve tavırlarını onlara göre biçimlendirir ve yönlendirirler. Günümüzde değişimden kaçamayan pek çok şey gibi değerlerimiz de bir bir değişiyor, anlamlarını yitiriyor. Değerler değiştikçe onlara olan bağlılık da zayıflıyor hâliyle. Bu durum, davranışların da değişmesine yol açıyor ve insanlık için çok kıymetli olan bazı duyguların unutulmasına sebep oluyor; “vefa” gibi. Gerçek anlamını unuttuğumuz şu günlerde bize en çok gerekli olan şeydir aslında vefa. Peki, neden unutuluyor? Toplumun yanlış yetiştirilmesinden mi kaynaklanıyor, yoksa değişen yaşam koşullarından mı? Verilen sözlerin tutulmaması, saygının yitirilmesi, güven kelimesinin anlamını yitirmesi, hoşgörünün kalmaması… Bir süre sonra da tüm bunların kanıksanması, vefayı sözlükteki herhangi bir kelime hâline getirse de vefa aslında bundan çok daha fazlasıdır. Derinden hissedilir. Yapılan küçücük bir iyilik, söylenilen bir söz, vefa için unutulamaz bir kıymettedir. Yanlışlar görmezden gelinir, yapılan hatalar affedilir. Gerekirse uğruna canlar verilir. Gönül borcudur vefa. Bir gönlün diğerine duyduğu aşkta sahip olduğu en kıymetli ziynettir. Emrah Öztürk bu durumu çok güzel anlatan “Kâmil Duruel’in Mezarı” isimli bir öykü yazmış. Vefanın aşkta vücut bulmuş hâli olan Kâmil Dede; yirmi yıl önce eşini kaybetmiş olmasına rağmen, ona duyduğu sevgisini ilk günkü gibi saklamış. Onun olmadığı her günü onu tekrar yâd ederek geçirmiş. Onu özlemediği tek bir gün olmamış. Bu yüzden mezarlık görevlisinden tek isteği eşinin mezarını açıp ona son bir kez daha sarılmak, hasretini biraz olsun dindirebilmekmiş. “…Bu 12 Nisan gecesiyle birlikte hayatımın rengini yitireli yirmi yıl oluyor. Tam yirmi yıldır onun yasını tutuyorum. O kadar çok ağladım ki artık göz pınarlarım kurudu. Yüreğim yol yol çatladı. Bir damla sudan mahrum bir çöl dervişiyim ben. Karımın sesine, kokusuna, tenine hasretim.” (Öztürk, 77) Şimdi görevlinin izin vermeyip dedeyi geri gönderdiğini ya da göndermiş olması gerektiğini düşünebilirsiniz fakat şaşırtıcı bir şekilde, dedenin hâlinden etkilendiğinden olsa gerek, mezarı açmayı kabul ediyor. Görevli izin verip mezar açılınca eşine duyduğu hasreti gideren Kâmil Dede oracıkta ruhunu teslim edip eşinin yanına gitmiş. Bu olay sevgisinin ne kadar gerçek, ne kadar içten olduğunun en büyük göstergesi olsa gerek. Ama bu husustaki asıl nokta, duyulan aşk değil de, gösterilen vefadır bence. Okuyunca hayran kalınacak türden olan bu vefa örneğini kim yaşamak istemez ki? Acaba günümüzde böyle vefa örnekleri kalmış mıdır yoksa Zeki Müren’in dediği gibi vefa sadece İstanbul’da bir semt adı mıdır? Sizi bilmem ama ben böyle durumlarla nadir karşılaşıldığı görüşündeyim. Yani vefanın ne demek olduğunun gerçekten farkında olan ve tüm hayatını bu gerçeğe adayan kişi sayısının aslında sayılı olduğunu çevremizdeki birçok örneğe bakarak öne sürebiliriz. Günlük hayatta da birçok kez karşılaştığımız gibi; evi çekip çeviren, çocukların en küçük dertleriyle bile ilgilenen kadına bir gülümseme veya iki güzel söz çok görülürken onsuz geçirilen yirmi yılın ardından adının unutulmayacağını garanti edebilir miyiz? Ya da hayat arkadaşı biricik eşi hastalanıp kendisini hatırlamayınca onun tüm bakımını üstlenip aynı sevgiyi gösterebileceğine teminat verebilir miyiz? İnsanların her geçen gün olaylar karşısında kayıtsız kalmaya başlaması buna en büyük sebep gösterilebilir belki de. Sorumluluklardan kaçan, kendini düşünen, karşı tarafın gözünden olaylara bakamayan birinin vefa sahibi olması beklenemez. Çünkü anlayış ve hoşgörünün olmadığı yerde sevgi olmaz. Sevginin duyulmadığı yerde de vefanın aranması ne kadar doğru olur? Daha şimdiden yitirilen bu kadar değerin olması insanı gelecek için kara kara düşünmeye sevk ediyor. Saygının, sadakatin, sevginin, hoşgörünün, “vefa”nın olmadığı bir toplum düşünün. Bu toplumun mutlu ve huzurlu bir şekilde hayatını sürdürülebilmesi mümkün olur mu? Eğer mümkün olsaydı bugüne kadar insanlar toplum değerlerine bu kadar önem verip onlara göre kendilerini yetiştirmeye çalışarak boşa mı uğraşmışlar? Kâmil Dede ömrünü sevdiği kadına vefa borcunu ödeyerek geçirmiş de yanlış mı yapmış? BİR DÜNYA VATANDAŞININ KONSERİ Ayhan Sicimoğlu bana kalırsa döneminin görüp görebileceği en kültürlü, en bilgili ve en donanımlı insanlarından biri. Sahip olduğu dünya görüşü, sergilediği ve örnek teşkil eden davranışları, bilgi birikimi onu diğer insanlardan farklı kılan özelliklerinden sadece birkaçıdır. Ayhan Sicimoğlu Tarsus Amerikan Koleji’nde eğitim görmüş, Hacettepe Üniversitesi Temel Bilimler Fakültesi’nden mezun olmuştur. Okuduğu bölüm ile kendisi arasında bir ilişki bulamayan Sicimoğlu, fotoğraf ve film bölümünde okumak için İngiltere’ye gitmiştir. Daha sonrasında sanata olan aşkını kaybetmeyip İngiltere, İtalya gibi dünyanın birçok ülkesinde sanat eğitimi almıştır. Hayatından sanatı hiçbir zaman eksik etmemiş, Türkiye’ye geldiğinde de MFÖ ile çalışmış, grupta aranjörlük görevini üstlenmiştir. Hatta MFÖ, Sicimoğlu’nun en göze çarpan özelliklerinden biri olan kibiri hakkında ona ithafen bir şarkı yazmıştır. Bu şarkı da hepimizin aşina olduğu ‘Peki Peki Anladık’ şarkısıdır. MFÖ ile olan birlikteliğini sonlandıran Sicimoğlu, kariyerine tek başına devam etmiştir. Sicimoğlu’nun bu muhteşem müzik gösterisini izleme şansını elde ettim. Şunu baştan belirtmeliyim ki, hayatımda bulunduğum en eğlenceli, en hareketli konserdi. Konser ODTÜ’deki konser salonunda gerçekleşmiş olup sayıca fazla olan bir izleyici ve dinleyici kitlesine sahipti. Yaklaşık olarak üç konserinde bulunmuş biri olarak belirtmeliyim ki her izlediğimde bir öncekinden daha fazla zevk alıyorum ve her dinlediğimde ve izlediğimde bana farklı bir tat veriyor. Sicimoğlu’nun gerçek bir dünya vatandaşı olduğu gerçeği şarkılarına da yansıyor. Kendinizi bir an ‘Besame Mucho’ dinlerken bir anda da ‘Mazi Kalbimde Yaradır’ ı dinlerken bulabiliyorsunuz. Çoğu Türk insanı Türk bir sanatçının konser repertuarını yabancı şarkılarla doldurmasını fazlasıyla elitist bir davranış olarak yorumlar. Lakin Ayhan Sicimoğlu için bunu söylemek mümkün değil çünkü kendisi yabancı unsurlara önem verdiği kadar Türk unsurlarına da önem veriyor. Türk kültür ve değerlerini bulunduğu her ortamda yüceltiyor ve aynı zamanda diğer ülkelerden edindiği bilgileri, ipuçlarını da Türkiye’ye taşıyor. İşte bu nedenle bana kalırsa Ayhan Sicimoğlu büyük küçük her insanın örnek alması gereken bir insan. Bununla birlikte, Sicimoğlu’nun grubunda bulunan insanlar da birer dünya vatandaşıdır. Örnek vermem gerekirse, konserde vokallerin tamamı Kübalı, enstrüman çalan kişiler ise Türk’tü. Farklı kültürlerin grupta varoluşu konseri daha çekici ve ilginç yaptı. Konser tabiri caizse insanın kanını kaynatacak derece ritmik şarkılardan oluşmaktaydı. Konser boyunca tempo bir kereliğine bile olsa düşmedi ve giderek arttı ki repertuarın bu şekilde hazırlanmış olması Sicimoğlu ve grubunun Türk halkının beğenisini kazanmasında önemli bir rol oynadı. Öte yandan, her ne kadar konseri izleyip, dinlemekten büyük bir zevk almış olsam da konserde hoş bulmadığım bir olay yaşadım. Gayet hoş ve kaliteli müziğin zevkini çıkarırken bir anda kendimi ‘Ankara’nın Bağları’nı dinlerken buldum. Türküye karşı bir ön yargım olduğundan değil sadece o ortama yakışmayan bir şarkı olduğunu düşündüğüm için bu olayı şaşkınlıkla karşıladım çünkü bana kalırsa ‘Ankara’nın Bağları’nın modern Türk müziğinde yeri yok. Türk müziği ile uzaktan yakından alakası olmayan bir şarkının Ayhan Sicimoğlu’nun repertuarında yer alması beni biraz üzdü çünkü bu şarkının çalma listesinde yer alması Türk insanının müzik kültürünün yavaş yavaş değiştiğinin bir habercisi. Bana kalırsa bir ülkenin müzik tarzı o ülkeyi farklı kılan ve köklü olduğunu gösteren bir unsurdur ve böyle bir şarkının da kültüre yerleşmesi endişe verici bir olay. Seyirci ile iletişimi sağlamak adına seçilmiş bir şarkı olsa da dünya müziklerinin ön plana çıktığı bir konserde bu şarkının bulunması beni hayal kırıklığına uğrattı. Lakin bu olayın yaşanması bile konserin eğlencesinden hiçbir şey götürmedi. Kaliteli insanlarla kaliteli müzik dinlemenin mutluluğunu sonuna kadar yaşadım. Hatta konser sonrasında albümünü imzalatma şansını da elde ettim. Ankara’ya bir daha gelişinde konserini kaçırmayacağımdan hiç şüphem yok. Böylesine güzel bir müzik ziyafetini bir daha tatmak için can atıyorum. İPEK KÜREKCİ 21.YÜZYILIN DİKTATÖRÜDiktatör kelimesini duyunca aklınıza ilk kim geliyor? Hitler mi Franco mu? Peki yadiktatörler sadece faşist düzenlerde mi var? Kapitalist düzenlerin toplumu hizaya getirecekdiktatörleri yok mu? Kafamın içindeki bu soru işaretlerinin cevaplarını Emrah Serbes’inDeliduman adlı kitabında buldum ve 21. Yüzyılın Franco’dan da Hitler’den de çok daha tehlikelibir diktatörü olduğu sonucuna vardım. Bu diktatör sabah uyandığımızda hava durumunuöğrenmek için ilk açtığımız, akşam işten veya okuldan eve gelince haberleri dinlemek içinkoştuğumuz ve kafamızı dağıtmak için dizileri, yarışmaları izlediğimiz, hayatımızın bir parçasıhâline gelmiş olan televizyondan bir başkası değil! Dünyamızı yepyeni bir boyuta taşıyantelevizyonun Hitler ve Franco’dan tek farkı ise istediğini açık açık değil de bilinçaltımızayerleştirerek yaptırtması ve etkileyiciliğini böylece geniş kitlelere yayabilmesi. Üstelik bunubaşarmak için kurbanları üzerinde çaba sarf etmesine hiç gerek yok.Televizyonun etkisini birisine göstermek için ona televizyonu nasıl açacağınızıgöstermeniz yeterlidir. Sonrasında gördüğünüz şey hipnotize olmuş edilgen bir varlıktır.Deliduman’ı okurken ben de televizyonun yıkıcı etkisini bir silaha benzettim.Günümüzde çok yaygın olan bu silahın tetiğini mi çekeceğiniz yoksa size midoğrultulduğunu ayırt etmek çok güç. Eğer televizyonun öğretilerinden habersizsenizkurşun size sıkılır ve ölürsünüz, yani toplumda tutunamazsınız. Eğer silahın tetiği çekendiğer tarafında olursanız televizyonun isteklerine göre hareket edersiniz, güçlü konumageçersiniz ama adam öldürmekten hapse girersiniz. Televizyon sizin muhakemeyeteneğinizi elinizden alarak “Yaptığım şey doğru mu değil mi?” diye sorgulamanızıçoktan engellemiştir. Hapiste yetkililerin buyurduğu üzere diğer mahkumlar gibigiyinmeye, aynı saatte yatmaya, aynı saatte kalkmaya ve aynı şeyleri yemeye başlarsınız.Hayattasınızdır ama mahkumsunuzdur... İşte televizyon da tam olarak bizlere bunuyapmakta. Bizleri uyutuyor, aynılaştırıyor ve yetkililerin yaptığı gibi ona itaat etmemizizorunlu hale getiriyor.Bu toplumda yer edinmek, sevgi dilenmek, kabul görmek için de televizyondan medetumarsınız. Tıpkı Çiğdem gibi bir yarışmayla hayatınızın değişeceğine mucizelereinanırsınız. Çiğdem toplumda fark edilebilmek için televizyonda gördüğü yarışmalardanbirine katılıyor ve oradaki başarı hikayelerinden birisinin kendisi olabileceği hayalinekapılıyor. Sizler de tıpkı Çiğdem gibi etrafınızdakilere bakıyorsunuz, toplumda kendinizivar edebilmek için tetiği çekmek zorunda olduğunuzu hissediyorsunuz. Tam bu noktadadünyaya açılabilmek için diktatörünüz yani televizyon, yapmanız gereken şeyin mesajınısize veriyor çünkü insanlar karar alırken geleceğe ya da geçmişe değil, televizyonabakıyor! İnsanlar koyun, televizyon çoban oluyor ve kapitalist düzen sahipolduklarınızla sahip olmak istedikleriniz arasındaki boşluğu televizyon aracılığıyladolduruyor. Televizyonda gördükleriniz hayallerinizi süslüyor ve herkes aynı şeyiizlediği için aynı hayale sahip oluyor. Herkese özel olması gereken hayaller gibibireysel bir olgu bile kollektif hale geliyor ve milyonları aynı şekilde hareket etmeyeteşvik ediyor. Televizyonun öngördüğü şekilde insanlar tekdüzeleştirilerek kontrolediliyor. Bunu da kitapta görmek mümkün. Çiğdem ve abisi Çağlar da yarışmaya ilkkatıldığında herkesin kendisi gibi Michael Jackson’un Moonwalk dansını yaptığınıgözlemliyor. Çağlar herkesle aynı olmaktan hoşnutsuzluğundan yakınıyor: “O kadar çokMichael Jackson’u bir arada görünce insanınister istemez siniri bozuluyor. Diğer Michael Jacksonlara baktıkça keşke daha özgün birşeyler öğretseydim kardeşime diyorum.” sf. 7 Yıllardır televizyonda bu dansı izleyerekbüyüyen bir nesilden yeni bir şey yaratmalarını zaten kimse beklemiyor, onlar da bununiçin çaba sarf etmiyor. Hepsi, aynı yoldan aynı şekilde yani aynı dansla şöhretekavuşmayı umut ediyor, aynı hayalle yola çıkıyor ve aynı hüsrana kapılıyor. Televizyononların hayal kırıklıkları oluyor.Standart insanların hayatlarını değiştirebileceği hayaller televizyonla berabersüslenmektedir ve daha sonra bu hayallerin sadece ambalajının güzel olduğuanlaşılmaktadır. Çiğdem gibiler kendi hikayesinin kahramanı olabileceğini düşünse de birdüzenin kurbanı olduğunu fark edememektedir. Televizyonun kahramanlıktan kurbanadönüşen yıkım gücü de burada saklıdır. “Deprem yıkım demektir; diktatör yıkımdemektir! Deprem olayında sağlam bir binaya ihtiyacın var; diktatör olayında eğitilmişrasyonel bir zihne ihtiyacın var, çünkü irrasyonel cahil bir zihin her zaman diktatörehizmet eder!” Mehmet Murat İldan’ın bu sözü yazıdan çıkarılabilecek en güzel sonuçtur.Televizyon tarafından uyutulmuş zihinler irrasyonel cahilliğe yol açmaktadır ve insanlardiktatörlerine itaat etmeye devam etmektedir. Rasyonel ve eğitilmiş zihinlerin gelişmesitelevizyon tarafından engellenmektedir.Kaynakça:Serbes, İlhan. Deliduman. İstanbul: İletişim Yayınları, 2014. 7. Print.SAVAŞMAYIN, BARIŞIN! Savaş, kan, çığlıklar, silah sesleri, topraktaki barut kokusu, uçakların çıkardığı ürkünç gürültüler… İnsanoğlunun okurken bile kanının donabileceği, sizi bir anda karanlık bir evrene götürecek kelimelerdir bunlar. Asla ısınamazsınız, sevemezsiniz, hatta bunları bir bütün olarak görmekten ürkersiniz. Savaş kavramı herkesin yıllar boyunca düzenli olarak kaçtığı ve nefret ettiği, lakin buna karşın ister istemez içinde bulunulan lanet bir olaydır. İnsanlar, beşeri ürünler, doğa, ekonomi, devlet ve dünyayla ilişkisi olan her şey zarar görür. Hâlbuki nedir bu insanların derdi? Para, toprak parçası ve şöhret bir kız çocuğunun masum gözyaşlarından nasıl daha değerli olabilir ki… İşte Ivana Bodrozic Hiçbir Yer Oteli adlı muhteşem eserinde küçük bir kız çocuğunun savaş ve barış arasındaki ince çizgide küçük umutlarla hayata tutunmak için olan çabasını anlatıyor. Herkesin düşüncesi bu; ‘’Savaş durdurulmalı, barış içinde yaşanılmaya başlanmalı!’’. Fakat hiçbir şahıstan bir girişim veya en azından bir fikir duyurusu yok. Sadece genç çocukların ve kadınların çığlıklarıyla kanla bürünmüş şehirleri fotoğraflıyoruz. Kimileri magazin dergilerinde çıkıyor, kimileri gazetelerde baş haber yapılıp iki gün sonra saçma bir ünlü haberinin çıkmasıyla unutuluyor. Peki, o kadar gözyaşları heba mı oluyor? Küçük kız çocuklarının her saniye ettiği yardım çağrılarını biz neden duymuyoruz? Asırlardır bize ciddi şekilde zarar veren savaş kavramı gün geçtikçe etkisini büyütüyor. Ayda bir patlayan bombalar, terör saldırıları, petrol bahanesiyle savaş açılan ülkeler ve daha niceleri… Savaşmanın bile bir onuru kalmadı artık. Haince ve ne zaman gerçekleşeceği asla bilinmeyen saldırılar sadece ve sadece gözü yaşlı anneler, sakat kalan çocuklar ve annesiz-babasız kalan çocukların kâbusu oluyor. Bu üzücü durum; hem psikolojik hem fizyolojik etkisi asırlar boyunca geçmeyecek derin kalıntılara sebep oluyor. Gelişen teknolojiyle bir insanın hayatını almak sadece 1 saniye sürüyor, belki de daha az… Evet, artık daha az ümide sahip olan çocuklara sahibiz; doktor, mühendis ve öğretmen olmak isteyen çocuklara değil yalnızca tek derdi ekmek parası kazanıp ev geçindirmek isteyen çocuklara sahibiz artık. Sürekli artan terör saldırıları ekmek parası kazanmayı bile zor hale getirmekte, çocukların ölüm anında bile tüm hayatlarını film şeridi gibi gözünün önünden geçirmelerine engel olmakta. Bir gözyaşını engellemek ne kadar zor olabilir ki? Asıl kritik ve önemli olan soru ise neden bir insanoğlu kardeşi olan diğer bir insanoğlunun hayatına son vermek için çabalar? Hepimiz aynı yerden geldiğimize göre hesaplaşılamayan nokta nedir? Asıl üzülünecek nokta ise bu duruma alışmış olmamız. Kan donduran bomba sesleri, televizyonda son dakika olarak belirtilen ölü sayısı… Hepsine alışmış durumdayız ve şaşırmıyoruz. Adeta Oscar ödülü almış bir filmi izler gibi bu dehşet ve inanılmaz şekilde acı verici görüntüleri sıcak evimizde çayımızı yudumlayarak izliyoruz. Bilmiyoruz ki o çay tadının bir anda kan tadına dönüşme ihtimalini. Bize gelmez ve bizi etkilemez diyoruz fakat meçhul son giderek yakınımıza hatta dibimize giriyor. O zaman düşünüyoruz o kız çocuğunun suçu neydi? O gözyaşı damlalarının sebebi mutluluk da olabilirdi ama değil… Duyarsızız, ilgilenmiyoruz, üç maymun oynuyoruz. Belki de en kötüsü savaşın hayatımıza hiçbir şey katmaması. Bir ülke kazansa bile en az kaybeden kadar acı çekmekte ve zarara uğramakta. O halde kazanan kim; kimse. Kaybeden ise herkes… Zaten gün geçtikçe değeri düşen ekonomiyi bombalar yapmaya, daha fazla kitle öldürecek silah yapmaya ve birbirimizi mağlup etmeye harcıyoruz. Sonucunda ise kimse karlı çıkamıyor aynı Hiçbir Yer Oteli adlı eserdeki gibi. Kimse ve hiçbir taraf biz kazandık diyemiyor… Gözyaşları birbiri ardına geliyor. Herkes birbirini arıyor, ölüm haberi alanlar damarlarından biri kopmuş hissediyor. Çığlıklar, feryatlar ve donuk yüzler… Bu kavramların hepsi savaşın ne kadar canice ve olumsuz bir durum olduğunu sağlam bir şekilde gözler önüne seriyor. Bir kız çocuğunun gözyaşının küçük bir petrol alanından daha değersiz olduğunu görünce insana bir utanma geliyor; bir şey yapamadığı için ve uğraşsa da pek yol kat edemeyeceği için. Bunlara karşın en ufak bir umudun filizlenmesi imkânsız değil. Savaşın bitmesi ve beraberinde sonsuz barış durumunun gelmesi olası görünüyor fakat bizler sıcak evlerimizde yarışma programları izlemek yerine uğraşmalıyız; o küçük kız çocukları için, yetim çocuklar için ve gözü yaşlı anneler için çabalamalıyız. Eğer birlikte çabalarsak ve bunun için çözümler dahi üretmeye çalışsak, bu simsiyah havayı delerek sonunda güneşin o yüz gülümseten ışığını ve barışa giden o derin ve ince çizgiyi büyük umutlarla görebiliriz. Savaşa alışmamak ve dünyayı kurtarmak aynı şekilde bu dünyayı kirleten ve zarar veren insanoğlunun elinde. Hepimiz aynı yerden gelmişken, bu ikilemi engellemek insanlığın elindedir… ŞÜKRÜ EMRE ERTOP Kaynakça: https://i.ytimg.com/vi/TCpp54eIIuM/maxresdefault.jpg ARDA EREN ERDOĞAN HAYAL PERDESİ Hacivat-Karagöz oyunundaki suretlere benzer mi yaşam sahnesinden geçişimiz? Hayali (oynatıcı) kurar perdeyi, yakar ışığı kimi şarkıyla, kimi ritimle onlarca suret belirir perdede. Her suret sözünü söyler, işini yapar ve perdeden iner. Sonra, kararan ışık, toplanan hayal perdesi... Karardı biraz önce ışıl ışıl olan dünya. Bir oynatanı bir oynatılanları var bu perdenin... -Peki yaşam denilen sonsuz, öncesiz ve sonrasız sanılan perdenin oyuncuları kim? -Bir oynatan var mı? -Hayatımızın bir ''Hayali''si var mı? -Yoksa biz miyiz, hem suret, hem de oynatıcı olan? ''Bütün dünya bir oyun sahnesi, bizler de birer oyuncuyuz...'' demiş ya W.Shakespear(Nasıl Hoşunuza Giderse), sahiden öyle mi? İlk tiyatro oyununu seyrettiğimde çok küçüktüm. Tiyatro salonunun girişinde kocaman ''Tiyatro hayatın aynasıdır'' yazıyordu. Nasıl bir aynaydı? Düz basit bir ayna mı? Prizma mı, iç bükey ya da dış bükey ayna mı? Dev aynası olmasın sakın? Ayna tuttum kendime, suretim çıktı karşıma. Ben tiyatro muydum yoksa? Belki de? Hepimiz her sabah evden çıkarken farklı rollere, kılıklara bürünüp çıkıyoruz zaten. Ama bu hayal perdesindeki suret olmak çok acımasızdı. Sizi bir deri ya da plastik malzemeden yapmışlardı. Işık yanınca perdede boy gösteriyorsunuz. İşiniz bitince hopp sandık. Gerçek hayat per-desinde perdeden kaybolmak yok oluş olmalı. ''To be or not to be''!(Shakespeare, Hamlet) Asıl kafamı karıştıran şu: Suret olmak mı? Oynatıcı olmak mı? Suret olursam benim ömrümü oynatan belirleyecek. Bana giydirdiği kimliği istediği zaman yok edecek. Ya ülkeler, devletler, politikalar sahnesinde kim suret kim oyuncu? Doğada bu ayna durumu nasıl acaba diye düşünmeden edemiyor insan. Hayvanlar âlemine ayna tutan bir tiyatro yok sanırım. Bir gün, oynatıcı olmayı çok merak ettiğim için, hayal perdesinin arkasındaki insanı gözlemledim gizlice. Sopaların üstüne tutturulmuş figürler… Hacivat, Karagöz, Zenne, Ferhat, Şirin, Köşk, Kayık, Konak, Hamam, Çeşme... Ve onlarcası. Oynatan bir tek insan... İki eli durmadan oynatırken, bir yandan da konuşuyor, değişik şarkılar söylüyor. Oynatan olmak zordu. Hem de çok zor. Ama içimden ''neden ben'' değilim bu suretlere can veren dedim. Dünya bir oyun sahnesi ise, verilen rolü, figüran olmayı kabul etmek zorunda mıyım acaba? Ben hayal perdesinde Şirin'in konağını süsleyen Ferhat olmak istiyorum! Ama oynatıcı beni Kayıkçı kılığına sokmuş. Şirin başka birinin atına binip uzaklaşıyor. - Sevgili usta. Hayali bey. Oynatıcı! - Bana giydirdiğin kostüm sıkıyor, bu kimlik benim değil, istemiyorum! - Dememek mi gerekir? Gerekmez tabii. Ayna aynalığını bilsin. Hayır, ben kusurlarımdan kaçmıyorum. Onları görmek, yüzleşmek beni büyütüyor. Mutlu bile ediyor. Dev aynasını hiç sevemedim, ilk kez lunaparkta görmüştüm. Çarpıtan aynalara da benim ihtiyacım yok. Basit, düz, halk işi aynaları severim bu yüzden. - Ayna ayna söyle bana, benden daha güzel var mı evrende? Bu soruyu soran cadı kadın gibi kibirli değilim. Beni ben olarak gösteren aynaları seviyorum. Tıpkı tiyatro denen basit ayna gibi. Hayal perdesindeki sevgi dolu Ferhat'ın suretini gördüm hayat aynasına bakınca kendi yansımamda. Ve oynatıcı oldum bir an. Şimdi perdenin arkasında ben varım. Her şey emrimde. Suretler, figürler, lamba, mum, def replikler, şarkılar... Her şey emrimde. Acaba, tüm suretleri kırmadan, üzmeden perdede gösterecek adalet duygusu var mı benim içimde? Yoksa; rastgele, savruk bir oyun mu çıkacak sahneye? Ayna oynayan için. Ayna oynatan için. Ayna seyreden için. Hayal perdesinin ışığı bir var bir yok. Hepimiz birer suretiz güneş ışığının altında. Rol sırası gelen rolünü oynar ve sahneyi terk eder. Yeter ki sahnemiz kararmasın. KAYNAKLAR Shakespeare, W. (t.y.). Nasıl Hoşunuza Giderse www.antoloji.com adresinden elde edildi. Shakespeare, W.(t.y.). Hamlet www.goodreads.com adresinden elde edildi. Usta ve Başyapıtı Gerek sahneleri gerek karakterleri ile rengarenk bir filmdi Wes Anderson yönetmenliğindeki Büyük Budapeşte Oteli. Mösyö Gustave adındaki bir otel odacısının bir zamanlar çırağı olan Sıfır Mustafa’ın ağzından dinlediğimiz hikâye; Sıfır Mustafa’nın, sıfırdan başlayıp çalıştığı oteli ustası Gustave’dan nasıl devraldığını anlatıyor. Aslında çok da yabancı olmadığımız usta çırak ilişkisi etrafında dönüyor tüm hikâye. Mösyö Gustave ve Mustafa’nın, akraba olmamalarına rağmen aralarında bu kadar güçlü bir ilişki kurabilmeleri; insanların hâlâ güzel şeyler yaratabileceğine, yaşayabileceğine inandırmıştı beni; bu yüzden usta çırak ilişkisi kavramının gittikçe unutulduğunu, terk edildiğini görmek beni içten içe üzüyor. Küçükken babam beni berbere çırak olarak yollamayı teklif ederdi her yaz ama tabii ki her çocuk gibi aklımda sadece oyun oynamak ve eğlenmek vardı. Bu yüzden bir çırak olmanın nasıl bir şey olduğunu asla anlayamayacağım belki de. Fakat Büyük Budapeşte Oteli bu sıcak duyguyu iki saatliğine bile olsa yaşamama olanak sağladı. Biri yıllardır yaptığı işte ustalaşmış, hayatın tozunu yutmuş yetişkin bir birey diğeri ise kocaman bir iştahla insanları, olayları, yaşamayı anlamaya çalışan bir çocuk. Peki bu iki yabancı nasıl oldu da birbiri için her şeyi göze alabilecek insanlara dönüştüler? Mösyö Gustave bir mermere bakan heykeltıraş gibi Sıfır Mustafa’ya baktı ve içindeki potansiyeli gördü belki de. “Bu çocuktan bir usta yaratacağım ben.” dedi kendisine. Mustafa ise Mösyö Gustava’a bakıp “Ben bu adam gibi olmak istiyorum!”dedi. Belki Mösyö Gustave yalnızlıktan çok sıkılmıştı; hayatını paylaşacağı bir şey ya da birini arıyordu. Onu hiç bıkmadan dinleyen Sıfır Mustafa’yı, boş günlük sayfaları ve dolma kalemlere tercih etmişti belki. Bu kadar basit miydi peki bu muazzam ilişkiyi ateşleyen duygu, düşünce? Bence değildi. Bence Mösyö Gustave’ın yaptığı her şey Sıfır Mustafa’yı hiç sahip olamadığı çocuğu olarak görmeye başlamasından ötürüydü; Sıfır Mustafa’nın daha önce inandığı her şeyi geride bırakıp Mösyö Gustave’ı takip etmesinin, onu kendine her konuda bir örnek bellemesinin sebebi onu hiç tanımadığı babasının yerine koyması, yeni bir baba olarak kabul etmesiydi bence. Yoksa nasıl mümkün olurdu Gustave’ın her şeyi bir kenara koyup yaşadığı deneyimleri karşılık beklemeden bir yabancıya anlatması, nasıl mümkün olurdu Mustafa’nın sorgusuz sualsiz ustasına benzemeye çalışması, yaptıklarını izlemekle kalmayıp onun konuşmalarını, davranışlarını dahi taklit etmesi? İlerde yapmak istediği mesleğin ne olduğunu sorduğumuzda bütün diğer meslekleri bir kenara atıp ustasının uğraşını söylemesi, ilerde kim gibi olmak istediği sorulduğunda ustasını göstermesi? Mösyö Gustave aslında her ustanın bir baba olduğunu gösterdi bana. Yoksa Sıfır Mustafa’yı tutuklamaya gelen memurlara saldırıp hapse girmeyi göze almasını nasıl açıklayabiliriz? Her çırak, ustasını ikinci bir baba gibi görmese nasıl bütün öğretilerini benimseyip, kabul etsin? İşte bütün bu saydıklarım ve belki de daha fazlası sayesinde ortaya çıkıyor içimi ısıtan bu ilişki. Yukarıda da bahsettiğim gibi bir usta, bir sanatçıdır aynı zamanda. Kelimeleri dokuyan bir şair, fırçayı tutan bir ressam, çekici ve çivisi ile duran bir heykeltıraş gibidir. Ama hepsinden farklı olarak onun materyali insandır, çırağıdır. Çırak işlenebilir olmalıdır, dolayısıyla genç ve bilgiye aç olmalıdır. İnsanı bardağa, bilgileri ve alışkanlıkları da suya benzetirsek eğer çırağın boş bir bardak olduğunu söyleyebiliriz. Usta ise bir sürahidir. Dolu bir bardağa su eklemek sadece bardağın taşmasına sebep olur ama boş bir bardak dolar. Çırağı henüz pişmemiş çamur gibi düşünebiliriz, ustayı ise bu çamurdan bir şaheser yaratacak olan çömlek ustası gibi görebiliriz. Mustafa’nın lakabının ‘sıfır’ olması Gustave’a geldiğinde tamamen boş olmasından kaynaklanmaktadır. Usta mümkün olan her yöntem ile şekillendirir çırağını. Bildiği bilgileri, sahip olduğu değer yargılarını, düşünme şeklini, kısacası insanı insan yapan her değeri aktarır bu süreçte. Bunu yapmasının sebebi her sanatçıyı, yaptığı işe bağlayan ana düşünceden farksızdır; dünyada bir iz bırakmak. Ressam bunu portresi ile yaparken, şair şiirleriyle yapar. Ustanın ise dünyaya bıraktığı en büyük, en önemli eseri çırağıdır. Bir babanın çocuğunu sevdiği gibi, bir bestecinin senfonisine âşık olması gibi Mösyö Gustave da Sıfır Mustafa’yı seviyordu. Nitekim bu iki duyguyu birlikte yaşıyordu belki de. Mustafa onun tek çocuğu, aynı zamanda dünyaya getirdiği en büyük eseriydi. Kendisini ölümden sonra bile dünyada temsil edecek; düşüncelerini, bilgilerini, değerlerini taşımaya devam edecek kişiydi. Bir bakıma Mösyö Gustave ölümsüzlüğü bulmuştu Sıfır Mustafa’yı ilk gördüğünde. Kan bağı olmayan iki canlı arasında böyle güçlü, böyle güzel, böyle dokunaklı bir ilişkinin doğabilmesi doğadaki en büyük mucize değilse nedir? Enes BAYRAM 21601564 TURK – 102 AŞKA DAİR… Hayatın anlamı bizim algılarımızla şekillenen yumuşak bir hamur gibidir bazen. Milyonlarca insan hayatın bu kuvvetli keşmekeşinde bir anlam bulabilmek amacıyla ömürlerinde meşakkatli bir gezintiye çıkarlar. Peki bu amaçlar her biri için erişilebilir olabilir mi? Bunu anlamak için ömür resimlerimize çizdiğimiz çerçevelerimizi ne ölçüde aşabildiğimizin farkında olmamız elzem bir hal alır. Çünkü kendi sınırlarına hapsolmuş bir ömrün o küçük çerçevede bir anlam araması ne büyük bir talihsizlik değil midir? Ben, bu sınırlara aykırı olarak yücelen hisler volkan olduğunda hayatın anlamını bulacağı öngörüsüne kapılanlardanım. Neyden mi bahsediyorum? Tabii ki aşktan… “Kendine yalan söylemeyen biri yaşıyorsa, hala aşk vardır” diyerek kalbe dokunan bir kitap bu anlam yolculuğunda benim yanımdaki en sadık yarenim olacaktı. Aşk neydi? İnsan her gün aşık olabilir miydi? Aşklar anlamlarını ne ölçüde muhafaza edebilmişti? Bu soruların sessiz çığlıklara dönüştüğü her an gönlümün bam teli daha da hoyrat titriyordu. Sahi, aşk neydi? Bir anlık bir heves… Hoşlantılar silsilesi… Uzun kır yürüyüşleri gibi ince bir huzur… Bunlardan hangileri bir aşkın tarifine uygundu? Bir ömür kalbinin üzerindeki küçük bir kelebekti aşk adeta. Ne zaman uçacağı, ne zaman ömrüne son vereceği belli değildi. Belki de bu yüzden biz insanoğlu için vazgeçemediğimiz bir varlık sebebiydi. Gönlümüze sükun ömrümüze huzur ve anlam katan biricik bir duyguydu aşk. Sevgili kutsal, sevmek ibadetti. İnsan aç yaşar susuz kalır ama sevgisiz çürüyüp giderdi. Hasret ile vuslatın kavuştuğu bu ince çizgi aşık ile maşuğun http://sebeder.org/Kelebek-582.html çağladıkları bu vadi dizelerce haykırışa neden olmuştu. Gelecekti Abdürrahim Karakoç, elbet gelecekti maşuğuna. O dayanılmaz aşkını zamanın o zalim kalıplarına sığdırmaktan kendini men etmişti sadece. Ihlamurlar çiçek açtığı zaman gelecekti. Nazım ise Piraye’sine olan tutkusuyla kağıtlarına ağıt yaktıracaktı. Bu kadar emsalsiz olan bu duygu anlamını ne ölçüde muhafaza edebilmişti? Kasım yağmurları aşktan da mı almıştı biraz anlam? Ufuk kadar erişilmez okyanuslarca sonsuz olan sevgili artık bir saat tıkırtısı gibi umursanmaz mı olmuştu? Aşkların hikayeleri tozlu birer yaprak olup tarihe mi karışmıştı? Belki de bunu söylemek çok zor ama aşk hiç bu kadar basitleştirilen bir duygu olmamıştı. Bir zamanlar insanların ömrünü adadığı varlığının sebebi saydığı aşk artık mevsim isimlerine bırakmıştı yerini. Her baharda aşık olan bir toplum, sevgiliye https://tr.depositphotos.com/9618024/sto olan sadakatini maziye hapsetmişti. Meşru gecelerden gayri meşru acılar doğuyor artık. “Çıkmak” fiiline giydirilmeye çalışılan deli aşk gömleği bu fiile çok büyük gelmişti. Artık ne sokaklar var, ne de sokağın başındaki sadık aşık… Artık ne tahta çerçeveli pencereler var, ne de bütün gün aşığını bekleyen bir maşuk… Ahmet Günbay Yıldız cemrenin ilk önce kalbe düştüğünü söylese de bugünlerde o cemre katı ve sevgiden bi haber yüreklere düşüyor. Verilen sözler basit birer takvim yaprağı olup ertesi gün çöp kutusunun en dibinde kendisine yer buluyor. Öyle bir haleti ruhiye sardı ki bizleri, en son kime ne zaman ne için güvendiğimizi dahi belleğimizde bulamıyoruz. Gökkubbenin bütün güzellikleri içinde aşkı ararken aşksız kalıyoruz. Belki de bu isyanlar sonuçsuz. Belki de gönüllerin taşlaşmış kabuğundan içeri doğru bir ışık olamıyor bu çırpınışlar. Ama eninde sonunda yine aşklar eskisi gibi olacak. Yine köşe başlarında aşıklar sevgililerini görmek için çırpınırken, maşuklar da pencereden bakıp aşığının seyrinden bir buse alacaklar. Aşksız geçen her gün aşka yaklaştığımız bu zamanlarda hayatın ulaşabileceğimiz en deruni anlamı olan aşka olan inancımızı hiç kaybetmemek dileğiyle… Kaynakça Yıldız, Ahmet Günbay. Cemre Önce Kalbe Düşer. İstanbul: Timaş, 2016. https://tr.depositphotos.com/9618024/stock-photo-fresh-moss-and-water-drops.html http://sebeder.org/Kelebek-582.html ŞARAPNEL PARÇALI YÜREKLER Yıl 1945, 6 Ağustos günü, Hiroşima’da insanların ocağına yangın düştü. Öyle bir yangın ki, sönmek bilmedi… Yıl 2001, 11 Eylül saldırılarında İkiz Kuleler korkunç bir şekilde, içindeki canlarla birlikte yerle bir oldu… Yıl 2008, 27 Aralık… Gazze’de, binlerce insan, İsrail tarafından acımasızca katledildi. Gökyüzü simsiyahtı… Göz gözü görmüyordu… Her zaman masmavi olan gökyüzünde, kapkara bulutlar dolaşıyordu. O cıvıl cıvıl, rengârenk şehirden geriye, sadece ve sadece birkaç döküntü ev, camları kırılmış dükkânlar kalmıştı. Yerlerde binlerce insan yatıyordu. Kimi yaralı, kimi ölmüş… Ortalık kan gölüne dönmüş, öyle bir katliam ki, insanlar yollarda yürümek için ölülerin üzerlerine basıyor, önlerini görmeden yalnızca devam ediyorlardı. Oğluyla eşi bakkala yiyecek bir şeyler almaya gitmişti. Gitmelerinin ardından bomba ve silah sesleriyle irkilen kadın, ne yapacağına şaşırmış, salonun bir köşesinden diğer köşesine gidip, büyük bir hızla geri dönüyordu. En sonunda dayanamayıp kendisini sokağa attı. Çaresizce çırpınıyor, onları bulmak umuduyla oradan oraya koşuyordu. Gözlerinden süzülen yaşlar, koşmaktan nefessiz kalmış ciğerleriyle, diğerlerinden biriydi o da sadece. Yıkık dökük şehrin içinde, biçare yakınlarını bulmaya çalışan binlerce insandan biri… Bir sağına baktı, bir soluna. Gözleri, korkuyla O’nu aradı, babasını. O kadar korkmuştu ki, gözleri ağlamaklı; elleri, ayakları tir tir titriyordu. Simsiyah olmuştu yüzü kirden. Çıplak ayakları toprağın rengine karışmış, toprakla bir bütün hâline gelmiş, görünmüyordu. Haykırdı birkaç kere, sesini duyurmak için çırpındı. Her gün neşeyle şakıyan bir kuş gibi çıkan sesi, şimdi duyulmuyordu. Sesini duyuramıyordu. Yok, yok, yok… Hiçbir yerde yoktu, gitmişti, kaybetmişti onu. Babasının hayatta olup olmadığını düşünemeyecek kadar küçüktü. Küçücük ayakları yürümesini daha da zorlaştırmışken, sadece babasını bulmak için kendisini biraz daha, biraz daha, biraz daha zorluyordu. Babasının 1 öldüğünü ise aklının ucundan bile geçirmiyordu. Elini cebine attı. Eski biz bozukluk çıktı. Babası vermişti onu. Uğurlu parasıydı. Hiç yanından ayırmaz; onu, herkesten ve her şeyden koruduğunu düşünürdü. Şimdi, gerçekten korunmaya ihtiyacı vardı. Ama en önemlisi, şansa ihtiyacı vardı. Her zamankinden çok inandı bu paranın gücüne. Babasını bulma, ona tekrar sarılma şansının tek kaynağının bu bozukluk olabileceğini düşünüyordu. Evine gidemezdi, evinin yolunu bulamazdı. Yerle bir olan şehirde kaybolmak, başına gelebilecek en kötü durum olmalıydı. Babasını bir bulabilse… O babasını bulamadan, onu buldular. Kim olduğunu bilmediği insanlarla, bilmediği yerlere gitti. Bilmediği bir dünyada, yeniden yazılmış bir hayatı yaşamaya başladı. Kendisi gibi onlarcasıyla birlikte, yeni bir hayata atıldı. Cebinde bozukluğu, babasından kalan bir hatıradan öte, ona bir gün ulaşma umudu verdi. Büyüyünce, o umuttan da bir parça