var, sahiden öyle mi? Birine göre özgüveni daha düşük, daha içine kapanık, hayatında daha az şey başarmış veya kendine daha az inanan biri; omuzları dimdik, her ne olursa olsun kendini güçlü tutan biriyle aşk yaşayamaz mı? Evet, bence yaşayamaz; çünkü bu dengesiz terazide bir kişi hep diğerinin esiri olmak zorundadır. Aşk eşitlenme işidir, kabul görme, onaylama işidir. İçinde bulunduğun durumun bir tesadüf olduğunu düşünerek, her an biteceğinden korkarak, partnerinin karşısında kendini hasbelkader hayat tarafından ödüllendirilmiş hissederek bir kişi ilişkiyi sürdüremez, çünkü ilişkinin dinamiklerini sürdürecek gücü kendisinde bulamaz. En önemlisi, karşısına ona aşık olmasını sağlayacak bahaneyi bir türlü sunamaz, hep güçsüz, hep yetersiz gözükür. Aşkın temelinde vardır bu, kendine ait bir anlam oluşturman gerekir, bunun için de inanç gerekir. Zafer’in Filiz karşısında sıkıştığı durum gibi, bazen erkekler kendisini partnerine yakıştıramaz, ona dar geldiğini düşünür, onu hep kutsar, sadece sever, sonsuz şekilde sever, her şeyini verir. Fakat bu saf sevgi kendisine hazin bir son getirebilir, Zafer’in yaşadığı gibi Zafer’in aldatıldığı gibi. Mahir, Filiz ile yakınlaşmasında kendi hislerini ve ne yapmak istediğini tartarken herkesin hayatında en az bir kez yaşadığı o ince ve kıpkırmızı çizgiye geldi. Bir tarafta hayalini kurduğu, kalbini yıllar sonra ilk kez hızlandıran kadınla beraber olma arzusu, diğer tarafta en yakın arkadaşına ihanet etmeme gereği. Kocaman bir tedirginlikle, o hayatında belki bir daha asla yaşamayacağı doruk anı yaşamayı seçti, doğal güdülerini seçti. Erdemi, haysiyeti, gururu, dürüstlüğü bir kenara attı. O yaşadığı bir gece, o kalbini tir tir titreten, bütün iliklerine kadar yaşadığını hissettiği gece, geri kalan hayatına kocaman bir ihanet bıraktı. Bu durumda insan erdemi seçmeli, çünkü bizler bu doruk anları hayatımızda birkaç kez yaşarız, fakat erdem, dürüstlük ve dostluk duygusu her saniyemizde bizimledir. Bizler iyiyi yaptıkça, doğru olanı seçtikçe güçlenir kendimizi sevmeye bahane buluruz. Bu sebeple insan o kıpkırmızı çizgiye geldiğinde, büyük yükleri altına gireceği o doruk anı değil, her saniye cebinde, ruhunda, en içinde olan duyguları, iyi olanı yapmayı seçmeli. Kötüyü yapmış olmak, ihanet etmek en vicdansız insanı bile bırakmaz, sokaklarda yürürken, bir işle uğraşırken, duştayken, her an yakana yapışabilir bu ihanetin ağır sancısı. Dostluk, aşk, durdurulamayan arzular, ihanet ve Ankara sokakları... Hepsini tarttım aklımın terazilerinde roman boyunca. Hepsi sarsıcı, hepsi fark ettiriciydi. Zafer’in aldatılması, Mahir’in duygularına engel olamayıp yaptığı hata ve üçünün bir daha asla eskisi gibi olamayacak hayatı... Okumak nasıl da öğretici bir şey değil mi? Aslında bildiğimiz ama kelime karşılıklarını bulamadığımız anlamlara teker teker cevap veren ve düşünmeyi en sahici yerden kelimelerden başlatan bir eylem. Hayatın içinde, ilişkilerimiz içinde yaşayan bütün bu hisler, bütün bu kavramlar hem yaşadığımızı hissettirecek kadar hayatımızda olmalı, hem de onların bedellerini azaltabilecek tecrübeye ve bilgiye sahip olmalıyız. Hisler bizleri dağıtabilir, yıkabilir, ezip geçebilir bu yüzden onlar bize geldiğinde, büyük bir istekle karşılamak ama aynı zamanda uyanık olmak en güzeli, en iyisi. Kaynakça Bıçakçı, Barış. Bizim Büyük Çaresizliğimiz. Ankara: İletişim, 2004. Eskici Pazarı Geleceği görmeyi değil de geçmişe yolculuk yapmayı hep istemişimdir. 1960’larda ve sonrasında 1970’lerde nasıl bir hayatım olurdu diye düşünmüşümdür. Bu merakım annem ve babamın gençlik dönemlerini dinlediğim zaman oluştu. O dönemin müzikleriyle, eşyalarıyla kısacası kültürüyle büyüsem ne kadar farklı olurdum? Biraz düşününce bile bu beni ürkütüyor çünkü iyisiyle ya da kötüsüyle kesinlikle bambaşka bir insan olurdum. Sonuçta apayrı bir kültür, bir anlayışla yetişmiş olacaktım. Böyle korkak yaklaşımıma aldanmayın. Bana geçmişe giden bir yol gösterilse hiç vakit kaybetmeden yola koyulurdum. Bir kere aklımda sürekli yankılanan şarkılar bu dönemlere ait. Üstelik en sevdiğim müzik grubu olan Chicago’nun şu an antika sayılan albümleri plak olarak daha yeni satışa çıkıyordu. Eski dönemlere ait imrendiğim bir başka şey ise kullanılan eşyalar diyebilirim. Keşke o dönemin içinde bulunabilsem dediğim zaman annem beni bir antika pazarına götürmeyi teklif etti. Ben de elimde olanla yetinmeye alışmak için kabul ettim. Eskici pazarında dolaşırken neredeyse elime geçen her eşyayı inceledim. İncelerken de kendimi geçmişte hayal ettim. Mesela plakların bulunduğu sepeti karıştırırken Chicago’nun şimdi bulunması imkânsız olan plaklarına ulaşma şansım olabileceğini düşündüm. Resmen Chicago’nun Türkiye’ye yeni gelen plağını almak için dükkâna koşarken hissettiğim heyecanı yaşadım. Nostaljik gramofonlara bakarken belki de buna hiç sahip olmazdım diye düşündüm. Fakat evimizde ailemize ait bir radyo olacağını biliyordum. Kim bilir kaç saat bekleyecektim radyoyu ele geçirebilmek için? Kesin yayınlanacağı gün saat başı radyonun her frekansını deneyecektim Chicago’nun yeni parçasını dinlemek için. Aklımda kurduğum birçok alternatif hayattan sadece bir tanesiydi bu. Gözümün takılan en güzel eşya daktilo oldu. Yalnızca bir daktiloya sahip olmak bu sıralar en çok istediklerimden. Tek tek tuşlarına basarken aklıma bu daktiloyu önceden kullanan kişiyi canlandırdım. Baktığım bu daktilonun çok özel olduğunu ve nadir bulunacağını söylediklerinde daha da meraklandım. Acaba daktilonun sahibi sevdiğine mektup yazmış mıydı? Ya da o daktilosunu yazılarını yayınlamak için mi kullanmıştı? Evet, biliyorum sürekli yazı yazmaktan bahsediyorum. İtiraf etmeliyim ki neredeyse her gün bir şeyler yazarım. Yazı yazmak benim için rutin yapılan bir eylem gibi olmuştur artık. Neden mi? Hep derim ki: Hislerimi veya içimden geçenleri kişilere söyleyemiyorsam biraz süsleyerek öykülerin ya da şiirlerin içine gizleyebilirim. Boş zamanlarımda en fazla vaktimi verdiğim şey yazı yazmak olduğu için o daktiloyu edinmek istedim. Hem yazarken önceki yazarı da düşünecektim belki de onunla ilgili hikâyeler yazacaktım. Peki, neden bilgisayara veya defterime yazmıyorum? Önceden belirttiğim gibi eski zamanları yaşatmak isteyen bir insanım o yüzden. Masanın üstüne serilmiş fotoğraf makinaları, saatler, defterler ve birinci basım kitaplar bana dedemin evini hatırlattı. O da birinci basım kitapları, önemli günlerin gazetelerini saklardı. Artık dedemin eşyalarını depodan çıkartma vakti gelmişti. Elimizde olanın kıymetini o an anladım. Genel olarak eskici pazarında geçirdiğim o bir saat içerisinde eskiyi ve yeniyi karşılaştırdım. Bu karşılaştırma sonucunda bir kanıya vardım. Şimdi herhangi bir şeyi edinmek çok kolay bir hâle gelmiş. Örneğin, o an dinlemek istediğiniz bir şarkıyı saniyesinde internetten indirebiliyorsunuz. Bunun fotoğraf çekmek istediğiniz an tek bir tuşa basmak yeterli oluyor. Bu bir rahatlık olarak gözükebilir ama bu bizi yanıltmasın. Kolay elde edilenlerin değeri zamanla azalır çünkü bir uğraş yoktur sonunda başardım diyebildiğiniz. Unutulur gider. Eskiden verilen o tatlı uğraşlar her zaman hoşuma gitmiştir. Sonuçta istediğine ulaşmak için çaba göstermek ve beklemek arzu edilenin her daim kıymetli kalmasını sağlar. Nesrin Ece Şölendil Kaynakça: “Eskici Pazarı”/Ece Şölendil/2016 Zeynep Yağmur Sever BAŞKALARININ AĞZINDAN BİZLER “Beni benden dinlemenizi çok isterdim, ama artık öyle bir şansım yok.” İnsanların en büyük kaygılarından biri olan kendini anlatabilme sorununu en güzel özetlediğini düşündüğüm söz. Madam oyunun baş ve tek kahramanı Edith Piaf, ölümünden sonra kendisini bir insan gibi görmekten ziyade, onu istedikleri amaç doğrultusunda kullanan insanların farkında olup, bu sözlerle başlıyor hayatını anlatmaya. Hepimiz tanırız değil mi onu? Edith Piaf, Kaldırım Serçesi, Romantik şarkıcı…Herkesçe tanınan birisinin bu lafı söylemesi normal gibi gelebilir bize. Peki ünlü olmayan bizler de aynı kaygı içinde değil miyiz? Hikâyemiz başkalarına kalmasın, biz anlatalım istemiyor muyuz? Nedenimiz de belli: kimse “bizim gibi” anlatamaz ki! Bu korkumuz, kendi hikâyemize sahip çıkabilme isteği ne kadar kısıtlıyor bizi? Belki böyle bir kaygımız olmasa, öldükten sonra bile anlatılmaya değer olmak istemesek, çok farklı yaşardık hayatı. Korkularımızın bizi kontrol etmesinden de farklı bir olay bu, direkt olarak korkumuzun hayatımız olması. Her adımımıza işlenmiş bir kaygıyla hareket ediyoruz her gün. Laflarımızı üzerlerine basa basa söylüyor, karşımızdakinin aklına kazınmak istiyoruz. O sözler, o hikâyeler bizim ağzımızdan çıkıyor, bunu unutturmamaya çalışıyoruz. Unuturlarsa, biteriz çünkü. “Bunu biri anlatmıştı bana” cümlesini sıklıkla duyarız sanırım. Peki siz hiç düşünür müsünüz bunun aslında ne kadar hüzünlü bir başlangıç olduğunu? Belki sonrasında anlatılacak hikâye gerçekten harikulade, ama onu anlatanı hatırlamadıktan sonra neye yarar? Hikâyeyi hatırlayıp anlatıcıyı unutmak, hikâyenin değişmesine de sebep olur ve aslında burda başlar bizim kâbusumuz. O çok değerli anımız, hikâyemiz biricikliğini kaybeder bir anda. Başladığı anda, gerisi çorap söküğü gibi gelir. Önce küçük detaylar değişir sonra $1yavaş yavaş da olaylar. Kişiler, anlatma biçimi hatta anlatan kişi değiştiği anda, aslında hiçbir şey kalmıyor geriye. Unutulmuş oluyoruz bir bakıma. Unutulmak kadar özgürleştirici de değil, modifiye edilmiş oluyoruz. Ne biz kalıyoruz, ne de anlattıklarımız. Değişik, bambaşka bir şey olup çıkıyor. Peki siz hangisini tercih ederdiniz? Tamamen unutulmayı, öldüğünüz zaman yaşadığınızın hiçbir kanıtı olmamasını mı, yoksa sizinmişcesine anlatılan yanlış kalıntıların nesilden nesile aktarılmasını mı? Sizin cevabınızı bilemem, siz de benimkisini sadece tahmin edebilirsiniz; ancak Edith Piaf kesinlikle unutulmayı tercih edermiş. Yanlış anlatımlardan, insanların onu sadece tek bir şarkısı ile tanımalarından, popüler haber sitelerinden öğrendikleri bir iki cümlelik bilgilerden ve bu insanlardan, yani bizden nefret ettiğini oyunun içinde sayısız kere belirtiyor. Bedeninde nefretten öte geçmeyen bir hüzün ve çaresizliği de taşıyor, aynı sizin ve benim gibi. En üzücü kısmı ise, öldükten sonra hiçbir şeye müdahale edemiyor, biz de edemeyeceğiz. Bir an önce kabullenmeliyiz bu ihtimali bunun için, korkularımızı kucaklamalıyız. Çünkü bu korkular sadece her gün beynimizi yormaktan başka bir işe yaramıyor, bu engellenmesi mümkün bir durum değil. Ölümümüzden sonra, biz ve bize dair her şey değişime uğrayabilir ve bizim bu konuda yapabilecek hiçbir şeyimiz yok. Yaşadığımız süre boyunca mutlu olup, hikayelerimizi istediğimiz gibi yarattığımız sürece, öldükten sonra onlar değişse ne olur? Keşke Edith Piaf’a da bunu söyleyebilsem. Onu kendisinden dinlemek elbette güzel olurdu ama onun anılarının varyasyonları bile beni etkilemeye yetiyor. Bu onu üzse de biz onun varlığından haberdarız hiç değilse. Eğer yıllar sonra, benim de çocuklarım, torunlarım veya herhangi bir kimse benim varlığımı canlı tutmaya çalışsa, bunu bir onur olarak görüp gurur duyardım. Tabii bu şu anki düşüncem, belki yıllar sonra ben de Kaldırım Serçesi gibi üniversite anılarımı yanlış anlatan insanlara bağırıp çağıracağım. Düşünceler değişebiliyor ancak bazı gerçekler ne yazık ki hep aynı kalıyor. Bir gün gelecek ve kimse beni benden dinleyemeyecek. $2KAYNAKÇA Madam. Erdal Ozan Metin. Yön. Erdal Ozan Metin. Oy. Naz Göktan. Sahne 367. Ankara. 9 Kasım 2019. Gösteri. Akçay, Volkan. Madam. 2018. Tiyatro. Ankara. https://www.sahne367.com 11 Şubat 2020 tarihinde erişildi. Akçay, Volkan. Madam. 2018. Tiyatro. Ankara. https://www.sahne367.com 11 Şubat 2020 tarihinde erişildi. $3Muhammed Salih ALTUNBeklenti ve Arayışlarımız Kendi annem ve babam tarafından büyütülmüş olmasam, nasıl birisi olurdum? On sekiz yaşındayım ve bunu daha önce oturup düşündüğümü söyleyemem. Her zaman normal gelmiştir bana, beni doğuran insan tarafından büyütülmek, sevilmek. Herkesin elde ettiği bir yaşam standardı gibi. Bunu ‘Daha önce insanların evlatlık edinebileceği hiç aklıma gelmezdi.’ gibi bir anlama gelecek şekilde söylemiyorum. Sadece daha önce ‘hakkında mutlu olmam gereken bir durum’ olarak düşünmemiştim bunu. Yasaklarla, sınırlamalarla büyümedim. Aldığım en büyük ceza odama gönderilmek gibi basit şeyler olmuştur. Sevgi ile, ilgi ile büyütüldüğümü söyleyebilirim. Büyürken en büyük hobilerimden birisi kitap okumaktı. Kitap okumanın en güzel yanı bence insanı düşündürmesidir. İnsanın farkındalığını artırmasıdır. Başka hayatların, başka yaşam standartlarının farkına varmasını sağlamasıdır. Farklı bakış açılarının özümsenmesine yardımcı olmasıdır. Her ne düşünürsek düşünelim, sonuçta herkesin hayat hikayesi, tecrübeleri onlarda çeşitli bakış açıları oluşturur. Herkes gibi benim de hayata karşı bir bakış açım oluşmuş büyürken. En çok üzerine kafa yorduğum konular bende hep soru işaretleri oluşturmuş. Şunu söyleyebilirim: Hayatla ilgili kafamdaki en büyük soru işaretlerinden birisi ‘hayata başlanılan nokta’yı kimsenin seçememesi olmuştur hep. Nasıl bir aile içinde dünyaya geldiğiniz, nasıl bir çocukluk geçireceğiniz seçebileceğiniz şeyler değildir hiçbir zaman. Çocukken gördüklerinizi, yaşadıklarınızı başkalarıyla karşılaştırma bilinciniz henüz oluşmamıştır. Belki de ilk defa sizden başka, sizin gibi insanlarla karşılaşma zamanınız ilkokula başladığınızdadır. Birkaç yıllık ömrünüzde ilk kez insanların birbirinden oldukça farklı olduğunu görürsünüz. İnsanların beslenme saatinde yedikleri şeylerden, kalemliklerindeki kalem çeşitliliğine kadar pek çok şey gözünüze çarpar. O zaman fark edersiniz ki herkesin ‘içine doğduğu dünya’ birbirinden çok farklıdır. Jeanette’in içine doğduğu dünya, çoğu insandan çok daha farklı. Karşılaştığı engeller, zorluklar ve bunların içinden çıkma uğraşı bende çok değişik duygu ve düşünceler uyandırdı. Çocukken bile kendisini bulma arayışları, eve gizli gizli kitaplar getirip saklaması, bayan Winterson kitapları bulup yaktığında ‘Ben de kendiminkileri yazarım’ demesi, oldukça etkileyici şeyler. On altı yaşında evini terk etmesi, hayatını arabasının içinde geçirdiği zaman dilimleri bazılarımızın hayat süresince karşılaşmayacağı şeylerden. Böyle zorluklar bana oldukça yabancı şeyler. Anlatılanlar ne kadar uzak ve yabancı olursa, insanı o derece derin düşünceler sarıyor. Jeanette bu yaşamı seçmiş miydi? Böyle bir çocukluk yaşamak ister miydi? Hayatını sevgiyi aramaya adayacak derecede sevgisizlikle büyümeyi seçer miydi? Seçmediğiniz koşullarda hayata başlamak her çocuğun ihtiyaçları olduğunu düşünürsek oldukça korkutucu bir hal alabiliyor. Mesela bence her çocuk sevgiye muhtaçtır. Sevmeyi öğrenmek her çocukluğun bir parçası olmalıdır. Sevmek gibi, sevilmek de öğrenilecek bir duygudur. Ben sevmeyi beni büyüten insanları severek, sevilmeyi de onların nasıl beni koşulsuz sevdiğine şahit olarak öğrendim. Jeanette ise, çocukluğunda bulamadığı sevme ve sevilme duygularını hayatı boyunca arıyor. Farklı insanları seviyor, farklı insanlara güveniyor. Hayatı adeta bir ‘sevgiyi bulma macerası’. Çocukluğunda yaşadığı bunca olaydan sonra kendisini bulmuş olması bende Jeanette’e karşı bir hayranlık uyandırıyor. Oldukça muhafazakar bir ailenin parçası olarak büyümesine rağmen, dış dünyayla bağlantısını kitaplarla sağlaması, insanlarla ailesinin onayı olmamasına rağmen ilişkiler kurması kişiliğinin gücünü yansıtıyor. Ailesinin evde incil dışında kitap bulundurmamaya kadar giden kitap karşıtı görüşlerine rağmen bir edebiyatçı olarak yetişmesi, Jeanette Winterson’ın hayat hikayesini anlatmak için yeterli sanırım. Hayatım boyunca çok az şeyi doğaçlama yapmak zorunda kaldım. Bu konuda başarılı olduğumu söyleyemem. Benim için planlanmış şeylerde genelde başarılı oldum. Hayatımda kendi kararlarımı almaya yeni yeni başlıyorum. Hayatımın bu döneminde başka bir insanın hikayesini okumak cidden ufkumu açtı. Kitapları neden bu kadar sevdiğimi yeniden hatırlattı bana. Kendimden çok farklı bir insanla bağlantı kurmamı sağladı. Herkesin hayattan beklentisi, hayattaki arayışları birbirinden farklıdır. Bu kitap bende kendi arayışlarım için bir rehber olarak kalacak. ‘Sevgiyi bulma macerası’nın kendime ait versiyonunda her zaman Jeanette aklımın bir köşesinde olacak. Belki ileride bir gün bu macerayı tamamladığımda çok çok farklı bir yerde olacağım. Yolumun sonunda şu an kendim olduğum gibi hayatta bir anlam arayan insanlara rehber olacak birkaç satır yazabilecek bir hikayem olması ‘hayattan beklediklerim’ listesinde bu kitap sayesinde kendine bir yer edinmiş oldu. Sümeyra Üstün Avrupa Ne Kadar İzin Verdiyse O Kadar Günümüzde Türklerin Avrupa'ya ait olup olmadığı birçok yabancı medya unsurları tarafından her gün itina ile tartışılmaktadır. Bunun üzerine Sayın Onur Bilge Kula'nın detaylı ve açıklayıcı incelemesini okuduktan sonra, benim de kafamda bazı şeyler belirdi. Medyada ele alınan konular çoğu zaman tutarsız bir şekilde yansıtılmaktadır. Bunlara örnek olarak şu gösterilebilir; Türkiye, Avrupa'ya uygun kültürel bir yapıya sahip değildir. Açıklar mısınız, sevgili Avrupa, sizin kültürel yapınız nasıldır? Genelgeçer bir kültüre sahip olmadığınız apaçık ortadadır, neden hâlâ kültür konusu üzerinde ısrarla tepiniyorsunuz? Finlandiyalı bir vatandaşın Portekiz bir insanla aynı kültürü paylaştığı iddia edilemediği gibi, Avrupa'nın belirli bir kültürel yapıya sahip olmadığı gözle görülür şekilde bellidir. Avrupa'yı oluşturan da nice farklı kültür, insan ve dildir. İtiraf edilmelidir ki, Türkiye Cumhuriyeti'nin siyasi durumları geçtiğimiz yılda iyice karmaşık bir hale gelmiştir. Zor bir dönemden geçen Türkiye, âdeta bir hedef tahtası haline dönmüştür. Avrupa devletlerinin medya unsurlarının, Türkiye'nin içişlerini felaket bir şekilde göstermeye yönelik çalışmaları maalesef hep başarılı olmuştur. Almanya'da doğup büyümüş bir Türk olarak şunu söyleyebilirim ki, son birkaç yıl içerisinde Alman televizyonu ve haberleri Türkiye'yi kapsayan çeşitli konularla dolup taşmıştır. Dolup taşmakla kalmaz, mübalağalı bir biçimde olayların aktarılması söz konusudur. Bu sadece Alman medyasına has bir durum değildir, Avrupa'nın farklı devletleri de Türkiye'nin içişlerini kendilerine dert edinmişlerdir. Haberleri büyük bir şaşkınlıkla, aynı zamanda da olağanüstü bir sinirle izliyordum. Fakat artık içeriğinin büyük bir kısmını ezberlediğim için, haberleri ve gazeteleri es geçiyorum. Ve eminim ki, Almanya'da yaşayan Türkler de benimle aynı fikirleri paylaşıyordur. Var olan ile yansıtılan arasında dağlar kadar fark var, bu farkı Avrupa insanının görmesi mümkün değildir, çünkü Türkiye'yi yansıtıldığı kadar bilir ve kendi medyasına güvenir. Hal böyle olunca, Almanların ve tabii ki Avrupalıların bizi kabul etmek istememesi ve barbar bir millet olarak algılaması ne yazık ki gayet normal bir durum haline gelmiştir. Türk milletinin yaşadığı bu olumsuzlukları kullanarak, 'kültürel yapı olarak Avrupa'ya uymuyor' demek büyük bir tutarsızlıktır ve Avrupa Birliği'nin Türkiye Cumhuriyeti'ni kabul etmemesine yardımcı olan bir bahanedir. Buna ek olarak Avrupa'nın büyük sorunlarından bir tanesinden daha bahsetmek istiyorum; İslamofobia. Türkiye'nin algılanmasını büyük bir ölçüde etkileyen unsurlardandır. Ben Türkiye Cumhuriyeti'nin özgür bir ülke olduğuna inanmak istiyorum, farklı dinlerden birçok insan bir arada yaşıyoruz ve sanılıyor ki, herkese din konusunda baskı yapılıyor. Böyle bir durum söz konusu olamaz ve olmamalıdır. Ve tabii ki, ülke içerisinde meydana gelen zorbalıklara göz yumulmamalıdır. Avrupa'da yapılan propagandalar ve nefret söylemleri ne yazık ki giderek artıyor, Avrupalılar da tedirgin bir hale getirilmiş durumda. Bu tedirginliğin ana kaynağı, medyanın ve Avrupa'nın kabul etmediği insanlara yönelik sessiz saldırılarıdır. Bu nedenle, Türkler, Avrupa'nın izin verdiği kadar Avrupalıdır. Fakat Türkler yüzyıllar boyunca Avrupa'nın etkin bir elemanıydı, savaşlardan sonra kalkınma yıllarında işçi göçleri Avrupa devletlerine büyük bir katkı sağlamaktaydı. Çoğu Avrupalılardan önce gelmişlerdi. Çeşitli bölgelere göç eden Türkler, ayak uydurmada ne kadar zorlansalar da başardılar ve hâlâ yaşamlarını başarılı bir biçimde sürdürmekteler. 1970 yılından önce bir peynir fabrikasında çalışmak için göç eden dedem, aradan birkaç yıl geçtikten sonra ailesini de yanına alarak yeni bir hayata adım atmıştı. Benim hikayem de tam da orada başlıyor aslında. Ve hâlâ Türklerin topluma kabul edilmemesi ısrarla sürüyor ve düşünün, aradan o kadar yıl geçmesine rağmen! Türkiye'de Avrupa'lı, Avrupa'da ise göçmen... bu insanların kimlikleri artık kafalarını karıştırıyordu. Özünün hiç bir yerde kabul edilmemesi kadar kötü bir his daha yoktur fikrimce. Gittiğin her yere ayak uydurmak zorunda kalmak, bu duyguyu en iyi anlayanlardan biri de benim. Kaynakça: Kula, Onur Bilge. Avrupalılık Nedir? Türkler Ne Kadar Avrupalıdır?. İş Bankası Kültür Yayınları, Murat Anıl Özarslan Sadece Basit Bir Buçukluk Mu? Sanmıyorum... Serinin üçüncü filminin gösterime girmesine bir ay kala Hobbit kitabının popülerliği git gide artmaktadır. Bu yüzden ben de bu yazıda öncelikle yazardan sonra da Bilbo Baggins'in gözünden Orta Dünya'daki onur ve dayanışma kavramlarını ve buçuklukların kadere etkisine bakacağım. Dil üzerine çok büyük bir yeteneği olan John Ronald Reuel Tolkien bir yandan Gal ve Fin dilleri üzerinde araştırma yaparken bir yandan da kendi Elf dillerini yarattı. Birinci Dünya Savaşı'na katılmak gibi hayatında önemli görevler de üstlenen yazar savaştan sonra Oxford'da Anglo-Sakson Profesörlüğü yaptı. Yüzüklerin Efendisi üçlemesine henüz üniversite öğrencisiyken yazmaya başlayan yazar bu üçlemeye giriş olarak da Hobbit'i yazmıştır. Kendi oyuğunda yaşayan mütevazi bir hobbit olan Bilbo Baggins'in hayatı bir gün Gandalf'ın oyuğa gelmesiyle tamamıyla değişir. Artık macera vaktidir. Zulme uğramış cüceler Smaug'dan haklarını geri almak için, onurları için Bilbo ile beraber yolculuğa başlarlar. Bilbo bu yolculuk esnasında adlarını sadece anlatılan hikayelerden, destanlardan duyduğu ve varlığına bile inanmadığı Elfler, Kartallar, Goblinler, Orklar gibi bir çok farklı ırkla karşılaşır. Ona göre eskiden sadece beş çayından ibaret olan hayat artık uğruna bir çok tehlikelere girilebilecek olan onur kavramı olmadan hiç niteliğindedir. Çünkü o, ister sıradan bir asker olsun isterse kralların soyundan gelen şehzadeler olsun bir çok farklı ırktan varlıkların kendi onurları için nasıl toprağa düştüğünü görmüştür. Bilbo kendi kendine ben artık basit bir hobbit değilim, o eski Bilbo hiç değilim der. Lakin Bilbo'nun macerası daha bitmemiştir ve öğrendiği şeyler, öğreneceği şeylerin yanında hiçtir. Bir gün Elflerin, İnsanların ve Cücelerin birbirine karşı siper aldıkları o talihsiz günde Bilbo, "Bütün bu askerler bugün burada kendi onurları ölecekler ve hepsi kendini haklı görüyor. Demek ki burada bir yanlışlık var." diye düşünür. Tam o sırada Goblin boruları çok da uzak denilemeyecek bir mesafeden bu üç ırk arasındaki gerginliği yırtarcasına acı acı ötmeye başlar. Çok kalabalık bir Goblin ordusu kurtlarla beraber saldırıya geçer. Bu sırada Elfler, İnsanlar ve Cüceler birleşerek karşı saldırıya geçerler. Artık Bilbo'nun kafasında taşlar yerine oturmaya başlamıştır. Kendi kendine düşünür ki aradaki sıkıntıları unutarak ortak bir düşmana karşı birleşmek bütün değerlerden, hatta onurdan bile daha üstün bir şeydir. Bilbo savaş meydanında farklı ırkların birbirine siper olduğunu gördükçe bu düşüncesi daha da kuvvetlenir ve artık kendi hayatına verdiği değer tamamıyla yok olmuştur. Lakin düşman çok güçlüdür. Zaman düşünme vakti değil bir şeyler yapma vaktidir. Tam Bilbo kendi kendine ben sadece bir metrelik bir hobbitim savaşta ne yapabilirim diye düşünürken kartallar gelir ve kötülük defedilir. Orta dünyadaki bütün iyi güçler kötülüğe karşı tek vücut olup dayanışma içerisinde kendi onurları için savaşmışlardır. Savaştan sonra Bilbo sevdiklerini kaybetmesinin verdiği üzüntüyle karamsar bir şekilde, sanırım benim bu dünyadaki görevim, oyuğumda oturup beş çayımı içmek ve bahçemdeki çimleri biçmek, diye düşünmektedir. Lakin bir hobbit kendi kaderini nereden bilebilir ki... Cebinde taşıdığı Tek Yüzük'ün Orta Dünya'nın kaderini belirleyeceğini, bu yüzük uğruna birçok savaşlar yapılacağını ve neredeyse tüm insanların öleceğini ancak bu olaylar olduktan sonra, ömrünün son demlerinde Elf Lordu Elrond'un sarayında, bir şöminenin başında, kötülükle mücadele uğruna can veren binlerce insan, elf ve cücenin ardından onlara ağıt yakarken anlayacaktır. Sonuç olarak, kitapta Bilbo'nun bu düşünceleri hiçbir şekilde yer almamaktadır lakin işlenen temadan ve olaylardan Bilbo'nun kendi içinde bu düşüncelere kapıldığını rahatlıkla söyleyebiliriz. Zira maceraya çıkmadan önceki Bilbo Baggins ile bunları yaşamış Bilbo Baggins çok farklı karakterdedirler. Artık buçukluğumuzda, hayatta kendini basit hissetmek yerine onur ve dayanışma kavramları vardır. Onat Uzaldı 21603405 ÇAĞIMIZIN VEBASI http://www.ahaber.com.tr/galeri/teknoloji/en-carpici-sosyal-medya-karikaturleri Artık prizlere bağlı yaşadığımızı fark ettiniz mi? Sabahları evden çıkmadan telefonumuzun şarjının yüzde yüz olmasına dikkat ettiğimiz kadar üstümüze başımıza ya da ne kadar iyi bir kahvaltı ettiğimize dikkat etsek belki de daha sağlıklı bireyler oluruz. Her şey o küçük renkli cep bilgisayarındaki uygulamalara bağlıymış gibi davranıyoruz, onlarsız yapamıyoruz. Evden dışarı çıkınca da karşılaştığımız manzara pek farklı değil. Sokaklarda önüne bakarak yürümesi gerekirken kafalarını telefonlarından ayırmayan insanlar, araba kullanırken telefonlarından gelen tek bir ses ile irkilip kendini telefona bakmaktan alıkoyamayanlar her yerde. Tabi bu insanların her an telefonlarının şarjının bitmesi riskine karşı yanlarından şarj aletlerini eksik etmediklerini unutmamak lazım. İnsanlar, iletişime geçecek başka insanlar arayacaklarına telefonları ile etkileşimleri kesilmesin diye priz arıyorlar. Teknoloji ve sosyal medya çağımızda yeni bir hastalık yarattı: İletişimsizlik. Çağımızın gerçeklerinden biri olan sosyal medya bağımlılığı, gördüğüm bu karikatür ile yüzüme bir kez daha bir tokat gibi çarptı ve kendimi de sorgulamama da sebep oldu. Düşündüm ki ben de dışarıda gördüğüm, telefonları ellerinden düşmeyen insanlardan çok da farklı değilim. Ben de şarj aletimi yanımdan eksik etmiyorum ve zamanımın çoğunu telefonumdaki uygulamaların bana sundukları sana dünyada geçiriyorum. Ki bu dünya gerçek yaşamda yüzünü görmediğim insanlar ile arkadaş olduğum, dünyanın başka bir ucundaki bir kişinin fotoğraflarını gördüğüm, “yalan” bir dünya çünkü o insanlar benim hayatım üzerinde doğrudan bir etkiye sahip değiller. Sorun, sosyal medyanın hayatımız üzerinde doğrudan etki etmesi ile başlıyor zaten. Kendimi tam bir sosyal medya bağımlısı olarak tanımlamama engel olan şey ise bazı kişilerin aksine sosyal medya ve teknoloji kullanımının sınırını bilmem sanırım. Ben hiçbir zaman arkadaşlarımla veya sevdiğim herhangi bir kişi ile iletişime geçmek yerine sosyal medyada dolaşmayı tercih etmem ama örneklerini görüyoruz ki günümüzde bunun aksini yapan kişilerin sayısı hiç de az değil. Hiç arkadaşlarınızla birlikte vakit geçirirken, ellerinden düşmeyen o akıllı telefonlarını kafalarında kırmak istediğiniz oldu mu? Artık en yakın arkadaşlar bile bir araya geldiklerinde konuşmayı, anı yaşamayı değil o anı telefonlarındaki uygulamadan fotoğraf şeklinde paylaşıp başkalarının fotoğrafa yaptıkları yorumları incelemeyi tercih ediyorlar. Instagram ve Snapchat’e fotoğraf koyup, Whatsapp, Facebook ve Twitter’dan başka insanlar ile konuşuyorlar. Bu karşınızdaki insana saygısızlık değil midir? Biri ile sözleşip, buluşunca onunla sohbet etmek, iletişim kurmak yerine sosyal medyadaki diğer insanlar ile konuşmak çağımızın vebası olan iletişimsizliğin temelini oluşturuyor. Herkesin aklı, gerçek yaşamdan çok sosyal medyadaki gelişmelerde, ta ki şarjları bitene kadar. E tabi telefonu ile ilk işi biten diğerlerine bu konu hakkında diğerlerine sitem etme hakkını elde ediyor, kendisi sanki sosyal medya bağımlısı değilmişçesine. İletişimsizliği ebeveyn-çocuk ilişkilerinde de görmek mümkün. Sokaklar bir elinde ağlayan bebekleri, diğer elinde akıllı telefonları ile dolaşan ve daima bebekleri yerine telefonları ile ilgilenmeyi seçen anneler ile dolu. Bebeklerini yetiştirmek yerine, büyürken onları videoya çekmeyi tercih ediyorlar. E tabi o videonun Instagram’da kaç görüntülenme alacağı da onlar için ayrı bir merak konusu. Ben bile kendi aile hayatımda bu iletişimsizliği gözlemleyebiliyorum. Bizimki gibi sohbeti, muhabbeti bol bir ailede bile öyle bir an geliyor ki herkes telefonlarına gömülüyor ve en az yarım saat iletişim kurulmuyor. Tabi ben artık yirmi yaşıma geldim, annemin veya babamın benden çok telefonları ile ilgilenmeleri beni çok etkileyecek bir durum değil ancak, aynı durum yaşı küçük olan çocuklar açısından geri dönülemez sonuçlar doğurabilir. Sosyal medya ve teknoloji bağımlılığı çağımızın her neslini ele geçirmeye devam ediyor ve arkasında çağımızın vebası olan iletişimsizliği bırakıyor. İnsanlar artık gerçek hayattansa bana göre yalan, çoğu kişiye göre ise kısmen gerçek bir ortamı tercih ediyorlar. Çünkü o dünyada normalde olmak isteyip de olamadıkları kişiler olabiliyorlar ve bu onları mutlu ediyor. Tabi bu durum gerçek hayattaki insanlar ile iletişimsizliği getiriyor. Bizler sosyal medya bağımlılığına kendimizi kaptırdık belki ama gelecek nesillerimizi hala kurtarabiliriz. Onlar bizim iletişimsizliğimizin cezasını çekmemeli ve çevrelerindekilerle iletişim kurmayı öğrenmeliler. Kaynakça http://www.ahaber.com.tr/galeri/teknoloji/en-carpici-sosyal-medya-karikaturleri Arda Karaşahin21502360TURK 102 – 062Gastronomik Arayış“Aşk Tarifi” Türkçeye çevrilmiş ismiyle kulağa sıkıcı ve klişelerden ibaret bir film gibigelse de; soğuk bir kış gecesinde ailemle beraber izlediğim film, beklentilerimin çok ötesinde,keyifle izlenebilecek nitelikteydi. Alışık olduğumuz Hollywood filmlerinin aksine bu film,başlarda yavaş bir tempoyla ilerlerken, insanı bir anda sararak öykünün içine çekiyor. “Aşk Tarifi”, Hindistan'da bazı politik olaylardan kaynaklanan talihsizlikler sonucu,restoranlarını ve bu arada annelerini kaybeden ve Avrupa'da yeni bir hayat kurmaya çalışanHintli bir ailenin öyküsünü trajikomik bir şekilde anlatıyor. Orijinal adı “One Hundred FootJourney” olan filmde, yerleşmek için Avrupa'yı arabayla gezerek uygun bir yer arayan Kadamailesi, araçlarının bozulması ile küçük bir Fransız kasabası olan Saint-Antonin-Noble-Val'ınkenarında mahsur kalırlar. Kasabadan yardım gören aile ortamın tarzına ayak uydurmayaçalışırken; ailenin babası ve tecrübeli bir aşçı olan Papa Kadam, terk edilmiş bir binayı, Hintrestoranı açmak için çok uygun bulur. Ancak, bu binanın tam 100 adım karşısında, ünlüMichelin Yıldızı ile ödüllendirilmiş lüks bir restoranın sahibi olan Fransız şef Bayan Mallory,yolun karşısında açılacak olan bu gürültülü ve etnik restorandan dolayı rahatsız olarakaçılmasını engellemeye çalışır.Yetenekli Hint aktör Om Puri tarafından canlandırılan Papa Kadam, aile içindekimuhalefete karşı, ölmüş eşini rüyasında gördüğü için buranın uygun olduğuna inanmaktadır.Her türlü engeli aşarak restoranını açan Papa Kadam'ın büyük oğlu Hassan, Hint mutfağınafarklı sentezleri uygulamaktan hoşlanan yetenekli bir aşçıdır. Filmin geri kalan kısmındageleneksel Hint yemekleri yapan restoranın karşısındaki lüks Fransız restoranıyla gireceğirekabet anlatılacak diye düşünülürken, büyük oğul Hassan'ın Bayan Mallory'nin restoranındabir şef kadrosuna başvurmasıyla filmin gidişatı hareket kazanır. Restoran sahibi BayanMallory başta işe almaya karşı çıksa da, büyük bir yetenek olduğunu keşfettiği Hassan'ınyemekleriyle yeni bir Michelin Yıldızı kazanır. Bana göre filmin bu kısmı çok ilginç çünkü Bayan Mallory, kendisiyle çalışması içinzorlamak yerine, Hassan'ı şeflik hayatında kendi seçimlerini yapması konusunda serbestbırakıyor. Film, bu temayı kullanması nedeniyle beni çok etkiledi. Zira, çoğu zaman bir kurumudaha üst pozisyona getiren insanlar desteklenmek yerine daha fazla faydalanılmak amacıylaengelleniyor ve aynı kurumda çalışmaya mahkum edilebiliyorlar. Yaratıcılığının zirvesindeolan Hassan, serbest bırakıldığında Paris'te girdiği bir restoranda dünyaca ünlü bir şef olmayolunda hızla ilerliyor. Bu konu üzerinde biraz kafa yorunca fark ettim, birçok insanın buşekilde engellenmesinden dolayı hayatımızda nelerin eksik kalmış olabileceğini kim bilebilirki?Fakat film burada yine keskin bir dönüş yaparak izleyiciyi hayretler içerisinde bırakıyor.Kariyeri konusunda özgür bırakılan Hassan, Paris'te büyük bir başarı kazanmasına rağmenkendisini yetiştiren Bayan Mallory'nin yanına dönme kararı alıyor. Alışılageldik tepkilerindışında olan bu davranışın altında yatan sebepler, aslında öykünün bütününde bir ipek böceğikozası inceliğinde işleniyor. Organize bir Paris mutfağı içerisinde aidiyet duygusu konusundasıkıntılar yaşayan Hassan, başarı ve paranın bile, yalnızlık hissetmesini engelleyemediğinifark ediyor. Film burada materyalist yaşantının ruhsal yönden mutluluk sağlayamayacağınıinceden inceye belirtmiş. Ben de tanıdığım zengin veya fakir hiç kimsenin bir şekilde sadecemaddiyatla mutlu olduğuna tanık olmadım. Hatta, ne yapacağını bilemeyecek kadar çokparası olan kişilerin mutsuzluk içinde boğulduğunu ve ne istediklerini bilemedikleri için kendikendilerini yiyip bitirdiklerini gördüm. İnsanların çok paraya ve eşyaya sahip olarak mutluolunmadığını, belki bir şekilde para kullanarak sınırlı bir mutluluğa erişilebileceğini farketmeleri gerekiyor. Gerçek ve kalıcı mutluluğun aile ve tanıdıklarla yaşandığını, Hassan'ınSaint-Antonin-Noble-Val kasabasına dönmesiyle anlatıyor bu güzel film.Filmin ana hikayesinin yanında Hollywood filmlerinde sıkça alışık olduğumuz üzere biraşk ilişkisinin de işlendiğini görüyoruz. Ailenin kasabaya yerleşmesinde onlara yardımcı olangenç Marguerite ile Hassan'ın bir yakınlaşmasına şahit oluyoruz. Senaryonun gidişatıesnasında bu ikilinin Bayan Mallory'nin restoranındaki şeflik pozisyonu için çekişmeleri,yakınlaşmalarına engel oluyor. Hassan, kendisine şan ve şöhret getiren muhteşem şeflikkariyerinin beklediği mutluluğu getirmediğini fark ettiğinde, Paris'in sunduğu eşsiz imkanlarıgeri teperek, Marguerite ve ailesinin yanına geri dönme kararı alıyor. Seyirciyi tepetaklak edenbu seçim; hayatta aldığımız bazı kararların, gerektiğinde geri döndürülebileceğini; farklıyolların ve hatta bazen geriye doğru atılan adımların beklenmedik sonuçlara yol açıp, insanıaradığı sonuca ulaştıracağını hatırlatıyor. İşlediği eksantrik konu itibariyle benzer filmlerdensıyrılan “One Hundred Foot Journey”, yine de son sahnesinde klişelerden kurtulamıyor. Budurum açıkçası beni hayal kırıklığına uğrattı, çünkü böyle beklenmedik dönüşlerle dolu birfilmin final sahnesinde Papa Kadam'ın Bayan Mallory ile profesyonelce vals yapması veikilinin bir gönül ilişkisine doğru yelken açmaları filmin final sahnesi için oldukça sıradan birseçimdi.Günlük hayatın stresinden uzak bir sevgi filmi seyretmek isteyenlere tavsiyeedebileceğim bu filmi tüm yaş grupları ile birlikte rahatça ve keyifle seyredebilirsiniz.Kaynakça:Hassan Kadam'ın yemek yaptığı resimin kaynağı: http://www.imdb.com/media/rm1617546496/tt2980648Biz mi Tutkularımızı Yönlendiririz Tutkularımız Bizi mi “En düşmüş insan, bütün dileklerini yerine getirmiş insandır”(s24) diyor Elias Canetti. İlk okuyuşunuzda tam olarak anlamlandıramıyorsunuz bu cümleyi. Ancak cümlenin çekiciliği ve içinde barındırdığı anlam yoğunluğu sizi kendine çekiyor, tekrar tekrar okuyorsunuz. Okudukça düşünüyorsunuz, düşündükçe bütünleşiyor düşünceler zihninizde. Bütün dileklerini yerine getirmiş bir insan nasıl en düşmüş olabilir ? Eğer bir insan istediği her şeyi elde ederse en mutlu insan olmaz mı? En çok istediğimiz bunları gerçekleştirmek değil mi ? Ancak o an fark ediyorsunuz, amaçlarımız ve isteklerimizle varız aslında. Bir amacınız yoksa yaşamınızın bir anlamı kalmış mıdır ki ? Bir sonraki güne uyanmamıza sebep hep amaçlarımız olmamış mıdır ? Neden aşık olduğumuz zaman bir sonraki güne mutluluk dolu uyanırız ? Aslında cevabı yine Elias Canetti’nin cümlesinde mevcut. Artık yeni, belki daha önce gerçekleştirme mertebesine hiç erişemediğimiz bir amacımız, dileğimiz var. Bu amaçlardır bizi hayata bağlayan, hayattan zevk almamızı sağlayan. Hani çok istediğiniz bir şeyi elde ettikten sonra onun sizin için değeri eskisi gibi olmaz ya, elde edilmiştir o artık, ilgi çekiciliğini yitirmiştir. İşte bu yüzden artık hayattan bir beklentisi kalmayan insan en düşmüş insandır. Çünkü hayat amaçlar bütünüdür. Hepimizin birçok hedefi birçok isteği var yaşadığımız ömür boyunca.. Bazılarımız hayatlarının anlamını inandığı din doğrultusunda şekillendiriyor, Tanrı’ya ulaşmayı en büyük amaçlarından biri haline getiriyor. Bu sırada inandığı tanrısına, tanrılarına dua ederek isteklerini dile getiriyor. Elias’da en çok buna sitem ediyor sanırım. Şöyle diyor Elias: “İnancım olsaydı bile, yine de dua edemezdim. Dua etmeyi hep Tanrıya yöneltilmiş en utanmazca el uzatma, en iğrenç günah sayardım ve her dua için uzun bir kefaret süresi öngörürdüm”(s21). Bu satırlarda adete kendi hissettiklerimi, düşündüklerimi buldum. Bir yandan Tanrı kavramını bu kadar yüceltirken öbür yandan da bu kadar el ayağa düşüren bir zihniyeti anlamak benim için çok zor. İnsanlar tanrılarını her durum ve koşulda çağırıp, açıklayabiliyorlar, adını çiğniyor, bedenini yutuyorlar. Daha sonra da tanrının bu dünyadaki kavramlarla açıklanamayacak yücelikte bir varlık olduğunu söylüyorlar. Ayrıca her sıkıştığında kendini tanrının kollarına atmak ne kadar etik ve mantıklı bunu da sorgulamak gerek. Dua etmek, yinelemenin en etkin ve en tehlikeli biçimidir. Korunmanın tek çaresi, rahiplerde ve Budistlerin dua değirmenlerinde olduğu gibi, duanın mekanikleşmesidir. Zaten dünyamızın bütün imkanları kendini bu zavallı dua etme alışkanlığa yitirmiş olan tek bir insana sunulsaydı bile, bu kişinin dualarını gerçekleştirmek ne yazık ki mümkün olmazdı. Çünkü hayat bir amaçlar bütünüdür dediğim üzere, dileklerimiz ve tutkularımız asla bitip tükenmeyecekti, bir dilek üzerine bir başkası onun üzerine bir diğeri.... Normal yaşantılarımızda da böyledir bu. Kendimizi bildiğimizden beri hep bir şeyin peşinden koşmadık mı bu zamana kadar ? İstediklerimiz hiç bitip tükendi mi ? En çok istediğimiz şey bile yerini başka bir isteğe bırakmadı mı elde edildikten sonra ? Çocukken yeni bir oyuncaktı hayallerimizi süsleyen, daha sonra iyi bir üniversite, iyi bir iş ve mutlu bir evlilik belki... Ne kadar inkar edilse de bunca çok şeyi istemek bir bakıma açgözlülük olarak nitelendirilebilir mi? Benim fikrimce açgözlü demek de doğru değil burada, çünkü bu durum her ne kadar bizim elimizdeymiş gibi görünse de aslında değildir. Şu soru sorulmalıdır asıl olarak : İntihar eden bir insanın tutkuları, hayata yönelik beklentileri kalmış mıdır? Tutkularımızdan ve isteklerimizden vazgeçmenin tek yolu var olmamaktan geçer. Özetlemek gerekirse biz var oldukça isteklerimiz, isteklerimiz var oldukça da hayat meşgalemiz devam edecek. Önemli olan her sıkıştığımızda yüce olarak nitelendirdiğimiz bir varlığa sığınmak yerine bu isteklerin kendi hayatımızı oluşturduğunu bilerek hareket edebilmek, doğru ve kendimiz için en güzel olanı seçebilmek. Ancak çok da kafaya takmamak gerek, ne de olsa biz var olduğumuz sürece bir hedeften bir diğerine atlayacağız. Dora Tütüncü BÜYÜLÜ HAYAT OTOBÜSÜ Yolculuk yapmak denildiğinde, ben dahil herkesin aklına gelen ilk şey sadece basit bir tanımdan ibarettir: bir yerden başka bir yere gezi için gitmek. Yaptığım “yolculuk”ları şöyle bir düşündüğümde diyebilirim ki ziyaret ettiğim onca yerin her birinden zevk aldım, her birinden yeni bir şey öğrendim. Gittiğim yerler hep beni kendi büyülerinin etkisi altında bırakmıştır. “Yolculuk” yapmaya işte bu yüzden bayılırım. Ancak “yolculuk,” benim için bir geziden çok daha fazlasını ifade ediyor aslında; hayatın verdiği o macera ruhudur benim için “yolculuk.” Yaptığım ve yapmak istediğim her şey, peşinde koştuğum her hayal benim yolculuğumdur adeta. Sadece dünyadaki yeni yerleri değil, başkalarını, kendimi keşfetmektir yolculuk bence. Hayat da bu yüzden bir yolculuktur benim için aslında; bir hippinin yaşantısı gibi özgür, anlamlı ve maceralarla dolu. Bu bakımdan kendimi Paulo’ya çok benzetiyorum; onun gibi bir “hippi”yim ben de. Paulo, nasıl yazar olma hayalinin peşinde gitmek ve kim olduğunu keşfetmek için bir dünya yolculuğuna çıkıyorsa, ben de paralel bir şekilde hayat yolculuğumu yaşıyorum aslında hayallerimin peşinde koşarken... “Her hayal bir hayalperest ile başlar.” (Hippi, P. Coelho, Sayfa 81, Can Yayınları) Ben bir hayalperestim. Daha altıncı sınıf öğrencisiyken aklıma koymuştum; elektrik-elektronik mühendisi olacaktım ve dünyayı değiştirecektim. Komik gelecek ama, aslında daha küçücükken bile bu yolculuğa başlamıştım; yaptığım o lego robotlardan tutun, sürekli aldığım o bilim kitapları gerçekten de benim bu yolda yürüyeceğimi gösteriyordu. Anlayacağınız, tüm sevdiğim şeyler ve hayallerim beni bir yolculuğa çıkarttı; “Büyülü Otobüs”teydim artık. Tıpkı Paulo’nun hayalleri onu bir otobüste dünya yolculuğuna çıkartıp kendini bulmaya çalışmaya ittiği gibi; ben de hayalimin yolculuğunda kendimi yavaşça keşfetmeye başladım. Büyük bir tutku ve aşkla, hayat yolculuğumun bana açtığı, farklı dünyalara giden geçitlerden cesaret ile geçmeye çalıştım. Tüm o keşfettiğim yeni dünyalar sayesinde hayatım rengarenk anı çiçekleri ile süslendi; tıpki bir hippi gibi. Ancak yolculuğum pürüzsüzdü dersem yalan olur. “Başımıza gelecekleri seçemeyiz, ama onlara nasıl tepki vereceğimizi seçebiliriz” -Paulo (Hippi, P. Coelho, Sayfa 59, Can Yayınları) Doğal olarak, bu hayat yolculuğum hiçbir zaman kolay olmadı. Nasıl ki hayatımda yapmak ve görmek istediğim noktalara ulaşmış olsam bile, bir o kadar da istemediğim şeylerle karşılaştım. Ne yazık ki başımıza gelenleri seçme hakkımız yok ve hiçbirimiz için her şey her zaman yolunda gitmez. Havada süzülen bir karahindiba tohumuyuz hepimiz; rüzgar bizi nereye iterse oraya gideriz. Hiçbir yol, olmasını istediğimiz gibi düzgün değildir. Bu yüzden de her hayat yolculuğunun inişleri ve çıkışları olmalıdır, Paulo’nun tutuklandığı an gibi. Bazen böyle durumlarda Paulo gibi kendimizi acımasızca hırpalarız. Ancak kendimize yaptığımız bu işkence anlamsızdır. Evet, hayat bizi nereye sürüklerse orada buluruz kendimizi, ama çaresiz de değiliz. Hazırlıklı olmalıyız, hatta tepki vermeliyiz bazen hayatın rayına geri dönmesi için. Barışçıl bir şekilde engelleri sevgi ile yok etmeleyiz. Ben de hayatımda birçok engelle karşılaştım, kendimi hırpaladım hatta. Ancak üzüntü geçtikten sonra hep bu “hippi” felsefesi aklıma gelir. Kendimi yenileyerek, hayat ve yolculuk sevincimle duvarları yıktım, Paulo’nun yaptığı gibi. Bu yüzden yaşam sevincimizi hiçbir zaman kaybetmemeliyiz, çünkü her zaman umut vardır. Eğer onu kaybedersek yolculuğa bir daha geri dönemeyiz. Büyülü yolculuğum halen devam ediyor ve şimdi yeni bir macerayla karşı karşıyayım: Üniversite. Çok zor bir yıldan çıkmış olmama rağmen, hayalimdeki bölümde ve hep istediğim üniversitede okumaya başladım. Bundan daha güzel hazzı daha önce hiç yaşamamıştım açıkçası. Bazen yorulsam bile, yaptıklarımın değeceğini hissedip tutkuyla sarılıyorum derslerime. Tabii üniveriste macerası, sadece derslerden geçen de bir yol değil benim için. Üniversite öğrenciliği, kendimi keşfetmeye devam ederken, gerçek anlamda özgür olmamı ve hayatı tecrübe etmemi sağlıyor. Zaten gerçek anlamda hippi olmak da bu demek bence! Dünyadaki farklı ülkeleri dolaşırmış gibi bir sürü etkinliğe ve kulübe katılıyorum ve yeni bilgiler edinirken yeni insanlarla da tanışıyorum. Hatta şu ana kadar geçen birkaç haftalık üniversite hayatımda o kadar fazla insanla tanıştım ki birkaçının adını bile ne yazık ki unuttum! Üniversite benim hayatta ilk defa kanatlarımı açıp uçmamı sağladı; bana özgürlüğü ve gelişimi, dönüşümü hediye etti şimdiden. Tüm bunlara ek olarak da hayallerimi gerçekleştirme yolunda ilerlemek, dünyadaki her şeyden daha güzel bir tatmin duygusunu yaşatıyor bana. Asla arkama bakmadan ve içimdeki o tutku ateşi ile tutuşarak hippiler gibi hayat yolculuğuma özgürce devam ediyorum. Biliyorum ki ancak böyle emin adımlarla yürümeye devam edersem “kişisel menkıbetimi”(*) gerçekleştirebilirim. Ben bir “hippi”yim. O “Büyülü Otobüs”ün beni hayatta hangi noktaya getireceğini bilmiyorum; ancak bildiğim bir şey var ki bu yolculuğun daima, tüm zevkiyle devam edeceği. Eminim ki ben de Paulo gibi, aşık olacağım, apayrı hikayeleri olan insanlarla tanışacağım. Daha hayatımın çok başındayım ve önümde kocaman bir yolculuğun olduğunu hissediyorum. Özgür ruhumla daima o yolculuğa devam edeceğim, sürekli yeni tatlar tadacağım, yeni yerler göreceğim. Kim bilir belki bir gün o otobüs beni hayallerimin durağına bırakır... Kaynakça;  Coelho, P. (2018). Hippi. (E. İmre, Çeviri). İstanbul: Can Yayınları  (*) Coelho, P. (2017). Simyacı. (E. İmre, Çeviri). İstanbul: Can Yayınları Doğukan Türkekul Akgün Bir Dan Brown Klasiği Daha: Cehennem Dan Brown’ı, Melekler ve Şeytanlar ve Da Vinci’nin Şifresi romanlarıyla tanıdım. Romanlarının tarzı gerçekten çok hoşuma gitmişti çünkü bulmaca çözmek üzerine kuruluydu, üstelik bu bulmacaları tarihin gizemli yönlerine bağlamıştı. Brown’un yazdığı son kitap olan Cehennem’i de okudum ve yine çok güzel bir kitap yazmış. Daha önce Dan Brown’un kitaplarını okuduğum için hemen hemen nasıl bir eserle karşılaşacağımı tahmin edebiliyordum. Romandan biraz bahsetmek gerekirse; bilim, tarih ve macera üçgeni içinde gerçekleşen olayların anlatıldığı klasik bir Dan Brown kitabı. Kitabın hazine avını andıran bir olay örgüsüne sahip olması bence bu kadar popüler olmasının en büyük sebebidir. Zaten bilimin ve maceranın bir arada geçme fikri, mühendislik okuyan bendenizi bir hayli etkiledi. Cehennem romanını Dan Brown’un romanlarından ayıran en önemli özelliğinin, hikâyenin okuyucuya bir karamsarlık yüklemesi olduğunu söyleyebilirim. Ancak yanlış anlaşılmasın, bu karamsarlık olay örgüsünden dolayı değil, kitapta verilen bilimsel verilerden dolayı ortaya çıkıyor. Kitaplarını, tarihi ve bilimsel verilerden yararlanarak yazan Brown yine öyle yapmış ancak bu sefer yararlandığı bilgiler diğer eserlerindekilerden biraz daha farklı. Çoğu kişinin bildiği gibi, dünya nüfusu artık gezegenimiz için çok fazla ve hâlâ popülasyon artışını kontrol edebilmek mümkün değil. İşte Brown bu problemi kitapta deyim yerindeyse adeta okuyucunun yüzüne çarpıyor. Aslında hepimizi etkileyecek fakat henüz çoğu kimsenin farkında olmadığı bu sorun, kitapta Dünya Sağlık Örgütünün verileri gibi bilimsel kanıtlarla desteklenerek işlenmiş. En fazla otuz yıl sonra yaşanacak büyük felaketin farkına varmamı tamamen Dan Brown sağladı diyebilirim. Kara Ölüm Dönemi ile ilgili verdiği bilgiler de karamsarlığınızın tuzu biberi oluyor. Üstelik bütün bu konuları olay örgüsü çerçevesinde işliyor. Roman analizi hakkında pek bir bilgim yok ancak Brown’un bilimsel verileri işleme şeklini gerçekten ustaca bulduğumu söylemek isterim. Kitabı okuduğunuz süre boyunca kendinize “O zaman biz neden yaşıyoruz ki?” diye sorabilirsiniz ancak bu yan etkiler gayet normal ve zamanla geçecektir. Ben kitabı deniz kenarında tatilin tadını çıkarırken okudum bu yüzden bu ağır konunun etkisi çok uzun sürmedi. Size de kitabı rahat bir zamanınızda okumanızı öneririm. Kitabın başkahramanından da ayrıca bahsetmek isterim. Simgebilimci bir profesör olan Robert Langdon, bir roman karakteri için bile fazla havalı kalıyor. Normal bir üniversite profesörüne göre bir hayli aksiyonlu hayat yaşayan Langdon’ı sevmemeniz için hiçbir sebep yok. Onlar kadar aksiyon yönünden kabiliyetli olmasa da Langdon bana; aynı zamanda bir tarih profesörü olan Indiana Jones’u veya gerçek mesleği doktorluk olan Cüneyt Arkın’ı anımsatıyor diyebilirim. Bu arada Dan Brown bu sefer olayları bizim ülkemize, İstanbul’a da getiriyor. Hatta Türk bir karakter de başkahramana yardımcı oluyor. Bu bölümlerde yazar, sahip olduğumuz kültür çeşitliliğinden bahsettikçe kültürümüzle ve tarihimizle bir kez daha gurur duydum. Aynı coğrafyada binlerce yıldır; dil, din, ırk ayrımı yapmadan birlikte yaşamış ve yaşıyor olmamız gerçekten dünyada ender görülebilecek durumlardan. Genellikle yurtdışında Türk olduğumu söylediğim zaman “vauv” tarzı cevaplar verirlerdi, bunu hakkımızda bir şey bilmedikleri ve öylesine söylediklerini düşünürdüm. Bu satırları yazarken fark ettim ki sebebi sahip olduğumuz zengin ve mistik kültürümüz. Dünyaca ünlü bir yazarın da bu durumun farkında olması ve kitabında bundan bahsetmesi güzeldi. Örnek olarak bir klasik müzik konserine girmek için sıra bekleyen insanları; türbanlı kadınlar, el ele tutuşan turistler ve smokinli adamlar olarak tasvir ediyor (499). Buna ek olarak kitabın başkahramanı Robert Langdon’ın, Ayasofya’yı övgüleriyle donattığı bölümler gerçekten çok hoşuma gitti. Romanda Ayasofya’dan, insanların din uğruna ne kadar büyük yapılar yapabileceğinin ve insanoğlunun bu büyük yapıtın içine girdiğinde egolarından arınıp Tanrı karşısında ufacık kaldığının kanıtı olarak bahsediliyor. Sahip olduğumuz bu muazzam yapıtın önemini bana tam anlamıyla öğrettiği için Dan Brown’a bir teşekkür borçluyum. Sonuç olarak Cehennem, Dan Brown’un önceki kitaplarını da okumuş biri için tatmin edici. Parantez içinde eklemek isterim ki bir Da Vinci’nin Şifresi değil ancak ondan sonra serinin en iyi ikinci kitabı denilebilir. Eğlenceli olmasının yanında, romanın verdiği bilgilerle ufkumu ve genel kültürümü geliştirdiğini düşünüyorum. Lafın kısası, kitap güzel ve herkesin okumasını öneririm. Kaynakça: Brown, Dan. Cehennem. Çev. Petek Demir ve İpek Demir. Basım. 4. İstanbul: Altın Kitaplar, 2013. Baskı. UMUDUN SINIRINDA Umut. Bu sözcüğü duyduğunuzda aklınıza ne geliyor? Sevgi? Beklenti? Pembe bir bulut? Karşılıksız inanç? Hiç aklında negatif bir şey canlanan oldu mu? Pek sanmıyorum. Hep güzel, insana mutluluk veren şeyler geliyor insanın aklına değil mi? E boşuna umudun bizi ayakta tuttuğunu söylemiyorlar… Peki her şey bundan ibaret mi? Umut sadece pozitif kavramları mı içerir? Bence tam tersine umut dünyanın en büyük zıtlıklarından, en büyük çelişkilerinden birini içerir. Umut etmek güzel şey haklısınız ama umut öyle ince bir çizgi barındırır ki içinde, bir tarafı sapsarı çiçekler bahçesi diğer bir tarafı alev alev yanıyor… Öyle dikkat edilmesi gereken bir çizgi ki bu, siz kendinizi sarı bahçelerin en güvenli yerinde zannederken sizi savurup alevlerin göbeğinde bir başına bırakıyor. Öyle tehlikeli ki, sağ yanağınıza çiçeklerin tatlı kokusu siniyorken sol yanağınızı ateş sarmış yanıyor. Kıpırdayamıyorsunuz sıkışmışsınız bu taban tabana zıt iki dünya arasında. Aynı Newton'un eylemsiz referans sisteminde zıt kuvvetlerin sağladığı stabilite ve uyum gibi umudun çizgisinin iki yanındaki zıtlık dengeyi sağlıyor ve siz arada sıkışıp kalıyorsunuz. Nasıl mı? Umut sizi dünyanın en güzel diyarlarında yaşatabilir, en ulaşılmazı ulaşılır, en imkansızı imkanlı, en yaşanılmazı yaşanır kılabilir ve böylece sizi hayata sıkı sıkıya bağlarken dünyanızı eşsiz hale dönüştürebilir. Buraya kadar her şey inanılmaz derecede toz pembe, çoook mutluyuz ama asıl bu mutluluk bizim başımıza yıkacak olan her şeyi. İşte çelişkinin asıl başladığı nokta tam da burası. Siz sıradan bir beklenti içindeyken sizi dünyanın zirvesine taşıyor ve bununla da kalmayıp sıradanlık seviyenizle oynuyor, sizi kandırıyor. Artık olmasını beklediğiniz iyi şeyden tatmin olmanızın zorlaşması bir yana kötü yönde olmasını beklediğiniz şey gerçekleşirse eskisinden çok daha katlanılmaz hale geliyor. Bunu biyolojide madde bağımlılıklarının nöronlar üzerindeki reseptörlere etkisine çok benzetiyorum ben. Madde bağımlılarının reseptörleri en başta herkes gibi dopamini (mutluluk hormonu) algılarken daha sonra maddeye bağımlılıkları artınca reseptörler dopamini tek başına algılayamaz hale geliyor ve o madde olmaksızın mutlu hissetmek bir yana dursun normal bile hissedemiyorlar. Yalnızca normal hissetmek için bile o maddeye ihtiyaç duyuyor kendilerini ona bağımlı kılıyorlar. Umut da aynen böyledir işte siz kendinizi umuda bağladıkça o sizi daha da yukarılara çıkarır ve bir zamanlar sizi sevindiren şeyler artık sizi tatmin etmemeye başlar üzen şeyler ise iyice dayanılmaz hale gelir. İmparatorlar Kulübü filmi de umudun insanı nasıl ayakta tuttuğu yönünden yaklaşıyor bu konuya. Bir öğretmenin haylaz bir öğrenciye olan bitmek tükenmez umudunu ve bu umudun onu nasıl ayakta tuttuğu anlatıyor. Hatta o öğrenciye olan umudundan başka bir öğrencinin hakkını yemesinin kendi vicdanına olan tek açıklamasını da umuda sığınarak buluyor. Bense umudun bu derece günlük hayata sonuç bağlayıcı keskin bir inanç oluşturan yapısının çok beklenmedik ve tehlikeli sonuçlar doğurabilecek bir etkisinin olduğu kanısındayım. Bunu karanlık bir atmosfer yaratıp asla umut etmeyin, umut sizi mutsuz eder demek için söylemiyorum. Yalnızca hayal kırıklığı yaşamamak için umutla gerçeklik arasında dengenin anlaşılması ve kurulması gerektiğini ancak bu şekilde sağlıklı bir oluşum sağlanabileceğini düşünüyorum. Umut, sınırları bilindikçe ve bilinçsizce kişi kendini kaptırmadığı sürece insanı teşvik edici bir konumda yer alır yalnızca tadında bırakılmazsa sonucu beklenmedik derecede üzücü ve yıpratıcı olabilir. Bu nedenle hayatın her anını umuda bağlamak bir süre sonra olumsuz sonuçlar doğurmaya başlar bunlarla karşılaşmamak için temkinli davranılmalıdır. Olağanüstü bir aydın İnsan öğrenen hayvandır, bilgi güçtür. Çok bilinen, gerek tecrübeyle gerek akılla tasdik edilmiş sözlerdir bunlar. Akıl insanlığı ileri taşımış, hayvanlardan kaçmak için mağaralara saklanan bizlere onları kafese koyup izleyecek gücü vermiştir. Peki bu akıl karşılığında neyi feda etmişizdir, pençeler ve kürkleri mi, yoksa daha fazlasını mı? Bilgelik acıtır, bize kafamızın içinde dönen her şeyin elektrik impulslarından oluştuğunu, en büyük zevkleri kafamıza verilen elektrikle alabileceğimizi söylediklerinde deliye dönmüştük, bazılarımız öfkeden, bazılarımızsa gerçekten... Akıl haddini bilmeliydi, duyguların alanına attığı el kesilmeliydi. Fakat kesilmedi, zira akıl var olduğu günden beri eli duyguların bağrında dolaşırdı. Bize öfkemizin yersiz olduğunu, bir anlık zevk için aylarımızı yakmamamızı emrederdi, bize bir şey çoksa onun değerli olmadığını anlatırdı. Elmayı yiyeli asırlar olmuştu zaten, yeni farkına varsak da. The Starry Night, Van Gogh, “https://en.wikipedia.org/wiki/The_Starry_Night” Akıl kalbin iplerini tamamen eline alsa ne olurdu? Hem de tam kalbin tüm zevklere doyduğuanda saldırırsa, kalp de aydın imgesine inanıp kendini aklının koynuna bıraksa ne olur? Akıl sevgili olamamıştır hiçbir zaman, o daima uzağa bakan ve anlamaya çalışan bir tek tabanca olagelmiştir. Anlamak da parçalamayı gerektirir, zerre zerre incelemeyi, verilen tüm değerleri kaldırıp “alıcı” gözüyle bakmayı gerektirir ve alıcı gözü sadece kandırılıp kandırılmadığıyla ilgilenir. “Ama” der içimdeki zayıf bir ses, “Bir insan sevgili olabilir, kandırılmak isteyebilir ve hatta aklın tüm ilkelerini çöpe atıp kendini sefalete ve ölüme sürükleyebilir.” Doğrudur, çünkü insan sadece akıl değildir, o iki karşıt imgesel varlığı tek yöne sürüklemek zorunda kalan komik bir halattır. O halde tekrar sormak gerekir, akıl kalbin iplerini tamamen eline alırsa ne olur? Acı çekilir, bunda şüphe yok. Pek soğuk, çoğu aşktan daha yakıcı, ipe sapa gelmez bir acı. Ama o kadar da canı yanmazdı halatın. Çünkü acı yarım olurdu, kavranırdı ama hissedelimezdi, çünkü akıl acıyı kavramaktan ötesine gidemez. İplerini o kadar güzel oynatamaz kalbin, kalp kendi dans etmelidir acıyı çekmek için. Zaten akıl hiçbir şeyi kendi olarak kabul edemez, özelliklerine ayırmaya çalışır. Kalpse yemeğin tadına bakar, güzel ya da çirkin der o kadar, tuzu isteyen her daim akıldır. Sorumuza geri dönelim, kalp nasıl kurtulacak aklın çengelle bağladığı iplerden, hele bu kadar uyuşmuşken. Doyurulamayan bir arzu, uğruna kıvranılacak bir istem; bu her şeyi eskiye çevirebilir. Peki ya kişi yakışıklı/güzel ve zengin biriyse, insanların uğruna kıvrandığı her şey onun için hazır bekliyorsa? Belki de bir yarışma kalbi alevlendirebilir, kalbe dans etmeyi yeniden öğretebilir. Lakin kalbin arzusu yoktur o anda, uğruna yarışacak bir şeyi yoktur. O anda insanın yapabileceği tek dans, aklın her kurala uygun, hesapta olmayan hareketlerden pek uzak ve karşıdakini ezmeye uğraşan dansıdır. Peki bir tesadüf meydana gelemez mi? Aklın dansı tesadüfi bir şekilde kalbin dansına sebep olacak bir olayı başlatamaz mı? Başlatır diyor Stephen Zweig, “Olağanüstü gece” isimli romanında. Başlayınca ne olur peki, yıllarca maskelerin ardında gizlenmiş kalp nasıl bir hale düşer? Aklın gücü kalmamıştır artık ona söz geçirmeye, kalpse yüzyıllardır dinlenmekten kaynaklanan bir enerjiyle doludur. Aklın hüküm sürdüğü ortamlardan kaçacaktır elbette, aristokrasi ve burjuva çevresinden kaçacak, cahillik ve sefaletten kaynaklanan neredeyse bakire kalplerin olduğu halka koşacaktır. Onlara sürtmeyi, onların arasında kaybolmayı, onlarla bir olmayı deneyecektir. Peki başarabilecek midir? Yıllardır aklın verdiği azıcık tayınla yaşamıştır, bu kadar saflığı kaldırıp tekrardan insan olabilecek midir? “Başarır.” diyor Stephen Zweig, Olağanüstü Gece isimli romanında. Leyla Yalçınkaya Ege’nin Ruhu Ege’de serin bir yaz gecesi… Ağaçların arasından denizin belli belirsiz göründüğü bir tepedeyiz. Fazıl Say, piyanosunda Truva Destanı’ndan esinlenerek bestelediği “Truva” isimli sonatını çalıyor. Bir anda notaların sesi yükselmeye başlıyor. Bu sesleri duyan ağustos böcekleri de kendilerini tutamıyorlar ve tıpkı prova yapmışlar gibi müziğe uyum sağlayarak ötmeye başlıyorlar. Fazıl Say’ın neredeyse büyü yaparcasına çaldığı, herkesi etkisi altına alan sonatını dinlerken, gözlerimin önünde Truva Destanı canlanıyor: Paris, Helen’i kaçırıyor; Akatlar dalgalı ve vahşi denizleri aşarak Truva kıyılarına ulaşıyor; yeryüzü kana bulanırken Antik Yunan tanrıları gökyüzünden savaşı izliyorlar. Truva atının şehir surlarının içine kabul edilmesiyle de savaşın galibi belli oluyor. Tarih öncesi çağların insanlarından bugünün Ege insanına, geçmişle gelecek iç içe geçerek gözümün önünde canlanıyor. O anda bütün benliğimle Ege’yi hissediyorum. Ege’deyim ve Egeli olmadığım hâlde Ege’ye aitim! Ege’ye ait olmak nedir? Benim için Ege neyi ifade ediyor? Düşünüyorum ve hislerimin tek kaynağının duymakta olduğum bu büyüleyici müzik olamayacağını anlıyorum. Hayır, müzik beni sadece durup düşünmeye itiyor ve algılarımın farkına varmamı sağlıyor. Yüzüme esen rüzgârın, ağustos böceklerinin uğultusunun, gecenin karanlığında güçlükle ayırt edebildiğim çam ve zeytin ağaçlarının, eski taş binaların ve deniz kokusunun karışımının tümünün Ege olduğuna karar veriyorum. O konser esnasında Ege’nin bütün özellikleriyle "mükemmel” olduğunu düşünüyorum. Ayrıca, Ege’ye yönelik duyduğum hisler, bana kendi zevklerimi anlamamda yardımcı oluyorlar ve kendimi tanımamı sağlıyorlar. Bulunduğum mekânın mükemmelliğini algılayınca içimi uzun zamandır hissetmediğim bir sükûnet kaplıyor. O anda bütün sıkıntılarım önemini yitiriyor. Huzurlu hissediyorum. Tarihi önemi çok büyük olan Ege benim için kişiselleşiyor. Zihnimin içinde yaşadığım ve tarihin çok farklı zaman dilimlerini kapsayan yolculuğun bir sonraki durağı ise çocukluk günlerim oluyor. Kişiliğimin oluşmaya başladığı o anlamlı çocukluk günlerimi hatırlıyorum. Mevsimlerden yaz. Anneannemlerin küçük prefabrik evinde, bütün gece rüzgarın evin duvarlarına çarptığı ve dalgaların hışırtısının beni bir ninni gibi uyuttuğu geceleri hatırlarken gözlerim doluyor. O zamanlar ne bir derdim vardı, ne de bir tasam. Gündüzleri deniz kenarındaki kumlarda oynarken ise poyraz rüzgarının beni güneşin yakıcı sıcağından koruduğunu hatırlıyorum. Hayatımın belki de en güzel hatıraları Ege’deki sakin yaz günleri olarak gözümün önünde beliriyor. Bu huzurlu Ege yazlarından başka anıları da yavaş yavaş hatırlıyorum. Rüzgara karşı kolluklarım uçup gitmesin diye verdiğim savaş aklıma geliyor. Sonunda en sevdiğim kolluk uçmuş ve Ege Denizi’nin bir parçası olmuştu. Belki de ilk defa o an zamanın gelip geçici olduğunu, sahip olduklarımızı her an kaybedebileceğimizi anladım. Benzer bir şekilde sahile kolluklarımı unutarak gidişimi de hatırlıyorum. Yüzemeyeceğim diye çok üzülmüştüm. Oysa, sonunda anneannem beni kolluksuz yüzmeyi denemeye ikna etmiş ve ben de o zaman sudan korkmayarak yüzmeyi öğrenmiştim. Beni çok etkileyen bir korku ile yüzleşmemin kendimi geliştirmedeki önemini de işte o Ege Denizi’ndeki gün öğrendim. Egeli değilim ama Ege’de büyüdüm ve beni Ege büyüttü. Piyanodaki notalar, sonat sonuna, Truva atı da Truva’ya yaklaştıkça, daha karamsar bir ton alıyorlar. Şimdi ise düşüncelerim yavaş yavaş çocukluk anılarımdan uzaklaşıyorlar. Ege’yle ilgili düşündüklerimi ve hislerimi paylaşacak birini arıyorum. Aklıma sevgili dedem geliyor. Ege’ye karşı şu an hissettiklerimi sadece onun gibi bir Egeli anlar diye düşünüyorum. Aklıma dedemin çocukluk öyküleri ve Ege’yle iç içe geçmiş hatıraları geliyor. O an kendimi, ona hiç hissetmediğim kadar yakın hissediyorum. Sadece o mu? Bu değerli topraklarda yaşayan, yaşamış ve yaşacak herkese bir yakınlık hissediyorum. Bu toprağın doğasına, kültürüne, tarihine, her şeyine yakın ve ait hissediyorum kendimi. Bu düşüncelerimin yerini tekrar müzik alıyor. Bir anda farkediyorum ki geriye sadece bas notalar kalmış. Onlar da bitince… sessizlik. Ta ki “Yürüyen Köşk” parçası yeni bir öyküyle başlayana kadar. Leyla Yalçınkaya Zeynep Nur Öztürk21501472“Yay Namımı”“Şşt! Pisi pisi, ne yapıyorsun? Aynı bende, koşuşturup duruyorum. Masaj yapayım mı sana?Hadi gel de azıcık kulunçlarını ovayım. Hoşuna gitti değil mi? Seni gidi seni... Bak ben hep okuldayım, yay namımı arkadaşlarına da onlarda gelsinler masaj yaptırsın. Hadi benim derse gitmem lazım. Yine gelirim ben, görüşürüz.” gibi benzer diyalogları sık sık kuruyorum kedilerle. Daha doğrusu başkaları bunu kendi kendime konuşma olarak da yorumlayabilir ama ben mutluoluyorum. Ya da “Sen orda ne yapıyorsun? Tipe bak, güzel sesi varmış da tatlı tatlı ötermiş. Dikkatet kedilere tamam mı? Hiç acımaz, yerde gördü mü geçiriverir pençesini benden uyarması.” gibikonuşmalar da yapabiliyorum. Sözler anlaşılmasa dahi seslerin frekansının canlıları etkilediğineinanıyorum. Bazen çiçek açmış bir ağaca güzel olduğunu söylüyorum, bazen saklıyorum birerparçalarını en sevdiğim kitaplar arasında. Ama en önemlisi güzel sözler söylemeye çalışıyorum hercanlıya.Kedi, İstanbul. Yazarın kendi çektiği fotoğraf. 23 Ocak 2017.Aşkın Gözyaşları kitabındaki Yunus Emre gibi çiçeklere soramasak da dertlerini, anlayamasak da konuşmalarımızı tatlı sözün hem konuşana hem dinleyene etkisi aynıdır. Ben nesinirliyken etrafına ateş saçanların bundan fayda gördüğünü gördüm ne de hak etse dahi kötü sözemahkum olanların mutlu olduğunu. Hayvanlardan, bitkilerden çok insanlar hak ediyor bir çift güzelsözü aslında. Bir kaktüs dahi kötü sözden etkilenip çürüyebiliyorsa, bir kedi ses tonundanhissedebiliyorsa sevgiyi, insan çok daha fazla etkilenir. Çünkü insan ne geçmişte yaşadığını unutur,ne de geleceğini düşünmeden yaşar. Her söz tesir eder bünyesine. Unuttuğunu, görmezliktengeldiğini düşünse bile bir yerlerde yeniden karşısına çıkmak üzere bekler söylenilen sözler. Oyüzden hak eder hep güzel sözleri, sevildiğini bilmeyi. Hem sevgi çoğalır da. Paylaştıkça artar,arttıkça başkalarıyla da paylaşmak ister insan.Bilkent’te Bahar, Ankara. Yazarın kendi çektiği fotoğraf. 31 Mart 2017.Hem insanlarda güzelliği hissetmek için frekanstan öte şeyler de var: anlamak, anlaşılmak.Mesela çok ilginçtir, “Seni seviyorum” bütün dillerde aynı frekanstaymış. Aslında düşününcemantıklı. Seviyorum kelimesi ağızdan değil kalpten çıkar çünkü. Kalpten olmayanlarda da anlaşılırzaten. Konuşmaktan daha çok sevgiyi hissettirmek önemli olan. Ailemize, arkadaşlarımıza,dostlarımıza, çalışan insanlara... Yolda kıvıra kıvıra, kibirli kibirli yürüyen kediye, sabahlarıgagasıyla cama tıklayıp yemek isteyen kuşa... Havanın güzelliğini fark edip bizlerle olmak isteyençiçeklere, üzerine oturduğumuz çimlere, güzel sözler söyleyebiliriz. Onların varlığının bizler içinönemli olduğunu bilip onlara hissettirebiliriz. Bunları yaparız ama hayvanlar ve bitkiler sadecebunu hissederler. Ama insan öyle değil. İnsanlar dilleri sayesinde birbirlerini anlar da. Mesela yoldagiderken “Kolay gelsin” sözü bir çok insanı mutlu edebilir. Ya da “İyi ki varsın” sözü seniseviyorumun yerini tutabilir. Peki ya küfürler, hakaretler, imalar? Bunlar etkilemez mi insanı?Nasıl ki sevginin frekansı varsa hakaret seslerinin de frekansları var. Ancak bu frekanslar neyazık ki kalbi çok kötü etkiliyor. Ülkenin bir çoğunun komedi diye sevdiği içinde hakaretten başkahiç bir şey bulunmadığı halde izletilen bazı filmler, toplumu etkilemezmiş gibi görünse de çok kötüşekilde etkiliyor. Benim duymaya tahammül edemediğim sözler çok rahat bir şekilde ağızlardançıkıp birilerini hedefliyor. Ve hedeflenen canlı ister bitki olsun, ister hayvan olsun, isterse insanolsun; tamamıyla güzel söz hak edenlerin kalbine saplanıyor. Sevgiyi hissetmek isteyen kalplerhakarete maruz kalıyor. Bazen bir kedi yemeğini yanlış yerde aradığı için, bazen bir taş yanlış yerdeolması münasebetiyle, bazen bir bitki dikenli yaratıldığı için hakarete maruz kalabiliyor. En kötüsüde bazen bir insan kilolu olduğu için, bazen aynı tip insanların koyduğu güzellik standartlarınısağlamadığı için, bazen ise işini yanlış insanlarla beraber yaptığı için kalbi kötü frekanslarlamuhatap oluyor. Sevmenin nefretten daha kolay olduğu bu dünyada, nefretin yerinin büyük olmasıne kadar acı bir gerçek. Sevginin hakaretten daha çok hak edildiğinin farkına varıldığı bir dünyayauyanmak dileğiyle...KaynakçaYağmur, Sinan. Aşkın Gözyaşları 5 Yunus Emre. İstanbul: Kapı Yayınları, 2015. Baskı.Şule Ebru AYAZ BİR ÇÖKÜŞÜN ÖYKÜSÜ Yirmi birinci yüzyılın yalnızlığına kıyaslanmasa da Bir Çöküşün Öyküsünde büyük bir yalnızlık anlatılmakta. Biraz kıskançlık, biraz kin en çok da toplum yaşantısının bireye empoze ettiği korkular; beğenilmeme ve takdir görmeme korkusu, dışlanma ve yalnız kalma korkusu. Yalnızlık uzun sürelerdir istenilmeyen bir durum olarak görülüyor. Bunun sebebi felsefi konulara mı değinir yoksa basitçe ‘hayvanlar koklaşa koklaşa insanlar konuşa konuşa’ atasözümüzden mi yola çıkılmıştır bilmem. Ben burada bir parça Stefan Zweig’in öyküsünden, bir parça da kendimden yola çıkarak bir yazı yazmaya çalışacağım. Madame de Prie kendini Fransa sarayının yeri doldurulamaz bir parçası olduğuna inanır fakat hiç de öyle değildir. Kısa sürmesini umduğu ve bu kısa sürede sarayın onun değerini anlayacağını düşündüğü sürgünü intiharına ve ölümüne sebep olur. Sürgün günlerinde yalnızlığın sessizliğini inanılmaz sinir bozucu olduğunun ve her zaman hatırlanmak istediğinin farkına varır. Bu yüzden kusursuz bir intihar planı yapar. Planı sona yaklaştıkça içindeki tereddütleri ve yaşama isteği artar ama o kararını vermiştir herkes onun ölümünü konuşacaktır. Bu yüzden ölmeye kesin kararlıdır. Madame de Prie tamamen korkularının, kıskançlıklarının esiridir bana göre. Geri almaya çalıştığı hayatı sadece başka insanların odağı olmak hatta başka insanlar için yaşamaktır. Kim olduğunu bilmeden kendi yalnızlığıyla barışamadan ölüp gitmiştir zavallı. Yalnızlıkla barışmak olduğun kişiyle gurur duymakla ilgili. Bence bu da demek oluyor ki Madame de Prie kendinden hiç de hoşnut olmayan bir kimseymiş. Kendi yalnızlığımı tanımanın başka her şeyden farklı olduğunu düşünüyorum. Çünkü yalnızlığımı tanıdığım anda hiçbir şeyin kendimle gurur duymama engel olmayacağını biliyorum. Şöyle anlatayım: insan bir birey olarak topluma gerekli olduğu kadar bir yalnızlık olarak da kendine gerekli. Arkadaşlarla konuşurken, işte bilgisayar başındayken, trafikte araba sürerken yalnızlığımızdan uzağız. Uyumadan önce veya sabah ilk uyandığında telefona bakmadan veya radyoyu açmadan kendine ayırdığın bir saatte kafandakileri masaya döküp düzenleyebilirsin. Senin sevdiğin şeyleri bulabilirsin gül mü seversin orkide mi? Yoksa ekşi elma mı tatlı elma mı? Bu basit sorular hayatın küçük detayları. Küçük detayları elimden kaçırdığım anda robot gibi hissediyorum. Uyan, yemek ye, okula git, eve gel, ödev yap, uyu, uyan, yemek ye… Uyanmaktan zevk almak, yemek yemekten, okula gitmekten yani günlük akıştan zevk almak bu küçük detayları bilmekten dolayısıyla kendi yalnızlığını bilmekten geçiyor. Başka bir konu ise yalnızlığını bilen insanın toplum hayatında kendine güveninin de arttığını düşünüyorum. Çünkü yalnızlığını bilen insan yalnız kalma korkusu içinde değildir, kendini beğendirme veya takdir görme endişesi yoktur. Kim olduğunu, ne olduğunu, hangi konularda başarılı, hangi konularda eksik olduğunu bilir ona göre davranır. Ben mesela asla matematik olimpiyatlarında sorulan sorulardan birini çözeceğimi iddia etmem. Çözmeye çalışsam da matematiğin benim kanayan yaram olduğunu bilirim, bu yüzden böyle bir iddiaya tereddütle yaklaşırım. İnsanın kendi yalnızlığıyla toplumda yalnız kalmak arasında dağlar kadar fark var. Yirmi birinci yüzyıl yalnızlığından bahsedersek eğer bireyler kendilerini toplumdan, toplumu da kendilerinden dışlamış gibi bir durum oraya çıkıyor. İletişime açık olmayan, içine kapanık bireyler hem toplumdan hem kendilerinden uzaklaşıyorlar. Bunu yalnızlık olarak adlandırmanın içimizdeki yalnızlığa haksızlık olacağını düşünüyorum çünkü bence bu yalnızlık değil yabanileşmedir. Bu yabanileşmenin önüne de yine kendi yalnızlığımızı tanımakla geçilebileceğini düşünüyorum. Demek istediğim odur ki yalnızlık firar edilmesi gereken bir durum değildir bence. Tabii ki yalnız taş duvar olmaz ama bir bütün olmak için yalnızlığa ihtiyacımız var. Yeşim ŞAHİN 21301212 Yaşı Küçük Ruhu Büyük Adam "Büyük bir hastalık geçirmeyenler her şeyi anladıklarını iddia edemezler..." Romanın en can alıcı cümlesi buydu benim için. Nedendir diye sorarsanız bilmem,belki zamanında benzer şeyleri yaşadığımdan belki de yazar çok iyi tasvir ettiğinden ama doğruluğu konusunda en ufak bir şüphem yok. Ciddi hastalıklar insanı değiştirir hele bir de çocuksanız yaşadıklarınızı unutmanız pek de mümkün olmaz. Çok çabuk büyürsünüz etrafınızda olup bitenlere daha farklı bir şekilde bakmaya başlarsınız yani bir nevi küçük yaşlarda zamanınızın çoğunu o yerde geçirdiyseniz isterseniz beş yaşında olun elli yaşında gibi hisseder öyle davranırsınız. Hep bir yanınız buruk kalır,en ufak bir şeyde,en olmadık zamanlarda aklınıza o anılar gelir;hastanedeki anılar.. Bazen sadece o yerin ismi bile moralinizi bozmak için yeterli olur,tekrar oraya dönmenin düşüncesi sizi anlamadığınız bir şekilde korkutur. Duvarlar,oraya özgü koku,çığlıklar,acıyan bakışlar,çaresizlik hissi,neler olacağını bilmemenin verdiği kaygı... En zoruysa anne veya babanızın gücün,yıkılmazlığın timsali olarak gördüğünüz insanların sizden gizlice ağladığını görmektir,çok küçüksüzünüzdür fakat sırf onlar daha fazla üzülmesin diye korkularınızı,düşüncelerinizi kendinize saklamayı öğrenirsiniz. Romanın baş kahramanından (ismi hiç bir şekilde geçmiyor) biraz da bunu öğreniyoruz aslında. On beş yaşında,küçüklüğünden beri çok ciddi bir hastalıkla mücadele eden,bunun sonucunda da biraz içine kapanmış birazsa hayalperest bir genç. Kitabı okurken bazı yerlerde onda kendimi görmüş gibi oldum desem yalan söylemiş olmam. Hasta ve hastalık psikolojisi pek öyle kolay anlaşılabilir bir şey değildir ama Peyami Safa dili çok iyi kullanarak (her ne kadar yaşadığı döneme ait anlaşılması zor kelimeler yer alıyor olsa da) ve psikolojik tahlillerde bir hayli ger-çeklik yaratarak size bunu çok güzel hissettiriyor. Özellikle gencin ruh halini öyle etkileyici tasvir etmiş ki o an neler hissettiğini,nasıl bir acı içerisinde olduğunu sanki kendi acınızmış gibi hissediyorsunuz. Sevdiği kızla yaşadığı küçük heyecanlarla mutlu oluyor,sezdiği en ufak bir durumda onun gibi meraklanıyor,duyduğu minicik bir sözle sanki o söz size söylenmiş gibi alınıyorsunuz. Bazen tek bir gülüşle ne kadar mutlu olabildiğini görüyor bazense yaşından büyük laflar ediyor,akla gelmeyecek şekilde olgun davranıyor ki hayretler içerisinde kalıyorsunuz. Bir uzvunu kaybetmekle karşı karşıya kaldığında yaşadığı derin hüznü,dehşet ve-rici paniği,kaldığı dokuzuncu hariciye koğuşundaki atmosfer,kapalı duvarlar,beyaz giymiş insanlar ve sevdiği kızın yanında olmaması sebebiyle yaşadığı büyük buhranı hatta akli dengesini kaybetmek üzere olduğu anları deyim yerindeyse iliklerinize kadar hissediyor bazen gözyaşlarınıza hakim olamıyorsunuz. Aşkı,acıyı,ızdırabı ve mutluluğu bedenen genç fakat ruhen yaşlı bir gencin gözünden görmek insanın kendi kendini sorgulamasına aslında önemli olarak gör-düğü şeylerin sağlık gibi ciddiyeti yüksek bir konunun yanında ne denli basit kaldığını görmesine sebep oluyor."Bizden uzaklaşmadıkça bize görünmeyen sıhhat,itiyadın verdiği hissizlikle,sağlamların şuurundan kaçıp nasıl ve nereye saklanıyor? Onu ben görüyorum çünkü benden uzak." diyor yazar etrafındaki normal insanları gördükçe ya da "Ağaçların bile sıhhatine imrenerek yürürdüm.".Okudukça farkına varıyoruz paramız olmasa da aslında ne kadar zengin olduğumuzun. İnsanın sağlığı yerindeyse geri kalan her şeyin bir şekilde yoluna girebileceğini canımızı öyle her şeye pek de sıkmamamız gerektiğini öğreniyoruz. Öğreniyoruz diyorum ama sanırım hiç kimse başından böyle bir hadise geçmedikçe tam olarak anlayamaz elindekilerin kıymetini,zaten örneği nerde,ne zaman görülmüş ki? Sonuç olarak bu romanın klasikler arasında yer almayı sonuna kadar hak ettiğini düşünüyorum.Okurken çok fazla eski kelime ile karşılaşıyorsunuz fakat metnin gidişatından anlam çıkarmak o kadar zor değil.Sayfa sayısı da fazla olmadığı için rahat bir şekilde sıkılmadan okunabilir.Bitirdikten sonra kitaplığımın baş köşelerinden birine yerleştirdim ve ne zaman küçük dertlerim olsa birazcık ders almak için açıp okuyacağım.Teşekkürler Peyami Safa, teşekkürler isimsiz genç... BABA ÖZLEMİ Geçenlerde bir arkadaşımın elinde görmüştüm Orhan Pamuk’un Kırmızı Saçlı Kadın romanını. Merakla göz gezdirdiğimde bir anda kendimi kitabı okurken buldum. Deyim yerindeyse bir solukta kitabı bitirdim. Kitabı okurken babamla yaşadığım hatıralar hafızamda canlanmaya başladı. Babamla yaşadığım anıları unutmak ne mümkün. Onunla birlikte geçirmiş olduğum zamanlar benim için çok değerliydi. Benim için baba her şey demekti. Oysa bir çok insan bu duyguyu yaşayamıyor. Bazı insanlarsa bu duyguyu yaşamaya fırsat bulamıyor. Baba bir özlemdir. Bu duyguyu yaşamak sonsuzluğa kanat çırpmak gibi bir şey. Nasıl ki bir şey varken onun kıymetinin anlaşılamaması gibi babanın varlığı da varlığında anlaşılamayan bir olgu. 16. asır düşünürü, Giordano Bruno’nun ifade ettiği gibi “İki şey değeri kaybedilince anlaşılır. Birisi anne diğeriyse babadır.”1 Her gün yolunun gözlendiği, akşam eve gelirken acaba çikolatamı aldı mı düşüncesiyle heyacanla beklenilen kutsal bir varlık baba. Onun bana daima şefkat ve sevgi ile yaklaşmasını hiç unutamam. Canının sıkkın olduğu zamanlarda bile. Zaten onu kutsal yapan da bu özellikler değil mi? Yazın şehirden köye giderdik. Az da olsa köyde arazilerimiz vardı. Babam şehirde yaşasa da köyden hiç kopmamıştı. Yazları yıllık iznini köyde geçirir ve ailemize ayrıca ek gelir sağlardı. Tabi o köy hayatını çok iyi bilirdi. Biz ise şehirdeki yoğunluktan ve aşırı gürültüden uzak kalmanın hazzını yaşamaya çalışırdık. Köydeki hayat her ne kadar tekdüze gibi görünse de esasında çok hareketli. Düşünüyorumda babamın sabahın erken saatlerinde kalkıp sobaya odun atarak tutuşturması, oda ısınınca da radyoyu açarak türkülerle bizleri uyandırması yok mu? Kendimden geçerim adeta hatırladıkça. Odanın sıcaklığından daha ziyade babamın o tatlı ses tonuyla “hadi kalkın bakalım öğle olmak üzere herkes işine gücüne gitti” deyişindeki sıcaklığın yüreğimi ısıtması bana ayrı bir güven verirdi. Alelacele yapılan kahvaltı sonrası birlikte çalışmaya giderdik. Sabahın erken saatlerindeki uyku mahmurluğundan olsa gerek, 1 http://www.radikal.com.tr/yazarlar/ertan-acar/iki-seyler-1301906/ benim işi ağırdan almamı