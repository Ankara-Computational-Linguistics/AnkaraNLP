ve Midilli önlerine geldiler. Ancak Lui tekrar Rodos'a döndükten sonra Kapudan Paşa İsmail Bey, iki yıllık vergisini ödemiş olmasına rağmen, Midilli hükümdarına saldırdı ve başarısız bir şekilde Midilli Kalesi'ni kuşatmaya aldı. Yenilmez kabul edilen Osmanlı silahlarının uğradıkları itibar kaybı için bu çok zayıf bir teselli idi44. Yine de kayıp kabul edilen bu yıl, Osmanlıların genişlemesi için oldukça önemli iki haberle tamamlandı. 20 Kasım'da, Fransız Kralı'nın kızı ile evlilik hazırlıkları yapan genç Macar Kralı öldü ve yine Kasım ayında Sırp Despotu Georg Brankoviç'in büyük oğlu Gregor'un - O, Osmanlı Padişahı II. Murad tarafından gözlerine mil çekilen bahtsızlardan biri idi - kız kardeşi ve Osmanlıların dul gelini Mara'nın elçileri, 1456 yılında ölen despotun mirası konusunda pazarlıklar yapmak üzere Divân-ı Hümâyûn'a geldiler45. Bunun dışında İspanyol asıllı enerjik papa, bir sonraki yılın Ağustos ayında hayata veda etti. Bu önemli hadiseler sayesinde Kuzey yolu Türkler için tekrar açıldı. Ancak Sultan Mehmed, Balkanlardaki Mora ve Arnavutluk meselelerinin öncelikli olduğuna karar verdi ve bu amaçla 1458 yılının bahar aylarında harekete geçti. Mora Yarımadası'ndaki huzursuzluklar hâlâ devam ediyordu ve Rum bağımsızlığının bu son sığınağına kesin ve utanç verici bir son hazırlayacaktı1. Aksak Peter Bua'nın (Arnavutlarda Saketay) yıllar boyunca şehirlere ve köylere yerleşen Arnavutları, artık sadece kalmalarına izin verilmesi ile yetinmek istemiyorlardı. Despotluğun ilk kurucusunun ve savunucusunun bir halefi olan ve Mora'ya geri dönen Manuel Kantakuzenos'u ülkenin hükümdarı ilan etmişlerdi. Rumlardan kurtulmak için 1453 yılının sonbaharında ülkeyi Venedik Cumhuriyeti'ne teklif etmişlerdi2 ve Venedik, gerekli görüşmeleri yapmak üzere bir elçi göndermişti. Aynı zamanda Cenevizlilerin ve Katalanların da Mora meselesine karışmakta olduğundan bahsediliyordu3. Mora Yarımadası'nda Frenklerin en son temsilcisi olan II. Centurione, Rum akrabaları Paleologlar ile ihtilafa düşmüş ve nihayet (1454) Klomutsi Kalesi'nde esir alınmış, ama kısa bir süre sonra serbest bırakılmıştı4. Doğu'nun geleneklerine göre, toprakları bir hükümdarın otoritesi altında neredeyse tamamen bağımsız yöneten sayısız kalelerin sahipleri aralarında en güçlüleri olarak Gürdüs (Korint)'te hüküm süren Mihail Asanes, ayrıca Bokalis Leontarios, Lukanes, Melissenos, vs.5, hükümdarlarının despotluğun iç işlerine karşımasını istemiyorlardı. Muhlion Piskoposu6 gibi, din adamları Ortodoks ruhbanına oldukça saygılı davranan Türk hükümranlığını, sürekli anarşi hâlinde olan ulusal duruma tercih ediyordu. Enerji, yaratıcılık ve kıvraklık konusunda kardeşinden üstün olan ve birçok yerde sempati toplayan Despot Dimitrios, kardeşi Thomas ile sürekli düşmanlık içinde idi7. Topkapı önlerinde hayata gözlerini yuman kardeşleri Bizans İmparatoru Konstantin'in ölümünden hiçbir ders almamışlardı. Özellikle Dimitrios, Osmanlı Sultanı'nı doğal hâmisi ve ülkenin gelecekteki tek hükümdarı olarak görüyordu. Hristiyanlara göre kâfir olan bu büyük hükümdara karşı kin duymuyordu, hatta Sultan Mehmed'i Roma İmparatorluğu'nun aynı Tanrı'nın lütfu ile yöneten imparatoru olarak kabul etmeye ve doğumu ile geçmişine uygun bir makam elde etmek söz konusu ise kendi kızını sultana cariye veya yasal eş olarak - aradaki fark önemli değildi, zira Dimitrios sadece kendi menfaatlerini düşünüyordu – vererek, feda etmeye hazırdı. Eşkıya güruhları, sonunda huzursuz olan Arhontlarla birleştiler, Dimitrios'u başkentinde kuşattılar ve kardeşi Thomas, Batı'nın temsilcisi olarak Venedik'e başvururken, yine Turahan Bey'i yardıma çağırmaya mecbur kaldılar8. 1454 yılının kış aylarında, yaşlı Turahan Bey'in oğlu Ömer, Türklerin Bizans tahtında hak iddia ettiği dönemlerden kalma eski dostu ve müttefiki Dimitrios tarafından yardıma çağrıldığında, Peloponezya ya da Mora Yarımadası'ndaki durum böyle idi. Ömer'in gelmesini sağlamak için Osmanlıların son seferi sırasında Tesalya uçbeyinin esir alınan oğlu serbest bırakıldı. Sipahiler, yolda ganimet ve köle toplayarak, İthome'ye kadar ilerlediler. Arnavutlar, Paleologların bu müttefikleri sayesinde oyunu tamamen kaybettiler. Yeni despotları Kantakuzenos ise ortadan kayboldu9. Osmanlı Sultanı adına çıkartılan bir imtiyazla, Hasan Bey ülkenin tüm ileri gelenlerine, hatta Peter Bua'ya mülklerinin ve haklarının tamamen koruma altında olacağına dair güvence verdi (26 Aralık 1454)10. 1455 yılının Eylül ayında Akhaya Prensi de bir daha dönmemek üzere kaçak olarak İtalya'ya gitti11. Ancak, bu şekilde büyük bir tehlike atlatan Paleologlar, papanın Türklerin baskısından kısa bir süre sonra kurtulacaklarını vaat eden yazılarına kanarak, vergiyi zamanında ödemeyerek, savaş ilan etmiş kabul edildiler12. 1458 yılındaki vergi borçları üç yıl için 18 bin altına kadar çıkmıştı. Son Acciajuoliler tarafından yönetilen Atina, o dönemde hem maddi, hem manevi en kötü günlerini yaşıyordu. Mirasçısı ve halefi olarak ardında genç oğlu Francesco'yu bırakarak, 1451 yılı civarında ölen Dük Nerio'nun ölümünden sonra Giorgio hanedanından bir Frenk kızı olan dul eşi, sefa içinde bir hayat yaşamaya başladı. Anabolu'da Venedikli bir subay olan Bartolommeo Contarini'de, yasal dükün vasisi olarak Atina sakinlerine zorla kabul ettirilen yakışıklı ve genç, yeni bir eş bulmuştu. Nerio'nun gayri meşru kuzeni Franko, o dönemde Osmanlı Sultanı'nın sarayında idi ve haklarını korumak için sultandan onay ve destek istedi13. Mihaloğlu Mehmed, Tuna boylarında dolaşırken14, Sultan Mehmed Mora'ya bizzat bir akın düzenlemeye karar verdi. Mayıs ayında, Edirne'deki karargâh hâlâ dursa da15, çadırlar toplanıp, savaş tuğları dikildiği anda ordu acele ile güneybatıya doğru hareket etmeye başladı ve kısa bir süre sonra Turahanoğlu Ömer'in sancakbeyliğini yürüttüğü Tesalya'ya geldi. Thomas, verginin 3.500 Bizans altını tutarındaki kısmını İsthmus Derbendi yakınlarında bulunan sultana gönderdi, ama boşuna. Sultan Mehmed, Mayıs ayında oraya vardığında Gürdüs'ün savunma durumuna geçmiş olduğunu gördü. Şehir teslim olmayınca, Karaca Bey'in ölümünden sonra Rumeli Beylerbeyi görevine de getirilen Veziriazam Mahmud Paşa, kuşatmaya devam etmek üzere orada bırakıldı. Birliklerin büyük bir kısmı ise Sultan Mehmed'in bizzat komutası altında, bir zamanlar muhteşem güzellikte olup, I. Murad tarafından tahrip edilen Germe Hisarı'nın harabelerini aşarak, küçük çeteler hâlinde yarımadanın vadilerine dağıldılar. Ömer Bey'in sipahileri Tarsos, Akova, Rupela, Pazenika, Kalavrita ve Leondari önlerinde belirdi ve bu küçük kalelerin hepsini teslim olmaya zorladılar. II. Mehmed ise Dimitrios Asanes'e ait Muhlion'a, Balyabadra'ya ve Vostitsa'ya saldırdı. Bazı yerlerde Rumların güçlü düşmanlarına karşı birkaç gün direnecek kadar haysiyet gösterdiler. Sultan Mehmed ise hemen her yerde yumuşak ve esirgeyici biçimde davranıyordu. Thomas, Türkler tarafından Benefşe (Monemvasia)'de kuşatma altına alınmıştı. Mezistre (Mistra)'de saklanan Dimitrios ise İsthmus Derbendi'ne hükmeden Gürdüs'e kurtarmak için Mattheos Asanes‘i gönderdi. Ancak, Türklerin asıl ordusu dönüş yollarında buraya geldiğinde şehrin yeni Rum komutanı, 6 Ağustos tarihine kadar dört ay süren bir dirençten sonra şehri nihayet teslim etmek zorunda kaldı ve Osmanlılardan 400 yeniçeri orada askerî birlik olarak bırakıldı. Despotlar, aynı anda Mora'nın üçte birinde Osmanlıların doğrudan hükümdarlığını tanıdılar ellerinde kalan diğer bölgeler için, Türk vasalları olarak her yıl 3 bin altın ödemeyi taahhüt ettiler. Ömer Bey, bu yeni eyaletin sancakbeyi görevine getirildi. Sultan Mehmed, buradan Atina'ya geçti ve oradaki şartları yeniden düzenlemek için dört gün orada kaldı. Nerio'nun dul eşi Megara'ya kapatılıp, burada daha sonra öldürülürken, Franko'ya 1456 yılından önce Atina Düklüğü'nün tamamı verilmişti. Bunun karşılığında II. Mehmed oraya varmadan önce Atina, Türkler tarafından işgal edildi ve Franko'nun sahası, Theben ve Bootiya ile sınırlandırıldı. Eğriboz'daki Venedikliler de sultana değerli hediyeler gönderiyorlardı. Sultan Mehmed, buradaki şartları düzenledikten sonra yoluna devam ederek, Üsküb'e doğru hareket etti ve Ekim ayının ortalarında ordusu ile birlikte buraya vardı. Macaristan, sonbaharda topraklarına bir saldırı yapılmasını beklerken16, Osmanlı Sultanı yolunu Edirne yönüne çevirdi17. Aynı zamanda Kapudan Paşa'ya Hristiyanları barındırmış olan adalar üzerine bir sefere çıkması emri verildi. İsmail Paşa, sonbaharda 150 gemi ile yelken açtı ve üç gün sonra Dorino'nun oğullarının birbirleri ile savaş hâlinde oldukları Midilli Adası'nın önüne geldi. Papanın Sergio adında biri tarafından yönetilen kadırgaları Sakız Adası'na kaçtı. Bu sayede Türkler, Molibos Kalesi'ni kuşattılar, ama kaleyi fethedemediler. Adanın efendileri ise vergiyi zamanında ödemeyi taahhüt ettiler. Osmanlı Donanması'nın adalarının önünde belirmesi ile dehşete düşen Sakız Adası'nın Maonezleri ve Takımadaların Dükü de aynı vaatlerde bulundu. Kritovulos'un çabaları sayesinde, Despot Dimitrios'un elçisi Asanes aracılığıyla 3 bin altın tutarında bir vergi teklif ettiği Gökçeada tekrar geri kazanıldı ve Limni Adası'nda yeni efendisinin sadık bir hizmetkârı olan Rum Kritovulos, aynı başarıyı gösterdi Kotzinon ve Palaiokastron kaleleri teslim oldu18. Bütün bu hadiselerden sonra Mora'da yeniden huzursuzluklar başladı. 1460 yılının başlarında Balyabadra'daki Osmanlılar, şehrin surları altındaki düzlükte Despot Dimitrios'a ait birliklerin Thomas'a ait birliklere karşı savaştığını gördüler. Papa tarafından kışkırtılan19 Thomas, 1458 yılında Türklerin eline geçen Kalavrita'yı ve kardeşinin başka kalelerini zapt etmişti. Kardeşler arasında Isparta Metropoliti aracılığıyla Kastritsa'da sağlanan barış, uzun sürmedi20. Thomas, kardeşini kızı ve Kral Alfonso'nun bir kuzeni ile evlendirerek, ülkeyi Aragonların eline bırakmaya çalışmakla suçluyordu21. Zenevisi hanedanı22 mensubu bir Arnavut olan Şahincibaşı Hamza Bey ve Mora Yarımadası'nın yeni Sancakbeyi Ahmed Paşa ile eski Sancakbeyi Ömer Paşa ve Yunus adında bir başka kişi, Dimitrios'un üzerine yürümek üzere emir aldılar, ama Türklerin müdahalesi de yarımadada barışı sağlamaya yetmedi23. Bu yüzden yeni bir seferin yapılması gerekmişti, ama Sultan Mehmed önce kendisine oldukça rahatsızlık vermeye başlayan İskender Bey meselesini hâlletmek istiyordu. Bu yüzden 1459 yılının bahar aylarında yeniçeriler ve sipahiler Arnavutluk üzerine yürüdü. Vezirizam Mahmud'a bu zor vadilerde yolları açma görevi verildi ve o, Arnavutların yoğun direnişlerine rağmen bunu başardı. Bunun üzerine Osmanlı Sultanı, Akçahisar'a doğru yola çıkabildi. Hristiyan Arnavutluk'un hükümdarı, Osmanlıların üstün gücüne direnemedi ve resmen mutlak hükümdar olarak kabul ettiği Osmanlı Sultanı'na nakden ödenecek vergi yerine bundan böyle her yıl koyun ve devşirme vermeyi vaat etti24. 1461 yılında artık tutunması mümkün olmayan İskender Bey, gemiye binip, İtalya'ya gidecekti25. 1460 yılının bahar aylarında savaşın hedefi Mora'ya yöneldi. 27 gün süren bir yürüyüşten sonra Sultan Mehmed, 1460 yılının Mayıs ayında, yeniden Rumların tekrar geri kazanmayı umut ettikleri Gürdüs'e vardı. Görünüşe göre iki Paleologla birden savaşıyordu Dimitrios tarafından kendisine elçi olarak gönderilen Asanes'i zindana attırdı. Dimitrios ise Mahmud Paşa tarafından Mezistre'de kuşatıldı ve Asanes, serbest bırakıldıktan kısa bir süre sonra Dimitrios da teslim oldu. Dimitrios, ayağa kalkıp kendisini kapıda karşılayan sultanın çadırına, Hristiyanlara göre kâfir olan sultan ile eşit bir prens gibi girdi. Sultan Mehmed, bozguna uğramış Dimitrios'a sağ elini uzattı. Kendisine ayrıca birçok hediye, kumaş, at, vs. hediye edildi. Osmanlı hükümdarının bahtsız yılgın Dimitrios'un genç kızını haremine almak istemesi kimseyi şaşırtmadı. Dimitrios'a bunun üzerine sadece Gökçeada, Limni, Taşoz ve Semadirek Adaları verilmekle kalmadı, Enez ve kendi bölgeleri ile birlikte, en az 300 bin akçe değerinde bir gelir de bırakıldı26. Eski despot Dimitrios, sultanın eşi olan kızının da ölümüne şahit olduktan sonra, 1470 yılında Edirne'de Keşiş David olarak hayata veda etti27. Bu bahtsız hadiselerin tetikleyicisi Dimitrios Asanes ise 1460 yılında Dimetoka'ya taşındı ve 1467 yılında burada öldü28. Thomas'a ait topraklarda ise sultan çok farklı davrandı. Mezistre, 400 yeniçeri kaleye yerleştirildikten sonra esirgenirken, direnmeye cüret eden Kastritsa, 300 esirin öldürülmesi - hatta bazıları kazıklara çakıldılar -, kadın ve çocukların köle yapılması ve evlerin ateşe verilmesi ile cezalandırıldı. Gardiki, teslim olmayı sadece bir gün geciktirdi, ama bundan daha yumuşak bir muamele görmedi29. Bahtsız Thomas bunun üzerine Kalamata ve Marrathios'tan Mantinea'ya, daha sonra Temmuz ayının sonunda ise Portolongo üzerinden Korfu'ya kaçtı. Ragusa'nın30 Gravosa Şehri'nde kısa bir süre konakladıktan sonra sultanın, kendisi veya oğlu teslim olmadıkları sürece affetmeyi reddetmesi üzerine 16 Kasım'da buradan İtalya'ya yöneldi. Thomas'ın eşi, Venedik'te yabancı topraklarda öldü31. Thomas ise 1465 yılına kadar yaşadı. Papa, en büyük oğlu Andreas'ı halefi kabul etti. Hem kendisi, hem kardeşi Manuel Katoliktiler32. Thomas'ın üçüncü oğlu Gidos, Rumeli Beylerbeyi oldu ve 1473 yılında Uzun Hasan'la yapılan savaşta hayatını kaybetti33. Sultan Mehmed, sonbaharın ortalarına doğru tekrar Edirne'ye geldi34. Mora'da artık sadece Venedik'e ait yerler ve papa adına Katalanlı bir korsan tarafından işgal edilen Benefşe ve bir Rum Kalesi Hristiyanların elinde kalmıştı35. Ayamavra'da hüküm süren Despot Tocco, Ergiri Kasrı'nı Türklere bırakmak zorunda kaldı36. Sultan, yolu üzerinde Atina Tiranı Franko'nun37 ve Zağanos Bey'in canlarını aldırttı38 ve ona bırakılan toprakları Hamza Bey'in yönettiği Mora Sancağı'ına dahil etti. Kalixtus'un ölümünden sonra hümanist ve Haçlı Seferi'nin yorulmaz vaizi, Almanya ve Macaristan'ın papa vekili Aeneas Silvius, Papa II. Pius olarak tahta çıkmıştı. Yaşlı ve hastalıklı olmasına rağmen, en önemli ilgi alanı hâlâ Osmanlılara karşı yapılacak genel bir Haçlı Seferi idi. Görevine, bütün Hristiyanlara yaptığı ateşli bir çağrı ile başladı ve bütün prensleri, özellikle de İtalyan olanları, Mantua veya Udine'de yapılacak büyük bir konseye davet etti39. Papa Pius belki de II. Urban'ın büyük bir kitle önünde bir konuşma yaptığı ve onları Haçlı Seferi'ne ikna ettiği Clermont Konsili (Piacenza toplantısı) gibi bir toplantının hayalini kuruyordu. Genç Milanolu Dük Gian Galeazzo ve Faenzas, Carpis, Carregios gibi beyler eşliğinde 1459 yılının Mayıs ayında Mantua'ya geldiğinde ise Hristiyan güçlerinden çok azının temsilcilerinin geldiğini gördü. Buna rağmen taleplerine uyuldu ve genel bir Haçlı Seferi kararlaştırıldı. İmparatorluk, 42 bin askerden oluşacak büyük bir birlik sağlayacaktı Hunyadi'nin Mart ayında kral seçilen küçük oğlu Matyas ile cesur ve hırslı bir krala sahip olan Macaristan, 20 bin süvariyi hazır tutacaktı Burgonya Dükü Philipp, 2 bin atlı ve 4 bin piyade göndermeyi teklif etti. İmparatorun kendisi genel komutanlık görevini üstlenecekti ve papa savaşa bizzat katılmayı vaat etmişti40. Kısa bir süre sonra ret cevapları gelmeye başladı. Hatta 15 Ocak 1460 tarihinde Papa Pius, Haçlı Seferleri'nin başına geçemeyeceğini bildirdi. Sadece Rum Kardinal Bessarion, günahtan af belgelerini dağıtmak, âşâr vergisini toplamak ve imparatoru teşvik etmek üzere barış meleği olarak imparatorluğa gönderildi41. 1460 yılının Eylül ayına kadar Almanya'da bir meclis toplamak imkânsızdı. Bu tarihten itibaren imparator başkenti Viyana'da Montferrat Kontu ve Burgonya Dükü elçilerinin de hazır bulunduğu bir toplantı düzenledi. Bessarion ve Burgonyalı'nın konuşmaları hâlâ Haçlı Seferi'ne ateşli bir çağrıdan ibaretti. Papa tarafından bağışlanan 150 bin altın (20 bini Macaristan'a gönderilmişti), 200 prense gönderilen mektuptan, dükün 1.000 piyade ve 2 bin şövalye gönderme veya 18 bin altın bağış yapma teklifinden, San Angelo Kardinali'nin Macaristan'a ve diğer ruhban reislerinin Fransa, İngiltere ve İspanya'ya gönderilmesinden bahsedilir. Muhtemel müttefikler arasında sadece Leh Kralı, Karaman Beyi ve Arnavutlar değil, Polonya Kralığı sınırlarının yakınlarında olduğu ve Müslüman olmadıkları42 söylenen Tatarlar da sayılıyordu. Ama tüm bu güzel, krallara layık ve muhteşem konuşmaların ve tekliflerin hiçbiri başarı getirmedi. Mantua'da alınan kararların Alman milleti üzerinde bağlayıcı olamayacağı söylendi ve Trier ile Mainz Başpiskoposları'nın ölümlerini, Macaristan'daki taht değişikliğini, Eflaklara karşı duyulan güvensizliği ve Türkler hakkındaki haberlerin yetersizliğini ileri sürerek bahaneler yaratmaya çalışıldı. Papa II. Frederik'e yazdığı mektupta Almanya'nın namus borcundan43 bahsetti ve Palatina Dükü Frederik'i komutan vekili olarak önerdi44, ama boşuna. Projenin tamamı, Tribrakius Mutinensis'in45 öğütleri ve sapkınların kanını akıtmak için gelen Doğu'nun gururlu hayvanını lanetleyen muhteşem astrolog Riminili Teodor'un kehanetleri46 ve Fransa'daki Papa vekili Donato Belloria di Serravalle'nin tavsiyeleri kadar boş çıktı47. Venedik Doju o ilk coşku ile İstanbul'un tekrar geri kazanılması için kısa bir süre sonra yapılacak Haçlı Seferi'ni bildirmek üzere Asya'nın Hristiyan prenslerine birer yazı göndermiş48 Bolonyalı Peder Lodoviko ise onları ikna etmek için bizzat yanlarına gitmişti. 1460 yılına doğru ayrıca Herhere (Gürcistan'da) Dükü49, Gürcistan Kralı Georg, Kral Pangratios ve Bendian ile görüştüğünü ve 40 bin ile 20 bin veya daha az süvari hazır tutabileceklerini bildirdi50. Gregor, bunun dışında Trabzon İmparatoru'ndan ve onun müttefiki ve damadı olan İran'ın Türkmen hükümdarı Uzun Hasan'dan yardım umuyordu51. Anadolu'yu Türkmenler ve kısmen Hristiyan prensler için kazanmayı hedefleyen bu komplonun mutlaka engellenmesi gerekiyordu. Akkoyunluların lideri Uzun Hasan, 1461 yılında Karakoyunluların lideri Cihanşahzâde Hasan Ali'yi yenerek, İran-Ermeni bölgesinde eski Tigranokerta* dolaylarına yerleşmişti. Ancak, Osmanlılara karşı bir Timur'un zaferlerini tekrarlayacak güçte değildi. Horasan, Kirman, Sistan ve İran ile Afganistan o dönemde Timur'un diğer taht mirasçılarını kenara itmeyi başaran ve son yıllarda bozkırlardan akın eden vahşi kabilelerin akınını durduracak yetenekte olan haleflerinden, Miranşah'ın torunu Ebu Said Mirza'nın yönetiminde idi. Özbek Hanı Ebulhayr'ın Cuki komutasındaki birlikleri ile Bürge Sultan'ın birliklerine karşı yapılan savaşlarda üstün olan O idi. Doğu'nun güçlü hanlarının bu büyük halefi daha kısa bir süre önce rakibi Mirza Hüseyin'i yenmişti ve bozguna uğrayan Cuki'yi eski Binaket Şehri'ndeki Şahruh Kalesi'nde kuşatmaya hazırlanıyordu. Uzun Hasan ise bu şehrin 1462 yılında alınmasından sonra kendi yönetiminde bulunan Azerbaycan'a bir saldırı düzenlenmesinden endişe duyuyordu52. Bu şartlar altında Osmanlılarla zorlu bir savaşa girmek Uzun Hasan için çok büyük bir hata olacaktı. Aksine, Karadeniz sahillerindeki Hristiyan ve Müslüman dostlarını feda etmeye hazırdı. Barbarların stilinde çalım satan rakip olarak karşımıza çıkan Uzun Hasan ve hedeflerine doğru sessiz sakin ilerleyen Sultan Mehmed arasındaki düşmanlıklar daha 1460 civarlarında başlamıştı. Ermenistan ve İran bölgesinin hükümdarı Uzun Hasan, kılıç hakkına istinaden kendini Timur'un tek ve gerçek halefi olarak görüyordu ve Batı'daki komşusundan uzun zamandan beri ödenmeyen haracı talep ediyordu. Timur'un ölümünden sonra geçen 60 yıl için ödenmesini istediği haracı birkaç bin eyer, kilim ve sarık olarak hesaplıyordu. Sultan Mehmed ise cevabında talep ettiklerini bizzat getireceğini bildiriyordu. Bu yüzden düşmanlıkların artık engellenmesi mümkün değildi53. Ioannes Komnenos'un kardeşi İmparator Ioannes'in kızını vermiş olduğu Uzun Hasan, ayrıca Trabzon'un vergisini de topluyordu54. Bunun dışında Karakoyunlu Hüseyin Bey'i av sırasında esir almış ve şehrini işgal etmişti55. Ermenilere ait Erzincan'ı ise kuşatmaya almıştı56. Bir sonraki yılın ilkbahar aylarında, Mora'daki meseleler düzene sokulduktan sonra Sultan Mehmed Anadolu'daki savaşı başlattı. Kapudan Paşa Kasım Bey ve ikinci komutanı Yakup Bey, 300 gemiden oluşan bir filonun başında bulunuyorlardı. Bu yeni seferin hedefi bilinmediğinden - Sultan Mehmed kadıaskere, yani en yüksek hakimine bile bilgi vermemişti - Boğdan'dan en uzaktaki Kili Limanı'na kadar bütün Hristiyan hükümdarlar korku içinde titriyorlardı. Ne zaman ki Osmanlı Sultanı saray halkı ve Rumeli birlikleri ile birlikte Anadolu Beylerbeyi'nin ve Karamanoğullarının kendisini beklemekte oldukları Anadolu'ya geçti, asıl maksadı o zaman anlaşıldı57. Sultan Mehmed, birkaç gün Bursa'da kalıp, babasının mezarını ziyaret etti. Birlikleri daha sonra kuzeydoğuya yönelip, Filos Çayı'nı geçti ve Amasra aylar öncesinden Türkler tarafından işgal edildiği için58, ancak Sinop önlerinde durdular. Denizle çevrili bu güzel şehir, emirlerin tavşan ve geyik avına çıktıkları muhteşem ormanlar barındıran bir burunla anakaraya bağlı idi. I. Murad'ın ikinci evliliğinden dolayı İsfendiyaroğulları ile akrabalık bağı bulunan Sultan Mehmed'i babası İsmail Bey'in selamlarını iletmek için Hasan Bey karşıladı. İsmail Bey yaklaşık 10 bin oldukları tahmin edilen bir orduya ve muhtemelen Cenevizlilerden aldıkları çeşitli boylarda toplara sahipti. Gemilerinden biri ise Osmanlı Donanması'nda bile benzeri bulunmayan güçteydi. İsfendiyaroğullarının toprakları her ne kadar sadece Penderaki'den Paflagonya'ya ve oradan, kızı Sultan Mehmed'in ikinci gözdesi olan ve genelde eniştesinin sarayında bulunan oğlu Turgut Bey'in topraklarına kadar uzansa da, ancak Gürcistan'daki madenlerin kendisiyle yarışabileceği yılda 200 bin altın kazandıran büyük maden ocaklarından dolayı çok zengin bir ülke idi. Ama İsfendiyaroğlu İsmail Bey savaşçı değildi ve bugüne kadar güvenli ve korunaklı ikametinde rahat bir hayata alışmıştı. Ayrıca, her türlü direnişin Osmanlı Sultanı tarafından sert ve acımasız bir biçimde cezalandırıldığını da biliyordu. Osmanlı'nın veziri ve Kızıl Ahmed'in komutası altındaki öncü birliklere birkaç gün direndikten sonra, Filibe vilayetini ve bütün vergilerden ve harçlardan muafiyet talep etmeye karar verdi. Osmanlılar ise İsmail Bey'e Makedonya Dağlarındaki Üsküb'ü teklif ettiler. Daha güçlü olan sultanın teklifine boyun eğmekten başka çaresi yoktu. Sultan Mehmed, İsfendiyaroğulları Beyi'nin sarayından tüm hazineleri topladı ve 50 bin altın değerindeki madenleri işgal etti. Daha sonra yeni sancakbeyine kendisi ile birlikte gitmek isteyen herkesle birlikte Rumeli'ye geçmek üzere gemilere binmeleri yönünde emir verdi. Yeniçeriler birkaç gün sonra, İsmail Bey'in eşi tarafından yönetilmekte olan Kastamonu'ya girdiler59. İsmail Bey'in, entrikaları sayesinde bu fethi hızlandıran bir kaçak ve Bolu'da60 Osmanlı Beyi olan kardeşi Kızıl Ahmed, Sinop'a sancakbeyi olarak tayin edildi ve yeğeni Hasan, bugüne kadar yönetmekte olduğu Bolu'ya subaşı olarak atandı61. Ancak Kızıl Ahmed, kısa bir süre sonra aynı rütbe ile sancakbeyi olarak Rumeli'ye gönderildi ve buradan önce Karaman Sarayı'na, oradan da Uzun Hasan'ın yanına kaçtı62. Bu fetihten sonra Osmanlı Donanması doğu yönünde zenginliklerinden çok, güzelliği ile Fatih'in dikkatini çekmiş olan Trabzon'a doğru yelken açtı. Ordu ise Sultan Mehmed'in genç oğlu Bâyezid'in hüküm sürdüğü Amasya'ya, oradan da Sivas'a geçtikten sonra Doğu Karadeniz Dağları'nın dar geçitlerine girdi ve burada 18 gün kaldı. Osmanlı birlikleri belki de hiçbir zaman, özellikle de yağmur altında, bu kadar tehlikeli bir yol gitmemişti. Tıpkı Arnavutluk'ta sultanın bizzat katıldığı seferde olduğu gibi, bir Türk suikastçı tarafından yüzünden yaralanana kadar Veziriazam Mahmud Paşa bir günlük bir mesafede önden gitti63. Bu hadiseden sonra sultanı korumak için tüm tedbirler alındı. Silahdarlar, ok yağmuru ile efendilerini korumaya hazır bir vaziyette sultanın yanında at koşturdular. En arkadan atlı sipahiler geldi ve bunların arkası da diğer birlikler tarafından korundu. Uzun Hasan'ın yeğeni Hurşid komutasındaki Akkoyunluların bir saldırısı Gedik Ahmed Paşa tarafından geri püskürtüldü64. Sultan Mehmed, Uzun Hasan'ı davranışları için cezalandırmak üzere Azerbaycan'a bizzat saldıracakmış gibi görünüyordu. Hamza Bey'in komutasındaki Rumeli sipahileri Koyulhisar (Koyunluhisar)'a saldırdılar, vezirin Turan ve İran bölgelerini tahrip ettiler65. Ancak, Sultan Mehmed nasıl ki bu güçlü Türkmen ile çarpışmaya ve onun bir müddet sonra Sultan Ebu Said Bahadırhan'la da karşı karşıya gelmek isteyeceği böylesi uzak bölgelere bir sefer yapmaya hazır olmadığı gibi, Uzun Hasan da Sultan Mehmed ile savaşmayı göze alamıyordu. Bu yüzden Uzun Hasan'ın annesi Sara, lalası ve çeşitli hediyelerle birlikte Osmanlıların karargâhına geldi. Bu ziyaretten çok memnun olan Sultan Mehmed birliklerini kuzeye, barış antlaşmaları sayesinde neredeyse onun sayılabilecek Trabzon'a doğru çevirdi ancak yine de şüphe ile yaklaşılan Uzun Hasan'ın iyi niyetinin bir güvencesi olarak Türkmen kadınını yanında tuttu. Trabzon İmparatorları 15. yüzyılda karışık ve pek de şerefli olmayan bir hayat sürmüşlerdi. Kir Aleksios'un eşi, resmen zina ile suçlanmış ve oğlu Ioannes, bunu annesini ve babasını zindana kapattırmak için bir bahane olarak kullanmıştı. Aleksios, tekrar özgür kaldıktan sonra taht sırasını, burada hüküm süren Türk modasına göre İskender diye çağrılan ve Midillili bir Gattilusio ile evli olan ikinci oğlu Aleksander lehine değiştirmek istemişti. Ama Ioannes, destek almayı başardı ve Trabzon yakınlarındaki Mega Kaldeia'ya sahip olan Trabzon'un muhafız alayları onun tarafına geçtiklerinde babasını tahttan indirip, öldürttü ve daha sonra inanılmaz bir iki yüzlülükle babasını öldürenleri mahkum ettirip, gözlerine mil çektirdi ve sakat bıraktı. Trabzon, bu siyasi anarşi ve ahlaksızlıklardan oluşan şartlar altında sadece Ioannes'in eşinin akrabası olan Gürcistan Krallarının ve aynı Komnenos ailesinden gelen ve Kırım'da serbestçe hüküm süren Mankup hükümdarlarının66 desteği ve komşu Türklerin para ve birçok boyun eğmelerle kazanılan teveccühleri ile ayakta durabiliyordu. Ancak Rumların Doğu'daki bu son kalesi Trabzon İmparatoru Ioannes zamanında bir kez Erdebil Şeyhi komutasındaki Sisam ve diğer adaların birlikleri daha sonra ise yine Amasya Sancakbeyi Hızır Bey67 tarafından işgal edildi ve 2 bin köle alındı. Baba katili Ioannes bunun üzerine Osmanlı Sultanı'na 3 bin altın haraç vermeyi önerdi ve imparatorluğunu geri aldı. Ioannes öldüğünde kardeşi David dört yaşındaki yeğenini ortadan kaldırdı ve sadık bir vasal olarak hükümdarlığını kabul ettirmek için Sultan Mehmed'in huzuruna geldi. Bu hadise, ilk Mora seferi sırasında meydana geldi68. Ancak David, Uzun Hasan'la irtibata geçip, evlilik bağı ile bir de akrabalık ilişkileri kurduğu anda kendi kaderini kendi tayin etmiş oldu. Talihsiz imparatorun ciddi bir direniş gösterebileceği düşünülemezdi bile. Aslında 2 bin süvariden69 oluştuğu söylenen bir öncü birlik oldukça sarsılmış ve gemi toplarının deniz tarafındaki surları büyük oranda zarara uğratmasına ve Mahmud Paşa'nın Skylolimne'deki ordugâhından gizlice David'in başka bir taht müddeisi olan yeğeni Georg ile ilişki içerisinde, komutası altındaki kuşatma 28, hatta 32 gün sürmüştü. İmparator, Sultan Mehmed'den sadece zengin bir timar ve ikinci kızı vasıtası ile bir aile bağı kurmayı talep ediyordu70. O, Dimitrios Paleologos'un yaptığını yapmaya çalışıyordu, ama Osmanlı Sultanı bu sefer hiçbir şartı kabul etmek niyetinde değildi. Yeniçeriler, surlarda açılan bir gedikten Trabzon'a girdiler. Aralarından seçtikleri 400 kişiyi şehirde bıraktılar. Azaplara ise şehrin alt kısmında evler verildi. Kasım Bey, ödül olarak Trabzon Sancakbeyliğine getirildi ve Hızır Bey'in yeni sipahilerine yer açmak için askerî aristokrasi mülklerinden çıkartıldı. Şehir sakinlerinden bazıları, Osmanlı askerleri arasında paylaştırıldı ve kimisi İstanbul'a yetenekli ustalar ve uyumlu vatandaşlar kazandırmak üzere gemilere bindirildi. 1.500 genç, sultanın sarayına gönderildi ve burada yeniçeri saflarına dahil edildi71. Trabzon'un kaderi savaşla fethedilen diğer şehirlerin akıbeti gibi oldu. Sultan Mehmed, dağlar arasındaki dar vadilerden, korku salan ve başına buyruk ahalisiyle Canik bölgesinden geçerek, 28 günlük bir yolculuktan sonra Bursa'ya vardı ve sonbahar sona ermeden Avrupa'ya geçti. David, eşi, Sultan Mehmed'e verilmesi vaat edilen kızı, imparator oğlu Georg ve bilim alanında oldukça bilgili danışmanı Georg Amirutzi, kendisinden önce varmışlardı bile. Ioannes'in oğlu Aleksios, Midilli Adası'nda bırakılmıştı. Genç prenses sultanın haremine girdi ve tahtın varisi Georg, Müslüman oldu. Ancak Amirutzi'nin ihaneti sayesinde sultanın eline David'in Uzun Hasan ile evli olan kızının bir mektubu geçtiğinde, Sultan Mehmed Trabzon hanedanına mensup tüm erkekleri öldürttü. Dinini değiştiren Georg bile bu kaderden kurtulamadı72. İmparatorun kızı Prenses Anna önce Makedonya Sancakbeyi Zağanos Bey ile evlendirildi. Zağanos Bey'in makamını ve hayatını kaybetmesi üzerine Evrenoszâde Yunus Bey'e eş olarak verildi. Son olarak Sultan Mehmed'in isteği ile Müslümanlığa geçti ve sultanın haremine dahil edildi73. Despot Lazar, bu arada vergiyi 2 bin altın kadar yükseltmeyi teklif ederek, Sultan Mehmed'in tarafında yer almıştı1. Despot Lazar'ın ayrıca Macarlara saldırdığı ve Keve (Kowin) Kalesi'ni ellerinden aldığı söylendi. Bununla beraber, yeni Macar Kralı da 20 Ocak 1458 tarihinde beklenmedik bir zamanda hayata veda eden Despot Lazar'a karşı hiçbir harekette bulunmamıştı. Thomas Paleologos'un kızı olan dul eşi Helena (Elen), taht mücadelesinde bulunacak çok sayıda varisten dolayı bölünmüş ve zayıflamış Sırbistan topraklarını elinde tutmayı başaramadı. Tahtın varislerinden biri olan Gregor, Atos Dağı'ndaki Kilandar Manastırı'nın keşiş cüppesini giyene kadar Osmanlı Sultanı'nın yanında kaldı 1460 yılında ise hayata veda etti2. Georg'un en büyük oğlu, kör olmasına rağmen, Türklerin yardımı ile mirası devraldı3. Oğlu Vuk'un ise Semendire'ye yerleştiği söyleniyordu4 - daha sonra Macaristan'a ve buradan da Arnavutluk'a kaçtı5. Lazar'ın diğer kardeşi Stefan, Semendire'de yaşıyordu. Ragusa kaynaklarında Kantakuzen ailesine mensup olarak gösterilen ve 1461 yılında Ragusa'ya gelen6 Cilly Kontu'nun dul eşinin de burada adı geçer7. Macaristan'ın davaları konusunda bilgi sahibi olan çevrelerde ise Szilagyi'nin yönetmekte olduğu ve kısa bir süre önce tahkim edilmiş olan Belgrad'ı Semendire ve Sırbistan'ın Brankoviç'ten kalan bölümleri ile birleştirme niyetinden bahsediliyordu8. Nihayet, Belgrad birlikleri aralarında Lazar tarafından zapt edilen Keve ve çok önemli bir yer tutan Güğercinlik9 kalelerinin de bulunduğu üç kaleyi zapt ettiler. Helena, sıkı ilişki içinde bulunan babasının tavsiyelerine uyarak, Papa Pius'a başvurdu ve Kutsal Papalığın himayesine girdi (Mart). Macaristan'daki Papa vekili San Angelo Kardinali, papanın Sırbistan üzerindeki hükümdarlığını ilan etmek için geldi10, ama içlerinde sadece Osmanlı Sultanı, korumasız kalan bu topraklar üzerindeki haklarını kabul ettirmeyi başardı. Sultan Mehmed, Mora'daki Paleologlara karşı ilk seferi için hazırlanırken (1458), Veziriazam Mahmud Paşa'yı ve onun tahtta hak iddia eden kardeşi Mihail (Amolulo) Angeloviç'i 11, Vidin Sancağı'nın desteği ile toprakların tamamını ilhak etmeleri emri ile Sırbistan'a gönderdi Tuna boylarındaki donanma da yardıma çağrıldı12. Türkler, 10 Mayıs tarihinde Resava Kalesi'ni kolayca aldılar. Mahalli voyvodaların yönetiminde bulunan birçok kale de aynı kadere maruz kaldı. Semendire önlerine geldiklerinde Türkler şehre girmeyi başardılar, ama güçlü kalenin birlikleri cesurca direndi. Uzun süren bir direnişten sonra daha önceleri saldırıya uğrayan Güğercinlik de teslim oldu. Aynı şekilde Sivrihisar alındı13 ve birçok Ragusalının yaşadığı Rudnik madenleri de Türklerin eline geçti14. Belgrad önlerine kadar ilerlediler15. Bu sefer, ancak Eylül ayının sonunda tam bir başarı ile tamamlandı. Macar Kralı Matyas, Tuna boylarına yaklaştığı sırada, Veziriazam Mahmud Paşa Kosova'ya geri döndü. Tuna ve Sava Nehri boylarındaki Macar sınır eyaletleri, Mihail Szilagyi'nin daha kış aylarında aldığı tedbirlere rağmen, sipahilerin akınına uğramış ve Türkler geri dönüş yolunda yanlarında birçok esir götürmüşlerdi. Seçildikten kısa bir süre sonra eski düşmanları ve kendisine şimdi düşmanlıkla bakan eski dostları, hatta hükümdarlığı kendi adına isteyen amcası Mihael Szilagyi ile mücadele etmek zorunda kalan yeni Macar Kralı Matyas, acilen birkaç birlik toplayarak, Tuna boylarına geldi ve Belgrad'ı tahkim edip, Türk tehdidinden korumak için Tuna'yı geçti. 1458 yılının Ekim ayında Osmanlı Sultanı, Veziriazam Mahmud Paşa'nın kendisini beklediği Üsküb'e vardığında, genç Macar Kralı, Güney Macaristan'daki Türkleri geri püskürttükten sonra 1456 yılından beri dünyaca tanınmış Nandoralba'da bulunuyordu. Szilagyi, 3 bin Macar ile gayet iyi bildiği bu kaleye girdi ve tıpkı 1456 yılında olduğu gibi, bu sefer de Tuna Nehri'nin ötesinde binlerce Haçlı toplandı16. Kral Matyas ise nefret ettiği, ancak Macaristan için vazgeçilmez amcası Szilagyi'yi tıpkı trajedilerde olduğu gibi Belgrad'da esir aldı, hatta bu hareketi ile övündü17. Allah'tan, Sultan Mehmed saldırmayı düşünmüyordu ve Kral Matyas'ın da herhangi bir teşebbüsde bulunmaya niyeti yoktu. Bu ikisinin savaşa tutuşacağını düşünenler, hayal kırıklığına uğramışlardı18. Helena'nın konumu ise hâlâ Semendire'de bulunmasına rağmen, bu hadiselerden dolayı giderek tutunulamaz hâle gelmişti. Sırp mirası üzerinde hak talep etmek için 1459 yılında, 1455 yılından beri papanın himayesi altında bulunan ve Jan (Yanoş) Hunyadi tarafından tahta çıkartılıp, defalarca Türklerin kendisine ve topraklarına mutlak olan saldırısını ve Bosna'nın çöküşünü görmektense, büyük Hristiyan ordusunun saflarında ölmeyi tercih ettiğini pek çok defalar söyleyen Bosna Kralı Stefan Thomas, Macaristan'a geldi19. Kral Stefan, daha 1458 yılında Sırbistan için Helena'nın memurlarına karşı güneybatı kesiminde savaşı başlatmış ve buraya yerleşmiş Türklere karşı da savaşmıştı. Sadece üç beş kaleyi almakla kalmamış, 22 Şubat20 tarihinden önce ayrıca çok önemli olan Srebrenica'yı geri almıştı. Kaynaklara göre Osmanlı Sultanı bu yeni mülkünü tanımış ve Kral Stefan bunun karşılığında Osmanlı Devleti'ne 9 bin altın tutarında vergi ödemeyi kabul etmişti21. Stefan'ın kendisi ile aynı adı taşıyan oğlu, 1458 yılının sonlarına doğru ölen Despot Lazar'ın tek kızı Helena ile nişanlanmıştı. Baba oğul, Aralık ayında Segedin'de toplanan ve ana gündemi Türk savaşından oluşan Macaristan meclis toplantısına geldiler. Bu mecliste kralın ve ruhban reislerinin mülklerinde hafif süvarinin ve Sek, Kuman, Saksonya vs. asıllı asilzâdelerin mülklerinde atlı birliklerin oluşturulması ve gerektiğinde halk arasında savaşabilecek herkesin askere alınması yönünde kararlar alındı Bosnalı prensler de istediklerini elde ettiler. O sıralarda Macaristan'dan kaçan ve hayatta olan Stefan'ın ve Gregor'un küçük oğlu Vuk'un da içinde bulunduğu Brankoviçlere ait mirasın tamamı, bu diğer Sırp hanedanına verildi22. Genç Stefan'ın 1 Mayıs 1459 tarihinde Lazar'ın kızı Helena ile evlenmesiyle Bosna'nın Tuna boylarındaki Sırplarla birleşmesi kesinlik kazandı. Ama Bosna kaynaklı Sırp saltanatı yine de nihai çöküşten kaçamayacaktı. 1459 yılının Haziran ayında Semendire tekrar Türkler tarafından zapt edildi ve bu yeni sancağın başına Mihaloğlu Ali Bey getirildi23. Voyvodaların ihanetine uğrayan Helena24, hazineleri ile birlikte Macaristan'a kaçtı. Kısa bir süre sonra buradan İtalya'ya geçip, orada kaçak olarak bulunan babası ile buluştu. Papanın himayesine girdi ve 1474 yılında burada rahibe olarak öldü25. Bosna'ya karşı yok etme savaşı, Sırbistan'ın tamamen ilhakının doğal bir sonucu olacaktı. Bosna'da, Osmanlılardan aldığı yardımlarla topraklarını gerek Bosna Kralı'nın, gerekse Ragusa'nın aleyhine genişletmeye çalışan San Sabbas Dükü, Chum ve Sahillerin Hükümdarı, Sdrina Kontu ve Bosna Devleti'nin Büyük Voyvodası26 Stefan, Bosna Kralı Stefan Thomas'ın eski rakibi olarak kalmıştı27. Venedik tarafından, Osmanlı Sultanı'ndan Zenta ve Kotor'u timar olarak istemek ve almakla suçlanmış olsa da oraya saldırmaya cesaret edemiyordu. Bosna'daki durumu büyük bir ilgi ile takip eden Venedik Cumhuriyeti, 1461 yılında aynı tehdit altında bulunan ve bundan sürekli olarak şikâyetçi olan bu iki prens arasında bir antlaşma sağlamaya çalışmıştı, ama boşuna28. Kendi aralarında bölünmüş bir vaziyette Bosna eyaletleri felç olmuş gibi, Türklerin elinden acımasızca gelecek son darbeyi bekliyorlardı. Türklerin 1460 yılında 40 bin altın ödemeye mecbur kıldıkları Hersek'e yapılan akın, sanki sonun başlangıcını simgeliyordu29. Yaşlı Kral Stefan Thomas 10 Temmuz 1461'de yeni Hırvat Banı Paul ile yapılan savaş sırasında öldüğünde30 ve oğlu genç Stefan, sultanın huzuruna çıkmadan tahta çıktığında, Osmanlıların büyük bir sefere kalkışacakları aşikârdı. Yeni Kral Stefan Tomaşeviç de bunun karşısında tedbir almış ve Sırbistan'da bulunan Osmanlıların saldırısına uğrayan Stefan'ı kendi tarafına çekmeyi başarmıştı. Güçlü Yayça Kalesi'ne yerleştiğinde Bosna Kralı'nın etrafını Bosna'nın bütün baronları, knezleri ve voyvodaları sarmıştı. Papa, buna hasetlenen Macar Kralı'nın31 tüm itirazlarına rağmen, Bosna Kralı'na taç giydirdiğinde de hepsi yanında idi. Stefan'ın cesareti ile ünlü büyük oğlu Vlatko da aynı zamanda Yayça'da idi. Stefan Bosna, Hırvatistan ve Dalmaçya Kralı unvanını alarak, ziyafetler ve boş ünvanlarla hayatının ve devletinin son günlerinin yaklaştığını göz ardı etmeye çalıştı32. Daha bir süre ayakta kalması sadece tesadüflerden kaynaklanıyordu. Daha 1460 yılında Macso Banı Simon Nagy'nin komutası altında bulunan Belgrad'da savaşlar meydana gelmişti. Macarlar şehrin kuşatılacağından korkuyorlardı33. Sultan Mehmed, Trabzon'a yönelmeden önce, Ali Bey'in bölgesine giren ve kısa bir süre önce yeğeni Macaristan Kralı Matyas ile barışmış olan34 Szilagyi'yi başka bir asilzâde ile birlikte Bulgaristan'da, Tuna Nehri'nin kenarında ele geçirdiği haberini aldı. Esirler, İstanbul'a getirildi ve 1461 yılının Ocak ayında burada sultanın emri ile basit birer mütecaviz gibi boyunları vuruldu35. Bu hadise, dar bir kapsamda bile olsa Macaristan ile savaşın başlamasına sebep oldu. Kral Matyas, o dönemde henüz kendi komutası, ya da en azından kendi adı altında Türklere karşı büyük bir savaş yürütmeye niyetli değildi. Hatta Kulpa ve Szava-San Demeter şehirlerini ateşe verdikten sonra Futtak Şehri'ne kadar ilerleyen Mihaloğlu Ali Bey'in 1460-1461 yılında yaptığı akının intikamını bile almayı düşünmüyordu. Macaristan'a bağlı Tuna boylarındaki Türk komutan Mihaloğlu Ali Bey, o dönemde nihayet Mihail Szilagyi ve Peter Sokoli tarafından geri püskürtülmüştü. Mihaloğlu Ali Bey, bunun üzerine Tımışvar Banatı'na girdiğinde Voyvoda Pongracz komutasındaki Eflak birlikleri karşısında geri çekilmek zorunda kalmıştı36. Kral Matyas, kendini Türklerin bu barış bozucu teşebbüsünün intikamını almakla mükellef saymıyordu. Osmanlı Sultanı'nı Tuna boylarında rahatsız etme işini, insanları kazıklara oturtmaktan sapıkça bir zevk aldığı için kazıklı anlamına gelen Tepeş lakabına istinaden Kazıklı Voyvoda diye anılan Eflak'taki vasali Vlad'a bıraktı. Vlad, Belgrad'ın kuşatmadan kurtulmasından sonra 1456 yılının Eylül ayında, Cilly Kontu'nun Hunyadiler karşıtı siyasetini yürüten Kral Ladislas'ın hükümdarlığını tanımıştı. Ladislas Hunyadi ise bunun karşılığında Vlad'ın öldürülen selefi Prens Vladislav'ın kardeşi, taht varisi Dan'ın davasını üstlenmişti. Dan, Erdel'in Sakson şehirlerinde yaşıyor ve geçimini buradan sağlıyordu. Vlad, kısa zaman sonra amcası ile arası açılan Macar Kralı Matyas'ın kral seçilmesi ve Hunyadi hanedanının rakipleri tarafından karşısına taht varisi olarak Kral Frederik'in çıkartılması neticesinde Macaristan'da barışın uzun bir süre için askıya alınacağının ve gücünün zayıflayacağının bilincine vardığında Erdel'i taciz etmeye ve zarar vermeye başladı. 2 Mart 1460 tarihinde Dan, Kral Matyas'ın bilgisi dahilinde Eflak üzerine yürüdü, zira karşı Kral Frederik'in davasını çoktan terk etmişti. Ancak burada Vlad tarafından esir alındı ve sonra acımasızca idam edildi. Dan'ın taraftarları, hatta bağrına çocuklarını basmış kadınlar bile kazıklara çakıldı. Erdelliler, şehirlerinde başka taht varislerini de barındırdıklarından, Vlad 1460 yılının bahar aylarında ve Ağustos ayında Braşov (Kronstadt) dolaylarına ve Olt bölgesinde Sibiu (Hermannstadt) civarlarında dehşet verici yıkım seferleri düzenledi. O dönemlerde sadık bir Türk vasalı olarak kabul ediliyordu37 ve her ikisi de Vlad Drakul'un oğulları olan kardeşi Radul ile birlikte babalarının sözüne karşılık Osmanlı Sultanı II. Murad'ın sarayında rehine olarak yetiştikleri hatırlara geliyordu. Ancak daha sonra Vlad'ın siyasi görüşünde bir değişiklik oldu. Vlad, vergilerini ödemedi, ama Sultan Mehmed, sınırlarında vergilerini ödemeyen Hristiyan prenslerin yaşamasına izin vermek niyetinde değildi. Vlad, ayrıca ölen kahraman Jan Hunyadi ve ondan sonra Szilagyi tarafından temsil edilen eski Hunyadi siyasetinin bir taraftarı olarak, kısa süre önce amcası ile barışan Macar Kralı ile barış yapmıştı38. Kendisi için yararlı olacak bu komşusunu ebediyyen kendi tarafına çekmek için Kral Matyas onu bir akrabası ile nişanladı39. Bu hadiseler Osmanlı yönetimi tarafından duyulduğunda, birçok Hristiyan prense bu gibi uğursuz emirler götüren ünlü Rum asıllı Yunus Bey (Katabolinos) aracılığıyla Vlad'a tahta çıktığı 1456 yılından beri, tıpkı Boğdan'ın ödediği gibi40, her yıl için 2 bin altın olmak üzere, ödenmeyen toplam 10 bin altını ödemesi fethedilen tüm şehirlerden toplandığı gibi, her yıl 500 çocuk ve 50 at vermesi daha önce Türklerin sahip olduğu Yergöğü'yü ve Turnu (Küçük Niğbolu)'yu iaşe tedarik bölgesi olarak teslim etmesi ve Vlad'ın Osmanlı başkentine bizzat gelmesi yönünde bir ültimatom verildi. Vlad, bu ültimatoma cevaben Yergöğü önlerinde kendisini bekleyen Niğbolu ve Vidin Sancakbeyi Hamza Bey'i esir aldı ve başkenti Tırgovişte'nin kapıları önünde kazığa oturttu. Diğer esirler de Hamza Bey'le aynı kaderi paylaştılar. Dobruca'dan başlayarak, Kili civarlarından Hırsova, Tutrakan, Marotin, Yergöğü'ne, kale kumandanı öldürülen Rusçuk'a, oradan Firuz Ağa'nın oğullarından biri olan subaşısının kellesinin uçurulduğu Niğbolu'ya, Turnu, Sviştov, Samovit, Gigen'e ve yeni bir Eflaklı kumandanın getirildiği Rahova (Orehovo)'ya kadar Tuna boylarında ve deniz kenarında bulunan tüm Türk kaleleri, Macar Kralı'na kurbanlarının sayısını aşırı yüksek bildiren41 voyvodanın her yeri yıkıp yakan Romenleri ile karşılaşıyordu. 11 Şubat 1462 tarihinde Vlad, her tarafı kan içinde Tuna boylarına geldi ve Macarların kendisine borçlu olduğu yardımı istedi. Tabii ki, Kral Matyas'ın Venedik elçisinin huzurunda da vaat ettiği ve Erdel'e gönderilen emirlere rağmen bu yardım hiçbir zaman gelmedi42. Matyas, Macaristan'da hâlâ Frederik'in taraftarları ve Giskra'nın Bohemyalı çeteleri ile yeterince uğraşmak zorunda idi. Ayrıca, yeni yılın ilkbahar aylarında, Tuna Nehri için gemi toplayan Sultan Mehmed'in Belgrad'a saldıracağına inandıkları için kral daha dikkatli olmak zorunda idi. Ancak, Sultan Mehmed 26 Nisan tarihinde yola çıktığında, bu seferin sadece Eflak'ı cezalandırmak için yapıldığı kısa sürede anlaşıldı. Tıpkı II. Murad'ın ve Vlad Drakul'un zamanında olduğu gibi Erdel de bu düşmanlıklardan nasibini aldı. Mayıs ayının ortalarında ya Sultan Mehmed, ya da genelde Vezirizam Mahmud Paşa tarafından yönetilen öncü birlikler Niğbolu önlerine geldi. Bunun dışında Morava Nehri'nden aşağı doğru giden bir Sırp filosu Vidin surlarının altında belirdi ve Tuna üzerinden geçişi kolaylaştırdı. Oklarla silahlanmış Romen köylülerin direnişi, dünyanın en iyi ordusunu durdurması mümkün değildi. Alçak, bataklıklar ve ormanlarla kaplı Eflak sahillerine ilk olarak 120 topla birlikte Mahmud Paşa indi (Haziran başı). Osmanlılar, güçlü kaleleri ve sağlam yerleşim yerleri olan ülkelerde savaşa alışıktı. Bunları zapt etmek her zaman kolay olmuyordu, ama bir kez Türklerin eline geçtiler mi, burada uzun süreli yeni bir eyaletin oluşacağından emindiler. Romenler ise genelde köylerde yaşıyorlardı. Çoğunlukla Saksonyalılar ve Macarlar tarafından kurulan az sayıda şehirler dağların eteklerinde idi ve geniş bir yarım daire oluşturuyorlardı. Küçük barakalarla çevrili uzun ticaret yolunun dışında sadece küçük çiftlik evleri görülebiliyordu. Bazı yerlerde, hafif saldırılardan korunmak amacı ile küçük çitler veya alçak hendekler de bulunuyordu. Sadece ahşap evleri sipahiler tarafından ateşe verilen liman şehri İbrail (Braila), biraz daha iyi tahkim edilmişti ve yukarı bölgelerde Argeş Dağları'nda Kazıklı Voyvoda tarafından kurulan ve harabeleri bugün bile yüksek bir kayanın üzerinde görülebilen yeni Bran Şatosu (Poienan Kalesi) yükseliyordu. Sultan Mehmed, bu şekilde yaşayan bir halka karşı ne yapacağını pek bilemedi. Bu yüzden önce Prens Vlad'ın başkentine yöneldi, ancak bu ülkenin hükümdarı da tıpkı Bosna Kralı gibi bir yerden bir yere dolaşıp durmaktaydı. Bundan dolayı Sultan Mehmed, Tirgovişte'yi açık ve terk edilmiş bir vaziyette bulduğunda şaşırdı. Bu ülkedeki Boyarların aileleri derin bir gölle çevrili bir kalede muhtemelen Bükreş yakınlarındaki Kazıklı Voyvoda'nın hatıralarıyla dolu Snagov'ta, saklanıyorlardı. Sultan Mehmed, burada askerlerinin yazın güneşinden ve kışın soğuğundan kavrulmuş kemiklerini görerek dehşet içinde kaldı. Kazıkların üzerinde ise Yalomita Vadisi'nin kuşları, yuva yapmıştı. Seferin tamamı boyunca hiçbir çatışmaya girilmedi. Sadece Türk kaynaklarında, Romen Boyarların öncü birliği sandıkları asıl orduya saldırdıklarından bahsedilmektedir43. Vlad, sanki ortadan kaybolmuştu, ama karanlık bir gecede ortaya çıkıp, sultanın karargâhına saldırmaya cüret etti. Bunun üzerine oluşan karmaşada birçok Osmanlı'nın ölümü kendi ellerinden oldu. O dönemlerde Tuna boylarında yapılan tüm teşebbüslere komutanlık eden ve ülkeyi iyi bilen biri olarak kılavuzluk yapan Mihaloğlu Ali Bey'in44, gün doğumunda kaybolan Romenleri takip ettiği anlatıldı. Döndüğünde beraberinde birkaç kelle getirdi ve bu cüretkâr teşebbüsün intikamını almış olmakla övündü. Bu hadiseler, Tırgovişte'ye varmadan önce meydana geldi. Vlad ise bu esnada acilen, o dönemlerde hırslı, ancak hiç de maceraperest olmayan komşusu Boğdan Prensi Stefan tarafından bütün güçleri ile birlikte kuşatma altına alınmış olan Kili'ye yöneldi. Prens Stefan'ın amacı, Vlad'ın yarattığı karmaşalardan faydalanarak, prensliğini uzun bir süredir Eflak ile savaştığı güney sınırına doğru genişletmekti. Vlad, şehre geldi ve 2 Haziran tarihinde Stefan ayağından yaralandı. Bu esnada Turahan Bey'in oğlu ve Mora'nın eski Sancakbeyi Ömer Bey'in komutasındaki sipahiler, ganimet toplamak ve güçlü orduya erzak temin etmek için Karpat Dağları'nın vadilerinde ilerlediler. Bu, Türklerin tek başarısı idi. Haziran ayında sıcaklar sadece Eflak steplerinde değil, dağların yakınlarında da çekilmez bir hâle gelmişti. Osmanlı tarihçisi, sıcakları şöyle anlatıyor Altı mil yol boyunca bir damla su yoktu ve hava öyle sıcaktı ki, toprak ateş gibi yanıyor, demir sanki mum gibi eriyor ve savaşçıların kalpleri sıcaklardan ve susuzluktan kavruluyordu 45. Osmanlı karargâhında açlık baş göstermeye başlamış ve geri çekilmek artık bir zorunluluk hâline gelmişti. Eflak'ta, Mora'daki despotlukta, Sırp topraklarında ve Trabzon'da uyguladığı yönetim şeklini (birkaç subaşının bağlı olduğu bir sancakbeyi ve en iyi toprakların sipahiler arasında dağıtılması) getirmeyi düşünen Sultan Mehmed, burada nihayet huzuruna gelen Vlad'ın kardeşi, özellikle ahlaki zaafiyetinden ötürü Güzel diye anılan Radul'u ülkenin prensliğine getirmiş olmaktan memnun bir şekilde ayrıldı. Sultan, Radul'un eşliğinde Niğbolu'ya döndü. 11 Temmuz'da tekrar Edirne'ye vardı. Kili önlerine gelen gemiler, özellikle ağır yaralı Stefan'ın geri çekilmesinden dolayı kaleyi sekiz gün boyunca boşuna kuşattıktan sonra, Gelibolu Limanı'na geri döndüler46. Kral Matyas, Erdel'e geldiğinde - Kasım ayında Braşov'da görüldü Boyarlardan çoğu Radul'un tarafına geçmişti, zira Snagov Şehri ani bir baskınla ele geçirilirken, burada birçok değerli rehine alınmış ve ülkenin ileri gelenleri, isteyerek ya da istemeyerek - gerçi kana susamış Vlad'ı da sevmezlerdi - Radul'u kabul etmek zorunda kalmışlardı. Stefan, bu arada Eflak ile yaptığı savaşa son vermişti. 1461 yılında kaçak Petru Aron'u bulmak için Sek topraklarına yaptığı akın için Kral Matyas tarafından cezalandırılma zamanı henüz gelmemişti. Genç Macar Kralı, Erdel'e kaçan dostu Vlad'ı, Bohemyalı Giskra ile birlikte krallığına göndermekten başka bir şey yapamıyordu. Vlad, Macarların himayesi altında Ruçar'a kadar ilerledikten sonra Osmanlı Sultanı'na bir mektup yazdı ve tekrar prens olarak tanınmak amacı ile Macar Kralı'na karşı tekliflerde bulundu. Ama Radul mektuplara el koydu ve bunları Macar Kralı'na sundu. Kral Matyas derhal Vlad'ı esir aldı ve Hristiyanlık davasına ihanetten, sadakatsiz bir vasal ve nankör bir akraba olarak yıllarca esir tutulacağı Vişegrad'a gönderdi47. Eflak üzerine yapılan sefer, istenen sonuca varmamıştı. Yeniçeriler ve sipahiler yorgun bir vaziyette geri dönmüşlerdi. Bir çoğu Romen oklarına, kimisi de açlığa ve vebaya yenilmişti. Ama tüm bu hadiseler Sultan Mehmed'in cesaretini kıramazdı. Edirne'ye vardıktan birkaç gün sonra Kapudan Paşa'ya, Venedikli subaylar ve himaye altında olanlar dışında Doğu bölgelerinde tek başına Hristiyan hükümranlığını temsil eden Midilli Prensi'ne saldırması yönünde emir verdi. Aynı anda amiralinin işini kolaylaştırmak için kara birliklerinin başına bizzat geçmek için gerekli tedbirleri aldı. Midilli'ye doğru yelken açan donanma, 24 üç çifte kürekli kadırgadan ve 100 daha küçük gemiden oluşuyor ve 2 bin kadar taş gülle taşıyordu. Sultan Mehmed ise daha hafif birliklerle bizzat yola çıkmıştı. Üçüncü günde Vezir Mahmud Paşa komutasındaki donanma, Midilli Şehri'nin önüne varmış ve derhal kuşatmaya başlamıştı. Adada, o dönemde Nikolo Gattilusio yönetime zorla el koymuş ve kardeşi Dominik'i öldürtmüştü. Osmanlı Sultanı'nı düşman olarak Midilli Adası'na çeken ise üçüncü Gattilusio Lucchino'nun entrikaları idi. Sultan Mehmed, Nikolo'yu 3 bin altın tutarındaki vergiyi zamanında ödememek, sultandan izin almadan yönetime el koymak ve nihayet Osmanlı Devleti'nden ayrılmak için Türklere ait kaleleri işgal eden Katalan korsanları yardıma çağırmakla suçluyordu. Osmanlılar, şehri iki hafta boyunca kuşatmaya aldılar, ancak şehrin teslim olmaya niyeti yoktu. Osmanlı Sultanı, Anadolu'daki karargâhından bizzat adaya geçmek zorunda kaldı. Adaya varışı ile Latinlerin son cesaret kırıntıları da yok oldu ve sultana kalenin anahtarını getirdiler (16 Eylül). Sultan Mehmed, sadece 300 korsanın başını kesttirdi, hatta bazılarını ikiye böldürdü. Adanın Rum nüfusunun bir kısmı Osmanlı ordusunda hizmete alındı ve kısmen İstanbul'a yerleştirildi. Bir kısmı ise bundan böyle ünlü bir Kadı'nın oğlu olan Samiyot Ali Bey'in Sancağı hâline gelecek olan adada kaldı. 200 yeniçeri ve 300 sipahi Ali Bey'in yanına yerleşti. Sultan Mehmed ise yeni fethedilen bu sancakta dört gün kaldı48. Gattilusiolar, İstanbul'a getirildi ve burada esir olarak tutuldular. Nikolo ve Enez varisi Lucchino, birçok suçlama ile kadı önüne çıkartıldılar. İslâm dinine geçerek, bu durumdan kurtulabileceklerini düşünmüşlerdi, ama kısa bir süre sonra tekrar zindana atıldılar ve hain olarak idam edildiler. Gattilusioların kısa bir süre öncesine kadar filiz veren hanedanından, artık sadece Trabzon İmparatoru Aleksios'un Osmanlı Sultanı'nın hareminde bulunan güzel dul eşi kalmıştı49. 1462 yılında, Stefan'ın üç oğlu arasında Ragusa'nın yardımı ile uzun bir süre annesinin ve kendisinin davası için babasına karşı savaş yürüten oğlu Vladislav, Divân-ı Hümâyûn'a gelmiş ve Hersek topraklarının kendisine bırakılması hâlinde 100 bin altın ödemeyi vaat etmişti50. Bu hadiseden sonra Sultan Mehmed, Stefan'dan Bosna Krallığı'na ve Ban Paul'un yönetimi altındaki Hırvatistan'a giden yoları güvence altına almak için vazgeçilmez saydığı Klobuk, Misevak ve Zazvina kalelerini talep etti51. Kral Stefan, yılın ilk aylarında Sultan Mehmed'in kendisine karşı sefer hazırlığı içinde olduğunun bilincine varmıştı ve Dalmaçya ile İstirya'nın da tehdit altında olduğunu belirterek, Venediklilerden yardım istedi. Sultan Mehmed, Stefan Tomaşeviç'in Semendire'nin kaybından dolayı kızgın olduğu için 50 bin altın tutarındaki vergiyi ödemeyi reddettiği bahanesiyle kralın üzerine yürüdüğünde, çoğu voyvodası ve kralın Katolikleştirmeye yönelik siyasetinden hoşlanmayan halkı tarafından terk edilmiş bir vaziyette yalnız kalmıştı. Mihaloğlu Ali Bey'in kralın birçok kez barışı bozduğunu belirten ve son olarak Türk kalelerinden biri olan Kızılağaç Yenicesi'ni zapt etmekle suçlayan raporları da sultanın bu intikam seferini düzenlemesine sebep olmuşlardı52. Türkler, Arnavutluk Beyi İsa Beyin de onlara katıldığı Üsküp'te toplandılar. Ordu, Vuçitrin üzerinden hareket etti. Burada Mihaloğlu Ali Bey'e Macarların karışmasını engellemek için Sava Nehri'ne doğru hareket emri verildi53. Önce Podrinyes alındı ve voyvodasının boynu vuruldu. Bobovac, Sultan Mehmed saldırı için gerekli topları döktürmeye vakit bulamadan teslim oldu. Veziriazam Mahmud Paşa yine birkaç bin seçkin atlıdan oluşan öncü birliğine komuta etmekle görevlendirildi. Yanına da en cesur sipahilerin komutanı olarak Turahanoğlu Ömer Bey verildi. Mahmud Paşa, Pliva ve Vrbas nehirleri ile güçlü surlarla çevrilmiş ve yüksek bir kayanın üzerine inşa edilmiş bir vaziyette tüm saldırılara karşı durabilecekmiş gibi görünen yeni başkent Yayça'ya doğru ilerledi. Ama voyvodaların çoğunun terk ettiği kral, burada bile kendini güvende hissetmedi ve Rumeli Beylerbeyi'nin hızlı sipahilerinden daha kuzeydeki Kliutch (Kliacza/Glutz)'a kaçtı. Ancak iç bölgenin bu dağlık arazisinde bile düşmandan kaçma şansı çok azdı. Ömer Bey'in birlikleri kısa bir süre sonra burada belirdi ve Stefan, bu birliklere köprüde saldırdığında savaşı Türkler lehine çevirmek için Veziriazam Mahmud Paşa yardıma geldi. Kral, hayatının bağışlanacağına dair söz aldıktan sonra teslim olmak zorunda kaldı ve tüm kale komutanlarına yazılı olarak boş yere daha fazla direnilmemesi için emir verdi. Mahmud Paşa, bu değerli esir ve aralarına daha sonra kattığı amcası Radivoy ile onun 13 yaşındaki oğlu ile birlikte geri döndü ve Yayça'yı kuşattı. Bosna'nın başkenti uzun süre direnemedi. Sultan Mehmed, savaşmaya fırsat bile bulamadan Yayça'ya geldi (Haziran 1463). Bosna'nın eski hükümdarını yendiği diğer taç giymiş krallara gösterdiği teveccühle karşılamadı, zira Sırbistan ve Bosna'nın varisi, papanın musahibi Stefan Tomaşeviç'in Gregor gibi bir rahip olarak veya Sırp prensesleri gibi bir manastıra çekileceğine ya da Müslümanlığa geçiş merasiminden sonra barışçıl ve sadık bir biçimde Anadolu'daki bir sancağı yönetebileceğine inanmıyordu. Sultan Mehmed, vicdanını rahatlatmak için önce ulemâdan* esire karşı bir fetva aldı, ardından boynunu vurdurdu. Stefan, Yayça yakınlarına gömüldü. Kalıntıları kısa bir süre önce kesik başı göğsünün üzerine yatırılmış bir vaziyette Kral mezarında bulunduktan sonra, oradan alınıp, yakınlarda bulunan Fransisken Manastırı'nda yeni bir mezara konuldu54. Türk ordusunun diğer birliklerinden bazıları Hırvatistan'a akın edip, Ban Paul'u esir aldılar. Ban Paul, esaretteyken öldü belki de komşusu Kral Stefan ile aynı akıbete uğramıştı55. Mahmud Paşa, bu sefer sırasında Kral Stefan'ın topraklarına da akın etti ve başkent Blagaj başarılı bir şekilde direnmesine rağmen, Hersekli Stefan bundan sonra topraklarının yarısı ile yetinmek zorunda kaldı. Güney Bosna gibi diğer bölgeler, Batı'nın yeni Sancakbeyi Minnet Bey'e verildi. Özellikle yaşlı Stefan'ın 1466 yılında ölümünden sonra, ileride daha ayrıntılı olarak anlatılacağı gibi, henüz Hristiyan olan Hersek, çöküşe doğru gitti ve 1480 yılı civarında büyük Sandali'nin devleti tamamen ortadan kalktı56. Bosna, Macaristan Krallığı'nın bir parçası olarak kabul edildiğinden hiçbir Macar Kralı'nın Türklerin buraya yerleşmesine göz yumması mümkün değildi. Kral Matyas, İmparator Frederik'e karşı düşmanlıklarını ve tüm diğer hedeflerini bir kenara bırakıp, Osmanlılara savaş ilan etmek zorunda kaldı. Diğer taraftan, Arnavutluk'taki konumunu sağlamlaştırmak için Venedik'e birden fazla kez elçi gönderen İskender Bey - Leş'den hareketle Türklerin elinden aldığı Satti'den (1458)57 de feragat etmişti58 - Hersek'in işgal edilmesinden sonra kendini tehdit edilmiş hissetmekte idi. Bu yüzden Macarların doğal bir müttefiki hâline gelmişti. Rumeli'nin son zaferlerden dolayı cesaretleri iyice artan Türk beyleri, Mora'daki Venedik topraklarına bir Sırp veya Rum Eyaleti gibi muamele etmekten çekinmemişlerdi59. Evrenoszâde İsa Bey, 3 Nisan 1463 tarihinde Arhos'u zapt etmiş ve şehir sakinlerini 25 Temmuz tarihinde İstanbul'a götürmüştü. 1462 yılının Kasım ayında tüm komutanlar arasında en gözde olan Turahanoğlu Ömer bey, İnebahtı (Lepanto) yakınlarındaki bir kaleye saldırmış, Modon civarına da sipahiler yerleşmişti60. Bu, Venedik'le savaş anlamına geliyordu. [*] 1463 yılının bahar aylarında Kardinal Bessarion, yaşlı mutaassıp Papa II. Pius'un projelerini görüşmek üzere Venedik'e gelmiş ve Venediklilerin, kendi topraklarında ruhban sınıfından yüzde onluk vergisinin toplanmasını kabul ettirmişti. Bu esnada ayrıca Haçlı Seferi sırasında önde taşınacak bayrak kutsandı ve bir seremoni ile Venediklilere ve bütün dünyaya yapılacak büyük teşebbüsler anlatıldı1. Papalığın, bu bahar aylarındaki tüm faaliyetleri bununla sınırlı idi. Batı'nın büyük hükümdarları, Fransa Kralı ve Burgonya Dükü'nden ise hiç ses çıkmıyordu. Bu yüzden, bir taraftan 30 kadırgadan oluşan filosu Alvise Loredano komutasında hazır tutulan Venedik, diğer taraftan ise Tolna'da toplanan mecliste ordu kurmak için güçlü kararlar almış olan Macaristan2, tek başına kalmıştı. Macar Kralı, Mayıs ayında küçük bir ordu ile Türklerin olası bir saldırısını geri püskürtmek için güney sınırındaki Batta karargâhına gelmişti. Sultan Mehmed, Bosna'da savaşırken, Macar çeteleri etrafta dolaşarak, fırsatını buldukları her yerde Mihaloğlu Ali Bey'e zarar vermeye çalışıyorlardı. Ancak yazın ilk ayları ile birlikte savaş tekrar sona erdirildi3. Sonbaharda, Venedikliler Türklerle şiddetli bir biçimde savaşmaya karar verdiklerinde ise Kral Matyas düşmanlıklara tekrar başladı. 12 Eylül'de Petervaradin'de yapılan bir antlaşma ile her iki taraf, Haçlı Seferi fikrine birlikte hizmet etmeyi taahhüt ettiler. Venedik ayrıca 40 kadırgayı silahlandırmayı vaat etti4. Ortak savaşın bu ilk yılında ise sadece Macar Kralı'nın faaliyetleri ön plana çıktı. Kral Matyas, babası gibi büyük bir Haçlı Seferi ile Balkan Yarımadası'nı fethetme ve Türkleri Avrupa'dan tamamen çıkartma umuduna kapılmadı. Defalarca verdiği kayıplar ve büyük felaketler, Hunyadilerin bu gururlu ve biraz da kibirli halefini daha dikkatli davranmaya sevk etmişti. Ayrıca Romen örneği, ona daha az araçlarla Türklere karşı belki daha hafif, ama bir o kadar da uzun süreli başarılar elde edilebileceğini öğretmişti. Böylelikle yanına 4 bin savaşçı alıp, etrafındaki Bosnalı kaçaklara danışarak, doğrudan eski başkent Yayça'ya doğru yola çıktı. Osmanlı Sultanı, her zamanki gibi kalelerde ve takviye edilen şehirlerde çok az sayıda yeniçeri bırakmıştı. Yayça'da da sadece 400 yeniçeri vardı. Bunun dışında, intikam almak için gelen Hristiyan ordusunun yakında olduğunu duyan halkın arasında Pataren mezhebine bağlı olanlar olmasa da Katolikler, Fransiskenlerin kışkırtması ile kâfirlere başkaldırdılar. Yayça'ya vardıktan dört gün sonra - 1 Ekim tarihinde - Kral Matyas, Yayça Şehri'ne girmeyi başarmış, ancak kalede bulunan ve her biri, Macar kaynaklarında adı Haram Bey olarak geçen, Harambaşı İlyas Bey yönetimindeki 430 seçkin yeniçeri5 uzun bir süre inatla direniş gösterdiler. Kral Matyas bu yüzden, kuşatma hazırlıklarını bizzat denetlemek üzere Yayça'da kaldı. Açlıktan ölmek üzere olan Türkler ancak üç ay sonra, 26 Aralık tarihinde, yapılması planlanan ve geri püskürtmeyi başaramayacakları saldırıyı engellemek için teslim oldular. Taç giyme gününe yakın bir tarihte geçit merasimlerinde böyle kahramanları gösterebilmekten memnun olan Kral Matyas, daha önce alınan kalelerin birliklerinin hayatını bağışladığı gibi, onların da hayatlarını bağışladı. Ayrıca daha ileriye gitmeye de niyeti yoktu yenilmesi zor Osmanlı Sultanı'nın elinden böylesine büyük bir eyaleti kolayca alabilmiş olmak ona yetiyordu6. Macarların bu başarısı, Hersek'te büyük yankı uyandırdı. Stefan, Sultan Mehmed çekildikten hemen sonra, sahil kesiminden geri gelmiş ve üç kale dışında bütün topraklarını geri almıştı. Özellikle, sadece kendi toprakları ile yetinmeyip, Srebrenica'ya kadar Pavloviçlere ve Kovaçeviçlere ait toprakları da zapt eden oğlu Vlatko'nun7 bu hadiseler sırasında adı duyuldu. Macar Kralı, Vlatko ile bir antlaşma yaptı ve bu genç prensi kendi özel himayesine aldı8. Stefan, Macar Kralı'nın yanına bizzat gelmiş ve Yayça'nın alınması sırasında yardım etmişti9. Stefan'ın büyük oğlu, Venediklilerle yapılan bir antlaşmaya aykırı olarak babasına ve babasının ikinci evliliğinden olma üçüncü kardeşi Stefan'a karşı ayaklanmamış olsa idi, Hersek'te herşey eski hâline gelmiş olacaktı10. Osmanlı Sultanı'nın Bosna'ya karşı ikinci bir seferi bu hadiselerden dolayı zorunluluk hâline gelmişti. Sultan Mehmed gerçekten de 1456 yılının bahar aylarında kuzeydoğuya yöneldi. Macarlar tarafından zapt edilen kalelerin çoğu, hükümdarlığını tekrar kabul etmek zorunda kaldılar. Daha sonra, büyük toplarına güvenerek, Yayça'yı kuşattı. Ancak kısa bir süre sonra burayı kuşatmanın zaman kaybından başka bir şey olmadığını anladı Sandali tarafından inşa edilen kale, tüm saldırılara direnecekmiş gibi görünüyordu. Yapılan iki saldırı da geri püskürtüldü. Sultan Mehmed, 20 günlük bir kuşatmadan sonra geri çekildi, ancak Minnet Bey'in oğlu Mehmed'e Yayça'da savaşmaya devam etme emrini verdi11. Kalelerin büyük bir bölümü, tekrar Osmanlı Sultanı'nın eline geçti. Macar kaynaklarında, Kral Matyas'ın baharda Emerich Zapolya'yı Bosna Valisi 12 olarak gönderdiği anlatıldı ve Matyas Corvinus'un methiyecileri, Sultan Mehmed'in bu Macarları büyük bir ordunun öncüleri zannettiği için alelacele kaçtığını söylerler. Gerçekte ise Haziran ayında bile Macar Kralı'nın hiçbir hareketi görülmemişti. Aksine, Matyas bütün yaz boyunca başka davalarla uğraşmıştı. Venedik'e ancak Ekim ayında, Macarların Futtak'taki karargâhlarından ayrıldıkları ve tekrar Bosna'ya akın ettiklerine dair haberler geldi13. Sava Nehri kenarındaki İzvornik kuşatıldı, ancak Matyas'ın burada tıpkı Yayça'da Sultan Mehmed'in başına geldiği gibi şansı bir türlü gülmedi. Yine de ordunun bir kısmı Zapolya'nın komutası altında büyük maden şehri Srebrenica'yı almayı başardı, ama bu başarının komutanı tekrar İzvornik surlarının altında savaşmaya devam ettiğinde okla gözünden yaralandı. Yılın son ayları idi ve kış çok çetin geçiyordu. Ayrıca kuşatma altındaki Mihaloğlu İskender Bey'in yardımına kardeşi Ali'nin, İshak Bey'in oğlu İsa'nın, Turahanoğlu Ömer Bey'in ve Osmanlı Sultanı'nın temsilcisi olarak Veziriazam Mahmud Paşa'nın bizzat gelmekte olduğu haberi yayıldı. Bu haber üzerine Macar birlikleri alelacele Sava Nehri'ni geçtiler ve 1464 yılının Hristiyan seferi bu şekilde sona erdi14. Venedikliler, Mora'ya yönelik seferlerine çok daha muhteşem bir biçimde başladılar. 1463 yılının Mayıs ayında, Taddeo Dükü'nün oğlu, ünlü Condottiere Bertoldo Este'nin komutası altındaki binlerce savaşçı Alvise Loredano'nun yönetimindeki gemilere bindirildi. Aynı yıla ait bir uyarı mektubunda Filelfius, Bertoldo'yu en fazla 52 bin askere sahip Osmanlı Sultanı'nın zayıflığını öne sürerek savaşmaya davet etmiş ve Draç'dan geçen yolu tavsiye etmişti15. Loredano, 32 kadırgaya ve daha birçok gemiye komuta ediyordu. Venedik, nadiren bu kadar büyük bir donanma oluşturmuştu16. Bertoldo'nun ilk başarısı Arhos'u tekrar geri alması idi (5 Ağustos). Buraya Girit'ten 300 okçu bırakıp17, Germe Hisarı (Heksamilion/Eksamil)'nın tekrar inşasına başladı. Surlar, sekiz gün içerisinde neredeyse Paleologlar zamanında olduğu gibi tamamlanmıştı. Venedikliler, bu sayede Osmanlıların yardımcı birliklerinin önünü kesmeyi umuyorlardı. Surlar tamamlandıktan sonra Sinan Bey'in en fazla 400 yeniçeri ile bulunduğu Gürdüs'ü kuşatmaya başladılar. Sinan Bey, Osmanlı Sultanı'nın alelacele gönderdiği Ömer Bey'in yaklaşmakta olduğu haberini alınca, cesurca bir çıkartma yaptı ve Bertoldo bu çatışma sırasında ölümcül yaralar alarak (20 Ekim-4 Kasım) tarihinde öldü. Aynı ayın 13'üncü gününde, bu arada hastalanan Alvise Loredano, filosu ile birlikte İsthmus Derbendi'nin sularında gücünü tamamen kaybetmiş bir vaziyette kaldı18. Bu bahtsız seferi kendi lehine çevirmek için gösterdiği son çabalar, Takımadalara doğru yelken açmak oldu. Anabolu'da kış karargâhına çekilen kara birliklerinden kalanlar, bu esnada Rumeli Beylerbeyi Davud Bey'i geri püskürtmeyi başardılar19, ancak hava şartlarının çetinliği, sayısız fedakârlıklar ve dur durak bilmeyen düşmanlarının sürekli saldırıları neticesinde telef oldular20. Veziriazam Mahmud Paşa, Hristiyanlar geldiğinde Rumlar tarafından Osmanlı subaşıları kovulan bütün kaleleri ve şehirleri tekrar geri almayı başardı21. Ayrıca Artalı Toccoların zayıf düşmüş despotluğuna da cezası verildi22. Venedikliler, bahar için başka hazırlıklar yapmadılar ve Türkler bu esnada çok önemli bir konuma sahip olan Arhos'u geri almayı başardılar. Turahanoğlu Ömer Bey, düşmanlığını açıkça ilan eden Venedik'in kolonilerine zarar vermek amacı ile Modon'a geldi ve Modon yakınlarında bulunan Değirmenler Kalesi (Molini/Myloi) ateşe verildi. Koron ve İnebahtı yağmalandı23. Ancak Benefşe aynı yıl içerisinde Hristiyanların eline geçti24. Türklere ait Vostitsa ise daha 1463 yılında ateşe verilmişti25. Alvise Loredano'nun haleflerinin emri altında hareket eden Venedik Donanması, Korsan Komino'nun çağrısı üzerine, Lerino Adası'nı26 ve güçlü Palaiokastron dahil olmak üzere Limni Adası'nın birkaç yerini27 işgal etti. Ancak Midilli açıklarında gelip, birkaç gün boyunca Midilli Şehri'ni kuşatmaya çalıştıklarında28, aralarında 45 kadırganın bulunduğu güçlü Osmanlı Donanması'nın Veziriazam Mahmud Paşa komutasında yaklaşmakta olduğu haberi geldi (18 Mayıs). Osmanlı Donanması, Hristiyanların Takımadalardaki başarılarını çok kısa bir süre içinde sona erdirdi29. Hristiyanların buradaki tek kazancı, Midilli Adası'ndan birkaç bin kişinin Eğriboz'a aktarılmış olması ile sınırlı kaldı (Mayıs)30. Midilli Adası'ndaki başarısızlıktan sonra donanma komutanı Orsato delirdi 31 ve kısa bir süre sonra Venedik'te ümitsizlik içinde öldü. Venedikliler ise yine aynı yıl (1464 içerisinde) çok daha büyük bir teşebbüs yapmayı planladılar. Papa II. Pius, önceki yılın Ekim ayında Venedik'e bir mektup göndermiş ve kısa zaman sonra kendisini, Burgonya Dükü'nün ve çeşitli ülkelerden gelecek Haçlıların yola çıkacaklarını ilan etmişti. Ocak ayında papanın tekrar tüm sadık ve cesur Hristiyanlara seslenişi duyuldu32. 27 Kasım 1463 yılında Orsato Giustiniani donanma komutanı makamına getirilmiş ve bir hafta sonra altın sırmalı bayrağı Kardinal Bessarion tarafından takdis edilmişti. Orsato, hiç vakit kaybetmeden tehdit altındaki Mora'ya doğru yelken açmıştı. 7 Şubat 1464 tarihinde yeni Venedik Doju Kristoforo Moro'nun dört meclis üyesi ile birlikte Haçlı Seferi'ne katılacağına dair karar alınmıştı. Sanki Dandolo'nun günleri tekrar geri geliyordu İstanbul'u tekrar geri almak için bir Haçlı Seferi yapılacaktı, ancak Filelfius, Papa II. Pius'un İstanbul'a kendi yeğenlerinden birini imparator olarak tayin etmek istediğinden şüpheleniyordu - bir Paleolog'un yerine bir Piccolomini. 33. Kardinal Bessarion ve kutsal ittifakın diğer üyeleri ile Haçlı Seferi'ne katılacak olan diğerleri için 10 kadırga hazırlandı. Lauro Querini, Mart ayında Girit'ten bir rapor yolladı ve Türklerin durumu hakkında bilgi verdi34. Bahar geçti, ancak papa söz verdiği gibi Ankona'ya gelmedi. Gelişi, Temmuz ayının sonunu buldu. 30 Temmuz ‘da Venedik Doju süslenmiş görkemli bir kadırga ile yola çıktı. 4 Ağustos'ta San Nikolo del Lido'ya vardı ve ayın 9'unda 18 kadırga ile Pola Limanı'ndan ayrıldı. 13 Ağustos'ta Ankona'da bu güçlü filonun limana girdiği görüldü. Papa ise bu arada muhtemelen sevinç ve umuttan çok, heyecandan hastalandı ve ayın 14'ünü 15'ine bağlayan gece hayata gözlerini yumdu. Venedikliler ise ölümünden sonra, Haçlı Seferi için bizzat hazırlık yapmamış olmaktan duyduğu utançtan dolayı kendini öldürdüğünü her yere yaydılar35. Papa, sadece Osmanlı tahtının bir varisini, sultanın sözde daha genç bir kardeşini, kendisi için kazanabilmişti nitekim yanında öyle biri vardı36. Papanın ölümünden sonra Haçlı Seferi teşebbüsü büyük bir sekteye uğradı. Venedik Doju kısa bir süre sonra Venedik'e geri döndü ve burada denizlerin yeni kaptanı olarak Giacomo Loredano, selefi Orsato, başarısızlığından dolayı duyduğu üzüntüden dolayı 10 Temmuz'da Doğu Akdeniz'de hayata veda etmişti) 11 kadırga ile denizlere doğru yelken açtı (27 Ağustos). Görevi, önce Mısır'dan gelen zenci köleleri haksız yere alıkoyan Rodos Şövalyeleri'nin üstad-ı a'zamına göz dağı vermekti. Bu görevi yerine getirdikten sonra Venedik gemileri Sakız, Limni ve Bozcaada'ya doğru yol aldılar ve sahillerini ellerinde bulunduran Türklerin yoğun saldırısına uğradıkları Çanakkale Boğazı'na kadar geldiler37. Bertoldo'nun ölümünden sonra başka bir vali ve Malatesta hanedanından bir prens olan Riminili Sigismondo'nun hüküm sürdüğü38 ve vebanın kol gezdiği Mora'ya sadece yolda birçok bahtsızlığa uğrayan birkaç yardımcı birlik gönderildi. Venedik Cumhuriyeti'nin Türklere karşı gerçekleştirdiği en önemli şey, Papa II. Pius tarafından toplanan 37 bin altını ve kendi hazinesinden eklediği diğer yardım paralarını, Hristiyanlığın öncüsü olarak Kral Matyas'a göndermek oldu39. Sigismondo Malatesta, defalarca Mora'nın tamamını Venedik adına almayı vaat etmişti. Mora Yarımadası'nda gerçekten de Rumlar ve Arnavutlar arasında önemli sayıda taraftar da buldu. Dağlarda birçok yere sahip olan ve Venedik'e yüzlerce süvari sağlayabilecek derecede güçlü olan Peter ve Aleksios Bua - üçüncü kardeşleri Bua devşirme olmuş ve Hamza adını almıştı - Venedik'in San Markos bayrağının altında savaşıyorlardı. Mora'nın ileri gelenlerinden Mihail Ralli, Mora'nın en önde gelen adamı (il principal homo de quela Amorea), akrabası Mihail Ralli Drimi ve Protostrator İshak, Venedik'ten yana taraf tutmuşlar ve Brazi ailesine mensup yiğit gözü pek Zakonileri ve Mainotları (di Maina ve di Zacciona) Venedik'e kazandırmıştı. Demonoianni ve Bokali aileleri de Venedik'in himayesi altında idi40. Venedikliler'ın elinde hâlâ güçlü Anabolu Kalesi, sonra Mantinea, Benefşe ve Vatika bulunuyordu. Ancak Mezistre'ye yaptıkları bir saldırı geri püskürtüldü ve küçük ordunun en ünlü komutanlarından ikisi burada hayatlarını kaybettiler41. Ama Mora Sancakbeyi Ömer Bey'in Venedik'i bu topraklardan çıkartma teşebbüsleri de başarısız oldu42. Hristiyan paralı askerleri ve hafif süvarileri kışı önce Anabolu'da, sonra Mantinea'da geçirdiler. 1465 yılının Temmuz ayında, Ömer Bey Mezistre'den Muhlion'a hareket ederken, Venedikliler bölgenin güneyindeki Kalamata'da görüldüler43. Ancak Türklerle Venedikliler arasında hiçbir çatışma meydana gelmedi aksine her iki ordu, iaşe ihtiyaçlarını karşılamak için yapılan askerî akınlarla yetindiler. Ani baskınlar çok az görülüyordu. Türkler bu esnada bir iki kale aldılar. Hristiyanlar ise kısa bir süre sonra cesaretlerini kaybederek, Türklerin yeni bir harekâtının haberi geldiğinde kaçtılar44. Nihayet, Koron dolaylarına geri çekilmek zorunda kaldılar. Ömer Bey ise bu esnada ganimeti paylaştırmak üzere Atina'ya geldi45 ve kış aylarında birçok köle aldığı büyük bir sefer düzenledikten sonra İstanbul'a geri döndü46. Donanma, bu hadiseleri sadece seyretmekle yetindi. Osmanlı gemilerinin tersanelerden ve limanlardan ayrılacakları haberi geldiğinde47 Boğazlara doğru yönelmekle vazifelendirilmiş gibi görünüyorlardı. Sadece Gelibolu açıklarında Türklerle Venedikliler arasında küçük çatışmalar yaşandı, ama Türkler sahillerini korumayı çok iyi biliyorlardı48. Nihayet, yorulmuş ve morali iyice bozulmuş olup, Mora'da ünlü Rum düşünür Gemisthius Plethon'un naaşını İtalya'ya getirmekten başka hiçbir başarı elde edememiş Maletesta'ya, 50 yoldaşı ile birlikte geri dönme izni verildi49. Çok uzun zamandan beri serseri topluluğundan başka bir şey olmayan Mora ordusunun başına onun yerine Giacomo Barbarigo geçti. Yeni donanma kaptanı Vittorio Capello, Eğriboz Adası'nın karşısındaki Aulis'i işgal etti ve buradan kolayca alınan ve denizcileri tarafından yağmalanan Gökçeada, Taşoz ve Semadirek adalarına yöneldi (Ağustos)50 hatta gemilerine aldığı 250 süvari mürettebatın da katılımı ile şehre saldırdıkları, ateşe verdikleri ve ganimet olarak 500 kölenin dışında birçok hayvan da aldıkları Atina'ya kadar geldi51. Bu başarılara hasetlenen Barbarigo Balyabadra, Klarentsa ve eski Akhaya Prensliği'ni ilhak etme planının tekrar gündeme getirdi. Balyabadra'yı fethetmeyi başardı, ama Ömer Bey'in komutası altındaki Türkleri takip ederken, dikkatsizliğinden dolayı pusuya düştü ve Balyabadra'nın alındığı gün olan 12 Ağustos 1466 tarihinde Siderokastron önlerinde hayatını kaybetti. Cesedi, kalenin mazgallarından sarkıtıldı52. Bu hadise üzerine Venediklilerin cesareti öylesine kırıldı ki, şerefi zedelenen hasta Capello, şu inanılmaz sözleri yazmıştı Bir Türk'ün yüzüne bakmaya cesaretleri yok. Bu yüzden 250 Türk 4 bin kişiyi geri püskürtüp, sahillerine kadar kovalayabildi53. Capello'yu savunmaya çalışan Büyük Mihail Ralli, esir alındı ve kazığa oturtuldu. Balyabadra Başpiskoposu da onunla aynı kaderi paylaştı ve kazığa oturtularak öldü54. Ancak 2 bin kişilik ordusundan çoğu kaçmayı başardı. İki ay sonra, Türk donanmasının, Eğriboz'a kaçmak zorunda kalan güçlü Loredano'yu yendiğine dair bir dedikodu çıktı55. Capello, tıpkı ondan önceki donanma kaptanları gibi, 1467 Nisan ayındaki bahtsız savaşta yorgunluktan ve üzüntüden öldü. 1466 yılında, daha henüz bu hadiselerden önce, Venedik'in olup bitenlere vakıf danışmanlarından biri, üç savaş yılına rağmen herşeyin hâlâ eskisi gibi olduğunu yazdı56. Bu anlamsız ve şanssız savaştan yorulmaya başlayan küçük toprak sahipleri, varlıklarını korumak için komşu Türklerle anlaşma yoluna gitmeye başladılar. Arnavut yerleşim merkezlerinin yanı sıra Korfu, İnebahtı, Benefşe, hatta valisi 1466 yılının Şubat ayında Likona'da Ömer Bey'le görüşen Eğriboz, bu yola başvurdular57. Daha sonra, Venedik'le Mora'nın ileri gelenleri ve Mahmud Paşa‘nın başını çektiği Osmanlı yönetimi58 arasında bizzat görüşmeler yapıldı. Mahmud Paşa, Venedik dostlarının hangi sebepten ötürü Floransalıların ve Cenevizlilerin59 tüm yardımlarına rağmen, sadece gümrük gelirlerinin azalmasından dolayı Osmanlı hazinesine zarar vermekten başka hiçbir amaca hizmet etmeyen bu savaşı başlattıklarını sordu. Despot Artalı Leonardo ve Ragusalılar, yapılacak bir antlaşmanın şartlarını belirlemek için Venedik'e elçi gönderdiler. Venedik, böyle bir antlaşmayı yapmayı reddetmedi, ama ilk zamanlar Mora'nın tamamını ve Midilli Adası'nı isterken, daha sonra Mezistre, Balyabadra, Arkadya (Arkadia) ve Modon'a kadar tüm sahiller 60 ile yetindi ve nihayet taleplerini eski toprakları ile sınırlandırdı Kendisi için Koron, Modon, Anabolu, Arhos ve İnebahtı bölgesini61 ve Macar müttefiki ile Hristiyan ittifakının diğer üyeleri için Türklere ait Bosna toprakları62. Tek düşüncesi, karşılığında ileride herhangi bir Hristiyan askerî harekâtı yapılmaması için hiçbir garanti vermeden, yalnızca parasal yardım elde etmek olan Kral Matyas, yerinden kıpırdamayınca, barış konusu daha ciddi bir meseleye dönüştü. Ne 1465 yılının sonlarına doğru daha güçlü bir donanmanın hazırlanması için verilen emirler, ne Aloisio Loredano'nun tekrar donanma kaptanlığına seçilmesi ve 1466 yılının bahar aylarında Germe Hisarı'nı tekrar inşa etme projesi ne de Karamanlılar, Uzun Hasan ve hatta Moralı bir Arnavut olan Mısır Sultanı ile görüşme niyeti hiçbir sonuç vermedi63. Zira Venedik, barışı hepsinden çok istiyordu ve Venedik balyosu tekrar serbest bırakıldığında herkes sevinç içinde idi64. Osmanlı Sultanı ise Venedik için büyük harcamalar ve güzide pek çok tebaasının kaybı anlamına gelen Mora savaşını çok fazla önemsemiyormuş