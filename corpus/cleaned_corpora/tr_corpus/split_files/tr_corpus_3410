beklentilerin büyük yanılgılara dönüşürken çıkardığı gürültü. Bir zamanlar insanların parıltılarını merakla, imrenerek takip ettiği altın çerçeveli bir gözlüğün çatlayan camında bulabilirsiniz o korkunç gürültüyü. Yalnızlığı düşünün. Parçalanıp yere savrulan hayallerinizin her bir parçasını onlarla bir kez daha tek başınıza yüzleşerek toplamanız gerekecek. Ne onları kaldırmanıza ne de onlarla yüzleşmenize yardım edecek biri olacak etrafta. Hissedin konuşamamanın getirdiği acıyı. Aklınızdan geçenleri söyleyememenin ruhunuzu katran karasına boyayışını, ruhunuza dolanları söküp atamamanın çaresizliğini görün. İçeride kalan, adresine ulaşamamış her itirafın minicik bir kıymık gibi haince saplandığını siz de en içerinizde duyun. İfşa olmuş gizemi ve üzerinizden çekilen yorganın sizi sürüklediği savunmasız çıplaklığı hayal edin. En azından bir deneyin. Böylece bulabilirsiniz belki Ferrara’lı bir doktordan geriye kalanları. Tüm çaresizliğiyle kendini bıraktığı Po Nehri’nin bedenini sarmalayan sularında, aradaki küçük bir akıntıyla savrulan eskinin asalet sembolü altın çerçeveli gözlüğünde ya da özgür kalamayan ruhunun özgürlüğüne kavuşmuş sırlarında bulabilirsiniz. Kaynakça Bassani, G. (2016). Altın Gözlük. İstanbul: Yapı Kredi Yayınları. Fotoğraf. “The Gold Rimmed Glasses”, http://cineplex.media.baselineresearch.com/images/302987/302987_full.jpg adresinden elde edildi. Sıla Gamze VERAL İYİLER DE İNTİKAM ALIR Toplumumuz tarafından “soğuk yenen yemek” olarak bilinen intikam alma eylemi bende büyük bir haz yaratıyor. Birisi benim canımı acıtacak, beni kıracak herhangi bir davranış sergilediğinde kızgınlığımı ve öfkemi içime atan bir insan olmadım bugüne kadar. Gelecekte ki herhangi bir günde de yapılan haksızlıklara sessiz kalıp, minik kalp kırıklıklarımı suskunluğumla devleştirmeyeceğim. Ne yapacağım peki? Benim kalbimi hiç düşünmeden kıran insanlardan en büyük intikamı alacağım; onları ya affedeceğim ya da unutacağım. Kalp bazen bir kelimeyle kırılır, bazen de bir hareketle. Bazı durumlar olur, beklentiler karşılanmaz, yine kırılır. Kalp kırıklığı değişkendir. Bazen bir tatlı sözle kırılan kalp onarılır, bazen yerle gök birleşse telafisi olmaz. Beyaz bir yalana göz yumabilirim, ama ihanete asla… İnsanoğlu nankördür bana göre, sevildikçe kendini vazgeçilmez sanır. Benim buna tahammülüm yok mesela… Zamanla artan sevgim, saygım hareketlerime yansıdıkça güzel bir şey yaptığımı düşünüyorum. Özverili davrandıkça ve kendimden taviz verdikçe ilişkilerime güzel bir yatırım yaptığımı sanıyorum, ama yanılıyorum. Aslında ben ilişkime en büyük kötülüğü yapmış oluyorum. Karşımdaki insana o benim için yeri doldurulamaz, sonsuz kredili bir insan olduğunu düşündürüyorum. Benim kalbim, benim karakterim doğrultusunda kırılabilir, benim tüm tabularım yıkılabilir bir durum karşısında ve ben herkesten de her yerden de gidebilirim arkama bakmadan. Kırgınlık çeşitli olabileceği gibi kıran insanlar da çeşitlidir. Merhametsiz olanlar kırdıkları insanların göz yaşlarına bakmaz, bilakis göz yaşlarından daha çok güç alır. Karşısındaki insan ondan vazgeçemeyecek, onunla mutsuz olmayı onsuz mutsuz olmaya tercih edecek sanır, ama yanılır. Kim mutsuz bir ilişki yürütebilir ki? Yalnızlığın mutsuzluğu, kalabalıktaki yalnızlıktan bin kat daha iyidir, ama merhametsizler bunu bilmez. Korkak olanlar kalp kırma eylemini yüz yüze yapmayanlardır bana göre, göz göze gelmeye korkarlar ama bir insanın hayatını darmadağın etmekten korkmazlar. Bir mesajla, bir telefon görüşmesiyle kusarlar bütün kinlerini, akıtırlar acı sözlerin zehrini karşılarındakine… Buluşmazlar çünkü onlar mesafeden güç bulurlar, ama yüz yüze olsalar iki kelimeyi bir araya getiremezler… Kendilerini acımasız oldukları için cesaretli hissederler belki, ama bilmezler ki onlar en büyük korkaklardır. Son olarak şevkatli gözükmeye çalışanlar vardır. Bu insanlar kalp kırarken ağızlarına geleni söylerler. Bütün bu can yakan cümlelerden sonra “ben seni düşünüyorum.”, “ben seni hak etmiyorum.” ve “ben senin iyiliğini düşünüyorum.” benzeri cümleler kurarlar. Sanırlar ki onlar bu sihirli cümleyi sona eklediklerinde, ilk söyledikleri sözler unutulacak. Maalesef insanoğlu bu kadar balık hafızalı değildir ve tüm bu klişeleşmiş sözler insana acıdan başka bir şey kazandırmaz. Kırılan her insan kırmak ister. Bu doğanın kanunudur. Canı yandıysa can yakmak ister, bu acısını hafifletmez ama ona iyi gelir. Kendi insanlığını, kendi değerini, karşısındaki insanın ondan üstün olmadığını herkese kanıtlamak ister. Acınacak bir insan olmadığı kanıtlamak için en kötü silahı kullanır, karşı tarafın zaaflarını kullanır. Sinirle hareket edip kendi davranışlarını acısına göre şekillendirir, ama unuttuğu bir şey vardır. Bu yaptığı şey, aslında onun da hoşuna gitmeyen bir durumdur, kalbi kırıldı diye bu kadar değişen kendisi değilmiş gibi hareket eder. Bu gösterdiği davranış kısasa kısasçılıktan başka bir şey değildir. Kırılmak da kırmak da insana özgüdür, bununla savaşma yöntemi de. İnsanlar ya iyi olup ağırlığını ortaya asaletiyle koyar ya da kavgayla ve gürültüyle. Unutulmaması gereken her insanın hata yapabileceğini bilmektir ve seni yanılttılar diye bütün insanlığa güvenini kaybetmemek gerekir. Sonuçta dalı kırılan ağaç yüzünden tüm orman yakılmaz. Nazım Oratoryosu ve Hayal Kurmak Sanat dalları tek başlarına başarılı olmayı başarabilmesine rağmen bir araya geldiklerinde de çok hoş bir hâle gelebiliyorlar. Bunun örneklerinden biride Nâzım Oratoryosu. Fazıl Say'ın piyanosundan Bilkent Senfoni Orkestrası eşliğinde ortaya çıkarılan melodiler, Serenad Bağcan'ın büyüleyici sesi ve Genco Erkal'ın, Mavi Gözlü Dev olarak bilinen Nâzım Hikmet'in şiirlerini tarifsiz duygularla okuması bu güzel gösteriyi ortaya çıkarmış. Gösteri 29-30 Ağustos tarihlerinde Odeon gösteri merkezinde yapıldı. 4000 kişilik bu salonu ağzına kadar doldurabilen nadir gösterilerden biri olmalı. Konser alanına geldiğimde o akşam ki atmosferden, henüz gösteri başlamadan gösterinin ne kadar etkileyici olacağı belliydi. Dışarıda insanlar heyecanla beklerken, korodan bazı sanatçılar birazdan sergileyecekleri büyük gösterinin heyecanını azaltmak için sigaralarını yakmış, gururlu bir şekilde gelenlere bakıyorlardı. Heyecanla, kapı açılış saatini beklememden sonra güvenlik görevlilerinin salona misafirleri almasıyla beraber bende hızlı adımlarla yerime doğru ilerledim. Saatler 20.30'u göstermesiyle sanatçılar birer birer sahneye çıkmaya başladılar ve Genco Erkal bu büyük gösteriye Nâzım Hikmet' e ait olan "Kerem Gibi" şiiriyle başlamasıyla beraber, gösteriyi kılımı kıpırdatamadan izlemeye başladım. İleri görüşlülük böyle bir şey olmalı ki, Nâzım Hikmet'in yaşadığı dönem yazdığı dizeler günümüzde de anlamını devam ettiriyordu. Kendi hayatlarımızda uygulayabilirsek çok mutlu olabileceğimiz düşüncelerdi bunlar. "Yaşamanın tek işimiz olduğunu" bilerek yaşamak mesela. Günümüzde hepimiz sadece belli başlı nedenler için yaşıyoruz, yaşam amacımızı zamanın üstüne değil, fâni dünyada kalacak olan maddi düşünceler etrafına kuruyoruz. Toplumda daha iyi bir konuma gelebilmek için birbirimiz hakkında dedikodular çıkartıyoruz. Üniversiteye gidiyoruz çünkü mezun olduğumuz zaman nefsimizi doyuracak kadar para kazanacağımızı düşünüyoruz. Sonunda hiç beklenmedik bir sonuçla karşılaşıp (her zaman istisnalar vardır) hayatımızın geri kalanını homurdanarak geçiriyoruz ve emekli olduğumuz zaman pişman oluyoruz. Hayatımın henüz kısa bir dilimini yaşamış biri olarak bunları belirtmem ne kadar doğrudur bilmem ama bu düşüncelerim dışarıda gözlemlediğim insanların davranışlarından kaynaklıdır. Konuşmaktan korkuyoruz bazen de "Vatan Haini" olmayalım diye, farkında olmadan vatan haini oluyoruz. Çünkü henüz ilkokul 1.sınıfa giderken, eğer toplumdan farklı olursak, fazla dikkat çekersek toplumdan dışlanacağımız söylenmişti. Neyi, nerede, ne zaman ve nasıl söyleyeceğimizi bilmemiz de gerekir tabii bir yandan. Gerçi Genco Erkal Nâzım Hikmet'in dizelerini okurken, o anlıkta olsa kaybediyordum kendimi ve kafamdan geçen bu düşünceler sürekli kendini yeniliyordu." Kapıları Çalan Kız Çocuğu" kendini gösterdiğinde ise biraz daha sakinleşiyordum ama biraz daha da korkuyordum aynı zamanda, çünkü bu kız çocuğu öldürülmüş kardeşlerini de beraberinde getiriyordu. Onlara daha göremediği diyarları Fazıl Say'ın piyanosundan çıkan melodilerle gösterme imkânına sahipti. "Hapisten Çıkana kadar" rahat yoktu yani bize. Sonra o an geldi, salonda derin bir sessizlik oluştu ve hapisten çıkan "dev", karısının yanında gözlerini açtı. Dünya günümüzde olduğu gibi o zaman da sorunlarla karşı karşıyaydı ve galiba o dönemki sorunlardan bir tanesi de kendisiydi. Çünkü vatan kalesinde düşman ilan edilmişti. Bunları orkestra eşliğinde dinlediğimde tüylerim diken diken olmuştu. Aynı dili konuştuğun, aynı kültürden geldiğin ve dahası aynı havayı soluduğun bir başkasına farklı düşündüğü için nasıl bu kadar ayrımcılık yapılabilirdin? İyi yada kötü, neden farklı düşünmek genelde problem çıkartıyordu? Bunların nedeni galiba farklı olan insanları yönetmenin zorluğundan, aynı düşünen insanları bir arada tutmanın kolay yol olduğundandı. Bir sanatçı gözünden bakıldığında acımasız olsa da bir yöneticinin penceresinden bakıldığında doğru olandı. Bunlar benim aklıma gelirken kendimi ayakta gösteriyi alkışlarken buldum. Bu kadar duyguyu beraberinde getirebilen bu gösteriyi herkese şiddetle önermekteyim. Galiba bunu şimdiye kadar betimlemelerle de belittim. Gösteride emeği geçen herkesin ellerine sağlık. Göksu Güleç Kaynakça Kerem Gibi- Nâzım Hikmet, http://www.siir.gen.tr/siir/n/nazim_hikmet/kerem_gibi.htm Yaşamaya Dair-Nâzım Hikmet, http://www.siir.gen.tr/siir/n/nazim_hikmet/yasamaya_dair.htm Vatan Haini-Nâzım Hikmet, http://www.siir.gen.tr/siir/n/nazim_hikmet/vatan_haini.htm Kız Çocuğu-Nâzım Hikmet, http://siir.gen.tr/siir/n/nazim_hikmet/kiz_cocugu.htm Hapisten Çıktıktan Sonra-Nâzım Hikmet, https://eksisozluk.com/entry/18035166 Ayrıca: https://www.youtube.com/watch?v=e32iN2rmUXs Ne İstediğini Aramak Çocukken ilk öğrendiğim şey sayılardı. Okuma ya da yazma bilmiyordum ama bir şeyleri bilmiyor olmak çok da büyük dert değildi o zamanlar. Saymak, sayabilmek fazlasıyla keyif vericiydi. Öyle oturup fasulyeleri ya da binaların pencelerini saymak değil, ciddi bir iş yapıyormuşçasına sayıları düşünmek. Ancak ilk öğrenmeye başladığım zamandan anlamıştım sayıların birinin yaşını ya da para üstünü hesaplamak gibi basit işler için icat edilmediğini. O zamanlar matematik, annemin aldığı bulmaca kitaplarından ve babamın çözüp biriktirdiği sudokulardan ibaretti. Sonra ben büyüdüm, sayılar da büyüdü. Bir arkadaşımla değişmeli olarak bilim insanlarının hayatları ve araştırmaları üzerine temel bilgiler veren bir kitap serisini okurduk. Önce bir kimyacının, sonra da iki fizikçinin hayatını okudum. Tabii ki o zamanlar çok anlamıyordum bu insanların neler yapmış olduğunu ama işin içinde yine sayılar vardı, sadece başka şeyler ile bir araya gelip yeni anlamlar kazanmışlardı ve her ne kadar anlamasam da incelemek hoşuma gidiyordu biraz. Bir yerlerden başarılı bilim insanlarının başarılı olarak görülmelerine neden olan şeyleri araştırmayı çok seviyordum. Birkaç yıl sonra bir matematik yarışmasına hazırlanıyordum okulda. Belki o zamanlar dikkatim çok dağınık olduğundan ya da belki bu konuda o kadar yeteneğim olmadığından, pek de kayda değer bir şeyler başaramadım yarışmanın sonucunda ama çok da pişman değildim açıkçası. Çünkü bilmek istiyordum, başarmak değil ve her fırsatta ne kadar az şey bildiğimden yakınmayı ihmal etmiyordum. Lise hayatım da bu konuda çok verimli değildi, müfredatın dışına çok çıkmamıştım ve belki de en büyük pişmanlığım da buydu. Bilmiyordum ve bilmek için de çok çaba sarf etmiyordum. Bilmiyorum insanlar ne için yaşıyor ya da yaşadığı şeyler için ne kadar uğraşıyor ama bu derece ilgisizliğim, ilgimin çok da samimi olmadığına ikna olmama neden oldu. Ama ne yapabilirdim ki? Tüm hayatını madenlerde çalışarak geçirmiş birinin elinden kazmasını alıp bunun için doğmadığını ve kendisine yeni bir uğraş bulması gerektiğini söyleyemezsiniz. Bilim adamı olmak istemekten hiç vazgeçmedim, belki çok iyi bir tanesi olamayacaktım ama bunun çocuksu bir inat ya da boş bir macera duygusu olmadığından emindim ya da bana öyle geliyordu. Tek bildiğim istediğimdi, ama neyi ve ne kadar olduğunu asla kestiremiyordum. Sonra birden emin oldum; biraz ciddileşip gözlüğümü çıkarıp kutusuna koydum, çoraplarımı çıkarıp katladım ve bu kararın içim rahatlattığından emin olana dek sandalyemden kalkmadım. Gönlüm rahattı, emindim. Hiçbir zaman ne için yaşadığımı bilemedim, yalnızca merak ettiğim şeyler vardı ve bunları öğrenmek, öğrenmeye çalışmak ya da günün birinde bu yolda uğraşacağımı düşünmek beni motive ediyordu. Matematikten hiçbir zaman sıkılmasam da Matematik yazmadım. Çünkü matematikten sıkılmaya karşı bağışıklık kazanmıştım, matematiğe alışmıştım yalnızca. Merak etmiyordum, merak ettiğim şeyler bu taraftaydı ya da bana öyle geliyordu. Bu nedenle Fizik yazdım. Fizik öğrenmek açısından nerede olduğu çok da önemli değildi, ancak işin içindeki tek etken de bu değildi. Elimde olmayan ve elimde olmasının büyük sorunlara yol açacağı bazı koşullar yüzünden Bilkent’te karar kıldım. Ankara’da yaşamak belirli sebeplerden dolayı zor tabii ancak her yerin yaşamak için kendince zorluklarının olduğunu bilmek ve bunlardan bağımsız olarak “yaşama”nın zor olduğunu bilmek büyük ölçüde rahatlatıcı bir unsur bu konuda. Hem zaten çok da bir şey beklemiyordum burada ya da başka bir yerde yaşamaktan, alışılmadık olan ne varsa hepsine alışıyoruz en nihayetinde. Büyük ölçüde bundan ibaret hikaye. Belki önce harfleri öğrenseydim pek çok şey farklı olabilirdi; farklı kararlar, farklı pişmanlıklar. Nihayetinde çok da bir şey değişmezdi benim için, hayat her gün tabağımıza yeni bir şeyler koyuyor ve yaşamaya devam ediyoruz. Üzeyir Saçıkay Elif Oral ​Refleksif Mektuplar “Rıfat terk edip giden sevgilisinden günlerce, aylarca mektup bekledi. Belki bir açıklama, belki de küçük bir ümit... Ama mektup gelmedi. Rıfat beklemekten usanınca, oturup mektubu kendisi yazdı.” (28) Kendine başka biri yazmışçasına bir mektup yazmak, bu mektubu kendi adresine postalamak, posta geldiğinde sabırsızlanarak mektubu açmak, okumak, her cümleye, her kelimeye olağanüstü anlamlar yükleyerek okumak… Rıfat’ın yaptıklarını hayal edince onun bir deli olduğunu düşünmüş olabilirsiniz. Ama ona deli demek, tüm insanlara deli demektir çünkü hepimiz birer Fırat’ız aslında. Evet, belki masanın başına geçip kağıt ve kalemi elimize alıp bir mektup yazmıyoruz ama hepimiz hayatımızı kendimize başkalarının gözünden yazılmış hayalî mektupları göndererek harcıyoruz. Kendimizi diğer insanların, bize tamamen yabancı insanların gözünden görmeye çalışıyoruz ve zihnimizde mektuplar yazıyoruz kendimize. Bir postaneye gidip mektubumuza pul yapıştırarak onaylatmak yerine üçüncü kişilere onaylatıyoruz, yine kendi zihnimizde. Pulu yapıştırılıp onaylanmış mektubumuzu postacıya vermek yerine zihin kanallarımıza bırakıyoruz. Mektubun kanatlanıp beynimizin derinliklerinde kendine konacak bir yer bulmasına ve orada on yıllar boyunca yaşamasına izin veriyoruz. Gün içindeki davranışlarımıza, giydiğimiz kıyafetlere, söylediğimiz sözlere başka birinin gözünden bakıp kendimizi onaylayan ya da değiştirmemiz gereken yönlerimizi belirten bir mektup gönderiyoruz kendimize. Kendi yazdığımız bu mektupları okurken zaten insanlığın ana belirteci olan refleksif düşünme yeteneğimiz olduğunu unutuyor ve sanki yepyeni bir şey okuyormuşçasına heyecanlanıyoruz. Bu mektuplara dayanarak kişiliğimizi kurmaya, alışkanlıklarımızı değiştirmeye çalışıyoruz. Asıl benliğimizden uzaklaşıyoruz. Kendi özümüzü kabullenmiyor ya da kabul etmek istemiyoruz, ruhumuzun refleksif mektuplar yazıp üçüncü kişilere onaylatmasına izin veriyoruz. Üçüncü kişilere onaylatılmış kendi benliğimizi sorgulayan mektupların gönderen ve alıcı kısmında aynı adresin yazdığını fark etmiyoruz çoğu zaman. Refleksif mektupları yazma süreci sanılanın aksine çok basit ve karmaşasız bir sistem aslında. Bu basit sistem bir kişinin kendi aklında, kendi davranışlarını yargılamasıyla başlar. Yargılanan davranışların yargılanmaya değer olup olmadığını yargılayan bir sistem daha vardır. Bu son yargılama sistemi üçüncü kişilerdir. Şöyle bir düşünelim, herhangi bir davranışınızı beğenmemişseniz zihninizde refleksif mektuplar yazılmaya başlar, davranışınız yargılanır. Hatta bu davranışınız üçüncü bir kişi tarafından da beğenilmedi ise zihninizdeki mektup yazma sistemi hızlanır. Yazılan mektup beynin derinliklerine doğru postalanır. İşte tam bu anda kişinin kendini yargılama süreci başlar. Gece başınızı yastığa koyup zihninize doluşan soruları düşündüğünüzde, kendinize gönderdiğiniz mektupları mektup açacağıyla heyecanlı ve bir o kadar da dikkatli bir şekilde açmaya başlıyorsunuz aslında. “Bugün neden bunu yaptım? Neden o kızla konuşmadım? Kahve dükkanındaki garsona sorduğum soru çok mu saçmaydı? Giydiğim kıyafetlerin renkleri uyumlu muydu? Karşıdan gelen kişinin sağından mı geçsem solundan mı geçsem karar veremediğimde çok mu salakça göründüm?” Kulağa anlamsız ve basit gelen tüm bu sorular refleksif mektuplarımızın ana fikirlerini oluşturuyor aslında. Gün içinde yaşadığınız olayları tekrar gözden geçirmek, kendi davranışlarınızı sorgulamak yani kendi kendinize hayalî mektuplar göndermek belli bir seviyede olduğu sürece insanın olumlu yönlerini arttırabilir. Fakat o seviyenin üstüne çıkıldığı zaman korkunç sonuçlar doğurur. Her daim kendine hayalî mektuplarla eleştiriler yazan bir insan ne kendinden memnun olabilir ne de yaşadığı hayattan. Her şeyin olduğu gibi refleksif mektupların da bir sınırı vardır elbette. Kendi kendimizi yargılamak, hatta bu yargılamayı üçüncü kişilere onaylatmak insanı yıpratır ve kendini asla yeterli ve doğru bulmamaya yol açar. Devamlı olarak kendini sorgulayan bir insan hayatından da kendinden de memnun olamaz hiç şüphesiz. Bu sebeptendir ki insan kendini çok sorgulamamalı ve yargılamamalıdır. İnsan bazen refleksif mektup yazmamalı. Bir şey olmalı yazmasını engelleyecek. Kaleminin mürekkebi kurumalı, yazacak sayfaları bitmeli, alıcı adresi aklından silinmeli, pula verecek parası kalmamalı. İnsan bazen kendine mektup yazmamalı... Kaynakça Bıçakçı, B. (2016). ​Seyrek Yağmur. ​İstanbul: İletişim. Sevim Ceren Özgül (21502313) Kocasını Pişiren Kadınlar Kadın erkek ilişkileri birçok romana, tiyatro oyunlarına ve sinema filmlerine konu olmuştur. Kadın ve erkeği konu alan eserleri incelerken eserlerde hep kadının nasıl anlatıldığına, eserde kadına ne kadar yer verildiğine ve kadın karakterlerin nasıl ele alındığına dikkat ederim. Geçtiğimiz günlerde Ankara Devlet Tiyatrosu’nun Kocasını Pişiren Kadın adlı oyununu izleme fırsatı buldum. Oyun iki kadın bir erkek arasında geçiyor. Oyunu izlerken kadın erkek ilişkilerine dair göndermeler, eleştiriler ve çıkarımlar birçok yerde beni durup düşünmeye sevk etti. Birbirinden tamamen farklı karakterlere sahip iki kadının bir adam için mücadele etmesi ve zaman içinde mücadele verdikleri adama karşı nefret duyup farklılıklarına rağmen adama karşı ittifak olmasını oyunun konusu olarak özetleyebilirim. Biri sabahtan akşama kadar kocasının eve gelmesini bekleyen, saatlerce kocasına sevdiği yemekleri hazırlayan bir kadınken, diğer eğlenceye, gezmeye, görünüşüne ve kişisel zevklerine çok önem veren bir kadın. Adam, alıştığı düzeni bırakıp ona daha cazip gelen ve hayatında ikinci kadın olarak bulunan kadına yönelip onunla bir hayat kuruyor. Yeni kurduğu hayatta çok daha mutlu ve genç hissedeceğini düşünürken zaman geçtikçe sahip olduğu eski huzuru ve güveni bulamamaya başlıyor. Bir kadının yıllardır tanıdığı, sevdiği ve aynı evi paylaştığı hayat arkadaşının birkaç aydır tanıdığı bir kadınla hayatının geri kalanını paylaşmak için ayrılması nasıl bir yıkımdır? Yaşlandığı zamanlara kadar uzanan bir hayat arkadaşlığı hayal ediyorken yalnız kalma fikri oyunda öylesine güzel işlenmiş ki, empati kurup bu karakter için üzülmeden edemiyorsunuz. Öte yandan, adamın hayatına sonradan girerek kurulu düzenin bozulmasına yol açan kadını çoğu insan kızarak izlese de, oyunun devamında onun da bu hikâyenin asıl kazananı olmadığını anlıyorsunuz. Kadın uzun zaman adamın hayatında ikinci kişi konumunda ve kendini bir yere ait hissedemeden yaşıyor, adam tercihini yapıp onunla evlenmeyi seçtikten sonra da bozduğu düzenden dolayı kendini suçlayıp psikolojik mücadeleler veriyor. Tüm bu sorunlar bittiğinde de, kadın genç olduğu halde yaşlı bir adamla evlendiği ve evliliğinde hiçbir şey hayal ettiği gibi olmadığı için pişmanlıklar yaşamaya başlıyor. Bana göre tiyatronun en güzel yanı göremediğimiz şeyleri kendi kendimize erişemeyeceğimiz bir netlikle bizlere sunmasıdır. Bu oyunda geçen olayları bir başkasından duysam, iyi sadece iyi kötüyse sadece kötü gözükürdü. Şimdiyse her karakteri anlayabileceğim bir yapıya sahibim ve olayı artı eksi tüm yanlarıyla değerlendirebiliyorum. Aynı zamanda bu oyun, aynı acıları yaşamış ve aynı tecrübelerden geçmiş kişilerin birbirini daha iyi anladığını ispatlayan bir konuya sahip. Öyle ki bu ortak deneyim, birbirine tamamen düşman ve rakip hâle gelmiş iki kadının bir yerden sonra birlikte konuşup dertleştikleri bir olay haline geliyor. Adamın yaşattığı şeylere rağmen ona nasıl katlandıklarını, adamın hayatında sadece bir hizmetçi gibi var olmaları ve hak ettikleri değerleri görmemeleri kadınların ağzından düşmeyen şikayet cümleler. Kim bilir kaç oyunu seyrederken kendi eşi için aynı cümleleri kurup haline üzülüyordur. Sevim Ceren Özgül (21502313) Bu oyun kadınları kendi hayatlarının düzenleyicisi ve bir numaralı hizmetçisi ilan eden adamlardan öç alma hikâyesi. Eski eşi, yeni eşi ve kendisi aynı masada harika bir akşam yemeği beklerken, eski eşi ve yeni eşinin akşam yemeği olan bir adamın hikâyesi. Yıllarca hizmet ettikleri eşlerine, boğazına kaçan yemeği çıkarması konusunda yardım etmek istemedikleri için kadınları suçlamalı mıyım? Pekala, bunun ağır bir intikam olduğunu kabul ediyorum ama kadınlar adamı öldürmek için bir şey yapmadı, sadece hiçbir şey yapmadılar. Tıpkı adamın yıllar boyunca eşleri için hiçbir şey yapamaması gibi. Beyza Nur Karaman KARARSIZLIKLARIN ORTASINDA “Anneni mi daha çok seviyorsun babanı mı?”, küçüklüğümden beri hep karşıma çıkan ve bir türlü karar veremediğim bu soruya cevap vermek için ne kadar çok düşündüm anlatamam. Hiçbir uğraşım sorumu cevaplamam için bana yol göstermedi. Tam tersine her çabam, içimde çözülmez bir düğüm hâlinde duran cevapsız soruma bir düğüm daha ekledi. Günlük hayatımda basit sorular karşısında sürekli kararsız kalırım. Yarın kırmızı kazağımı mı giysem mavi kazağımı mı, bugün matematik mi çalışsam fizik mi, sağ şeritten mi gitsem sol şeritten mi? Bu soruları cevaplamak için iki seçenek var ya hemen karar verip verdiğim kararlardan asla pişmanlık duymayacağım ya da kararsız kalmaya devam edeceğim. En kötü kararın bile kararsızlıktan daha üstün olduğunu düşünürsek hemen karar verip pişmanlık duymamak en iyisi. Ben de keşke “Anneni mi daha çok seviyorsun babanı mı?” sorusuna ilk maruz kaldığımda bir cevap verseydim. İçimdeki ikileme rağmen o an bir cevap verebilseydim, belki de hayatım boyunca bu konu üzerine düşünmek zorunda kalmazdım. Kararsız kalınan anlarla karşılaşmak kaçınılmaz. Önemli olan bir sonuca varmak için çözüm sürecine girebilmek. Bu anlarda elimizdeki konuların ya da kişilerin ayrı ayrı değerlendirmesini yaparak veya kendimize soruyu tersten sorarak çözüm bulabiliriz. Benim cevapsız sorum için çözüm süreci sorumu tersten düşündüğümde başladı. “Annem mi babam mı beni daha çok seviyor?” sorusu artık benim sorumun çözüm yolu. Babam ve annemin bana olan sevgileri sorumu cevaplamama yardım edecek. Babama “Beni ne kadar seviyorsun?” diye her soruşumda babam der ki: Kış ayazında karların arasından çıkıp gözüme gönlüme neşe katan kardelen kadar. Annem ise beni ilkbaharda dağların eteklerinde sapsarı başlarını gösteren çiğdem çiçekleri kadar sevdiğini söyler. Kardelen kış ayının incisiyse çiğdem de yaz ayının habercisidir. Ama kardelen narin bedeniyle kış soğuğuna görkemini yitirmeden direnirken çiğdem yazın sıcağına dayanamayıp solup gider. Kardelenin işlevi daha özel olduğundan babamın tanımı kendimi daha özel hissettirir her zaman. Babama bu soruyu her soruşumda gururlanarak beni kardelene benzetmesini dinlerim. Sorum tersten düşününce nasıl da bir cevap buldu hemen. Artık sorumun cevabı, babam. Babam... İlk aşkım, ilk kahramanım, ilk hayal kırıklığım, ilk korkum, ilk sırdaşım... Babalar önce kızlarının ilk aşkı olurlar. Küçükken benim de tek aşkım babamdı. “Evin annesi benim!” bağrışlarım hâlâ kulaklarımda. Tabii ki evin babası aynı. Ben annemin yerinde olmak isterdim sadece. Çünkü ilk aşkımı annemle paylaşmak zor gelirdi hep. Annemle babamı her beraber gördüğümde hayal kırıklığını tadıp kabullenmeyi tekrardan öğrendim. Kahramanım, abimle kavga ettiğimde beni onun elinden kurtaran babamdı. Ağabeyime, benimle kavga ettiğinden dolayı kızdığındaysa korku gözyaşlarım oldu. Babam bir yandan heyecanlarım, güzel anılarım öteki yandan kötü anılarım, acılarım oluverdi zamanla. Onu sevdiğim kadar ondan korktum. Onu haklı bulduğum kadar ona kızdım. Onun iyi yanlarıyla karşılaşmak için tek yapmam gereken ise isteyerek ya da istemeyerek onun ince çizgilerine basmamak. Canan Tan’ın Pembe ve Yusuf adlı romanında Pembe’nin babasının ince çizgisi ise namus. Babasının tek isteği Pembe’yi kendi rızasıyla seçtiği biriyle evlendirip torun sahibi olmak. Peki ya Pembe evleneceği kişiyi kendi seçip bu kişiden nikahsız bir çocuk doğurmaya kalkışırsa? Pembe’nin babasının kırmızı çizgisi ihlal edilir. Pembe, babasının acımasız ve gaddar yüzüyle karşılaşıverir. Pembe’nin ölüm fermanını karnındaki çocuk yazmıştır çoktan. Pembe, abileriyle kavga ettiğinde onu kucağına alıp kaçıran babası, ilk kahramanı... Pembe’nin ölü bedenini kucaklayıp hastaneye taşıyan babası, ilk katili... Babaların ince çizgileri kızlarının da kaderini çizer. O çizginin gerisinde durmak en güzel ilkleri yaşatır kızlarına, çizgiyi ihlal etmek ise sonları. Bu romanı okuduktan sonra Pembe misali en kötü sonla babamdan ayrılmanın düşüncesi bile beni korkutmaya yetti. Bu nedenle hep o çizgilerin gerisinde durmaya özen gösterdim, durmaya da devam edeceğimi umut ediyorum. KAYNAKÇA Tan, Canan. Pembe ve Yusuf. İstanbul: Doğan Kitap Yayınları, Ekim 2014. Baskı. Burak Kaan Gökgöz Eser Güler Section:69 Ödev:6-2 24.04.2015 Çok Masum İnsanoğlu Çaresiz bekleyiş, bazen gelmeyecek bir sevgiliyi, dostu; bazen gerçekleşmeyecek bir hayali; bazen de ölümü. Elden bir şey de gelmiyor. Ya birilerinin kalbine ya da bu dünyaya bir fazlalıksın çünkü. Yaşanmışları yaşanmamış yapamazsın tanrı olmadıkça. Geri dönülemez bir yoldaki son köşeyi de dönmüşsün çoktan ya da birileri ittirmiş seni hiç fark etmez. Suçlu aramaya gerek yok, verilecek cezanın hedefi ve sonuçları belli. İpe yürümek gibi; artık ne faillerin ne de masumların önemi kalmış. Yüzlerce insanın lanetleyen naraları arasında çoktan bedenden ayrılmış bir kafayla yürümek. İkinci bir şansa susamak hiçbir suyun arzulanamayacağı kadar. Yapılabilecek tek şey: daha hızlı yürümek. Ölünce dinlenmek için. Onun da ne kadar dinlendirici bir durum olduğu da kesin değil ya... Kuduz olmak da böyle bir durummuş, hem insanlar hem de diğer hayvanlar için. Kuduz olan insanlar bir odaya kapatılıp bir hafta içinde ölmeleri beklenirmiş eskiden. İnsanın aklı almıyor gerçekten. Bir an için o odada bir sevdiğini veya kendini hayal edip ürpermemek elde değil. Kuduza yakalanmış hayvanların kaderi ise biraz daha farklı: canlı olarak topluca yakılmak. Daha önce hiç var olmamış, birileri tarafından sevilip beslenmemiş gibi yüzlerce kaderdaşıyla birlikte ölüme gitmek. Evet, acı ama gerçek bir olay. Bilge Karasu; daha 1987’de Türkiye’nin göbeğinde, medyanın gözleri önünde yaşanan bu olaydan Ne Kitapsız Ne Kedisiz adlı deneme derlemesinde bahsediyor. Sadece yirmi sekiz yıl geçmiş ölümü bekleyen çaresiz yüzlerce çığlığın üstünden. Nasıl söndüreceklerini bilememiş olsalar gerek cayır cayır yanan bedenlerini. O masum, sadece kuduz olma ihtimali bulunan hayvancağızların yanmış derilerinin ölümden bile kötü kokusu hâlâ semalarımızda dolaşıyor. Ne gökyüzünden ne de akıllardan çıkmayacak bir utanç. Kedileri, köpekleri şehrin içine sürükleyen de yine biziz insanoğlu olarak. Önce onları evcilleştirdik. Bir hevesle bazen kendimize alıp ilgilenmedik, bazen de onlara nesne muamelesi yapıp yakınlarımıza bakmayacakları evcil hayvanları hediye ettik. En sonunda da savunma ve avlanma güdülerinden arındırdığımız masum hayvanları sokakların gaddarlığına attık. Bizi hep orada beklediler. Çaresizliklerinin farkına vardıklarında bile bize kötü davranmadılar. Varlıkları bazılarımızı tir tir titretse de onlar hep kaçan taraf oldular. Zalim türümüzün pençesinden kaçmaktan daha doğal ne olabilir ki? Onları öylece toplayıp ipe götürüyoruz. Belki uyutulacak ya da yakılacak hayvanlar bu acımasız sonlarının farkında değiller ama ya biz? Bir insanın bir odaya kapatılıp yedi gün boyunca ölümü beklemesi karşısında irkilen bizler, bu hayvanlar için biraz empati yapamıyor muyuz? Zekânın kibirle çarpan kalplerde vuku buluşudur âdemoğlunun benliği. Bunu medeniyet denilen paravan canavarla da örtemezler üstelik. Her şeyden üstün oldukları düşüncesiyle doğaya hâkim, diğer canlılara da efendi olma çabasındadırlar. Diğer canlılar derken; sokağa atılan evcil hayvanlardan tutun farklı ırktan, kültürden, sosyal düzeyden gelen insanlara da kibir sergisi layığıyla yapılır. İşte empatinin kırıldığı nokta tam da bu kibirin güvenli kucağıdır. Orada başkalarının acılarıyla acı çekmeye de çaresizce yanarak ölmeyi bekleyen hayvanların çığlıklarını okumaya da hiç ihtiyaç yoktur. Sadece kuduz kapma ihtimalinden kurtulmanın verdiği tatlı bir huzur hissedilir. Sokaktan toplanıp uyutulmaya götüren hayvanlara son bir zafer bakışı atılır fakat bilmezler mi ki bu bir insanın - olmayan- yüzündeki en zavallı ifadedir? Bir masumu çaresizliğe sürüklemek ama kendi türlerine aynısı yapılması fikrine katlanamamak? Evet, çok zavallıyız… Kaynakça Ne kedisiz Ne kitapsız- Bilge Karasu Sonsuz Ateş İnsanlık kadar eski olan ve cevabı olmayan bir soru. Biz neden varız? Kimsenin daha fazla merak ettiği ve bir o kadar da kenara ittiği başka bir soru olduğunu düşünmüyorum. Bu soru mutlu anlarımızda, hayatın akıcılaştığı kendimizi hayatımızdan memnun hissettiğimiz zamanlarda aklımıza pek gelmez. Peki hayatımızın monotonlaştığı, her şeyin anlamsızlaştığı, kendimizi bir türlü herhangi bir yere ait hissedemediğimiz zamanlarda? Bu sorunun ağırlığı üzerimize kaldıramayacağımız şekilde çöker. İnsan tabiatı gereği olayları anlamaya ve tahmin etmeye çalışır, anlamaya çalışmanın da nihai neticesi olarak anlam verir ve tekrarlanan durumlardan yasalar üretir. İnsanı hayvanlardan ayıran özelliklerden bir de budur, yani farkındalık (psikoloji bilimindeki anlamıyla). “Biz neden varız?” sorusunun en şiddetli tetikleyicisi de farkındalıktan doğan farklılık fikridir. Tarihsel süreçte insan türü olarak başlangıcımızda son iki yüzyıla kadar hep bir olağanüstülük gördük. Yani çok yeni bir tarihten itibaren yaradılışımıza rasyonel bir şekilde yaklaşmaya başladık. Bilim bizi bana göre acı gerçeklikle karşı karşıya bıraktı. Evrenin her türlü nedenselliğinin bir parçasıdır insanoğlunun varoluşu.Ya Prometheus filminde olduğu gibi insanlık bir Mühendis’in tasarısıysa? Kim bilir? Eski çağlarda insanlar avladıkları hayvanları mağaralara resmederlerdi. Bu onların kendi varoluşlarını ifade ediş biçimiydi. Avlandıkları sürece varlardı. Av onların sadece bedenlerini beslemiyordu, aynı zamanda ruhsal dünyalarını da besliyordu. Besin zincirinde yükselmenin, gelişimin çarklarını döndürmenin verdiği zafer duygusuydu bu resimlere yol açan. Zamanla resimler, insanlarla iletişime geçmeye başladı. O zamana kadar doğanın bir parçası olan insan artık doğanın efendisi ve mimarı olmayabaşladı. Bunu destekleyecek mitler oluşturdu, onlara inandı. İnsan farklıydı ve bir sebebi olmalıydı. Bu sebebin aranması ve bulunması gerekiyordu. Neden gerekli bilmiyoruz ama görüyoruz ki hayatta herhangi bir anlam bulamayan insanlar işlevsizleşiyor. Sanki nasıl insanları mikro seviyede harekete geçiren şey moleküler enerji döngüleriyse, makro düzeyde de insanın bütününü harekete geçiren şey de inanç gibi. Günümüzde dünyada çoğunluk olan yeni bir jenerasyon insan var. Sabit ve asgari maaşlı veya işsiz, hayatını aynı sıkıcı ve yıpratıcı bir rütinle geçiren. Çoğunlukla sigara veya alkol bağımlısı olan. Eskide kalmış güzel anılarını hatırlayarak hüzünlenen, sıkışmış ve önemsiz hisseden. İnançsız, pesimist, üşengeç ve intihara meyilli. Şimdiki dünya düzeninin kenara ittiği bu jenerasyon, bir amacı hak etmiyor mu? Bu insanların resmettikleri avları yok. Varoluşlarından koparılmış yığınla insan. İnsanlar birer kaynaktır. İşlenirler, kullanılırlar ve ömürlerini doldurular. Toplulukların işleyişi budur. Her ne kadar yöneticilerin çıkarcılığı olarak gözükse de, gelişen medeniyetler hep bu temel prensibin neticesidir. O yüzden artık bu sefil jenerasyonun işler hâle getirilmesi gerektiğini düşünüyorum. Huzursuzluğun her yerde olması amaçsızlığın her yerde olması değil mi? İnsanlar artık kendilerinin dışındaki bir şeyin varoluşunun sıcaklığını hissetmek istiyorlar. Tabii kimse zorla hastalıktan kurtarılamaz. Hastanın tedaviyi istemesi, sıhhati arzulaması gerekmektedir. Yeni gelecek olan anlamlı mücadeleye katılacak olanlar ancak bu sefaletten kurtarılabilir ancak. Yani anlaşılıyor ki yakın geleceğin dünyasında en çok ihtiyacımız olan şey üst bir amaç. Tıpkı geçmişteki kutsal savaşlar, yeni kıtaların keşfi gibi. Bu üst amaç da türümüzün başka gezegenleri kolonileştirmesi olmalıdır. Bu da sadece herkesin bu amaca inanmasıyla ve topyekün taahhüt etmesiyle başarılabilir. Aynı Prometheus filminde David’in de dediği gibi:”Büyük şeylerin küçük başlangıçları vardır”. Kısaca insanlığın sınırlarının olmadığına inanmalıyız. Çünkü artık diğer organizmalarla mücadelemiz önemsizleşmiştir. Artık rakibimiz gezegenler arası devasa uzaklıklar, dünyadan çok farklı yapıdaki gezegenlerin koşulları ve bilimin sınırlarıdır. İnsanoğlu mücadelenin kendisinden anlam bulduğundan dolayı, tür olarak yaşamaya devam etmeyi hak etmemizin tek yolu sonsuz mücadeleye girişmek olduğu fikrindeyim. Durduğumuz yerden evreni anlayamayız, kendimizi bulamayız. Hep sorularımızı cevaplandırabileceğimiz bir yolda olmamız gerekiyor. Belki o yoldayken cevabını da buluruz o biricik sorunun. Biz neden varız? EGE ERTAŞ KAYNAKÇA ● https://www.alien-covenant.com/aliencovenant_uploads/promemap.png ● https://i.pinimg.com/originals/f5/bb/b4/f5bbb46820d7d3b9f41753f24db74516.jpg ● https://upload.wikimedia.org/wikipedia/commons/7/7f/MarsTransitionV.jpg ● https://thumbor.forbes.com/thumbor/960x0/https%3A%2F%2Fspecials-images.forbesimg.com%2Fdam%2Fimageserve%2F1139597839%2F960x0.jpg%3Ffit%3Dscale Saniye Ezgi ERCAN Stella’nın Notaları Birazdan gözlerinizi kapamanızı ve minimalizm denince aklınıza gelen ilk şeyi gözünüzün önüne getirmenizi isteyeceğim. Durun, siz başlamadan ben birkaç tahminde bulunayım... Büyük olasılıkla kocaman, duvarları tek renge boyanmış bir oda düşleyeceksiniz. Yine büyük olasılıkla, bu odanın ortasında küçücük bir koltuk veya yalnız bırakılmış bir başka nesne olacak. Ne yazık ki günümüz toplumunda minimalizm algısı böyle abartılarak ezberlenmiş betimlemelerden ibaret... Frank Stella, minimalizmin babalarından sayılıyor. Baba dediğime bakmayın, sonraları evladını reddeder gibi minimalizmi de reddediyor. Kendisi Jackson Pollock’un ünlü soyut dışavurumculuğunu sadeleştirmeyi amaçlayarak minimalizmin temelini atıyor. Minimalizm algısı, zaman ilerledikçe abartılıp amacından sapınca Stella bu yeni algıya dayanamıyor. Kastura eseri, Stella’nın en sevdiğim çalışması. Uzun bir süredir, ara sıra fotoğraflarına inceleyerek üzerinde düşünmekten hoşlandığım bir medya. Kastura’yı ilk ne zaman gördüğümü anımsamaya çalışıyorum. Sanırım iki sene önce Chicago’dan aldığım bir kitapta rastlamıştım ona. O dönemde Uluslararası Bakalorya Diploma Programı kapsamında seçmeyi planladığım görsel sanatlar dersine hazırlanmak için yaz araştırması yapıyordum. Kastura’yı bulduğum kitabın adını hatırlıyorum hemen. The Art Book, birçok sanatçının ses getirmiş çalışmalarını bir araya toplayan, kalın bir görsel sanatlar seçkisiydi. Fotoğraf 1: Stella, Frank. Kastura. 1979. Niçin bu kadar ses getirmişti Kastura? Niçin The Art Book’ta Stella’nın bir başka eserine değil de Kastura’ya yer verilmişti? Bunun bir nedeninin Kastura’nın göze hitap etmesi olduğunu söyleyebilirim rahatlıkla. Farklı renklerin ve şekillerin birbiriyle harmanlandığı bu üç boyutlu kompozisyonun birçok sanat eleştirmeni tarafından beğenilmesini şaşırtıcı bulmak mümkün değil. Peki her şey görsellik mi? Herkesin kendince bir yanıtı olabilir bu soruya. Bence değil, hatta kendi önem 1 hiyerarşimde görselliği ikinci plana itebilirim. Bir sanat eserine baktığımda güzel bir kompozisyondan fazlasını görmek isterim – bir amaç, bir anlam görmek isterim. Daha ileri gidecek olursam, bir sanat eserine baktığımda kendimi görmek isterim. Bu şekilde aynı eserden farklı anlamlar çıkartmayı başarmış diğer insanlarla tartışarak kendimi geliştirebileceğime inanırım. Çoğu modern sanat eseri gibi Kastura da altında farklı anlamlar arayarak kendi öznel düşüncelerimi yaratmama izin veren bir çalışma. Kastura’ya her baktığımda farklı bir şey görüyorum. Şekillerin soyutluğu sayesinde o anki ruh halime göre farklı yorumlarda bulunabiliyorum. Bugün onu tekrar inceledim, uzun zamandır görüşmemiştik. Bu sefer onda gördüğüm şey, kısıtlanmış bir melodiydi. Belki de dün gece piyano çalıştığım için sol üst köşede yer alan kırmızı figürü müzikteki diyez işaretine benzettim. İnce, uzun figürlerse bana notaları anımsattı. Renklerin şöleni, seslerin şölenine dönüştü aklımda. Peki niçin bu melodinin kısıtlanmış olduğunu düşündüm? Rengârenk notalarımın birbirine geçerek karmakarışık bir hal aldığını, sağ üst köşede yer alan girilmez işaretiyle dikdörtgen bir kompozisyon formuna sokulduğunu hissettim. Bu serbest çağrışımın sonucunda, minimalist bir müzisyen olan Michael Nyman’ın The Heart Asks Pleasure First bestesi çalmaya başladı aklımın derinliklerinde. Evet, Kastura’ya bakınca minimal müziği hissettim. Belki de minimal müzikle Kastura’nın temelinde aynı felsefe yattığı için böyle hissetmişimdir. Stella’nın, minimalizmi kullanarak Pollock’un soyut dışavurumculuğunu sadeleştirmek istediğine değinmiştim sanıyorum. Soyut dışavurumcu çalışmaları minimalist çalışmalar kadar beğenmiyorum. Bu tür çalışmalara o kadar çok anlam yakıştırmak mümkün ki, bir noktadan sonra benim için ne görsellik ne de anlam ifade eden bir hal alıyorlar. Pollock’un Number 1a eseri, Stella’nın neyi sadeleştirmek istediğini açıkça gösteriyor bence. Aynısını müzik için de söyleyebilirim. Bazı melodiler bana o kadar karışık geliyor ki, kendimi bestenin kulağıma hitap etmediğini ve bende uyandırması gereken hisleri uyandırmadığını düşünürken buluyorum. Bu da ister istemez minimal müziğe yönlenmeme yol açıyor, Yann Tiersen ve Ludovico Einaudi’nin besteleri, barok dönemi bestelerinden daha fazla zevk veriyor bana. Minimalizmi müziğe de yakıştırıyorum. Stella’nın Kastura’sında etkilendiğim akım, sanatın bir başka dalı olan müzikte de beni etkilemeyi başarıyor... Fotoğraf 2: Pollock, Jackson. Number 1a. 1948. 2 Düşünüyorum... Stella, Kastura kompozisyonunda minimal müziğe mi atıf yaptı? Hiç sanmıyorum, bunun yanıtını bilmek pek de olası değil. Aynı eser pek tabii başkalarında farklı hisler uyandırabilir, farklı çağrışımlara yol açabilirdi. Peki Stella’nın tam olarak ne anlatmak istediği gerçekten önemli mi? Çalışmasının temelinde yatan düşünceyi kavradıktan sonra kalanın pek de önemli olduğunu düşünmüyorum. Sanatçı, kendi düşüncelerini dikte etmeye çalışmamalı bence. Sanatçı sunacağını sunmalı ve toplum kendi kabını doldurmalı... Belirtmeliyim ki, Stella gibi ben de minimalizmin abartılmamış halinden yanayım. Tabii, toplum gelecekte minimalizmi nasıl algılamayı tercih eder bilemiyorum... Kaynakça: Butler, Adam, Claire Van Cleave, and Susan Stirling. The Art Book. London: Phaidon, 1994. Print. Stella, Frank. Kastura. 1979. Alüminyum üzerine yağlıboya ve tutkal. Museum of Modern Art, New York. Pollock, Jackson. Number 1a. 1948. Tuval üzerine yağlıboya ve mine. Museum of Modern Art, New York. 3 Burak GüneşHIRSIN KISA BİR İNCELEMESİMedeniyet kavramının olmadığı dönemlerden bize kalan en büyük ve belki en önemli miras, hırs olabilir mi? Muhtemeldir ki bu doğru. There Will Be Blood filminin ana kahramanı Daniel, hırsın kendisi için ve dolayısı ile de insanlık için ne ifade ettiğini şukelimeler ile bize sezdiriyor: " İçimdeki yarışmacı kişilik, benden başka kimsenin başarmasını istemiyor.i " Hırs kavramının mümkün olan en sade şekilde ifade edilişi de ancak böyle olabilirdi. Peki birçoğumuzun ilkellik olarak gördüğü hırs, neden modern hayatın temel öğelerinden biri haline geldi ? Belki de hırs, hayat ile olan bağlarını hiç koparmamıştı. Belki de bugünkü modern insanın ahlaki düşünce esaslarının asli ilkelerinden biri. Burada bahsetmenin uygun olmadığı, "sıkıcı" bilimsel yayınlar, dolaylı yoldan da olsa, yukarıdaki tezleri doğruluyor. Tek hücreli yaşamdan çok hücreliye, günbegün etkisini şiddetlendiren bu kavram, bir canlının vahşi koşullar altında hayatını sürdürmesini sağlayan ana etken değil midir? Eğer ana etken hırs ise, hırs; kötü, ilkel şeklinde ifadeler ile tanımlanabilir mi?Bu tür sorgulamaların sonunun gelmeyeceği aşikâr, bunlara bir yerde nokta koymak gerek. Zihnim yazıyı yazarken bu soruları ve daha fazlasını sormaya, yenilerini üretmeye devam etse de kendimi, zor da olsa, durdurmayı başarıyorum ve bundan sonra, kendimi hırsın ne olduğuna odaklamaya, hırsın karşıt ve benzer kavramlarını düşünmeye çalışacağıma ikna ediyorum.Hırs ile benzeştirilebilecek duyguları düşünmeye çalışıyorum. Azim ile karşılaştırıldığında ortaya çıkacak sonuçları düşünüyorum. Bir basit ve kısa cevap ile dönüyorum. Hırs, nefret ile doluyken azim, tahammül ile dolu. Hırs, başkalarını ezmeyi öğütlerken azim işe, hayata sabır ile yaklaşılması gerekti tavsiyesini veriyor. Peki karşıt kavram olarak neyi ele alabiliriz? Hırsın zıttı nedir? Zıtlığı atom altında parçacıklarda dahi inceleyebilirken, gözlemleyebilirken, bu konuda bir karşıtlıktan bahsedemeyecek miyiz? Bu soru, kafamda uzun bir süre daha beklemede kalacak gibi gözüküyor ama bir şey oldukça açık. Bu soruları bir kenara bırakıp hırsın gerçek, somut yüzü ile ilgilenmeye başladığımız vakit, o yayılmacı kişilik saklandığı yerden çıkıyor. Her şeyin bir arazi ile başladığını görüyorum. Muhtemel petrol alanı, Daniel'ın ilgisini çekmeyi başarmış ancak paranın kokusu değil, amacına ulaştıracak yolda büyük bir mesafe kaydedebilme ihtimalidir aslında ilgisini çeken. Yalnız bu yolda yapacağı bir hata, ona zamandan da ötesini kaybettirecek, belki uzun vadede hayatını karartacaktır.Daha geç olmadan ve filmin ayrıntılarında boğulmadan, Daniel'ın amacının ne olduğundan da bahsetmem gerekir ki aksi hâlde bu yazının biteceğinden süphe duyuyorum. Daniel, birkaç kelime ile hayata bakışını, amacını şöyle özetliyor: "Zaman zaman insanlara bakıyorum ve sevilecek bir taraflarını göremiyorum. Yeterli parayı kazanayım veinsanlarla bir işim kalmasın istiyorum.ii" Petrol krallığına gidecek bir şirket için didinmesinin, çabalamasının tek amacı bu. Yaptıklarının eninde sonunda ulaşmasını istediği odak noktası bu. Peki, bu amacına ulaşabilecek mi?Bu sorunun kesin bir cevabı yok. Bir bakış açısına göre Daniel bu amacına ulaşmıştır; bir diğerine göre ise başarısız olmuştur ama gözlerimizin önünde reddedilemeyecek bir gerçeklik vardır ki o da hırsın Daniel'in ulaştığı yerden daha aşağılara inişini oldukça acılı ve aynı zamanda ani bir biçimde neden olmuş olmasıdır. "Birinci sahnede duvarda silah varsa ilerleyen sahnelerin birinde mutlaka patlar" denildiğini sıkça duyarız. Burada kastedilen gerçek bir silah olabileceği gibi, patlamaya hazır bırakılmış, pimi çekilmiş bir olay örgüsü de olabilir. Aslında kaliteli-kalitesiz birçok eserin muhteviyatında bulunan bu "felsefe"nin, eserin içine serpiştirilmesi ,gömülmesi oldukça zordur. Sıradan bir izleyici olarak bunu ancak "silah patladığında" fark edebildim, Daniel, o hatayı yapmıştı. "Silahın patlayışı", beraberinde olay zincirinin kopuşunu, tahmin edilebilir sonun tamamen ortadan kaybolmasını getirdi. Eski zamanlarda prenslik kurmasına yetecek kadar alan elde edip bu bölgelerden petrol çıkartmaya başlayan Daniel, en ciddi ve önemli bölgeyi almayı unuttuğu fark ettiğinde, yani hatayı yaptığında -klişelere meydan okurcasına- çok geç değildi. Bir yol ayrımına gelmişti. Ya "tiksindiği" şovenist, dindar adamın teklifini yerine getirip cemaat önünde günah çıkartacak ya da tasarladığı petrol taşıma hattını daha uzun, meşakatli yollar üzerinde kuracaktı. Bütün hayatını dinden ve tüm uzantılarından kaçmak ile harcayan Daniel, hırsı ve amacı uğruna bu teklifi kabul edecek ve hatta kiliseye maddi yardımda dahi bulunacaktı. Hırsın masum yüzü, ele geçirdiği bedende sürekliliğini sağlamak adına, bu teklifin Daniel tarafından kabulüne izin vermiştir. Bu hareket ne ilktir, ne de son olacaktır. Kutuplara yakın noktalarda günün doğumu ve batımı gibi bir hareket şekli izleyecektir hırs, yani sürekliliğini sağlamaya çalışırken kendini ve bulunduğu bedeni öldürecektir. Geçmiş toplam zaman içerisinde değerlendirildiği takdirde "an" olarak değerlendirilecek kadar kısa bir sürede diğer yüzünü göstermeye başlayacaktır.Masum tarafın uykuya geçmesi sonrasında doğan şiddet ve öfke ile seyreden hırs,Daniel'ın nefret saçmasına neden olacaktır. Öyle ki, çocuğu olarak tanıttığı, üzerine titrediği HW'nun oğlu olmadığını yüzüne vuracaktır ve bu sırada şu itirafta bulunacaktır: "Oğlum değilsin. Rekabetin küçük bir parçasısından başka bir şey değilsin.iii" Bunların üstüne, iki insanın ölümüne neden olacak, ikisini de bizzat kendisi öldürecektir. Hırs, bu cinayetleri, nefret ile ve belki aynı zamanda zevk ile işlemesine neden olacaktır ve belki hepsinden daha önemlisi, HW'nun duyma yetisinin kaybolmasına yol açacaktır. Sözde çocuğunu; duyamayan, masum çocuğunu bir tren vagonunda bırakıp kaçabilecek kadar abartacaktır. Eski bir dostunu, bu noktalara gelmesini sağlayan arkadaşını, Eli'ı, vahşice öldürecektir. Yaptıkları kötülüklere eş zamanlı olarak, kendi hayatı da kötüye gidecektir. Çünkü gün batmaya başlamıştır....ancak gün, battıktan belli bir süre sonra doğal olarak yeniden doğacak olsa da bu Daniel için geçerli olmayacaktır. Kaynakça:i,ii,iiiAnderson, Paul Thomas. There Will Be Blood. 2007. Ghoulardi Film Company. Film.Ata 1 H.Kübra Ata Turk 101-025 Blog Yazısı Ali Turan Görgü 04 Kasım 2014 FARKLI OLMA ÇABASINDA AYNILAŞAN ADAM Nereye kadar her şeye ‘karşı’ çıkabilir ki insan, nereye kadar ‘farklı’ düşünmeye çalışır herkesten… “İnsan her şeye bunca ‘karşı’ iken kendine de ‘karşı’ olmadan nasıl sürdürebilir bir ‘karşı’ yaşamı?” sözleriyle dile getiriyor Yusuf Atılgan C.’nin içindeki aykırılığı. C., hayata sadece kendi doğrularıyla bakıyor, kendisi dışındakileri garip ve sıradan görüyor ve yazarın tanımladığı gibi “hem farklıyı, hem doğru olanı arıyor”. O parası olan bir aylak adam… Üçüncü kişi tarafından anlatılan ve ilginç belirlemelere yer verilen romanda C.’nin herkesten farklı olma konusundaki düşünceleri okuyucuyu, en azından kendi adıma, bir an olsun düşünmeye zorluyor ve okuyucunun kafasında bir ‘acaba’ sorusunun oluşmasına yol açıyor. Kitapta dikkatimi çeken birkaç düşünceyi yorumlayarak kitabın içeriğine açıklık getirmek istiyorum. C.’nin hayata çoğunlukla karamsar baktığını ve her gelen yeni günü sıkıcı olarak tasvir ettiğini kitabın başlarında net bir şekilde anlayabiliyoruz. Çalışan insanların sürekli kendilerini tekrar ettiğini, hayatlarının amacının alışkanlıktan ibaret olduğunu ve çoğunun çabadan, yenilikten korktuğunu ve monotonluğa teslim olduğunu öne sürüyor. Bu satırları okurken kitaba yeni başlamanın da etkisiyle ilk önce biraz şaşırdım fakat sonrasında düşünüp çevremdeki insanlara baktığımda, büyük bir çoğunluğun hiç sorgulamadan, kendilerine ne denilirse denilsin doğru mu yanlış mı diye kontrol etmeden işleri gereği yaptıklarını gördüm. Çünkü yüzlerinde, yapılan işin aynılığının verdiği garantici bir ifade vardı. Fazlasını istemiyorlar. Hayatta her şeyi rayına sokma düşüncesi onlara yetiyor ama neden öyle olsun ki.Ata 2 İnsan öğrenebilen ve kendini geliştirebilen bir canlı, yeni gelen günün öncekinden farklı olabilmesi gerekir. Bu bağlamda C.’nin kendilerini tekrarlayan insanlara karşı olan tepkisini haklı bulmamak elde değil. Gördüğü ama tanımadığı insanlar hakkında hikâyeler uydurup insanları tahlil ediyordu C. . Bir keresinde bir dilenciyi gözlemleyip davranışlarına anlam vermeye çalıştı. Onun neden haftanın beş günü gelip iki günü gelmediğini çözmek için uğraştı. Sonunda buldu. Ve bulduğu şey beni bir kez daha düşünmeye sevk etti ve etrafımda gelişen olaylara masum polyanna gözlüğüyle değil eleştirel olarak bakmanın daha doğru olduğunu anlamama yardımcı oldu. Dilencinin istediği paraydı ve hafta içi beş gün iş çıkışı saatlerinde orada oturuyordu. C., işten çıkan insanları işten dönerken ucuza huzur satın alanlar olarak görüyordu ve dilencinin bunu bildiğini de biliyordu. İyi düşünmek gerek doğru, fakat insanların duygularını adeta sömürerek kolay yoldan kazanç elde eden saf görünümlü kişilerin diğerlerini kandırdığı düşüncesi, güzel düşünmenin üzerini kara bulutlarla kapatıyor. Neden böyleydi C. ? Aradığını bulabilmiş miydi? Tüm bu kafasındaki farklı düşüncelerine uyan birini bulabilmiş miydi onun gibi her şeye karşı, kalıplaşmış olgularla savaş halinde olan? ‘Karşı ’lığını ve içinde bulunduğu yalnızlığı normal insanlar (!) gibi bir partnerle, bir kadın ile paylaşmayı arıyordu. Bulmuştu. Bir süre kaybetmişti belki ama bulmuştu. Araya giren o bir süre de onu yani Ayşe’yi andıran başka birisi girmişti hayatına ama sonra tekrar bulmuştu Ayşe’sini. Onlarca kişiyle beraber olmuşken neden sadece Ayşe’nin bacaklarını öpmüştü? C., her zaman hayatın absürt, herkesin saçma olduğu kanaatinde. Belki bir yerde haklı, aynılaşmış sistemin içinde güdülen koyun olmaktansa sorgulamak, anlamaya çalışmak hatta eleştirmek, kısacası ‘farklı’ olabilmek gerek ama her şeyin aşırısının zararlı olduğu gibi aslında fazla ‘karşı’ olmanın da insanın hayatına bir şey katmadığını görüyoruz. Bunu anladığımız nokta ise romanın sonu. Her şeye karşı olan adam, farkındalık yaratmak için konuşmak, uğraşmak yerine yine kendi yalnızlığı içinde pasif kalmayı tercih ediyor. Sistem, sorgulamamamızı söylüyor evet, biz ise sorgulamaya çalışıyoruz. Sadece sorgulamak yetmez farklı olmak için, Ata 3 konuşabilmek, değiştirmeye çalışabilmek, C. gibi kimse anlamaz diye susmamak gerek. Aksi takdirde yine kalıplaşmış düzenin isteğini yerine getirmiş bulunuyoruz. Davranışları ‘normal’ insanlara garip gelen ya da ‘kötü’ diyebildiğimiz insanların neden öyle olduklarını düşünmüşümdür hep. Onlar neden öyleydiler, neden ‘farklı’? Psikologların “çocukluğunuza inelim” sözünü bunu düşünmeye başlayana kadar anlayamazdım. Yaşı küçük bir çocuğun karanlık koridorda yürürken birden sırtına kedi atlamasıyla hayatının geri kalanında kedilere yaklaşamıyor oluşunu idrak edince taşlar yerine oturmuştu. C. babasına benzemeyecekti çünkü babası ona kötülük yapıyor, her gün kendini tekrar eder bir biçimde işine gidip geliyor, insanların duygularıyla oynayıp onları kandırıyor, daha da mühimi çok sevdiği mavi gözlü Zehra teyzesini rahatsız ediyordu. “Zehra, şu bacakların yok mu?” sözünü zihninden bir türlü silemiyordu. Aradığı kişi teyzesinin özelliklerine sahip olmalıydı ve hayata bakışı babasından yani diğer tüm insanlardan farklı olmalıydı. ‘Farklı’ ve ‘karşı’ olma işini abartmıştı belki ama insanın küçüklüğünün nasıl yansıyacağını bilemeyiz ki… Ayşe sanıyordu kendine uygun olan ‘farklı’yı fakat Ayşe’de değildi onu tatmin eden. O da gitmişti hayatından, teyzesi gibi… Aramaya devam ediyordu “hem farklıyı, hem doğru olanı” ama “sustu, konuşmak gereksizdi”. Aradığı “’o”ndan kimseye söz etmeyecekti çünkü biliyordu; anlamazlardı…”Ata 4 ATEŞTEN VE KANDAN Polisiye gerilim romanları, okurları yoğun bir şekilde düşünmeye ve hayal gücünü kullanmaya sevk eder. Lakin, Sire Cedric’in olağanüstü hayal gücüne meydan okumak istiyorsanız, şavkın olmadığı dolambaçlı yollarda, sessiz çığlıklar eşliğinde çıplak ayak izlerini takip etmek zorundasınız. Keşke bu kadar kolay olsaydı! Eğer melankolik bir geceyi kaldırabilirim, karabasanın üzerine basar, ak sakallı dedenin “Gel çocuğum, gel bu tarafa“ deyişine aldırış etmem, gerçeklik ve hayal dünyasının sonsuz deryasında boğulmam, kısacası bildiğim her şeyi unutur öyle okumaya başlarım diyorsanız; buyrun… Polisiye gerilim romanları okurken çoğu zaman kendinizi “Sherlock Holmes” ya da “Behzat Ç” gibi hissedersiniz. Buna sebep olan şey ise şifrelenmiş mesajlar ve olay mahallinin gözler önüne serilmesidir. Biraz daha derine inecek olursak, yukarıda bulunan ilk resim de ortadaki kişinin kitap okuduğu diğerlerinin ise cep telefonu kullandığı algısına kapılacaksınız. İkinci resime dikkatle bakarsanız olayın tamamen farklı olduğunu göreceksiniz. Bunun gibi kurguladığınız senaryoyu kitaptaki olaylara uydurmaya çalışırsanız çok yüksek ihtimalle yazar sizi ters köşeye yatıracak ve daha fazla düşünmeye itecektir. Acun Ilıcalı, bugün üzerine ne giymiştir? Diye bir soru sorsaydım, sanırım siyah tişört giydiğini hepiniz tahmin edebilirdiniz. Gel gör ki, Sire Cedric’in zihnine ulaşmak, düzenbaz oyunlarını çözmek bu kadar basit olmayacaktır. Yazarların okurlarda düşünce balonları oluşturması hem kitabın akıcılığını artıracak hem de okurları hayal dünyaları ile baş başa bırakacaktır. Hepimizin bildiği bir gerçek var ki; o da bir insanın hayal dünyası ne kadar yoğunsa, yaratıcılığı da bir o kadar fazla olacaktır. Bu yüzden fantastik, gerilim ve polisiye romanlarının önemi hiçbir zaman tartışılamaz. “Ateşten ve Kandan” polisiye gerilim romanı suçlunun, kurbanın ve polisin psikolojisini derinden ele alıyor. Kısaca örneklemek gerekirse, kendinizi bir dedektifin yerine koyun ve karşınızda bir suç mahalli olduğunu hayal edin. İlk olarak, en ufak bir çizik bırakmadan suçun gölgesini takip etmek adına tüm olay yerini incelemeniz gerekecek. Peki ya sonra? Hiçbir ayrıntıyı es geçmeden beyin fırtınası yapacak ve bu devasa yapbozun parçalarını birleştirmeye çalışacaksınız. Fakat bunun yeterli olmadığını kendi gözlerinizle göreceksiniz. Şimdi ise olayları gerçek bir dedektifin perspektifinden değerlendirelim. İlk olarak sabırlı olmanız gerekmektedir. Kriminal ekip sizden önce gelecek ve o gölgelerin üzerinde dans ederek delilleri inceleyerek gerekli birimleri gönderecektir. Ardından odayı üç farklı şekilde incelemesi gerekecektir. Birincisi, suç mahallinin gözüyle olacak ve olayın aşağı yukarı nerede, nasıl ve ne zaman geliştiğini kestirmeye çalışacaktır. En zoru ise kurbanın gözünden olayı değerlendirmek olacaktır. Tahmin edebileceğiniz üzere oluk oluk akan kanın görüntüsü zihninde belirecek ve bu vahim psikolojiyi alt etmesi gerekecektir. Kurbanın yerinde olsaydı “ne yapardı?” diye düşünmek zorunda olduğunu bilincine varacaktır. Bu yüzden kurbanın birçok özelliğini bilmesi gerekecek: Yaşı, nerede yaşadığı, ne iş yaptığı gibi. Son olarak dedektif gözüyle tecrübelerine dayanarak olayı çözmeye çalışacaktır. Kıssadan hisse, hiçbir zaman bir dedektif gözüyle olayları inceleyemeyeceğimiz gerçeğidir. Bu da biz de inanılmaz derecede merak uyandıracak ve sürekli hayal gücümüzün sınırlarınızı zorlamamızı sağlayacaktır. Sire Cedric’in kaleme aldığı romana gelecek olursak, birçok duyguyu aynı anda yaşamanızı sağlayacaktır. Hiç görmediğiniz kadar kan görecek, şehevi duygularınız tavan yapacak ve iliklerinize kadar cinselliğe doyacaksınız, bazı efsanevi yaratıkların varlığına olan inancınızı zorlayacak, şeytani ayinlerin ayrıntılarını öğreneceksiniz. Kitap birçok farklı karakteri inceleme şansını da size sunmaktadır. Pedofilik ruh hastalarından, kana susamış vampirlere hatta geçmişi karanlığa gömülü albino polislere kadar birçok karakter kitapta yer almaktadır. Her zaman aynı karakterleri incelemek, okurda çabuk bıkma hissini uyandırabilir. Polisiye gerilim romanları sayesinde bu duruluktan kurtulacak ve mükemmelliğin ne kadar hırsa yol açtığını hissedeceksiniz. Şeytanınız bol olsun der, karabasanlarınızla esenlikler dilerim. Mehmet Emin SEVİNÇ 21404090 Kaynakça: Cedric, S. (2016). Ateşten ve Kandan. İstanbul: Doğan Egmont Yayıncılık. GÖRECELİ ÖZGÜRLÜK Tarih boyunca savaşıp durmuş insanoğlu. Bitip tükenmek bilmez acılar yaratmış içimizdeki güç hırsı. Hiç bir savaş kabul edilebilir değildir tek bir istisna dışında, özgürlük için savaşmak. Uğrunda yapılırken savaşmayı bile kabul edilebilir hatta kutsal hale getirebilen tek kavramdır özgürlük. Düşünce ve eylemlerinde bağımsız olmak, istediğini düşünüp istediğini yapabilmek olarak tanımlanabilir özgürlük ama ben size özgürlüğün ne olduğundan bahsetmeyeceğim. Özgürlüğün nasıl olduğunu, özgürlüğün ne denli olduğunu veya olmadığını ve gerçek olup olmadığını irdeleyeceğim. Özgürlük nasıl olurla başlayalım.Uğruna savaşlar verilmesinden de anlaşılacağı üzere özgürlük güçle olur. Ne kadar gücünüz varsa o kadar özgürlüğünüz var demektir. Eski çağlardan günümüze kadar değişmeyen bir olgudur bu. Yüzyıllar önce gücün ölçütü askerlerinizdi, ordusu güçlü olan devletler kendinden daha zayıf olanları yıkıp yağmalıyor, egemenliği altına alıyordu. Maddi unsurlar fetheden devletin kasasına giderken yenilgiye uğramış halk yeni efendisinin kölesi konumuna geliyordu. Zaman modernleşmeye başladıkça bu kural aynı kaldı, değişen tek şey gücün kaynağı oldu. İlerleyen teknoloji ve gelişen yaşam tarzıyla beraber cephe savaşları önemini yitirirken ekonomik savaşlar güç kazandı. Askeri güç elbette hala önemli bir caydırıcı etken durumunda olsa bile artık ikinci plana düşmüş halde. Ekonomik savaşların eskisinden daha kanlı olmasa bile daha acımasız olduğunu söylemek mümkün. Artık milli geliriniz, dış ticaret hacminiz kadar güçlüsünüz demek dünya arenasında. Güçlü ekonomiye sahip devletler hala sömürgecilik, köleleştirme, egemenlik altına alma işlemlerine devam ediyor zayıf devletlere karşı, tek fark bu saydıklarımızın isimleri ve yapılış biçimleri. Bu noktada esas sorgulanması gereken kısım bence özgürlüğün güçle kazanılması gereken bir şey olduğu mu yoksa doğası gereği tartışmasız herkesin mutlak olarak sahip olması gereken bir şey mi? Pek çoğumuz düşünmeksizin doğuştan gelen mutlak bir hak olduğunu savunacaktır ama şöyle bir düşününce hangi hakkımızı doğuştan kazanıp, hiç savunma gereği duymuyoruz? En basitinden yaşam hakkı örneği verilirse bile şu düşünülmeli, kimse bedavaya yaşamıyor. Yaşayabilmek için çalışmak, bir şeyler kazanmak durumundasınız. Yaşam bile beraberinde mecburiyetlerini taşırken özgürlüğün taşımaması mantıksız olurdu. Özgürlük gerçek mi, eğer gerçekse ne kadar bahsedebiliriz varlığından. Benim bakış açıma göre özgürlük oldukça göreceli bir kavram. Ne açıdan baktığınıza bağlı olarak aynı zamanda hem sonuna kadar özgür hem de tam anlamıyla bir köle olabilirsiniz, güç mevzusu burada devreye giriyor zaten. Sorsak hepimiz özgürüz, istediğimiz yere gidebiliyor, istediğimiz hakkında istediğimiz şekilde yorum yapabiliyoruz. Peki gerçekten gitmek istediğimiz yerler bunlar mı ya da konuşmak istediğimiz konuları mı konuşuyoruz? Cevabın evet olduğunu pek sanmıyorum. Bizlerin özgürlüğü belirli bir çerçeve içeresinde sadece. Aslında tam anlamıyla yapay bir özgürlük içerisindeyiz, özgür olduğumuzu düşünürken esiriz. Menü Aldatmacası ​adlı bir zihinsel fenomen vardır. Kısaca şöyle anlatabilirim, lokantaya girdiğiniz zaman isteğiniz yemeği seçmekte sonuna kadar özgürsünüzdür değil mi? Yiyeceğinize siz özgür iradenizle karar verir ve bazen seçimlerinizden dolayı çok mutlu olursunuz. Buradaki aldatmaca şu ki aslında sizin yiyeceğiniz yemeği lokanta seçmiştir, vereceğiniz parayı da lokanta belirlemiştir. Siz sadece lokantanın size sunduğu seçeneklerden birini tercih etmişken öyle aman aman bir özgür iradeden bahsedemeyiz. İşte aslında bütün özgürlüğümüz bu aldatmacadan ibaret. Önceden belirlenmiş seçenekleri tercih ediyor ve adına özgürlük diyoruz. Artık evrenselleşmiş olan yaşama ve kontrol sistemleri bireylerden çok daha güçlü konumda o yüzden o klasikleşmiş tabirle hepimiz sistemin kölesi olmuş durumdayız. Güçlü olan kazanır. Orman kanunu diyerek dalga geçilen bu söz aslında farkında olmasak bile hayatımıza yön veriyor. Gücümüz kadar özgürüz, duygusal gücümüz ne kadarsa o kadar özgürüz, ekonomik gücümüz ne kadar yüksekse o kadar özgürüz ve ne yazık ki bazen de fiziksel gücümüz kadar özgürüz. Sevdiğimiz insanlara karşı zayıfız, onlar konusunda çok özgür sayılmayız. Banka hesabımız kadar özgürüz, yediğimizden giydiğimize kadar seçimlerimiz ona bağlı. Özgürlük göreceli ve uğrunda savaşılacak kadar değerli bir kavram. En azından kendinizi kurtaracak kadar güçlü olmanız dileğiyle. KAYNAKÇA ● ÖZGÜRLÜK / Zygmunt Bauman ​1 Barış Öztürk 21401541 Sokaktaki Siyaset 12 Eylül sonrası yetişen bir neslin fertleri olarak siyaseti her zaman sokağın üstünde çeşitli bilinmedik mekanizmaların kendi evrenlerinde yaşadıkları olaylar bütünü olarak değerlendiririz. 1980 öncesi ortaya çıkan silahlı, devrimci hareketler günümüz Türkiye’sinde bulunmamakla beraber özellikle 90lar kuşağı, yani bizler, hep apolitik gençler olarak görüldük. Ebeveynlerimizden sık sık “Aman siyasete bulaşma, bak 80lerde şöyle oldu, insanlar birbirlerini öldürdü” gibi telkinleri hepimiz duymuşuzdur. Bu telkinler çeşitli haklılık payları olmakla beraber bizlerde bir endişe oluşturdu, daha da fazlası siyasilerin elini güçlendirdi çünkü bir liderin yönettiği toplumdan ne kadar az ses çıkarsa gücü o kadar mutlak ve daim olur. Bir siyaset bilimi öğrencisi olarak geçtiğimiz senelerde siyasetin makro tarafını görme fırsatını yakaladım. Çeşitli siyasi partilerin genel merkezlerini ziyaret edip bazı şeylerin nasıl ilerlediğini görme fırsatım oldu. Bunun yanı sıra geçtiğimiz yaz kendi memleketim Düzce’de mendil satan sokak çocuklarıyla ilgili bir sosyal sorumluluk projesi yürüten biri olarak Funda Çoban’ın Sokak Siyaseti kitabı ismiyle bile hemen ilgimi çekti. “Siyaset bir inşa sürecidir; bu süreçte kurulan yapılar gündelik yaşam içinde tekrar tekrar yıkılır ve yeniden yapılır; siyasetin gündelik inşası sokakta şekillenir.” olmak üzere üç tane genel kabulü olan kitapta devlet, ulus vs. gibi makro kavramlar yerine daha bireysel siyaset hakkında çeşitli düşünceler bulunuyor. Özellikle Gezi Direnişi ile ilgili yapılan tespitler beni çok etkiledi. Şayet bizim neslimiz apolitik olmadığını, sadece demokratik bir ülkede huzur içinde yaşamak istediklerini Gezi Parkı’nda gayet iyi gösterdi diye düşünüyorum. Sokaktan çıkan ürünler yani sokakta olan her şey (sokak sanatı, simit, baloncu amca vs.) ne kadar samimiyse sokakta yapılan siyaset de o 2 kadar samimidir. Bir esnafla siyasi görüşünü bilmeden bir soru sorup siyaset konuşmayı denediniz mi? Ya da bir taksici, garson? Deneyen biri olarak belirtmeliyim ki o kadar özgün düşünceler var ki şaşırırsınız. İnsanlar siyasi partilerin onlara sunduklarından fazlası olduğunu düşünüyorlar, onlar için ekonomi sadece evlerine giren yemek, yakıt, dertleri çocuklarını okutabilmek, işe sokabilmek. Bu yüzden televizyonda görmek istedikleri siyasetçinin de her şeyi bilen, çok iyi siyasi analizler yapan biri olmasına gerek yok. Sadece samimi olması yeterli çünkü insanlar samimiyetine inandıkları kişilerin peşinden giderler. Hâl böyleyken şu an ülkemizdeki tek ve mutlak güce sahip kişinin yıllarca sokaklarda siyaset yapmış olduğu gerçeği gözümüzün önündeki perdeyi kaldırıyor. Teorik dili gayet başarılı olan bu kitabın bu kadar çok fazla terime yer vermesi beni hayal kırıklığına uğrattı. Neden mi? Çünkü ismi Sokak Siyaseti olan bir kitap yazacak olsaydım bu kitabın herkese hitap etmesini isterdim. Ben bir siyaset bilimci adayı olarak söylenen terimleri anlayabildim, ancak Ahmet Amca ve Ayşe Teyze’nin de bu kitaptan bir sonuç çıkarması gerekir. Sokak siyaseti böyle olur. Yani uzun lafın kısası sokak siyasetini anlatırken bile bu kadar fazla terim kullanan birinin gerçek sokak siyasetinden mi yoksa kendi okuduğu sokak siyasetinden mi bahsettiğini anlamamız biraz zor. Sonuç olarak kendi bölümümle ve kendi hayatımla birebir alakalı olan bu kitabı okumak bana keyif verdi. Ancak siyasetle ilgilenen herkesin elitist dilden kaçınıp halkla anlaşabilmesi gerekiyor. Siyasetin çözüm üretemediği şu günlerde en çok ihtiyacımız olan şey 3 samimiyet diye düşünüyorum. İşinin ehli olan insanların halka bütünleşebilmesi durumunda ülkemizin refah ve eğitim seviyesi giderek artacaktır. Zira siyaset sokağın sesini duymakla birlikte sokağa bırakılamayacak kadar detaylı bir bilimdir. Deniz Yıldız Can KADINLAR VE TOPLUM KAYNAKLI BULANTILAR Dünyaya yeni bir canlı getiren, onu büyüten, ev işlerini yapması gereken ve bundan başka hiçbir vasfı olmadığı düşünülen cinsiyet. Kadın. Bu sorumluluklar, baskılar ve tabularla kadın olmak ve ataerkil bir toplumda hayatta kalmaya çalışmak epey zor. Çok erken yaşta fark ettim insanların cinsiyetlerine göre muamele gördüğünü ve bu dünyada bir kadın olarak işimin kolay olmayacağını. Benim gibi milyonlarca kız çocuğu olduğuna eminim. Her gün bir yenisi bu düzenin içine doğuyor ve hiçbirinin, hiçbirimizin işi kolay olmuyor. Sadece hayatta kalmak bile başlı başına bir mücadele haline gelmiş durumda. Her gün, her yerde, kadınlar olarak yaşama ve düzene karşı bir savaş veriyoruz. Belki de bu kadar gerçek, bu kadar aramızdan olduğu için Firdevs’in hikayesi beni bu kadar etkiliyor. Hayatın acımasızlığıyla küçük yaşta tanışan, ailesinden sevgi görmeyen, ailesindeki ve çevresindeki erkekler tarafından taciz edilen, dövülen, tecavüze uğrayan, bir gün bile değer görmeyen, insanlar tarafından kullanılan, eğitim görmüş olmasına rağmen uygun bir iş bulamayan, bulduğunda ise bir adam tarafından kandırılan ve kullanılan, başı dik yürümeyi çok geç öğrenen bir kadının hikayesi. Her kadının kendinden bir parça bulabileceği bir hikaye. Tam şu an durup kendinize hayatta kadın olduğunuz için yaşamış olduğunuz ve yaşamaya devam ettiğiniz zorlukları hatırlatmanızı istiyorum. Çünkü sizin de bildiğiniz gibi biz her gün unutulmaması ve sineye çekilmemesi gereken şeyler yaşıyoruz. Kendi deneyimlerinizi hatırladıysanız benim de sizlere hatırlatmak istediğim şeyler var. Her gün yüzlerce, binlerce hatta belki de milyonlarca kadın tecavüze uğruyor. On aylık bebekten yetmiş yaşında bir kadına kadar, her yaştan kadın istemedikleri bir cinselliğe ve beraberinde şiddete maruz kalıyor. Kadınlar her gün dövülüyor, her gün yüzlerine bir tokat çarpıyor. Bu tokat bazen bir erkeğin eli oluyor bazen de tüm erkeklerin baskıları ve düşünceleri. Her gün kadınlar öldürülüyor ve her gün mahkemelerde yine erkek hakim, savcı ve avukatlar tarafından bu cinayetlere afili ama doğru olmayan başlıklar konulup haberlerde yayımlanıyor. İsimlerinin baş harfleriyle cinnet geçirdikleri, bir anlık hataya düştükleri, şeytana uydukları söyleniyor. Bu katillerin isimleri hiçbir zaman tamamen verilmiyor, yüzleri gösterilmiyor. Kadınlar ise yüzlerindeki ve vücutlarındaki morluklarla, eziklerle, kesiklerle, yanıklarla ve akıllarından hayatları boyunca çıkaramadıkları iğrenç anlarla veya öldürüldükleriyle kalıyor. Biz kadınların şort, etek, elbise veya dekolteli herhangi bir kıyafet giymesi, kahkaha atması, sokakta dondurma yemesi, geceleri dışarı çıkması, okuması ve yüksek mertebeli işlerde çalışması hiç istenmiyor. Belki de tüm bunların kökeni sırf bilimle ilgileniyorlar diye cadı damgası yiyip yakılan yüzlerce kadına dayanıyordur, kim bilir? Yakılan “cadılardan” günümüz kadınlarının hayatlarına kadar uzanan birçok kitap okudum ve film izledim. Fakat okuduğum kitapların ve izlediğim filmlerin hiçbirinde kadına yüklenilen anlamların kaynağını ve erkeklerin o anlamları göremeyince saldırganlaşma sebebini bulamadım. Öğrendiğim tek bir gerçek var, “Bu şehir yüzyıllardır erkektir ve kadınları sevmeyi bilmez.” (Söğüt, 171) Belki de bu yüzdendir tüm bu acı çekmelerimiz, erkekler tarafından durmaksızın etiketlenmelerimiz, vakitsiz ölmelerimiz, öldürülmelerimiz… Yüzyıllardır erkek olduğu düşünülen bir tanrının yarattığı erkek bir gezegende, erkeklerin her zaman asıl ve önemli cinsiyet olduğu bir düzendeyiz. İnsanlar olarak bir şeylere düşündüğümüzden çok daha kolay alışıyor, günlük hayatımızın bir alışkanlığı haline getiriyor ve genelde daha farklı hatta bazı durumlarda daha doğru bir alışkanlık edinme eğiliminde olmuyoruz. Kadınlara yüklenilen anlamların kaynağını bulamamış olsam da o anlamlara alıştığımızı, alıştırıldığımızı görebiliyorum. Alışma ve unutma döngüsü nesilden nesle geçen bir ‘’miras’’ haline geliyor. Anneler, kendilerine empoze edilmiş tüm düşünceleri davranış ve söylemleriyle çocuklarına aktarıyor ve her şeye alışacak, unutacak ve çok olası bir ihtimalle kadınların üzerindeki baskıya kendi yükünü de verecek çocuklar yetişiyor. Sonuç olarak bir kısım insanlığı unutuyor, kadınlar ise seslerini çıkarmayı ve özgürce yaşamayı. Siz de benim gibi kadınların hayatları üzerine kitaplar okuduysanız, filmler izlediyseniz veya en basitinden, haberleri takip ettiyseniz eminim dayanılmaz bir tiksinti hissetmiş ve her şeyi zihninizden atmak istemişsinizdir. O kadar inanılmaz ve gerçek olamayacak kadar kötü şeylere tanık oluyoruz ki her şeyi unutmak yeterli bir çözümmüş gibi geliyor. Oysa her şey hatırlamakla başlıyor çünkü hatırlamadığımız ve hatırlanmadığımız müddetçe bahsettiğim döngü devam ediyor. Okuduğumuz, izlediğimiz veya şahitlik ettiğimiz hiçbir zulmü, eşitsizliği ve kötülüğü zihnimizden çıkartmamamız gerektiğini gün geçtikçe daha çok fark ediyorum. Aksi halde, tüm o kadınlara büyük bir saygısızlık yapmış oluyoruz. Amacım, bu acı ama gerçek bilgilerle canınızı sıkmak değil. Fikrimce, eğer bu gerçekleri size hatırlattığım için canınız sıkıldıysa ve biraz bile olsa bir şeyleri tekrar düşündüyseniz sizi insan yapan da döngünün kırılmasını sağlayacak olan da budur. Bir süredir kadınlar ve toplumda yaşadıkları şeyler üzerine çok fazla yazı yazıldığını ve çoğunun aynı noktalara değindiğinin farkındayım. Belki benim satırlarımı okurken yeni bir şey bulamadınız fakat benim isteğim böyle yazıları okudukça ve haberleri gördükçe midemiz her geçen gün daha çok bulansın, o tokatlar ve yumruklar bize de atılmışçasına canımız acısın ve sonunda öyle bir noktaya gelelim ki dünya başımıza yıkılsın. Yıkılsın ki kadının hor görülmediği, yerilmediği, değersizleştirilmediği, cinsel bir obje olarak kullanılmadığı yeni bir düzen kurulabilsin. KAYNAKÇA Es-Saadavi, Neval. Emra’a enda noktat el sifr / Sıfır Noktasındaki Kadın. Mısır: Zed Books Ltd. 1975. Baskı. Söğüt, Mine. Deli Kadın Hikayeleri. İstanbul: Yapı Kredi Yayınları, 2011. Baskı. Zülâl ŞARLIOĞLU 21400156 DİĞERLERİNDEN FARKLI “Olanla yetinerek, aramadan, düşünülmeden yaşanılsın diye yaratılmış bir dünyada yalnızdı.”1 Bu yalnız insan sadece Bay C mi? Hayır. İnsanlara çarpa çarpa yürüdüğümüz kalabalık sokaklarda onlardan daha çok var. Belki çoğu insan bu kadar yalnız olduğunun farkında bile değil, çünkü hayata alışmışlar, sahip oldukları şeylerle yetinmeyi ve hiçbir şeyi sorgulamamayı öğrenmişler ya da yalnız olmaktan sıkılıp onlar da diğer sıradan insanlara benzemeye çalışmışlar. Modern zamanlarda önümüze yaşayalım diye atılan hayat çok zor, insanlar ve insanların istekleri çok sıradan. Çoğu kişi hayatı sorgulayarak kendini yormak yerine onlara dayatılan kurallara göre yaşamayı öğrenmişler. İyi bir eş, iyi bir çocuk, büyük bir ev, pahalı bir araba... Daha fazlasında gözleri yok, çünkü onlar “eli paketlilerden” olmaktan rahatsız değiller. Geçtiğimiz son birkaç yılda insanlar hayatlarındaki anlamsızlığı ve içlerindeki boşluğu biraz olsun gördüler ki “Issız Adam”, “Kaybedenler Kulübü”, “Özgürlük Yolu” gibi filmler yapmaya başladılar. Ama tüm bu filmler insanları değiştirmek için yeterli değil. Bay C’nin sinema teorisinde de bahsettiği gibi eğer tüm insanlara aynı anda aynı filmi izletmek mümkün olsaydı belki insanların hayata bakış açısını değiştirebilirdik ama bunu başaramıyoruz, çünkü insanlar iki üç saat süren filmden çıktıktan sonra yine hayatın karmaşası içine karışıp izlediklerini unutuyorlar. Okuduğumuz kitaplarda, izlediğimiz filmlerde yalnızlığı her yerde görüyoruz. Anlamlı filmler izlediğimizde ya da hayatı sorgulayan kitaplar okuduğumuzda fark ettiğimiz yalnızlığımızı insanlara göstermek istiyoruz. İstiyoruz ki onlar da görsün içinde yaşadığımız sıradan hayatı ve yalnızlığımızı, ama çoğu kişi bunun farkına varamıyor ve olaylara hiçbir zaman bizim penceremizden bakamadıkları için bizim yalnızlığımızı anlamıyorlar. Mesela, Bay C Ayşe’ye Truman Capote’nin öyküsünü verdiğinde onun da öyküyle ilgili çok derin yorumlar yapmasını, onun gördüklerini görmesini, onun hissettiklerini hissetmesini istiyordu. Ama Ayşe’nin kısa ve umursamaz cevabının ardından konuyu değiştirmesi Bay C’yi yıkmıştı. Romanda Bay C’nin nasıl yıkıldığını gördüğümde kendi hissettiklerimle Bay C’nin hissettiklerinin aynı olduğunu gördüm. Eğer orada onun yerinde olsaydım ben de yıkılırdım, ben de Ayşe’den soğurdum. Bundan birkaç yıl önce bende büyük bir etki bırakan Sevgi Soysal’ın Tutkulu Perçem adlı kitabını okurken altını büyük bir heyecanla çizdiğim cümleleri anneme, babama, arkadaşlarıma gösterdiğimde hiç kimseden istediğim tepkileri alamadığımda ben de Bay C’nin hissetiği yalnızlığı hissettim. İnsanların her şeyi aceleyle zorunluluktan yapması, mesela bir kitabı hayata bakış açılarını değiştirsin ya Zülâl ŞARLIOĞLU 21400156 da onlara yeni bir şeyler katsın diye değil de sadece zorunlu oldukları için hızlıca okuyup geçmeleri onları sıradan hayatlarına mahkum ediyor. Bay C, hayata ve ilişkilere bakış açısıyla zor ve karmaşık biri olsa da okurken ben de derin izler bırakan bir karakter. Her ne kadar benimsediği hedonist hayat tarzını tam olarak onaylamasam da onun yalnızlığında kendi yalnızlığımı görebiliyorum. Ama onda kendime en yakın bulduğum özelliği ise sıradan bir hayattan kaçması ve insanlara bağlanmak istememesi. Mesela, Bay C Ayşe’nin ona fazla bağlandığını ve hayatının monotonlaşttığını hissetmese aslında Ayşe’yi seviyordu. Bay C, gerçek sevgiyi bulamadığını düşündüğü için istediği hiçbir şeye sahip olamadığını zannetse de birçok şeye sahip. Arkadaşlar,aşk, para... Aslında aradıklarını bulduğu söylenebilir ama o her şeyin hayalindeki gibi olmasını istediği için yaşadığı hayat onu tatmin etmiyor. Bu yüzden de okuyucu Bay C’nin ne istediğini ve neden aylak olduğunu kolay kolay anlayamıyor ama ben Bay C’yi anlıyorum, çünkü ben de aynı şekilde çevremdeki insanları sevsem de tüm zamanımı onlarla harcayabilecek bir insan değilim. Gittiğim her yere onlarla beraber gitmek zorunda olmak, yaptığım her şeyi onlara haber verip kendim için bağımsız plan yapamamak bana göre değil. Bazı insanlar kendi özel alanının daraldığını ve hayatını başkalarının yönettiğini hissettiğinde buna uyum sağlayamazlar. Bu bir eksiklik değil, karakter meselesidir. Zaten roman boyunca Bay C diğer insanlardan farklı olduğu ve onlar gibi olmak istemediği için sık sık yalnız olduğunu belirtir. Aylak Adam’ı ilk okuyuşta tam olarak anlamasak da roman ilerledikçe onu daha yakından tanır ve hayata onun gibi bakmayı deneriz. Aylak Adam herkes üzerinde aynı etkiyi bırakabilen bir roman değildir. Onu tam olarak anlamak için yalnızlığın ne demek olduğunu bilmek ve yalnızlığı yaşamış olmak gerekir. Hayatındaki düzenden mutlu ve hayatı sorgulamayan çoğu kişi onu anlayamaz. O, diğerlerinden farklı ama aynı zamanda içimizdeki eksik parçamızı bulmamıza yardım eden bir karakterdir. Kaynakça 1. Atılgan, Aylak Adam, (İstanbul: YKY, 2011), 39 İlker Deveci 21601501 Yaşamak Hissi İnsanın ete ve kemiğe bürünmüş olması mıdır var olmak ya da ansızın bir gece, belki de rastlantısal bir olayla, sinirlerimizin ucuna kadar derinlemesine hissettiğimiz yaşamak hissi midir? Hissetmek, iskeletlerimizin soğuk hareketlerini sıcak duygularda eriten ve yaşamın karanlık mekaniğine gökkuşağını akıtan, yaşamın en derin anlamıdır. Fiziğin akıl almaz bir hızla geliştiği ve evrenin doğuşu dâhil her şeyin kurallara dökülmeye çalışıldığı bu yüzyılda, halen insan sıcaklığını koruyan tek varlığımız duygularımızdır bence. Gerçekten hissetmek, yani denize baktığında hayranlıkla ürpermek dünyanın öbür ucundaki aç çocuklara ağlamak yahut da gülümseyen bir çocuk gördüğünde mutlu olmaktır. Dünyayla bir olmak, bir bütün