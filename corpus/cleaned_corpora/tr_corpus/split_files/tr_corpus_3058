yabancılık geliyordu. Oysaki yakılan bir ağıt onu işitir işitmez kulaklarımdan burnumun direğine saplanıyor, gözümden damla damla yaşlarla kendini bırakıyordu. El salladığım çocuklar beni bir yerlerden tanıyor, selamımı karşılıksız bırakmayıp gülümseyen kadınlar hiç de “yabancı” olduğumu düşünmüyor, düşündürtmüyordu. Taş avlular, duvarlar şehirdekilerin askine içlerinde barınan insanların ne anılarına ne de varlıklarına ihanet etmiyor, hayat sanki orada daha yalansız yaşanıyordu. Mahallede çocukların oynadıkları topu hiçbirisi eve götürmüyor, o top hem kimsenin hem de herkesin olarak kalabiliyordu. Ardımda kalansa yalansız insanların hayatlarına karşı koca duvarlar arasında ellerimizde tuttuğumuz sentetik hayatlarımız, plastik çiçeklerimiz ve böceklerimiz oluyordu. Alberto Manguel’in Tanpınar’ın İzinde Beş Şehir’i bu memlekete dair kimliklerimizin, sıfatlarımızın, apoletlerimizin, etiketlerimizin peşine düşerek unutmaya yüz tuttuğumuz ne kadar sahici his varsa tekrardan farkına varabilmemiz için iki avucumuzun arasına sığdırabileceği kadar şansı bahşediyor bizlere. Tüm bu koşuşturmamızın içinde portmantoya asmaya cesaret edeceğimiz sıfatlarımız ve tekrardan hatırlayacağımız şehirler, aslında bizlerde var olan derin izleri beklenmedik bir biçimde açığa çıkarmaya yeltenebiliyor. Belki de en güzel ifadesiyle, Tanpınar’ın Gesi Bağları için söylediği deyişle, “Vakitsiz yutulan bir avuç zehire beziyor.”. Kaynakça -Manguel, Alberto. Tanpınar’ın İzinde Beş Şehir. Çev. Kutlukhan Kutlu, Sevin Okyay. İstanbul: Yapı Kredi Yayınları, 2016.Mehmet Selim AHİ BEN’ İM RESMİM Resim sanatı tüm sanatların arasında icrası belki de en zor olanı. Yapım aşamasındaki bu güçlüğe ek olarak bu sanatı takip etmek isteyenler için bir ön hazırlık ve entelektüelitenin şart olduğu bir gerçek. Bir yağlı boya tablosu, karakalem çalışması - keşke listeyi uzatabilecek derecede bu konuda bir bilgim olsaydı – gibi çalışmalar ile karşılaşınca onlara nasıl bir tepki vereceğimiz bu sanatla ilgili birikimimize bağlı. Ancak bir roman, şiir, müzik, tiyatro, sinema vb gibi sanat dallarını düşündüğümüzde tüm bunları anlamlandırabilmek resimle karşılaştırınca gayet kolay gözüküyor. Üslupları ve içerikleri günlük hayatla kolay ilişkilendirilebildikleri için ne anlattıkları konusunda bir çıkarımda bulunabilmek mümkün. Yine de öyle resimler var ki resim sanatına ne kadar uzak olursak olalım - sanatın o kendine has gücünden olacak - onları göz ucuyla bile görece olursak önce gözlerimizi alamıyor adeta çarpılmışa dönüyor sonrasında ise esiri oluyoruz. Casper David Friedrich imzalı bu resim kesinlikle bu kategori içinde. Benim bu resimle karşılaşmam bir sergide veya harhangi bir sanatsal etkinlikte de değildi üstelik. Bu resim, kendisinden dolayı aldığım bir kitabın kapağındaydı. O kitabı okuyup bitirdim ama kitaptan aldığım zevk bu kitabın kapağındaki resme bakmaktan aldığım zevk karşısında oldukça sönük kaldı. Bu durumun sebebini şöyle açıklayabilirim: Bu resim beni ve benimle ilgili her şeyi yansıtıyordu. Bu resimle karşılaşana dek zihnimde hayattaki hedeflerimle olmak istediğim kişiyle ilgili belli belirsiz bir resim vardı. Daha da ötesi hayatı nasıl algılıyordum; topluma, doğaya, maddeye, akla gelebilecek her şeye nasıl bir yaklaşım içindeydim... Tüm bu sorulara ilişkin kendime bile doğru dürüst bir cevap veremezken birden bu resim tüm ayrıntılarıyla ruhumun en ince kıvrımlarına kadar beni bana anlattı. Peki, bu nasıl oldu? Şöyle: Bir insanın hayatı boyunca cevabını aradığı sorulara yanıt verecek bir bilgeyi bulup hayatını onun söyleyeceklerine göre ayarlaması gibi ben de bu resimdeki kişiden ve onun resimle büyüleyici derecede bütünleşmesinden elimde olmadan etkilenip ‘’Onun hayatı benim hayatımdır, değilse de öyle olmalıdır.’’ dedim. Ardından kandi hayat hikayemi onun sahip olduğuna inandığım hikayesiyle karşılaştırınca ne kadar benzer olduğumuzu fark ettim. Ve resimdeki kişi ben olmuştu, ben ise resimdeki kişi olmuştum artık. Ben bu yeni hâlimle tam olarak nasıl biriyim? Anlatayım: Varlıklıyım. Sahip olduklarımı ya kendi emeğimle ya miras yoluyla elde etmişim. Bundan dolayı kimsenin sahip olduklarım dolayısıyla beni yargılamaya hakkı yok. Baştan aşagı gerçeğim. Hiçbir şeyi sırf yapmış olmak için yapmam. Yalan benim hayatımın kıyısına bile yaklaşamaz. Çevremin dayatmalarıyla hareket edecek bir insan değilim. Zekiyim. Soyut düşünceler arasında sağlam bağlantılar kurabiliyorum. Herhangi bir meselede kimsenin göremediği noktaları görebildiğim için içinde bulunduğum bir toplulukta hemen sivrilebiliyorum. Yakışıklıyım. Başta yüz hatlarım olmak üzere bedenim baştan aşağı adeta orantının vücut bulmuş hali. Giydiğim her şeyle dikkatleri nasıl da üzerime çekiyorum. Ahlaklıyım. İnsanı insan yapan temel vasfın etik olduğunu biliyorum. Hiçbir şartta değerlerimden taviz vermeyeceğimin bilincindeyim. Bu özelliğimle gurur duyuyor ve kimse bana bu yönden eşit olamayacağını düşündüğüm için herkesi gizliden gizliye küçük görüyorum.Dünyeviyim. Hayatı ve içindekileri her şeyiyle seviyorum. Nefes alamamak kadar korkutucu bir şey düşünemiyorum. En azından işleyişi konusunda şöyle veya böyle bir bilgiye sahip olduğum bir dünyada yaşadığımın ve buradaki misafirliğimi elimden geldiğince uzatmam gerektiğinin farkındayım. Ama en önemlisi düşünceliyim. Daha doğrusu düşünmeden edemiyorum. Nasıl edebilirim ki zaten? Her şeyin özüne ve en doğrusuna ulaşmaya çalışıyorum umutsuzca doğrunun ve özün ne demek olduğundan da tam emin olmadan. Bu yöndeki tüm sonuçsuz çabalarım ise farkında olduğum tüm bu olumlu özelliklerimi gözardı etmeme yol açarak beni büsbütün huzursuz ediyor. Ama huzursuzluğumun sebebinin bu olduğundan da tam emin değilim. Belki de huzursuzluğum başta kendim olmak üzere hiçbir şeyin beni tatmin etmemesindendir. Her şeyde kendisini bir kalemde sildirebilecek bir yanlış görmemdendir. Belki de içinde bulunduğum anın bir türlü gereğini yapmamamdandır. Geçmişi delicesine özlüyorum. Geçmişteki her şey gözüme o kadar masum, temiz, ve yüce görünüyor ki. Gerçekten öyle olsalar bile geçmişe dönmeye çalışmanın kendimi tüketmek olduğunu kabul edemiyorum. Geleceğe bir an önce varmak istiyorum onda her şeyin istedğim gibi olacağını, şartların hiç değişmeyeceğini varsayarak. Böylelikle zamanımı yokluğa mahkum ediyorum. Belki de ölüm korkusundan. Evet evet, tüm bu huzursuzluğum ölüm korkusundan. Sevdiğim, sevmediğim her şey; algılarım, duyularım yok olacak. Yok olduklarının farkına varamayacağım bile. Bir daha var olma şansının verilip verilmeyeceğinden asla emin olamayacağım bir âleme göç edeceğim. Ölümün beni her an kıskıvrak yakalayabileceğini bildiğimden belki de ne hiçbir şeye önem veriyorum ne de bir şey beni mutlu ediyor. Peki bu yaşarken ölmek değil de nedir? Hayatım daha ne kadar böyle devam edecek? Bu yaptığım insanın yüceliğine, hayatın değerine aykırı değil mi? Hem ölüm hayatın sonu değil bir parçasıdır diyen, ölümden korkan zavallıların hayatta kalmak için kendilerini mide bulandıracak kadar ne kadar da küçük düşürdüklerinin bin bir örneğine hayatı boyunca tanık olan ben değil miydim? Haydi bakalım! Yücelerden yüce Alplerin tepesinde yücelerden yüce bir ben. Ve bıraktım kendimi aşağılara. Hayatttaki her şeyin zıttıyım artık. Her türlü düşünceden, duyudan, bilgiden, histen, vasıftan, ahlaktan, zekadan, dünyevilikten... arınmış vaziyettetim. Hiç olmadığım kadar huzurluyum. Kaynakça: Friedrich, Caspar David. Der Wanderer über dem Nebelmeer. 1818.Yağlı Boya. Kuntshalle, Hamburg. NORMALLİĞİN ANORMALLİĞİ Normal olmak nedir? Kime ve neye göre normal olunur? Toplumun normlarına en iyi sağlayan mı en normaldir, yoksa kendi insanlığını henüz kaybetmemiş olan mı? Bu soruların hepsi Meursault’ un hayatının son anlarına tanıklık ederken ki düşüncelerim. Toplumun insanı duygularına göre değil de belli kalıplara göre hareket etmeye yönlendirmesinin yine toplum tarafından garip karşılanması durumu Meursault’un ki. Duygular ve mantık arasında sıkışıp kalırız çoğu zaman. Örneğin, çok fakir bir çocuğun ailesindeki hasta biri için ilaç çaldığını düşünelim. Yasalara göre bu bir suç ve cezalandırılmalı. Duyguları olan (şu anda garip olarak nitelendirilen) insanlar içinse çocuğun hiçbir suçu yok, bilakis çocuk haklı. Ama çocuk ailesine olan sevgisinin ve yardım etmek istemesinin kurbanı. Şimdi bir de Meusault’u değerlendirelim. Nedensiz yere bir adamı öldürmesiyle hapse giren Meursault, mahkemede annesinin cenazesinde gösterdiği duygusuzluk ve işlediği suçtan hiçbir pişmanlık duymamasından dolayı idama mahkûm edilir. Yargıçlara göre o en kötü ve affedilmez bir suç işlemiştir. Ölüme bile bu kadar umursamaz tavır takınan bir adam nasıl olur da karşılarında durabilir. İki kişiyi karşılaştırdığımızda hangisi masum? İdeal bir insan olarak düşünülen duygusuz adam mı daha kötü, yoksa tamamen duygularıyla hareket eden mi? İşte bu ikileme dikkat çekmek için yazmış Albert Camus Yabancı romanını. Toplum insanı makineleştirmeye, sorgulamayan, hissetmeyen ve boyun eğen tek tip robotlara çevirmeye çalışıyor. Bu toplumun ne olduğu da ayrı bir konu. Bizimde bugün bu kitaptaki karakter olduğumuz bir gerçek. Bizi yargıçlar yargılamıyor davranışlarımızdan dolayı ama bugün bu dünyada o kadar çok acı yaşanıyor ki, bazılarımız farkındayız ama umursamıyoruz, bazılarımız bu sorunun bir parçası olmamak için olaylarla ilgilenmiyor bile. Onlarca insan açlıktan ölüyor, doğa katlediliyor. Hayatımıza hiçbir şey olmamış gibi devam ediyoruz. Yani bir problemin ucu bize dokunmuyorsa yaşamaya devam ediyoruz. İşin ilginç tarafı Meursault ölüm cezasına çarptırıldıktan sonra düşünmeye ve bir şeyler hissetmeye başlıyor. Korkuyor. Oradan çıkamamaktan ya da bir anda onu hücresinden alıp götürmelerinden korkuyor. Gökyüzüne bakıyor. Dışarıda yaşayabileceği hayatı hayal ediyor. Hapishanenin papazıyla görüşmek istemiyor. Çünkü o hiçbir şeye inanmıyor. Umudu yok. Umut etmekten korkuyor. Toplumun yarattığı robotu terk etmekten yani insan olmaktan, pişman olmaktan yani belki kendi kendinin canını yakmaktan korkuyor düşüncelere ve duygularıyla. Umut etmeyen, düşünmeyen, sadece çalışan, yemek yiyen, duygusuz bireyler. Peki, neden bu görevleri yerine getiren insanlar yine de toplum tarafından kötü görülüyor. Hâlbuki onlar sadece normal olmaya çalışıyorlar. Ve kitapta “normal” olmayanın en uç noktası anlatılmış. Bir köpek ve bir adam. Adı Salamona. Köpeğiyle beraber yaşıyor ve sürekli bağırıyor, ona hakaretler ediyor; yani dışardan bakılınca çok memnuniyetsiz bir hayat yaşıyor. Köpeğin tüyleri dökülmüş yani hasta. Ben bunları okurken köpeğe çok acıdım. Bir gün adam köpeğini yürüyüşe çıkartıyor ve onu elinden kaçırıyor. Meursault’ tan köpeğini bulmasına yardımcı olmasını istiyor ve tüm bu okuması ıstırap dolu olaylar o zaman açıklığa kavuşuyor. Adam köpeğini karısı ölünce almış. Eskiden çok güzel bir köpekmiş ama hastalandıktan, bütün tüyleri döküldükten ve yaşlandıktan sonra aynı bir insan gibi aksi ve huysuz birine dönüşmüş. Köpek adamla sürekli kavga ediyormuş aynı karı koca gibi. Salamona karısının yerine aldığı küçük köpeği koymuş ona bebekler gibi bakmış, hastalandığında derisine merhemler sürmüş. İnsanların sevgiye ne kadar aç olduklarının bir göstergesi. Biri annesinin ölümünü umursamazken diğeri karısını yerini doldurmak için tüm hayatını değiştiriyor. Birbirlerine yabancı olan bu insanları sadece bir kapı ayırıyor. İşte toplumun bize yaptığı bu. İrem Beşe Berk GÜNEY 21601953 KENDİME KURALLAR İstanbul, Tokyo, New York... İnsanın kendini eğlencede, yemekte, sokaklarda kaybettiği şehirler... O büyük gökdelenlerin yarattığı modern hava, billboardlardaki reklamların burnumuza getirdiği o müthiş kapitalizm kokusu, her yerdeki kocaman beton yığınları harika değil mi? Elektriğimizi alacak bir yeşilin olmaması, Tuavi'nin deyimiyle "küçük kutularımız" içine sıkışıp kalmamız muhteşem bir şey! Vücudumuzu güneşin o tatlı sıcaklığından, rüzgârın o tatlı esintisinden koruyan kıyafetlerimiz iyi ki varlar değil mi? Ayakkabıları unutmamak lazım. Gittiğimiz yolu hissetmek ne mümkün. Boş ver kapalı kalsın ayaklarımız orada, toprağı hissetmeye ne hacet! Göğü delen adam, yani Papalagi olmak resmen özgürlük değil mi? Erich Scheurmann Göğü Delen Adam eserinde alışılmış acılarımızı Tuavi'nin ağzından aktarıyor. Tuavi bir yerli ve ne ayakkabısı var ne de kemeri. Yaşadığı yer güneşin açısına göre konumlandırılmış ama ne yazık ki yüzlerce katı dakikalar içinde çıkacak bir asansörü yok; çünkü evi yüzlerce kattan değil birkaç hasırdan ve ipten oluşuyor. Ne kadar da korkunç! Alışılmış acılarımız diyorum çünkü bu kitabı okuyunca insanoğlunun kendini nasıl kısıtlayıp aslında yaşıyorum sandığı dünyada nasıl yaşamadığını anladım. Her şeyi en basit, en sade ve en kullanışlı haliyle sürdüren bir yerli kabile üyesi sayesinde bizim nasıl modernleşme adı altında kalabalıklaşıp, karışıklaşıp, her şeyi zorlaştırmaya uğraştığımızı fark ettim. Buna nasıl alıştığımızı, elimizdeki güzelim kaynakları nasıl doğru şekilde kullanmadığımızı düşündüm. Vardığım sonuç tüm bu acılardan da beter bir acı, kendisinin kölesi olan bireylere dönüştüğümüz oldu. İnsanoğlu bin bir zorluk içinde yaşadığını her gün defalarca tekrar ediyor. İş, ev, çocuklar, ihtiyaçlar... Dillere pelesenk olmuş bir sürü sorumluluk, bir sürü dert... Bunları söylemekle kalıyor ve üzerine hiç kafa yormuyoruz. Oysa sorunun temeline baktığımızda kendi koyduğumuz kuralları görüyoruz: Gökdelenlerde yaşa, güzel ayakkabılar giy, pahalı parfümler sık vb. Bunlar yıllar önce atalarımızın bir anda karar verip kendini kısıtlamaya dair duyduğu arzuyla ortaya çıkardığı şeyler değil. Bunlar tamamen zaman içinde hiç sorgulamayan, Berk GÜNEY 21601953 globalleşme, gelişme, güzelleşme gibi kelimelerle kendini kandıran bizlerin suçu. Neden doğayı, vücudumuzu olağanca saflığıyla kullanmadığımızı hiç merak etmedik. Herkes Mersin'e giderken tersine gitme cesaretini gösteremedik. Üstelik elimizde bu sıkı giysilerin, pabuçların, hava almayan odaların sağlığımıza zararlı olduğunu gösteren belgeler de vardı, dinlemedik. Oysa belki ilkel, basit, cahil diye nitelendireceğimiz Tuavi bunları hiçbir doktorun, profesörün ya da araştırmacının belgelerine gerek duymadan anlamıştı. Bu yüzden de belki sağlığa en zararlı olan ama sırf toplumsal gerekliliklerimizden biri diye giymeden sokağa çıkmanın büyük bir sorun olarak görüldüğü sütyeni "Memeleri, onları sanki cendereye almış gibi sıkan bir kılıf yüzünden sönükleşmiş ve artık süt veremez hale gelmiştir." diyerek anlatmıştır. Yaptıklarımızın, giydiklerimizin, yediklerimizin doğala bu kadar aykırı olmasını bu ve benzeri cümlelerle özetlemiştir. Kitabın her sayfasında doğaya ait olmama çabamızı gözlerimizin önüne sermiştir. Belki haberi yoktur ama bir noktada okuyanların kurtarıcısı olmuştur. Elbette ben de bu kitabı okuyana dek İstanbul'un kalabalıklığına, göremediğim yeşilliğine hayrandım. Beş çift ayakkabım varsa altıncı çifti almak için çaba harcamayı doğal karşılardım. Giydiklerime vücudumun alıştığına kendimi inandırmaya çalışırdım. Göğü Delen Adam'ı okuduktan sonra başımı kaldırdığımda bulutları ve güneşi görmemi engelleyen tüm binalardan tiksindim. Yalın ayak çimende, toprakta hatta bata çıka çamurda koşmanın hazzına eriştim. Bedenin çıplaklığının ruhun çıplaklığına giden yolda önemli bir adım olduğunu keşfettim. Zihin, bedenin acılarıyla uğraşırken nasıl özgür olabilirdi ki? Kendimize koyduğumuz kuralları bir bir kafamda yıkmaya başladım. Diyeceksiniz ki çıplak, ayakkabısız mı geziyorsun? Kitabı okumadan meselenin tam olarak bu olmadığını anlamak çok mümkün değil bence ama tabiî ki bu hataların oluşumu gibi sonlandırılması da zaman içinde olacak. Kurallara karşı gelmek önce kafada başlayacak sonra belki, umarım bir gün, uygulamaya dökülecek. Ayakkabısız gezmek bu pis sokaklarda mümkün olmasa da ayakkabısız gezmenin insanı nasıl rahatlattığını, nasıl iyi geldiğini bilmek ve bunu başkalarını aktarmak bence ilerisi için, çocuklar için büyük bir adım. Amaçlanan doğamızdan uzak değil aksine doğamıza dönmek olduğu için bu felsefeyi benimsemek de kolay olacaktır diye düşünüyorum. İnsanı kendiyle ilgili saflığa ve doğallığa yönlendiren, kendi taktığı zincirlerini kırması için bir aksiyonda bulunmasını sağlayan bu kitabı da herkesin okumasını tavsiye ediyorum. Yine Tuavi'nin deyimiyle önce "üstümüzde taşıdığımız tüm yükler"i atarsak, sonra hep beraber çimlerde koşabiliriz. Kaynaklar: Scheurmann, Erich. Göğü Delen Adam(çev. Levent Tayla). İstanbul: Ayrıntı, 2016. Alp Argun 21400413 Elimden Tut Yoksa Düşeceğim yağmur kaçağı elimden tut yoksa düşeceğim yoksa bir bir yıldızlar düşecek eğer şairsem beni tanırsan yağmurdan korktuğumu bilirsen gözlerim aklına gelirse elimden tut yoksa düşeceğim yağmur beni götürecek yoksa beni Bir şairi tanımak için, şiir kitabı okumak yeterli değildir: Şairin yaşam felsefesini de anlamaya çalışmak gereklidir. Şiirler, mecazlarla ve imgelerle dolu olduğu için, şiirlerin anlamları açık uçludur ancak şairlerin anlatmak istediklerini anlayabilmek için onların şiirleriyle birlikte hayatları da incelenmelidir. Bu nedenle, en büyük şairlerimizden Attila İlhan’ın “yağmur kaçağı” adlı şiir kitabını okurken, onun hayatını da okuyup çektiği sıkıntıları, yaşadığı dönemi, hayat felsefesini de anlamaya çalıştım. Ayrıca, şairler, şiirlerinde yaşamdan beslenirler: Onlara ilham veren, olaylar, anılardır. Bunlar, onları, içindekileri dökmeye sürükler. Bu yüzden, Attila İlhan’ın hayatını, ilham kaynaklarını da anlamaya çalışarak okudum. Attila İlhan’ın şiirlerini yorumlamaya, yaşadığı dönemdeki siyasi baskıların onun üzerindeki etkisini anlamaya çalışmakla başladım. Aydın ve İzmirli bir ailenin çocuğu olan Attila İlhan, henüz on altı yaşında İzmir Lisesi’nde okurken, kız arkadaşına yazdığı bir mektup yüzünden okuldan atılmış ve Türkiye sınırları içinde eğitim hakkı engellenmiş. Bunun üzerine araştırma yaptığımda, o dönemde öğrencilerin yazdıkları mektupların, bir disiplin kurulu tarafından siyasi bir mesaj içerip içermediklerinin kontrol edildiğini öğrendim. Attila İlhan’ın mektubunun, yine o dönem yasaklı şairlerden Nazım Hikmet’in aşk temalı bir şiirinden küçük bir kesit içerdiği için böyle bir ceza almasını şaşkınlıkla karşıladım. Oysa kim bilebilirdi, bir dörtlük için eğitim hakkı elinden alınan o liseli gencin ileride “yağmur kaçağı”, “pia”, “belki gelmem gelemem”, “üçüncü şahsın şiiri” başta olmak üzere sayısız büyük şiire imza atacağını… Attila İlhan, her şeye rağmen sadece şiir yazmakla kalmamış; televizyon için “Kartallar Yüksek Uçar” ve “Yarın Artık Bugündür” gibi dizi senaryoları yazmış, “Kurtlar Sofrası” ve milliyetçi ve Atatürkçü kişiliğini gösteren “Gazi Paşa” gibi romanlar da yazmış. Dönemin siyasi baskılarına, eğitim hakkı elinden alınmasına rağmen Attila İlhan’ın bu kadar büyük bir edebî kişilik olması ise gerçekten etkileyici… Dönemin siyasi baskısı yüzünden Attila İlhan’ın birkaç kez tutuklanması, sürgüne gönderilmesinin Attila İlhan üzerinde yarattığı yakalanma korkusu, aşk temalı şiirlerinde bile kendini gösteriyor. Kitapla aynı adı taşıyan “yağmur kaçağı” adlı şiirinde, geceleri bir çarpıntı duyarsan telâş telâş yağmurdan kaçıyorum sarayburnu’ndan geçiyorum dizeleri, hayatı boyunca yaşadığı yakalanma korkusunu, sürekli bir kaçış içerisinde olduğunu gösteriyor. Her an kapısını bir polis çalacakmış gibi hissederken; elimden tut yoksa düşeceğim yağmur beni götürecek yoksa beni dizeleriyle de bütün bu korkularının içinde sevdiği kişinin desteğine ihtiyacı olduğu, aşka inancı olduğu gözüküyor. Ayrıca, 1950’lerde yazılan bu şiirin, zamanla ve mekânla sınırlı kalmayıp evrenselliğe ulaşması gerçekten inanılmaz… Şairler, genellikle yazdıkları “cinsellik” temalı şiirleri saklarken, Attila İlhan, bu kitabında cinsellik temasına da yer vermiş. Fransa’da yaşadığı yıllar boyunca oradaki kültürü de tanıyan Attila İlhan, ülkemizde bir tabu olan, ayıplanan, üzerinde konuşulmaktan kaçılan cinsellik temasına yer vererek, ülkemizdeki bu duruma dikkat çekiyor. Fransa’da erkeklerin ve kadınların rahatça aynı ortamlarda olabildiğini, erkek ve kadınların yakın olmasının normal bir şekilde karşılandığını gözlemleyen Attila İlhan, ülkemizde insanların cinselliklerini yaşayamadıklarını, “ibrahim’in yıldızı” adlı şiirinde eleştiriyor: ibrahim’in yıldızı ibrahim mağlup ağlıyor mağlup bir allahmış gibi inkâr edilmiş gibi kapkara kadınsızlığının ve zencefil bozkırın ortalık yerinde dörtlüğünde, cinselliğin bir ihtiyaç olduğunu, ancak erkeklerin ülkemizde bu ihtiyaçlarını karşılayamadıklarına dikkat çekiyor, bunun da eğitimle düzelebileceğine inanıyor. Attila İlhan, şu şekilde açıklıyor yazdığı bu şiiri: “besbelli çevremde gördüğüm gece fahişelerinin çağrışımıyla (Paris’te), vaktiyle konya’nın ılgın kazasında amcamla dolaşırken bozkırda rastladığımız bir çobanı hatırlıyorum, adamın yalnızlığını, kadınsızlığını.” (İlhan, 2012: 33) Ülkemizde “namus” diye tutturan erkek egemen toplumumuzda, erkeklerin küçücük kızlarla evlenmesi, hayvanlara, çocuklara tecavüz etmesi, ülkemizde bu durumun ne kadar içler acısı olduğunu gösteriyor. 21. Yüzyılda hala Müslüman ülkelerde kadınlara uygulanan şiddet, taciz, hala Müslümanlığı iyi yorumlayamadığımızın göstergesidir. Müslümanlık, eşitlik, sevgi, saygı dinidir. Oysa Müslümanlıkları ile övünen Arap kralları, prensesleri araba kullanırken Arap kadınlarının kullanamaması bu duruma örnektir. Aydın ve ekonomik durumu iyi bir aileden gelen Attila İlhan, ülkemizde zengin ve yoksul arasındaki derin uçuruma dikkat çekiyor, bu eşitsizliğe karşı çıkıyor. “hamal şakir’e ketenhelvacı mânileri” adlı şiirinde kendi İzmir’de deniz kenarında otururken, yalın ayaklı ketenhelva satıcılarının haline duyduğu acıma duygusunu ortaya koyuyor. Şiirini mâniler şeklinde yazan Attila İlhan, fakir ketenhelvacıların duygularına, hayallerine tercüman oluyor bu şiirinde. Ayrıca, son dizesinde: hamal şakir'e ketenhelvacı manileri bu ahval koydukça koydu fakire kalayı bastı kibar şiire sıcacık beş mâni hamal şakir'e zehir zıkkım ketenhelvam -vay kaymak vay “zehir zıkkım ketenhelvam” diyerek, etrafında bu kadar yoksul varken kendi sahip olduklarına “zehir zıkkım” diyerek toplumdaki bu adaletsizliği eleştiriyor ve zenginlerin bu durumu düzeltmek amacıyla hiçbir girişimde bulunmamasına sitem ediyor. Ayryca, Fransa’da Batı kültüründen etkilenmesine rağmen Attila İlhan’ın ülkemize ait olan geleneksel ketenhelvadan bahsetmesi, onun kültürümüze sahip çıktığını ve toplumumuzun refahı için çalıştığını gösteriyor. Attila İlhan’ın yaşamı şiirlerinin içindedir. Attila İlhan’ı daha iyi anlayabilmek için şiirlerini okurken; yaşadığı dönem, maruz kaldığı siyasi baskılar ve hayatı birlikte incelenmeli. Bu şekilde Attila İlhan’ın hayat felsefesi, iletmek istediği düşünceler ve duygular daha net bir şekilde anlaşılabilir. Tutuklanmasına, hapse atılıp sürgüne gönderilmesine rağmen Attila İlhan’ın yoluna çıkan bütün engelleri atlatıp bu kadar büyük bir şair olması gerçekten ilham verici… Attila İlhan’ın sadece şair tarafıyla tanımadım: Tam anlamıyla bir aydın olduğunu, her dalda verdiği eserlerden anladım. Attila İlhan’ın yağmur kaçağı adlı kitabını herkese, özellikle de Attila İlhan’ı daha yakından tanımak isteyenlere tavsiye ederim. acı ninni uyusun ay büyüsün camlar buğulanmasın sen uyu uyusun bulutlar uyanmasın ışıklar uyanmasın camlar buğulanmasın sen uyu uyanmasın istanbul uyusun karagümrük uyusun fatih uyusun atatürk bulvarı’nda rüyalar büyüsün sen uyu uyusun istanbul uyanmasın gemiler uyanmasın camlar buğulanmasın Attila İlhan’dan “acı ninni” üzerine: “bu da ‘yangın gecesi’ gibi, üstü örtülü bir şiir. ‘yangın gecesi’ nasıl, 50 yıllarında üstümüze çöken ağır siyasal baskıdan yakınıyorduysa, bu da halkın (özellikle İstanbul halkının, çalışan kesimin) üzerine çökmüş olan tepkisizlikten yakınıyor. Nedense halkımız kolay tepki vermez.”. Bu nedenle Attila İlhan gibi, toplumu uyandırma uğruna savaşan, ancak siyasi baskılara, cezalara maruz kalmış şairlerimizin değerini bilip onları daha iyi anlamaya çalışmalıyız. Savaşın En Masum Mağdurları Çocuklar Mahmut Rislan/ Ağustos 2016 / Halep Bu fotoğraf üstüne söylenecek,tartışılması gereken birçok şey var fakat bu fotoğraftaki çocuğun, Umran’ın yüzündeki ifade aslında kelimelerin tükendiği yer. Suriye’de yıllardır süren iç savaştan yara almış,çocukluğunu yaşayamadan kendini bir savaşın ortasında bulmuş,ailesinden sevdiklerinden ayrı düşmüş onbinlerce çocuktan yalnızca bir tanesi 5 yaşındaki Umran. Evet 5 yaşında ama yaşadığı zorluklar ,taşımak zorunda olduğu yük yaşından çok daha büyük Umran’ın. Havadan yapılan saldırı sonucunda harabeye dönen evinin enkazından kurtarılıyor ve bir ambulans koltuğuna oturtulup tedavi ediliyor.Olan biteni anlamaya çalışıyor,ailesinin nerede olduğunu merak ediyor belki de minik Umran. O sırada çekiliyor bu fotoğraf karesi.Gördüğüm andan itibaren hafızama kazınan bu masum yüz,beni gerçekten derinden etkiledi.Fakat etkilenmek yetmiyor. En katı yürekli insanın dahi,yüreğini yakan,gözlerini dolduran bu fotoğrafın, insanlığın utanç kaynağı olması lazım. Kendimizden utanmalıyız.Bütün bunlar olurken hiçbir şey olmuyormuşcasına ,her gece huzurla başımızı yastığa koymak hangi vicdana sığar ? Bu çocukların küçücük yaşlarında, böylesine acımasızca ailelerinden koparıldıklarını,hem psikolojik hem fiziksel şiddete maruz kaldıklarını bile bile görmezden gelmek hangi etiğe, hangi dine, hangi düşünce yapısına sığar ? Elbette hiçbirine sığmaz.Vicdanı olan hiç kimse,birazcık insafı olan hiçbir insan buna göz yumamaz,yummamalı da. Ümran ve bilmediğimiz daha nice Umranlar, masum yürekleri bunca kederi nasıl kaldırır ? Kimsesiz kaldıkları bu acımasız dünyada,nasıl olurda normal ve sağlıklı bireyler olarak yetişirler ? Hani derler ya,çocuk demek umut demektir. Yarınlar için,gelecek nesiller için umuttur çocuklar. Her gün televizyonda,haber sitelerinde,gazetelerde savaştan kaçmaya çalışırken hayatını kaybeden,denizde boğulan,enkaz altında kalan çocukları görüp aynı zamanda , bu çocukların çektikleri acıları unutup ,yaşadıkları tramvaları atlatıp ; üstüne birde yarınlarımıza umut olmalarını beklemek ironik değil de nedir ? Belki bu çocuklar için yapacak hiçbir şeyinizin olmadığını,elinizden tek gelen şeyin onlar için üzgün hissedip,iyi dileklerde bulunmak olduğunu düşünüyorsunuz. Hayır,yanlış. Bugün biz susup bu olanlara göz yumarsak, bizler de bu çocukları katledenlere ortak olmuş oluyoruz. Birilerinin bu çocuklar için konuşması lazım,onların sesi olması lazım. Bir çocuk minik yaşında bir park salıncağında oturması,arkadaşlarıyla oyunlar oynayıp, gülüp, eğlenmesi gerekirken ; bir ambulans koltuğunda oturuyorsa işte bu insanlığın suçudur. En fazla bisiklet sürmeyi öğrenirken düşüp dizini kanatır bir çocuk, Umran gibi bombalanan bir evin enkazında başından yaralanmaz .İşte tam da bu yüzden,köşeye çekilip, ‘ beni ilgilendirmez’ diyemezsiniz. Uzak sandığımız,hiç yaşamayacağımızı düşündüğümüz şeyler günün birinde bizim de başımıza gelebilir. Bu sebeple çok geç olmadan olanlara bir dur denilmesi gerek. Savaş mağdurları çocukların,o yıkıntının savaşın içinden alınıp , mülteci kamplarına ya da çadır kentlerine yerleşritirilmelerinin ileriye yönelik ve kalıcı bir çözüm olduğunu düşünmüyorum. Çocuklar çadır kentlerde; kendileri gibi, aynı acıları paylaşmış birçok çocukla beraber oldukları sürece o acılar hafızalarına kazınarak gelişimlerini sürdürüyorlar. ‘Savaş mağduru’ kimliklerinden asla kopamıyorlar. Bu nedenle,eğer bu çocuklar; çocuk evlat edinmek isteyen, iyi şartlara sahip ailelere verilirse,acılarından uzaklaşıp yeni hayatlara başlayabilirler. Dünyada çocuk sahibi olmak isteyen ne kadar çok çift olduğunu düşünürsek,bu çocuklar için elbet uygun aileler bulunacaktır. Tabi ki,aileler özenle araştırılıp,gerçekten çocuk için sağlıklı koşullara sahip olduklarına inanılırsa, ailelere verilmeliler. Böylelikle Umran ve onun gibi çocuklar ; farkındalıklara sahip,eğitimli, yararlı bireyler olarak topluma kazandırılabilirler. Gönül isterki,savaş mağdurları çocuklar için çözümler türetmektense,savaşı kökten bitirecek çözümler sunabilmek. Ancak elimizden gelen kadarını yapmak da insanlık görevimiz. Bugün birileri çıkarları uğruna savaşıyor ve inanın ne için olduğu umrumda bile değil,bundan en çok çocuklar yara alıyor tıpkı Umran gibi.Savaş öyle gaddar ki ,çocuk kadın yaşlı fark etmez önündeki engelleri ortadan kaldırıyor. Yüzyıllardır insanlığın en büyük sorunlarından biri savaşlar. Hiçbir zaman anlayamadım,bundan sonra da anlayacağımı sanmıyorum. İnsanlar neden savaşırlar ? Yitip giden hayatlar, telef olan canlar, ailesini kaydebeden çocuklar-hatta bebekler- ; tüm bunlardan daha önemli ne olabilir diye çok düşündüm fakat cevabı bulamadım . Koca bir hiç… Hiçbir şey bu insani değerlerden daha önemli olamaz. Hiçbir şey , Umran’ın gülümsemesinden hayata olan umudundan , yaşama hakkından daha değerli değil. Dünya için,insanlık için tek dileğim barış. Koskoca gezegende,herkese yetecek kadar çok yer var. Umarım herkes bu fotoğrafa bakarak kendine bir ders çıkarır ve savaşın ve nefretin ne kadar kötü şeylere yol açtığını anlar. Nice hayatları soldurduğunu anlar… İnsanlık için,mutlu ve güvenli yarınlar için savaşı iyi birşeymiş gibi yansıtanlara aldanmayın ve daima barış için çabalayın. Umut ve huzur dolu,barışla çevrelenmiş bir dünya umuduyla… Hoşçakalın Yağmur OĞUZ DUYAR 1 Aysun Duyar Ankara’da Şizofreni Üzerine Bir Sergi (Görsel: Alice C. Gray) Çoğu kişinin hiçbir bilgi sahibi bile olmadan sık sık yorum yaptığı bir bilim dalı psikoloji. Konu zihinsel bir hastalıktan açıldı mı herkesin bir fikri olur, herkes bir filmde izlediği, bir romanda okuduğu veya birilerinden duyduğu kadarıyla yorum yapar. Doğruluğuna bakılmaksızın ortaya atılan bu fikirler kulaktan kulağa yayılır ve büyük bir bilgi kirliliğiyle sonuçlanır. Kendi çevremde şahit olduğum kadarıyla insanlar en çok şizofreni üzerine bilinçsizce ve doğru olmayan bir şekilde fikir yürütüyor. Bir psikoloji öğrencisi olarak beni en çok rahatsız eden günlük olgulardan biri bu konudaki yaygın yanlış bilgiler. Durum böyle olunca, “Görmezden Gelmeyelim – Tarih Öncesinden Günümüze Şizofreni” başlıklı sergiye yanıma birkaç arkadaşımı da almadan gitmemek olmazdı. Sıhhiye’deki CerModern’de düzenlenen sergi, insanlığın şizofreni ile ilgili bilgilerinin tarihsel gelişimini özetlerken, şizofreni hastalarıyla empati kurmamızı da sağlıyor. Bu bağlamda üç çarpıcı öğe karşılıyor bizi sergide: 19. yüzyılda, doktorların elindeki bilimsel verilerin çok az olduğu bir dönemde tedavi amaçlı kullanılmış olan dönen yatağın bir benzeri, sergiyi gezerken karşımıza sık sık çıkan insan biçiminde kesilmiş aynalar ve şizofreni hastalarının beyinlerinin içine konuk edildiğimiz empati kabini. Ben binmeye cesaret edememiş olsam da, dönen yatağı deneyenleri izlemek ve yataktan indiklerinde yüzlerinde gördüğüm ifade, onların yaşadıklarını zihnimde canlandırabilmemde yeterli oldu. İki yüz küsur yıl önce tedavi adı altında yapılan bu uygulamaya simülasyon şeklinde de olsa şahit olmak, bilimsel gelişmelerin ne kadar hayat kurtarıcı olduğunu ve insan yaşamına ne kadar hizmet ettiğini bir kez daha hatırlattı. Sergi, şizofreniye dair ön yargıları yıkmakta başarılı olacak şekilde düzenlenmiş. Aynalardaki yansımalarımız, bu hastalıkla mücadele eden kişilerin bizden çok da farklı olmadıklarını gösteriyor. Ziyaretçiler bir bakıma kendileriyle yüzleşirken, belki de kendilerini şizofreni hastalarının yerine koymayı gerçek anlamda başarabiliyor ve bu insanların yaşadıkları damgalanmayı ve toplum tarafından maruz bırakıldıkları muameleyi bir anlığına da olsa hayal edebiliyor. Empati kabini ise serginin en etkileyici kısmıydı. Karanlıkta, insanın kafasının içinden geliyormuş gibi hissettiren DUYAR 2 paranoit fısıltılar ve ürpertici ani flaşlar, şizofreni ile ilgili en yaygın yanlışlardan biri olan hastaların saldırgan, kaçınılması gereken zararlı kimseler olduğu ile ilgili mitleri yıkıp, bu hastaların dışarıdakilere değil, kendilerine zarar verme olasılıklarının çok daha yüksek olduğu gerçeğini ortaya koyuyor. (Dönen Yatak) Şizofreni sinemaya, tiyatroya, edebiyata çok fazla konu edilmiş bir hastalık; (çoğu gerçeklik gibi) bu tip eserlerde doğru ifade edilmediği takdirde insanların yanlış bilgilere tutunmasına sebep oluyor. Özensizce, araştırma yapılmadan kurgulanan, bilimsel temele dayanmadan bu yönde savlar öne süren, halkın çok kolay erişebildiği film ve dizileri, halk arasındaki yoğun bilgi kirliliğinin ana nedeni olarak gösterebiliriz. Örneğin insanlar şizofreni hastalarıyla karşılaştığında Neredesin Firuze (Ezel Akay, 2004) veya Dövüş Kulübü (David Fincher, 1999) filmlerinden yanlış öğrendikleri şekilde, çoklu kişilik bozukluğu ile şizofreniyi karıştırıp buna göre ön yargılar geliştirebiliyor. Hatta daha ileri boyutlarda, damgalama, ayrımcılık, işe almama, arkadaşlık etmeme, kaçınma gibi davranışlarla bu hastalar toplum tarafından ötekileştiriliyorlar. İsmiyle “görmezden gelmeme” çağrısı yapan sergi, tüm halka açık ve ücretsiz. Şizofreni hakkında insanların zihnindeki yanlış anlaşılmaları ve ön yargıları yıkıp, sağlam ve bilimsel bilgiye dayanan bir temel atabilecek donanımıyla bu sergi oldukça etkileyici bir çalışma olmuş. Bu sebeple, doğru bilgiye ulaşmak ve aslında bizden biri olan bu insanlarla bir saatliğine bile olsa empati kurabilmek için, olabildiğince çok kişinin bu sergiyi görebilmesini isterdim.İyi Biri Olmak Kolay Değil Bu çağın insanın lanetlendiği bir çağ olduğuna dair kanım gün geçtikçe güçleniyor. Azımsanmayacak bir grup gizlice bir doğal felaketi, bir vahşeti, bir insanlık suçunu bekliyor sanki ve bunlardan birisi ya da birkaçı gerçekleştiğinde yuvalarından fırlıyorlar: “İnsan doğanın kanseri, insan kötü, insan iğrenç!” Bazıları işi daha da ileri götürüyorlar insanı toptan tefe koyuyorlar. Kendimize ev yaptık diye acı çeken bir grup var örneğin. Sosyal medyada rastlıyorum onlara. Bir tarlaya ev yapan insan börtü böceğin yaşam alanını işgal eden bir kötülük timsali gibi işaret ediliyor. Kim tarafından? Kendisi de bir evde yaşayan başka bir insan tarafından. Bu tip insan sevmez insanların neden öncü kuvvet olarak yaşamlarına son vermedikleri gizemini korusa da ben bu konuya hiç girmeyip onlara azıcık hak vermek istiyorum bugün. Evet, insan masum değil, sadece savaşlara bakarak insanın nelere sebebiyet verdiği anlaşılabilir. Birkaç yıl önce Ortadoğu coğrafyasında diri diri insan yakıldığı bilinen bir gerçek. Böyle uç örnekleri görmezden geldiğimde de insanın bütünüyle masum olmadığını görüyorum. Gündelik yaşamdaki ilişkilerde de bir çarpıklık olduğu kesin. Bu durumun sebebini uzun zamandır düşünüyorum, insan neden tamamıyla iyi olamıyor diye kendime soruyorum ve bu konuda tatmin edici bir gerekçeyi ben üretemedim, benim için olayı aydınlatan kişi Rollo May oldu. Rollo May Güç ve Masumiyet adlı kitabında tamamen psikolojik bir yaklaşım sergiliyordu ve gücün masumiyetten, iyinin kötüden ayrı düşünülemeyeceğini iddia ediyordu. Etkileyici olan şey bunu “Kötü diye bir şey olmasa iyi diye de bir şey olmaz” gibi bir basitlikle yapmamasıydı. Örneğin bu anlamdaki şu savı beni derinden etkilemişti: “Hayat; kötülükten uzak bir biçimde iyi olmayı başarmaktan değil, kötülüğe rağmen iyi olmayı başarmaktan ibarettir.” (287). Bu aynı zamanda insanın neden bütünüyle masum olamadığına bir yanıt değil midir? Kendi kendime uzun uzun düşündüğüm şeyin cevabı çok basit şekilde ortada: İyi bir insan olmak kolay bir şey değil. Eğer iyi bir insan olmak kolay olsaydı herkes iyi olurdu, bu kadar basit. Az sonra söyleyeceğim şeyleri gerçekten kendimi övmek için değil, konunun en güzel örneğini kendi hayatımda deneyimlediğim için ifade edeceğim. Ben de muhtemelen az çok düşünmeye başlayan her çocuk gibi iyi bir insan olmak için gereken şeyleri sorgulamıştım zamanında. Benim iyi kavramım mutlak bir dürüstlükten geçiyordu. Bu dürüstlük insanlara değil, kendime doğru söylemeyi içeriyordu. İnsanlara yalan da söylesem olurdu ama kendimi asla kandırmamalıydım. Böyle bir kural koymamın sebebi samimiyetle iyi insan olmayı aynı şey olarak kodlamamdan kaynaklanıyordu. Bir insana bir iyilik yapacaksam örneğin, samimi bir şekilde, hiçbir karşılık beklemeden, gerçekten de o insana yardım etmek istediğim için yapmalıydım. İyi insan olmak da böyle bir şeydi zaten bana göre. Kendime bu kuralı koyduğum günden bugüne değin her eylemimi kendime açıklamaktan yorulmuş durumdayım. Başka insanların iyi ya da kötü olduklarıyla ilgilenemiyorum bu kural yüzünden. Çünkü kendime hesap vermem, kendimi ikna etmem gerekiyor. Her neyse, bugün kız arkadaşıma bir çiçek almadan önce bile kırk kere düşünmek zorundayım. Benim ona aldığım çiçeği bir ödül beklentisiyle aldığımı düşünebilir mi? Onda böyle bir intiba uyandırır mıyım? Eğer cevabım evet ise çiçek almaktan vazgeçiyorum. Yani insanın sevdiği kişiye çiçek alması bile kolay bir şey olmayabiliyor. Bir jest yapmanın altından hiç umulmadık şeyler çıkabiliyor. Bazen hiç önünü arkasını düşünmeden, ahlaki bir sorgulamaya girişmeden rüzgâr nereden eserse o yönde bir tutum takınmak istiyorum ama yıllar önce kendime koyduğum kural buna engel oluyor. Bütünüyle iyi biri olduğumu da düşünmüyorum ayrıca. İyiliğin bir ucunu yakalayabildiğine inanan birisiyim sadece ve o tek ucu tutmak bile kolay değil. Her yönüyle iyi bir insan olmanın imkânsız derecede zor olduğunu görmek lazım özetle. Her fırsatta “Kahrol insan!” demek yerine iyi bir insan olmayı zorlaştıran nedenleri masaya yatırmak daha faydalı olacaktır benim düşünceme göre. Görkem Sarıbaş Kaynakça: May, Rollo. Güç ve Masumiyet (Şiddetin Kökenlerine Dair Bir Arayış). Çev. F. Cihan Dansuk. İstanbul: Okuyan Us Yayınları, 2018. 1980’ler ve Ankara Çocukları Bilirsiniz hikayeler, romanlar, filmler genelde İstanbul’da geçer. Birçok insan İstanbul’un tarihi kökeni ve görkemi bakımından ne kadar etkileyici olduğundan bahseder durur. Haklılık payları var elbette ama bana kalırsa Türkiye sadece İstanbul’dan ibaret değil. Benim gibi doğma büyüme Ankaralı olan biri için Ankara’nın önemi ve anlamı çok daha özel ve farklıdır. Ankara’nın başkent olmadan önce sırtlandığı yüklerden, sıkıntılardan başkent olduktan sonraki hikayesine kadar her şeyi çocukluğumdan beri hep merak uyandırmıştır bana. Özellikle annemin ve babamın gençlik yıllarını, Ankara’ya dair anılarını, komik hikayelerini dinlerken sahneler hep gözümün önünde canlanır ve hep onlarınki gibi bir çocukluğa, gençliğe sahip olmanın hayalini kurarım. Ne kadar sıkıntılı, zor zamanlara şahit olsalar da dolu dolu çocukluk ve gençlik yılları geçirmişler Ankara’da. Zor demişken gerçekten onlar Türkiye’nin görüp görebileceği şimdiye kadar ki en zor zamanlarından birine denk gelmiş. 1980’li yıllar Ankara’sı. Buğulu buhranlı... Eylül ayı ama buz gibi. 1980 yılında Ankara’da çocuk olmak bence ülkenin durumundan nasibini en kötü şekilde almakmış. Çocukların bahçesinde oynadığı, ağaçlarından erik kiraz topladığı evlerin yerle bir olması, silah seslerinden uykuların bölünmesi, korkudan ekmek almaya sokağa çıkamamakmış. Şimdi ben ve akranlarım gençliğimizi nasıl yaşıyorsak Ankara’da o zamanlar durum tam tersi haldeymiş. O yıllarda yaşasaydım belki okula gidemezdim, şu an sahip olduğum imkanlara sahip olamazdım diye düşünürüm hep. İlk başta kulağa zor geliyor ama düşündükçe aslında ne kadar dolu dolu yaşamışlar şimdiki zamana göre diye düşünmekten kendimi alamıyorum. Şahit oldukları olayları kafalarına kazımışlar, çocuklarına anlatıyorlar. Ne kadar tarihte zaten yerini alsa da onların hikâyeleri, bu denli doğal, acılar ve heyecanlar içine sinmişçesine, kimi zaman küfür ede ede kimi zaman içten bir tebessümle anlatabilecek çok az kişi var artık. Kitapta, Ankara en depresif yıllarını yaşarken, Ali ve Ayşe’ye Tunalı’nın hatta Ankara’nın bir nevi sembolü haline gelen dilsiz kuğular eşlik ediyor çocukluklarında. Şartlar ne olursa olsun güzelliğinden ve duruşundan asla ödün vermeyen dik başlı asil kuğular. Tıpkı 1980 Ankara çocukları gibi... Ankara’da çocuk olmak basit değilmiş elbet ama herkesin tadabileceği bir deneyim de değilmiş. Çocuklar 1980 Ankara’sında özgürlüğü ve ülkenin huzurunu kuğuların gölden kaçışına bağlamış kitapta, çocuk olmanın basitliğine ve saflığına sığınarak. Siyah önlükleriyle okula gidip daha anlamını bile bilmedikleri sağcı ve solcu ayrımına maruz kalıp ihtilalin yol açtığı yaraları zamanla benimsemiş Ankara çocukları. Daha da kötüsü kimse kimsenin acısına merhem olmamış, herkes yaralara dokunmaktan korkmuş, korkutulmuş, sindirilmiş bir şekilde. Buna rağmen o çocuklar oyun oynamayı, sokaklarda koşmayı, hayal etmeyi ve umut etmeyi hiç bırakmamışlar. Bence onların daima güçlü kalmasını ve büyümesini sağlayan temel dayanak, şartlar ne olursa olsun umudu elden bırakmamak olmuş. Biz nasıl oldu da yıllar geçti bu kadar büyüdük derken, onlar çocukluklarını hatta gençliklerini son demlerine kadar dolu dolu yaşamışlar her saniyesini akıllarına kazıyarak. Devir ne olursa olsun Ankara’da yaşanacak, yaşayıp çocuklara anlatacak çok şey var hala belki defalarca kez anlatılsa da sıkılmadan aynı heyecanla dinlenebilecek. Ama biz Ankaralı çocuklar anılarımızla ne kadar doldurabiliriz fotoğraf albümlerimizi, en önemlisi hafızalarımızı, gelecek kuşaklara ve çocuklara anlatmak için bilmiyorum. Şunu söyleyebilirim ki, yaşadıklarımız, tecrübelerimiz, bizi büyüten darbeler 1980 Ankara çocuklarınınki gibi anlata anlata bitirilemeyen türden olmayacak, bu kesin. Ama şunu biliyorum ki Ankara’da doğup büyümek, okumak, yaşamak ne nedenle olursa olsun, paha biçilemez bir değere sahip hala bana göre. Kaynakça Temelkuran, E. (2016). Devir. Can Yayınları. 21400477 Koz 1 Serra Koz TURK 101-29 Aslı Uçar ZAMAN “Zaman her şeyin ilacıdır.” der büyüklerimiz. Hasta olduğunda bir tabak şehriye çorbasının yanında “Zamanla geçer.” der annelerimiz. Sevdiğimiz bir kişi öbür dünyaya göç ettiğinde, taziyeye gelen insanlar “Başınız sağ olsun.” derken hemen iliştiriverirler : “Zamanla acın hafifleyecek.” diye. Sevdiğimizden, sevgilimizden, eşimizden ayrıldığımızda herkesin ilk dillendirdiği şey “Zamanla alışırsın.” olmuştur her daim. Peki, gerçekten öyle midir? Aşkla bağlı olduğu eşinin onu aldattığını öğrenen kadın, zamanla bu acıyı unutabilir mi? Bir asker bedenindeki kurşun yarasını yıllar sonra gördüğünde zaman onun acısını geçirmiş midir? Bir anne her sabah trafik kazasında ölen çocuğunun fotoğrafına baktığında onun acısı geçmiş midir? Peki, bir baba düşünün, oğlunu son kez gördüğünü bilerek odaya giren, aylar sonra özlemle kucaklaması gerekirken, Azraille burun buruna gelen bir baba. İçten içe “Benim canımı al ama onu bize bağışla!” diye içindeki sessiz yanıcı çığlıkları, tuzlu gözyaşlarıyla dindirmeye çalışan bir baba. Böyle bir aile düşünün, babanın önüne çocuğunun nefes almayan soluk bedeni, annesini gözü yaşlı yarım yamalak bırakan, kardeşlerine yol göstermesi gerekirken toprakla bir bütün olan bir genç: 1980’li yılların delikanlıları, o delikanlıyı: Murat’ı. Peki, zaman bu acıya merhem midir? Zaman geçtikçe o babanın acısı, o ailenin, o ülkenin acısı diner mi yoksa kabuk tutmayan yarayı daha çok deşer mi? Hayalet nesil derdi annem 80’li yılları o ya da bu şekilde gören insanlara. Ezilmiş, içine kapanık, sessizce oturan, kendi üstlerindeki otoritenin onlara emir vermesini bekleyen hayalet bir nesil. Tabii ki hepsi hayalet değildi, bazıları üstlerindeki o beyaz çarşafı çıkarttılar, kara toprak gibi simsiyah oldular. Geriye de sadece akıttıkları kızıl kan ve toprak kokusu kaldı. 1996 yılında doğan biri olarak şanslı mıyım yoksa o dönemin zorluklarının farkında olmayıp şu an yaşadığım dönemin kıymetini bilmeyen biri miyim bilemiyorum. O acıları yaşamadım, her daim kulaktan kulağa bilgilerle öğrendik, acıları duydukça da araştırmaktan çekindim. Ta ki Mehmet Zaman Saçlıoğlu’nun kaleme alıp biz genç nesilleri aydınlatmaya, hayalet nesli ise biraz olsun ayaklandırmaya karar verdiği eseri General Uçtu’yu okuyana kadar. Bir ailenin acısını yaşadım ben bu kitabı okurken, yaşamakla kalmadım hatta, o dönemi yaşamayan biri olarak onlarla gözyaşlarımı, kalp kırıklıklarımı, sistemin adaletsizliğinin, haksızlığının insanı ne gibi durumlara düşürüceğini görerek bir yandan nefretle okudum bu güzel eseri. Bir eseri unutulmaz kılmak bu demek sanırım, çünkü kitabı elimden bıraktığım (bırakmak zorunda kaldığım) tek bir yer vardı: İdam! Benim için sadece eski filmlerde bir sahne veya geri kalmış ülkelerde bir ceza biçimi olarak tanımlanan “idam” kelimesini bile yazmak şu an ağır bir yük gibi gelirken o acıyı yaşayan insanların ilacının zaman olduğunu hiç sanmıyorum. O insanlar bizim için, biz daha güzel ve medeni(!) bir ülkede yaşayalım diye davaları uğruna canlarını bile verirken, şu anki sistemimizi sorgulamamak elde değil. Temelinde adaletsizlik yatan bir adalet sisteminde, giden canların hadde hesabı bile yokken 21400477 Koz 2 onların acılarını nasıl anlayabiliriz ki? İşte bunun kalıplaşmış hayatta, intikam duygusunu neredeyse vazgeçilemezdir. Hele ki o baba için... Elinde imkân varsa çocuğunun intikamını almak, değil o babanın, bu kitabı okuyan, o dönemi yaşayan, her yaştan insanın aklından geçen asıl sorudur. Ben o babanın yerinde olsaydım ne yapardım, bilemiyorum. Nitekim bulundukları durum sadece bir ailenin yaşama sevincini değil, bir ülkenin var olma sebebindeki hatayı gözler önüne sermektedir. Anlattıklarıyla herkesin yüreğinden büyük bir parça götüren Mehmet Zaman Saçlıoğlu’nun bu kitabı değil baş ucu kitabı, hayatımın kitabı bile olabilir. Bana büyük farkındalık katan bu eser, geçmişimizdeki hataları şu ana kadar araştırmamış olmamın pişmanlığını yaşatırken hâlâ aklımda cevaplanmamış(!) sorular bırakarak son buluyor. Nitekim eser içerisinde geçen bir cümle beni bu düşüncelere itiyor. “Ben yanmasam sen yanmasan biz yanmasak nasıl çıkar karanlıklar aydınlığa demişti Nazım.” Bahadır Yalvaç UMARIM BİZE BENZEMEZLER Uzaylılar senelerdir dünya gündeminde. Onlar tarafından kaçırıldığını iddia eden, ayın karanlık tarafında ya da güneşin arkasında bir yerde bir üslerinin olduğunu ve bizi izlediklerini savunan hatta dünyanın aslında onların seçtiği kimseler tarafından yönetildiğine inanan birçok insan var. Tabii Hollywood filmlerini de unutmamak lazım. Hepimiz aşinayızdır uzaylıların dünyayı istila ettikleri, kaynaklarımızı sömürdükleri ve bizi esir alıp köle gibi çalıştırdıkları filmlere. Robert A. Heinlein tarafından yazılmış Yıldız Gemisi Askerleri kitabı beni dünya gündeminde oluşan bu uzaylı algısı üzerinde düşündürdü. Neden uzaylılar hep bize karşı düşmanca bir davranış sergileyeceklermiş gibi düşünülüyor? Biz insanları buna iten sebep ne olabilir ki? Acaba insanları böyle düşünmeye sevk edden şey kendi içlerinde var olan güçlü olan istediğini alır düşüncesi mi? Bence cevap evet. Kitap da sanki buna ışık tutmuş, bu bilinmezi aydınlığa çıkarmış gibi. Kitapta anlatılan gelecekteki gelişmiş insan ırkının başka gezegenlerde koloni kurmak ve oralarda yaşayan gelişmemiş diğer canlıları çoğalmamaları için yok etmek istemesi, aslında uzaylıların dünyaya istila amacı ile geleceklerini düşünmemiz aynı olay. Tek fark rollerin değişmesi; gelişmiş uzaylılar insanlar, gelişmemiş insanlar diğer gezegenlerdeki canlılar olmuş. İşte tarih boyunca birçok savaşın, göz yaşının, keder ve ızdırabın temel sebebi insanın içindeki bu doymak, tükenmek bilmeyen güç ve iktidar arzusu. Bu arzu bizde o kadar güçlü ki daha varlıklarından bile tam olarak emin olmadığımız uzaylıları bile bu arzuyla tasavvur ediyoruz ve hemen aklımızda daha bizim keşfedemediğimiz binlerce ışık yılı uzaklıktaki mesafelerden sırf bizi ezip, süründürmek için gelecekleri fikri beliriveriyor. Çoğumuzun aklının kıyısından bile belki de medeniyetimize katkıda bulunmak isteyecekleri fikri geçmiyor. Bence bunun sebebi aslında çok düşünmesek de bilinçaltımızda yatan onların yerinde olmamız durumunda yapacağımız ilk şeyin keşfettiğimiz bu zavallı ve medeniyetleri çok geride olan insanların gezegenini nasıl ele geçirebiliriz diye planlar kuracağımız gerçeğidir. Hatta aramızda ilk hangimiz bu gezegeni ele geçirecek diye rekabete girer, belki de onları bırakıp birbirimize bile girerdik. Bu fikri desteklemek için illaki uzayda tam da dişimize göre bir gezegen keşfetmeyi bekleyip daha sonra dünya ülkelerinin bu gezegene ilk ulaşan ve hatta ilk işgal eden olmak için nasıl birbirlerini yiyeceklerini görmeye gerek yok. Zaten bu bahsettiğim olay dünyada bile gerçekleşmekte. İnsanoğlu bunu yapabilecek potansiyelde olduğunu tarih boyunca barınaklar, su kaynakları, ticaret yolları, madenler, mücevherler, petrol ve daha akla gelmeyen birçok değerli şey için kana susamış bir canavar gibi binleri katlederek, yurtsuz bırakarak ve hatta köleleştirerek göstermiş ve hâlâ göstermektedir. Üstelik bunu yaparken insana hayvanlar, bitkiler kadar bile değer vermemiş, yaşama hakkını kabul etmemiş, onu cansız bir maddeden bile aşağı görmüştür. Bu saydıklarımı kendi türüne karşı yapan insanoğlunun, başka gezegende yaşayan, kendisinden daha aşağıda göreceği gelişmemiş canlıları katletmesi ve işine yarayacak her ne varsa elde etmek için onları kırıp geçirmesi çok da uzak bir ihtimalmiş gibi gözükmüyor. Heinlein’ın da kitabında değindiği gibi aslında tehlikeli olan silahlar değil, insanlardır çünkü kurşun ne kadar silahın namlusundan çıksa da tetik çekilmeden yuvasını terk edemez ve tetikte mutlaka bir insanın parmağı vardır. Eğer uzaylılar varsa ve dünyayı bulabilecek teknolojiye sahiplerse, umarım tarihte insanlığa onlarca kara leke bırakan bizler gibi güç ve iktidar hırsının kölesi değillerdir. Kaynakça Robert A. Heinlein. Yıldız Gemisi Askerleri. Öznur Özkaya. İsntanbul: İthaki Yayınları, 2016 Mert Köksal Dikkat! İzleniyoruz Dünya nüfusu yedi milyar ve her geçen gün gezegenimize yeni bireyler ekleniyor. Peki, gezegen nüfusundaki bu plansız artış liderlerin halkları üzerindeki etkiyi azaltıyor mu? Ayrıca bu nüfustaki artış dışında bir de terörizm, mülteci akınları ve küresel ısınma gibi güncel dünya sorunları da eklenince liderlerin halkları üzerindeki gözetimleri arttırmaları gerekiyor. Bu gözetimlerin sınırı nerede çizilmeli? Sınırların çizilmesi görevini kim üstlenmeli ve yapmalı? Ya da biz güvenliğimiz için özel hayatımızın ne kadarını feda etmeye hazırız? Peki, şu zamanlarda yapılan gözetimlerin ne kadarı yasal sınırlar içerisinde yapılıyor? Bu sorular aslında hepimizi ilgilendiren sorular ancak çoğumuz böyle sorular üzerinde düşünmüyoruz. Bu kararları alacak kadar önemli kişiler olmadığımıza inandırıyoruz kendimizi. Bilindiği gibi insan var olduğundan beri doğası ve içgüdüleri gereği üstünlük kurmaya ve yönetmeye meyillidir. Bu içgüdüler günümüze kadar taşındığından dolayı bu içgüdülerin sonuçları günümüzde de hissedilmektedir. Bu gözetimin birçok nedeni mevcut olmakla birlikte bazı nedenler arasında büyük dünya güçlerinin ellerindeki gücü korumak istemesi, yabancılara güvenmeyen ülkelerin ülkeye girişlerde güvenliği sağlamak istemesi ya da zamanımızın belki de en güçlü silahı olan ‘bilgi’ rezervlerinin arttırılmak istemesi gösterilebilir. Bir ülkenin vatandaşları liderlerini seçerken oylarıyla birlikte lidere sorumluluklar yüklerler. Bu sorumlulukları benimseyen lider vatandaşlarını korumak ve onların güvenliklerini sağlamak için gücünü ve yetkisini kullanır. Bu gerek vatandaş gerek lider için iki taraflı bir anlaşma sayılır ve üçüncü kişilerle paylaşılmaz. Ancak liderler zaman zaman olağanüstü durumlar söz konusu olduğunda haklarını halkla açıklayarak ya da açıklamayarak arttırma yoluna gider. Ancak maalesef zamanımızda güç hırsı nedeniyle her sokak kamerasından insanları izleyen, vatandaşlarının internet akışlarını bulan ve bunları didik didik inceleyen hatta daha da ileri gidip gizli bilgilere ulaşmak için taşınabilir bilgisayarların mikrofon ve kameralarına erişim sağlayan liderler mevcut. Bunları okurken fazla paranoya yaptığımı ya da bunların sadece bilim kurgu ve polisiye dizilerine konu olabilecek senaryolar olduğunu düşünmeyin sakın. Genç yaşta kurduğu siteyle milyonlara ulaşmayı başaran teknolojik dahi Mark Zuckerberg paranoyak olmadığımın en güçlü kanıtı belki de çünkü teknoloji sektöründe en iyilerden biri olmasına karşın gerek sosyal medyada paylaştığı fotoğraflarda gerek de diğer mecralardaki fotoğraflarında taşınabilir bilgisayarındaki mikrofonu ve kamerayı bantla kapattığını rahatça görebiliyoruz. Bunun dışında artık bazı şirketlerin ya da resmi kurumların belirli bölgelerine ve birimlerine telefon ile birlikte girmenin yasak olduğunu da belirterek yazdıklarımın doğru olduğunu size de kanıtlamış olduğuma inanmaktayım. Telefonumuzun bile dinlendiği ve telefon kameramıza eriştikleri bu zorlu ve sıkıntılı süreç içerisinde rahat bir şekilde yaşamak nasıl mümkün olur? Gözetimin yararlı olduğu ya da olmadığı konusundaki ikilem günümüzdeki en çok tartışılan konulardan biri olmaya devam etmekte. Açıkçası güvenliği sağlamak amacıyla gözetimleri arttıran hükümetleri destekleyen vatandaş sayısı da azımsanamayacak sayıda çok. Örneğin geçen aylarda seçilen Amerika Birleşik Devletleri başkanı Donald Trump’a kimse şans vermiyordu. Trump vatandaşlarına günümüzde en çok ihtiyaç duyulan şey olan güvenliğin vaadini verince Trump başkan seçildi. Hatta bu doğrultuda uygulamaya koyduğu Amerikan vatandaşı olmayan insanların havaalanlarında telefonlarına erişimin istenmesi, hatta sosyal medya hesaplarına bakabilmek için sosyal medya şifrelerinin dahi istenmesi dünyanın birçok farklı yerindeki insan hakları kuruluşlarından tepki çekti. Bu tarafın gayet makul ve desteklenebilecek delilleri olsa da ben bu ikilemin diğer tarafında olduğumu belirtmeden yazımı bitiremeyeceğim. Ne kadar gözetimin arttırılması güvenliğin artacağı olasılığını yükseltse de ben insanların paranoya korkusu olmadan yaşayabileceği bir ortamda olmalarından yanayım. Gözetim ancak yasal sınırlar dışına çıkılmadan yapılırsa başarılı olur ve amacına ulaşır çünkü gözetimi gizli ve yasal olmayan bir şekilde arttırmak bizi o kameralardan izleyip bulmaya çalıştığımız suçlulardan birine dönüştürür. Şevval Simruy Baygül TEK YÖNLÜ BİLET İntihar denince akla gelen sayısız soru ve bu soruların getirdiği ikilemler vardır; intihar etmek bencillik midir? Cesaret midir? Korkaklık mıdır? Yoksa ölümde korkaklığa yer yok mudur? Kimileri bunu korkaklık, kimileri ise cesaret işi olarak görür. İntiharı cesurluk olarak görmek intihar kelimesine "kendi canına kıyabilmek" anlamını yüklemektir. Zira insanın canı tatlıdır, ona kıyabilecek olanı cesaretli sayarlar. Bu noktada yeni bir soru kafamı karıştırmakta, peki intihar edenler gerçekten de sadece kendi canlarına mı kıyarlar? Bazısının ailesi, bazısının sevgilisi, bazısının arkadaşları... Onları seven bu insanlara ne olacak? İntihar eden şahıs sevenlerinin de canına kıyacak. Bence kendilerini seven insanların kahrolacağını bile bile bu kararı verebilmek onları cesur kılıyor. İntihar etmek cesaret işi doğrusu. Diğer taraftan intiharı korkaklık olarak görmek ise intihar etmenin eşiğine gelmiş kişilerin sorunlarıyla daha fazla boğuşamadığını ve kendilerini içlerinde bulundukları ya da bulunduklarını sandıkları cendereden kurtarmak için sorunlarıyla yüzleşmek yerine kolay yolu seçtiklerini yani kaçtıklarını düşünmektir. Evet, intiharı korkaklık olarak görmeye yakışan niteleme budur: "kaçış". Sorun şu ki biz, hepimiz hayatı ve barındırdığı her şeyi siyah ve beyaz olarak ikiye ayırıyoruz; griyi kabul etmiyoruz, kabul etmeyi geçelim gri diye bir rengin var olabileceğini bile aklımızın ucundan geçirmiyoruz. Belirsizlikleri, kararsızlıkları sevmiyoruz. Net nedenler ve sonuçlar istiyoruz. Oysaki intiharın eşiğine gelmiş insanların kafasında aslında bu kadar da net düşünceler yok, siyahlar ve beyazlar yok. Aksine gri bir dumanın içinde boğuluyormuşçasına belirsizlikler var. İçinde bulunulan durum sadece sorunlardan kaçmak olarak görülmez; keza akılda yalnızca bencillik edildiği, geride bırakılanların düşünülmesi gerektiği fikri yoktur. Her şey birbirine girmiştir, düşünceler iplik gibi birbirine dolanıp düğüm olmuştur. Bir yandan sorunlardan kaçmak istenirken ve artık kendilerini bu eyleme sürükleyen duygulardan arınmak istenirken bir yandan da değer verilen kişiler düşünülür. En sevdiğim grubun vokali Dave Mustaine, bir şahsın ölmeden önceki son anlarını bir nevi intihar mektubu olarak tanımladığı şarkısında bu ikilemi şöyle seslendiriyor: "Moving on is a simple thing What it leaves behind is hard You know the sleeping feel no more pain And the living are scarred" (Megadeth) Benim çevirimle, "Devam etmek basit bir şey Geride bıraktıklarıdır zor olan Bilirsin uyuyanlar artık acı duymaz Ve yaralıdır yaşayanlar" İntihar eşiğindeki şahıs artık sonsuza dek uyumak ve uyanmamak istiyordur çünkü acı çekmekten yorulmuştur fakat geride bıraktıklarının yani onu seven insanların yola kendisi kadar kolay devam edemeyeceğini ve onları iyileşemez biçimde yaralayacağını da biliyordur. Karar verme aşamasına gelindiğinde seçim yapmak zorunda kalınır. Eldeki tek yönlü biletle trene atlayıp acılara ve çekilen sıkıntılara, yaşanan sorunlara son vermek mi; kalıp yola devam etmek, sevilenlerle zorlukların aşılabileceğine ikna olmak mı? Kanımca ne intihar etmek ne de intihardan vazgeçmek korkaklıktır. İntihar edebilmek cesarettir çünkü geride bırakılanlara karşı yapılan telafisiz bencilliği göze alabilmek ve geri dönülemez kararı vermiş olmaktır. İntihar cesarettir çünkü değer verdiği bilinen ve bir o kadar da değer verilen insanları arkada bırakabilmeyi, onlara acı çektirmeyi kabullenmektir. Mamafih ben intihardan vazgeçmeyi de korkaklık olarak göremiyorum çünkü dibin boylandığı sanılan anda yaşama devam etmektir, kişinin boğazlandığını bildiği ve artık ona nefes aldırmayan sorunlarını bir şekilde çözebileceğine inanmasıdır. Yılmamaktır. Değer verilen insanların intihar sebeplerinden üstün tutulmasıdır. İntihardan vazgeçmek de bir nevi cesarettir; duygulara yenilmemektir, mantığı farklı çözüm yollarıyla yeni bir boyuta taşımaktır. KAYNAKÇA Megadeth. "A Tout Le Monde." Youthanasia, Capitol, 1994 Bengi Kolay | İnsanoğlu, Merak ve İllüzyon Merak, Bizim hayatımızda birinci saniyeden beri var olan ve her zaman var olacak, insanlığın varlığın gelişme büyüme sebebi varsa o da meraktır. Neredeyse her şeyde bir merak unsuru bulanabilir ya da keşif edilebilir. Aynen ünlü ressam Rene Magritte’nin eserlerinde olduğu gibi. Ressamın kendisi gerçeküstücülük ve düşündürücü resimler yapmasıyla ünlüdür. Rene Magritte merak konusunda kendisinin de açıkladığı şöyle bir görüşü vardır "Benim resimlerim hiçbir şey anlatmayan görsel imgelerdir. Akla gizemi getirirler. Doğrusunu isterseniz, benim resimlerimi gören biri kendi kendine şu basit soruyu sorar: 'Bunun manası ne?' O resmin bir manası yoktur. Çünkü zaten gizem de aslında hiçbir şeydir, bilinmeyendir."[1] Ama ressam kendi eserleri hakkında böyle bir ifade kullandığında akla ilk gelen soru şu oluyor: “neden o zaman resim yapıyorsunuz ?” sorusu da akla geliyor bu soruya da en mantıklı cevap merak olacaktır. İnsanları daha çok düşündürmek, daha çok kafa yormak, gerçekten her şey bir merak unsuru mudur diye daha sık düşündürmek ve gerçekten de merakın her şeyde ve her yerde bulunduğunu daha sık kendimize hatırlamamız gerekiyor. Bir diğer nokta da illüzyon yaptığını ifade ederek bence güzel bir konuya değinmiş. Resimde adam, elma, gökyüzü, duvar, şapka vs. var ama ressamın dediği gibi hiç birisi gerçek değil sadece biz izin verdiğimiz kadar gerçek. Gözümüzün gördüğü illüzyon olarak sadece var. Hayat da bir bakıma böyledir yani problemlerin, sorunların genel olarak hayata ki her şeyi ne kadar gerçek ne kadar bizi etkilediğini sadece biz belirleriz. Rene Magritte’nin İnsanoğlu eserinden bahsedersek resim benim görüşümle tümüyle bir merak unsuru. Yıllarca bir sürü görüş ve farklı farklı düşünceler belirtilmiştir. Hatta genel olarak Rene Magritte’nin eserleri hakkında hep farklı farklı görüşler olmuştur. Resim benim görüşümce insanda bir şey hissettiriyor ve en duygusuz insanda bile bir kıpırtı sezdireceğini düşünüyorum. Resme bir kez daha bakma isteğiyle doğuyor insan tabii duyguyu herkes farklı hisseder, algılar hatta belki de duygunun ne olduğunu ya da nasıl bir duygu olduğunu anlayamayız ama yine de resme bakarken bir duygu hareketlenmesi ya da kıpırdaması olduğunu açıkça düşünüyorum. Genel olarak mavi ve soluk renkler daha baskın. Renkler genel olarak resme sakinlik ferah bir duygu katmış. Resmimde ferah renkler kullanılarak karamsarlığı daha kısıtlı tutuğunu düşünüyorum. Çünkü resim bir bakıma negatif duygulara yatkınlığı var adam var ama yüzünde ki elmadan dolayı hiçbir bir bilgi bilmiyoruz bu da bizi bir bakıma karamsarlığa itebilir, ama renkleri akılıca kullanıp olayı karamsarlık tan uzak tutuğunu da düşünüyorum. Resmi betimlersek, bir adamın alçak köprü gibi bir yerde olduğu göze çarpıyor. Adamın yüzü, parlak bir yeşil elma ile görülmeyecek şekilde kapatılmıştır ancak dikkatli bakıldığında iki taraftarda da gözler gözüküyor. İnsanoğlu resminin bir oto portre olduğu söylenir yazar kendisini elma arkasına saklayarak resme bakanların kendisini canlandırmalarını istemiştir. Resimde hava bulutlu ya da parçalı bulutlu ve deniz de sakin bir görüntüsü var. Resimdeki diğer ilginç şey ise sağ kolunun ters olduğu yani dirsek bize dönük. Resimdeki adam paltosunu iliklemiş, kravatı düzgün bir biçimde bağlanmış ve her şeyi güzelce ütülenmiş duruyor. Resmin diğer ilginç yanıysa dinsel semboller içermesi elmanın yasak ağaçtan gelen meyveyi sembolize ettiği söylenir. Benim görüşümle evet böyle hem yasak meyve hikâyesinde de bir bakıma böyle olduğunu düşünüyorum meraktan doğan bir istekle elma (meyve) yenilmiştir. Ressam da bunu ilk bakışta akla gelmeyen ancak incelendiğinde bulunabilen ince bir detay gibi eklemiştir. Bunun komik tarafı resmin tam odak noktasına koyup hem de sadece incelendiğinde akla gelebilecek bir şekilde yerleştirmesi olmuştur. Diğer bir dinsel unsur ise resmin kendi ismi olmuştur. Resmin ismi yani Son of Man aynı anda Hz.İsa hakkında bir kitaptır bundan dolayı denilebilir ki resimdeki elma dinsel içeriklidir ve Rene M. elma ve ismi bilerek böyle seçmiştir. Sonuç olarak ressamın kendisi bir sürü öğeyi bir resimde toplamış bunlar: Din, gizem, insanı düşündürmek, illüzyon ve tabi ki merak unsuru. Rene M. dediği gibi bu resmin pek bir amacı yok sadece olayların bir illüzyon olduğunu göstermek istemiştir ama bunu yaparken de bir sürü mana ve anlam yüklemeyi başarmış sadece bununla da kalmayıp gelecekte bir sürü ünlü ressam içinde başlangıç noktası ve ilham kaynağı olmuştur. KAYNAKÇA "Flanders - New Magritte Museum Brussels"[1] Doğukan Türkekul Akgün 21302032 TURK 102-1 Seda Uyanık Tarih: 25.09.2014 Başlık: Budapeşte Gezi Notlarım Budapeşte Gezi Notlarım Lise yıllarımdan beri arkadaşımla her yaz beraber tatile gitme planı yapar ancak hiç bunu hayata geçirmezdik. Üniversiteye başlamanın da getirdiği özgüvenle 2014 yazı için kesin bir karar verdik, yurt dışına gitmeliydik. Başta İtalya, Fransa gibi Avrupa başkentleri şehirlerine gitmeyi düşündüysek de mayıs ayında rotayı Viyana, Prag ve Budapeşte şehirlerini kapsayan yedi günlük bir tura çevirdik. Dürüst olmak gerekirse bu tura gitmemizin en büyük sebebi; diğer Avrupa şehirlerine oranla bu şehirlerin daha ucuz olmasıydı, Viyana için bu ne kadar doğru olur tartışılır. Kısacası Paris’e gidip boş “baguette” (baget) yemektense, Orta Avrupa’nın bu üç şehrini her yönüyle görmeyi tercih ettik. Açıkçası tatile çıkarken Viyana dışındaki şehirlerden pek fazla bir beklentimiz yoktu ancak yanıldığımızı Prag ve Budapeşte tatil boyunca defalarca yüzümüze vurdu. Gerek ucuz olmaları gerek de şehrin dört bir tarafına yayılmış gotik binalarından dolayı masalsı bir yapıya sahip olmaları bunun en büyük sebeplerinden oldu. Ancak şehri gezerken kullandığımız yöntemin farklılığından dolayı Budapeşte’nin gözümde ayrı bir yeri var ve yazımın geri kalanında da orada edindiğim deneyim ve izlenimlerimden bahsedeceğim. Gitmeden önce şehir hakkında bildiğimiz pek fazla şey yoktu; sadece Türk mafyasının şehirde çok etkin olduğunu, Viyana ve Prag’a göre geceleri daha tehlikeli bir yer olduğunu duymuştuk. Ancak bunları; Prag’da geçirdiğimiz her gece otele sabah saatlerinde dönüp, şehir turu boyunca uyuklamamıza bozulan tur rehberi, bizi korkutmak için söylemiş olabilir. Şehre turumuzun beşinci günü Prag’dan kalkan otobüsümüzle ikindi saatlerinde giriş yaptık. Diğer şehirlere göre daha sıcak ve güneşli bir hava bizi karşılamıştı. İlk dikkatimizi çeken şey Tuna Nehri oldu. Şehri Buda ve Peşte olmak üzere iki yakaya bölen bu yeşil nehir bir efsaneye göre sadece âşıklara mavi olarak görünürmüş. Ancak kereste mizaçlı iki erkek olarak bu efsaneyi pek kale almamak bizim için kaçınılmaz oldu. Şehrin ismini aldığı Buda ve Peşte taraflarından biraz bahsetmek gerekirse; bizim favorimiz elbette şehir merkezinin getirdiği canlılığa ve hareketliliğe sahip olduğu için Peşte tarafıydı. Buda yakası ise şehirdeki tarihi yapıların çoğunu barındırıyordu fakat Peşte tarafına göre gözle görülebilir bir şekilde daha boştu. Bu terkedilmiş kasaba görüntüsünden dolayı Buda’ya pek ısınamamışken sadece iki limonataya toplam yirmi avro vermek ise ağır bir şekilde içimize oturdu ve burayı sevmediğimize karar verdik. Not olarak iki limonatayı da benim ödediğimi ve bu yüzden Buda’ya ayrı bir kin beslediğimi de eklemek isterim. Şehir turumuzun ilk gününde, ihtişamlı bir yapıya sahip olan Aziz István Katedrali’nin etrafında güzel bir lokantada yemek yedikten sonra ana meydanda bulunan büyük bir dönme dolaba binmeye karar verdik. Dönme dolaba binerek ne kadar doğru bir iş yaptığımızı tepeye çıkınca anladık. Budapeşte’nin en dikkat çekici özelliklerinden birisi aydınlatmalarıydı ve bunu yüksekten fark etmek manzarayı daha da güzelleştirmişti. İşte bahsettiğim manzara… Ardından biz de şehrin hemen hemen bütün gençlerinin yaptığı gibi içeceklerimizi alıp meydanda bulunan çimlere oturduk. Burası kalabalığıyla bir konser alanını andırıyordu. Hemen hemen herkesin alkol tükettiği bu ortamda; kimsenin olay çıkarmaması, hatta çimlerde çöp bile bırakmaması bizi gerçekten çok şaşırttı ve bu tarz bir meydanın kendi ülkemde de olmasını isterdim. Toplumumuzdaki “el âlem görür” baskısıyla ülkemizde böyle bir yer olma ihtimali neredeyse yok gibi; ancak en lüks mekânlarda bile alkolün etkisiyle olay çıkaranlar olduğu için, belki de bizim için böylesi daha iyidir. İkinci günümüzde turdan ayrılıp şehri kendimiz gezmeye karar verdik, bunun için şehir merkezine indik ve bisiklet kiraladık. Öncelikle Avrupa’da bisiklet sürmek gerçekten çok farklı; çoğu yerde bisikletliler için ayrı bir yol var, bunun olmadığı yerlerde ise otomobil yollarında sürebiliyorsunuz ve bunun hiçbir sıkıntısı olmuyor çünkü diğer sürücüler gerçekten bisikletlilere ayrı bir saygı duyuyorlar. Yine de taksicilere karşı dikkatli olmak gerektiğini de belirtmem gerekir. Adres sorduğumuz kebapçı abimizin önerisini dikkate alarak ilk olarak Buda Kalesi’ne gittik. Kale şehrin en yüksek bölgesine konuşlandırılmış ve burada manzara gerçekten görülmeye değer. Ancak kalenin önünden limonata almanızı pek tavsiye etmiyorum çünkü o fiyata lüks bir lokantada yemek yiyebilirsiniz. Kalenin ardından Avrupa’nın en büyük parlamento binası olma özelliğini bulunduran meclise gittik. Büyüklüğü gerçekten devasaydı, öyle ki binanın tam bir fotoğrafını ancak karşı adadan çekebildim. Buda Kalesi’nden şehrin görünümü… Kadraja zar zor sığan parlamento binası…Sonuç olarak biz tur boyunca tarih hakkında pek fazla bilgi edinmedik ve daha çok gezmek ve eğlenmek üzerine bir felsefeyle tatili yaşadık. Bu masalsı şehirlere gidecek olan gençlere birkaç tavsiye vermek gerekirse; akıllı telefonları sadece harita olarak kullanmalarını, genel olarak fotoğraf çekmektense anı yaşamayı, yani kısacası gençliğin kıymetini bilmeyi öneririm. Aklın Sustuğu Kalbin Konuştuğu Anlar Aklını kullanmak, düşünmek, sorgulamak, olaylara mantık çerçevesinden yaklaşmak, planlamak, değerlendirmek, ölçüp biçmek… Bunlar biz insanoğlunu bu dünyada yaşayan diğer varlıkların önüne koyan özellikler değil mi? Bunlar değil mi bizi bu hayatta başarılı yapanlar? Evet. Kesinlikle doğru. Düşünmek, aklını kullanmak çok önemli ama bizlerin yaptığı çok büyük bir hata var: Bunu sürekli yapmak. Sürekli düşüncelerimize kulak vermek, sürekli en doğru olanı bulmaya çalışmak, sürekli kalbimizin söylediklerini hiçe saymak… Ama hayır. Bazen insan kendi iç sesine sus demeli, bazen ona demeli ki şu an senin sıran değil, ona demeli ki şu an doğrunun zamanı değil. Yoksa bu hayat çekilmez. Yoksa bu hayat bir işkence olur biz insanlara. Yoksa hayat dediğimiz bu zaman diliminin kodlanmış bir bilgisayar programından farkı kalmaz. Bazen unutuyoruz insan ömründe yanlışlara da yer olduğunu. Onların da hayatımızın önemli bir parçası olduklarını unutuyoruz. Âşık olmayı unutuyoruz, sevmeyi unutuyoruz, sevilmeyi unutuyoruz. Biz asıl yaşamayı unutuyoruz. Doğru zaman değil çünkü. Sevmek için, âşık olmak için, kalbinin sesini dinlemek için doğru zaman değil. Düşüncelerimiz keşfedilmemiş sularda yüzmeye başladığı, dümene kalbimizin geçtiği anda hemen aklımız bizi uyarmaya başlıyor. Çık o sudan diyor. Orada hata yaparsın, doğruya dön diyor. Mantıklı hareket et diyor. Planlı hareket et diyor. Kalbine güvenme, kendini ona emanet etme diyor. Kafamızda fırtınalar kopuyor. Aklımız bir tarafta, kalbimiz öbür tarafta bir şeyler söylüyor. Bilmiyorum. Hangisini ne zaman dinleyeceğimizi, ne zaman hangisine kulak vereceğimizi bilebilir miyiz onu da bilmiyorum. Bu bilinmezlik çözülebilir bir şey mi emin değilim ama bir konuda oldukça eminim o da insanların kalbinin sesini dinlediği zaman ne kadar olağanüstü ürünler, eserler çıkarabileceği. İnsan aklını susturduğu, kalbine konuşma izni verdiği zaman sanki o insan kendi olmaktan çıkar, kendinden çok daha kudretli bir atmosferin içine girer. Geçen gün Fazıl Say’ın piyano çalışını izlerken bu düşünceleri kendi içimde tekrar yaşadım. O kadar duygulu çalıyordu ki piyanoyu… Onun başında o kadar yalnızdı ki… Sanki kendini izleyen binlerce seyircinin, arkasında ona eşlik eden onlarca müzisyenin varlığını unutmuş gibiydi. Aklıyla hareket etmiyordu o dakikalar. Onunla beraber kaç kişinin olduğu, herkesin doğru çalıp çalmadığı onu ilgilendirmiyordu o dakikalar. O piyanonun başına oturduğu anda düşünmeyi bırakmıştı bir kere. Onu kalbi yönlendiriyordu. Dümene kalbi geçmişti. O kadar keyif alıyordu ki o piyanoyu çalarken… Düşüncelerim konusunda haklı olabileceğime biraz daha inanmaya başlamıştım. Ve beynimin içinde dolanan o sese sus dedim, aklımı susturdum. Yanımda kim oturuyor, ışıklandırma nasıl, acaba çaldıklarıyla ne anlatmaya çalışıyorlar… Hepsini bir kenara attım. O anda düşünmeyi bıraktım. Ben de verdim tüm yetkiyi kalbime aynı Fazıl Say gibi. Ben de ona dedim ki geç dümene. Konser bittiğinde zamandan, havanın soğukluğundan bir haberdim. Zamanın nasıl geçtiğini anlamamıştım. Parçaların melodilerini bile hatırlamıyordum. Tek hatırladığım müziğin bana hissettirdikleriydi. Duygulardı sadece bende kalan. Saf duygular. Aklımın eleştirilerinden uzak, doğru ya da yanlış kalıbına oturtulmamış, saf duygulardı onlar. Sürekli mantıkla hareket etmemenin, sürekli düşünceler içinde olmamanın insana ne kadar iyi hissettirdiğini fark ettim. Sanki o zaman diliminde zincirlerimden kurtulmuştum. Duygularımla istediğim yere gidebilir, korkusuzca istediğim kapıyı açabilirdim. Özgürdüm o anlar. Kısacık bir zaman da olsa zincirlerimden arınmak o kadar iyi hissettirmişti ki… Evet. O özgürlüğü tatmıştım ama hangi anlarda aklıma sus diyeceğimi hala bilmiyordum. Bildiğim tek şey ona sus demenin çok iyi hissettirdiğiydi. Utku Özgen Karagenç Gizem Keskin DÜŞEN KUMLAR SEVGİ OLSUN, DÖKÜLMEYENLERSE TUTKU Sevmek ne yüce bir duygudur öyle. Bir yandan insanın içini ısıtırken diğer yandan da, kaç yaşında olduğuna hiç takılmaz, uğradığı kişiyi büyütür. Kesinlikle sevginin ve aşkın uğradığı insan kendisini şanslı saymalı. Tabii bir de gitmeleri var bunların ama olsun birkaç saniyeliğine bile sevgi ile dolu olmak bir insanın başına gelebilecek en güzel şeylerden biridir. Sevgiyi bulduğunda insan, bir sandığa koyup saklamalı, kimseye de göstermemeli. Çünkü sevgi çalınabilen hatta başka biri olmadan bile ortadan yok olabilen bir meret. Aşkın ve sevginin hatta bazen saygının insanın elinden ne zaman kayıp gideceği meçhul ve daha da meçhul olan bir durum var ki elinden sevgi gittiğinde dağılan o yapboz parçaları toplanabilecek mi? Tesadüfler, hayatın olmazsa olmazı tesadüfler… Düşünüyorum da eğer tesadüf diye bir şey olmasaydı, bugüne kadar yaşadıklarımın yarısı kaybolurdu herhalde. Evden birkaç dakika geç çıktığımda asansörde karşılaştığım Cevher Amca ile öğüt dolu bir konuşma yapmak bile hayatımda çok önemli yeri olan tesadüflerden şüphesiz. Âşık olmak, aşk da acaba tesadüfler sayesinde mi ortaya çıkar? İlk ve belki de son aşkım çok büyük bir tesadüf üzerine kuruluydu. Hatta bir değil birkaç tesadüf demek lazım. Çünkü ilk karşılaşma sonrası (bir tesadüfle başlaması buradan geliyor) bir daha görmeyeceğim kanısına varmama rağmen başka bir tesadüfün ışığında yeniden bir araya geldik. Ve hikâye bu şekilde başlayıp başıma birçok çorap ördü. Sevgi, saygı, aşk çok güzel ama bir de vazgeçiş var. Vazgeçiş çok acıklı… Tam seversin sonra oldu dersin, belki alışırsın, belki birçok prensibini yıkarsın ya da birçok insanı karşına alırsın ama bir gün karşındaki senden sanki hiçbir emek vermemişsin gibi çekip gider, vazgeçer. Çok yaşadım ama bıkmadım. Kum saatini hep izledim, kumların bir bir akıp gitmesi hüzünlendirdi ama gözümdeki yaşı hem en son kum düşürdü. Ondandır ki ben üzülmekten ve terk edilmekten yılmadım. Belki çok kırıldım, çok incindim ama hiç bırakmadım ipin ucunu. Çok örnek gördüm. Her şey çok güzel giderken terk edileni, ruh eşini bulduğunu fark ettiğinde onu kaybedeceğini hiç düşünmeyen ama sonunda yalnız başına rakı masasına oturanı… Bir kitap okudum ve bir kez daha şahit oldum sebepsiz bitişlere, Fakat Müzeyyen Bu Derin Bir Tutku. Ruhu zedelenmiş bir kadın, babasını hiç bulamadan kaybetmiş bir çocuk ve onlara her yönden sahip çıkan bir adam. Böyle söyleyince kulağa mükemmel bir hikâye gibi geliyor. Ama acıklı olan bu adamın en sonunda yalnız kalması, hem de aniden ve habersizce... Adam derin, adamın kafası birçok düşünceyle dolu. Kadınsa hayatını çok yoğun yaşamış. Acısıyla tatlısıyla ve biraz da yalnızlığıyla. Çok geçmeden birbirilerini bulmuşlar. Ama sonuç değişmez. Sonuç yalnızlık, sonuç ayrılık… ‘Olan oldu’ demek en zoru ama en rahatlatanıdır cümleler arasından. Bir yandan çaresizliği bir yandan da olgunluğu sembolize eder. Bunu diyen insan kabullenişle vazgeçiş arasındaki ince çizgidedir. Bir tarafı ipin ucunu hiç bırakmamak isterken diğer tarafı sökülen ipin yerde sürünüşünü ve ondan yavaşça uzaklaşışını izler. Alıştığı, her şeyini sevdiği insan karşısına bir yabancı olarak çıktığında kabul etmek istemez çünkü emekleri gözünün önünden bir bir geçtiğinde onları yok saymak çok ağır gelir. Kitapta gördüğüm ve her şeyi özetleyen bu fotoğraf, kendimden başlayıp bütün ilişkilerimi sorgulattı bana. Resimdeki kum saati öyle bir sembol ki, zamanı geldiğinde yalnız kalacaksın diyor resmen. Bir güvercinse beslenmeyi bekliyor, sevgiye ve şefkate aç. Ama bilmiyor, beklediği şefkat ve sevgiyi bulan daha çıkmadı. KADINLARI GÖRMEZDEN GELEMEZSİNİZ Casus’u ilk gördüğümde kapağındaki renkler ilgimi çekti,