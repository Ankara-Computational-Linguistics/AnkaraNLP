temposundan dolayı yapamadıklarını da rahatlıkla yerine getirebilirdi. Bunları ele alınca ölümsüzlük kesinlikle sırrının keşfedilmesi gereken bir olgu halini alıyor gözümde, tıpkı eski zamanlarda bilginlerin KIRTAŞ, 2 sürekli ölümsüzlüğü aramaları gibi. Bilginlerin bu ölümsüzlük arzularının nedeni de zamanın sınırsızlığı hayalleri değil mi? Acaba ölümsüzlük bu kadar iyi ise içinde yaşadığımız toplumda neden öyle bir seçeneğimiz yok? Bu soru belki de ölümsüzlüğün hayal ettiğimiz kadar muhteşem olmayacağının bir göstergesi olabilir aslında. Hiç kimse ölmediğinde ne olur dünyada diye düşünüyorum. Tıpkı Ölüm Bir Varmış Bir Yokmuş eserindeki gibi nüfus önlenemez bir şekilde artmaya ve yaşlı nüfus birikmeye başlamaz mı? Bu durum da belki de kalabalık bir günde şehir merkezinde dolaşmaya benzetilebilir. Ne zordur yürümek o kalabalıkta; çoğu zaman neredeyse nefes alamadığımı, bir an önce bu kalabalıktan kurtulmaya çalışmayı amaçladığımı hatırlarım. Şimdi tüm ülkenin her noktasının böyle kalabalık olduğunu düşünün. Hiçbir kaçış olanağı yok, nüfus gittikçe artmakta. Fakat bu insanların ihtiyaçlarının azalacağı anlamına gelmiyor ve bu insanlara yetemeyen sınırlı kaynaklar birer birer tükeniyor. Bunu düşünürken Çin ve Hindistan’ın sürekli artan kalabalık nüfusu aklıma gelince dehşete kapıldım. Ölümün bir ülkeden elini çekmesinin bir başka sorunu da yaşlı nüfusun birikmesi olmaz mı? Ne kadar üzücü olsa da yaşlı bireyler sürekli bakıma muhtaç değil mi? Büyüklerimizin bakımıyla ailece ilgilenirken onlara oldukça fazla zaman ayırdığımızı fark ediyorum. Bu durum da çok fazla sayıda yaşlı barındıran bir toplumun var olmasını bence toplum açısından ciddi bir problem haline getiriyor. Gittikçe artan yaşlı nüfusun bakımını sağlayan onlarca genç bireyler olacak ve onlar da yaşlanıp bakım görmek için sıralarını bekleyecekler hatta neredeyse yaşlı nüfus tarafından yutulacaklar. Bu sırada hastanelerin ve bakımevlerinin de imkânları kısıtlı kalmaz mı? Yaşlıların ihtiyaçlarını karşılamak için her taraf huzurevi ve hastane olmaya başladığını düşünün veya en sonunda insanoğlunun bu çabadan vazgeçip yaşlılarını bir köşeye terk edip onlara ilgi göstermediklerini, tıpkı Ölüm Bir Varmış Bir Yokmuş eserindeki yaşlı nüfus algısı gibi. KIRTAŞ, 3 İlk düşündüğümüzde mükemmel bir dünya hayalini kurmamızı sağlayan ölümsüzlük aslında ne kadar güzel ve gerçekten insanoğlu sırrını aramakta haklı mı? Gerçekten değer verdiğimiz insanlarla sonsuza kadar bir arada olmak paha biçilemez fakat toplumun geneli için ölümsüzlük her zaman olumlu olaylar ifade ediyor mu? Örneğin ben ölümsüz olmayı veya ölümsüzlüğün olduğu bir dünyada yaşamayı istemezdim. Çünkü ölümsüzlük beraberinde devamlı yaşlanan fakat toplumun genç nüfusunu ve kaynaklarını sömüren bir topluluk yaratılmasını getirecektir. Daha sonraki zamanlarda hastaneler ve bakımevleri de yetmeyecektir belki de ve toplum devamlı biriken yaşlı topluluğunu kendi haline bırakacaktır. Dolayısıyla ölümün aslında hayatın devamı ve işleyişi ile toplumun düzenli bir şekilde bir arada kalması için gerekli olduğunu söyleyebiliriz. KAYNAKÇA Saramago, Jose. Ölüm Bir Varmış Bir Yokmuş. İstanbul: Kırmızı Kedi Yayınları, 2013. Baskı. KENDİNİ KEŞFETMEKKalabalık içinde birbirimize o kadar benzerken bir o kadar da farklıyız aslında. Evet, biliyorum, karakterlerimizden bahsediyorum sanıyorsunuz fakat asıl üstünde durmak istediğim konu bu değil. Ya da inanışlarımız değil mesele. Mesele hayallerimiz. Onların biz sahiplerini nasıl hayata bağladığı ve o heyecanı kıpırtıyı hissettirme şekilleri. Okuduğum kitapta Jonathan adlı martı diğer martılar gibi olmayı bir nevi reddediyor ve hayallerinin peşinden gidiyor. İzlediği yolda birçok zorluklarla karşılaşıyor ama asla pes etmiyor mutlu sona erebilmek için.Benim hayallerim içinde durduğu kutuyu kıpır kıpır oynatıyor. Sanki her an patlamayahazır bir konfeti gibi. Her zaman hayal ettiğimin, asıl düşlediğim şeyin peşinden gitmeyi kendime prensip edindim. Seneler öncesinde daha küçük bir çocukken izlediğim bir programda Viyana’yı geziyordu bir rehber. Ekrana nasıl kilitlendiğimi hatırlıyorum. Minik minik, dip dibe dizilmiş tarih kokan evler; sokaklarda renk renk laleler… Daha o zaman karar vermiştim. Hayatımı gezerek, kültürü yerinde tanıyarak ve görerek yaşamak istiyorum. Tabii ki ilk durak açık ve netti. Viyana. Yıllar yıllar sonra nihayetinde elime bir fırsat geçti ve bu hayalimi gerçekleştirdim. İngilizcemi kullanayım, dile ısınayım diye ailem hiç iletişime geçmedi yerli halkla. Başta utana sıkıla yol sorarken son günlere geldiğimizde bu heyecanımı yendiğimi ve aslında insanlarla Türkçe dışında bir dilde iletişim kurabilme yeteneğinin ne kadar güzel hissettirdiğini fark ettim. En büyük hayalim olan bu geziyi gerçekleştirmek aslında yolun sonu gibi gözükse de, daha ilk adımı o an attığımı fark ettim. Bu sefer liste o kadar kabardı ki artık hayallerimi kaleme almam gerektiğinidüşündüm. Başta sadece ülkelerden oluşan listem şu son zamanlarda macera dolu, karmakarışık bir listeye döndü. Yamaç paraşütleri mi dersin, kamp yapmak mı, hepsinden biraz biraz koydum ve sonunda hepsinin birleşmesiyle “ben” oluştum. Avrupa’daki ülkeleri gezip gördükçe binaların eşsiz mimarileri, karış karış her santimindeki detaylı işçiliği; restoranların, zevkle döşenmiş evlerin güzelliği karşısında büyülendim ve bir mimar olacağım diye kendime söz verdim. Bugün o yolda emin adımlarla ilerliyorum. Düşünüyorum, eğer İç Mimarlıkbölümde okumasaydım bu kadar seveceğim, gece geç saatlere kadar harıl harıl çalışıp hala daha mutlu olacağım bir bölüm olur muydu diye. Hayır sanmıyorum. İşte tam da burada asıl başta demek istediğim noktaya geliyoruz. Hayaller insanı insan yapan, onun hayatına anlam katan, tutkusunu, içindeki çocuğu canlı tutan en önemli etken. Kendim yaşayarak ve tecrübe ederek gördüm ki bir hayal gerçekleştiğinde onun ardından gelen yeni arzular, yeni arayışlar hem bizlerin aslında kim olduğunu gösterir hem de kendi tutkularımızın, belki de hiç bilmediğim arzularımızın ortaya çıkmasında bir araç olur. Domino taşları gibi adeta bir tanesine vurunca ardı arkası hiç gelmeyecekmiş gibi ilerlemeye devam eder. Demem o ki böylesine bir güzellik varken neden kendimizi mahrum bırakalım. Elbette ki her hayalimiz gerçek olacak değil ya da belli sebeplerden dolayı gerçekleştiremediğimiz hayallerimiz için hayata küsecek değiliz. O gerçekleşmeyen her hayal kim bilir bize ne ufuklar açacak ve bu doğrultuda kendimize nehayatlar çizeceğiz. Olmadı mı benim de gerçekleşmeyen hayallerim? Oldu. Hem de çok oldu. Ama hiçbir zaman kendimi alıkoymak istemedim bu tutkudan, bahsettiğim o kuş gibi olmak, farkımı göstermek istedim.“Ben de buradayım.” dedim hep. Hayallerimin peşinde gittim. Yeni yerler ekledim listeme, yeni benin isteklerine, tutkusuna göre.BESTE ÜNVERKaynakça:Hundertwasser House, Viyana. Yazarın kendi çektiği fotoğraf. 27 Ekim 2014.Sultan AKKAŞ 21300862 DEĞER Mİ?Kendini ifade edebilmek, anlatabilmek belki de her şeyin çözüm noktasıdır. İnsanoğlu ne yaşıyor olursa olsun, başından ne geçmiş olursa olsun, doğru ya da yanlış çirkin ya da güzel fark etmez, bunları içinden akıtacağı birini görmek ister her zaman yanında ya da yazarak kurtulmak daha doğrusu rahatlamak bir çözümdür kimilerine göre. Tercih meselesidir yani özünde. Yazmak her şeyden üstün, daha kutsaldır fakat benim için. Dilin lâl olduğu, gözün kör olduğu, kısacası her şeyin susup, yalnızca yüreğinin konuştuğu andır sihirli olan. Bundan sebeptir ki eli kalem tutan beyefendiler, hanımefendiler beni çok heyecanlandırır. Gerçek veya kurgu fark etmez. Saygı duyulası varlıklar olarak görürüm çünkü her düşünce değerli değil midir en nihayetinde? Onca sözcüğün birleşerek nice sayfalara dönüşmesi sonra gelip benim evimi, odamı, düşüncelerimi işgal etmesi şaşılası değildir de nedir? Yakın zamanda yakın bir arkadaşımın zoruyla elime aldığım fakat bir gecede bitirmeme neden olan Kardeşim’in Hikâyesi kitabı nicedir beynimde soru işaretleri bırakacak kadar etkili oldu desem yalan olmaz sanırım. Hep duyduğumuz, yaşadığımız bir kavramı sorgulattı bana aslında. Aşk nedir? Âşık olmamızı sağlayan unsurlar gerçekten var mı yoksa palavradan ibaret mi hepsi? Onun için kendi benliğini terk ederek ya da başka birine dönüşecek kadar çok sevmek mi aşk? Oldukça bulanık bir tabloyla karşı karşıyayız değil mi? Sonsuzluk simgesi misali ne sorarsak soralım bu bünyelere cevabını asla netleştiremeyeceğimiz bir anı yaşıyoruz hâlbuki. ‘’Çok seviyorum, seviliyorum, ayrılmam mümkün değil! ’’ diyoruz ama bir bakmışız o yerlere göklere sığdıramadığımız sevgilinin yerinde yeller esiyor. Ne kadar trajikomik bir toplum olduk çıktık biz böyle. Böylesine iliklerde hissedilecek bir olguyu elimizin tersiyle itiyoruz. Hem de utanmadan! Hâlbuki şöyle bir durup düşündüğümüzde aşkı tozlanmaz raflarda saklamamız gerekmez mi? En nadide çiçek gibi yaklaşmamız ya da? Öyle nazik, kırılgan, rengârenk bir siluet misali… Çoğu faniye göre tanımının olmadığı lâkin bana göre olmasının elzem olduğu bir kavram hakkında yazmak da oldukça zorlayıcı bir şey aslında. Çevremizde gelişen her olay aslında bir parça aşkı içermez mi? Mesela Schubert dinlerken hissedilen ile Duke Dumont dinlerken hissedilen farklı değil midir? Ya da senin elin onun avuç içi ile buluştuğundaki o sıcaklık değil midir heyecana sebep olan? Kalp ritmini bozan? En küçük bir şarkı tınısında, güneşli havada top oynayan çocuk sevincinde aramaz mısın aşkı? Bir fotoğraf karesinde, hüzünlü bir film sahnesinde, yoğun kahve kokusunda onun kokusunu, gülümsemesini, yüzünü, hareketlerini özlemez misin? Bir gün aslan kesilip sevdiğini kırmaktan zerre çekinmez iken, diğer gün yaprak gibi titremez misin karşısında? Öyleyse bizleri bu kadar değiştiren aşk dediğimiz şey mi? Kimliğimizi bile unutturacak kadar zayıf kılan her şey onun eseri mi cidden? Kim bilebilir. Aşk eşittir muamma diye adlandırabilirim sadece ve şöyle geriye yaslanıp okuduğum zaman yazdıklarımı, çevremdeki örnekleri hatırlayıp yarım ağızla gülebilirim yalnızca. Bir sene içinde onlarca aşk değiştiren sevgili kardeşim, her akşam küçük çocuk sevinci ve heyecanı ile babamı karşılayan annem… Böyle de bakınca hayatımıza yön veren çoğu şey deneyimlerimizde saklı diye düşünüyorum. Doğru kişiyi bulma ümidi ile geçen dakikalar, aylar, yıllar… Hepsi bizlerin ilahi bir kuvvetin onu kucağımıza bıraksın diye beklediği zamanlar. Bulunca da uçmasın diye kanadını kırdığımız sözde nadide parçamız. Livaneli’nin Başrol Komiser Ahmet üzerinden de anlatmaya çalıştığı gibi saf aşkı ne ile özdeştirmek gerek? Bu tuzaklı yollarda sevip de kavuşamayınca mı aşkımız sonsuzluğa erişir? Ben gerçekten ben miyim yoksa başkası gibi davranınca mı ben olurum sorularıyla psikolojimi alt üst eden bir sonla karşılaştığımdan beri aşk gerekli mi bu yitik ruhlar için diye sorar dururum kendime… Tadını alınca eroin misali bırakamamak mı yoksa? Tam olarak bilemiyorum lâkin bence aşk içinde bir parça felsefe bir parça psikoloji barındıran bir şey. Önce düşünürsün, sorgularsın, kalbine bir ağırlık çöker sonra için yanar ama en sonunda su misali kendi yolunu bulur. Orada dinlenir dinlenir ve saf aşka dönüşür. Tıpkı biz ölümlülerin sonsuzluğu beklediği gibi. Ama ne kadar dengeli olursa bir o kadar da tehlikeli. Ha bir ip üstünde, ha düz yolda… Değer mi peki? Yaşayarak öğreneceğiz… TransAtlantik Amerika’ya Hoş Geldin! Amerika, artık hepimizin hemen hemen her gün haberlerde duyduğu, dünyanın “süper gücü”. Tek başına süper güç değil ama. Bildiğiniz gibi Rusya var, İngiltere var, cartı var curtu var… Süper güç olan Amerika, 1800’lerin ortalarında nasıl bir haldeydi bileniniz var mı peki? Ben bilmiyorum ve 1845 Amerika’sını göreniniz olsaydı da oraya Amerika diyeniniz de olmazdı. Neden mi? Çünkü, Colum McCann son 2 haftada bana bayağı bir bilgi verdi Amerika hakkında. Yıl 1845, Amerikalı bir kız olan Lily bize yol gösteriyor. İrlanda’ya kaçak yollarla girmiş, esir olduğu topraklardan kaçmış. Arkasında bıraktğından daha çetin şartlarla karşılaşıyor, ama artık çok geç. Kendisinden sonra gelen dört nesli de ele alacak olan hikâye, İrlanda tarihine kılıç yarası gibi işlenmiş olan Büyük Kıtlık’tan, Kuzey İrlanda ile imzalanan barıştan ve Amerikan İç Savaşı’ndan büyük derecede etkileniyor. Fark etmeden tarih okumuş oluyorsunuz yani. E, şimdi tarih dedik, kıtlık dedik ve tabii ki savaş dedik. Beni bilen bilir, savaş sözü geçti mi bırakmam deşerim de deşerim, çünkü sevmem savaşı. Hangimiz sever ki? Ciddi ciddi düşündürüyor insanı savaş meselesi. Neden yapılır? Para? Toprak? Güç? Ne gerek var ki bunlara? Ne gerek var değil mi? Bütün dünya para, toprak ya da güç artık her neyse için insan öldürmeye hazırken kimse benim gibi düşünmez elbette. Bütün dünya az önce sarf ettiğim cümle gibi düşünürse de kimse benim gibi düşünmez. Millet aptal değil ya, kendini bacağı kırık ceylan gibi ortada bırakacak. Böyle düşününce savaş, mantıklı ve elzem bir eylem gibi geliyor. İşte sorun da burada başlıyor zaten. Tarih derslerimize bakın. Bize ülkemizi İstiklâl Savaşı’mızda nasıl kurtardığımız, ne kadar şanlı bir millet olduğumuzu öğrettiler hep. Güzel de öğrettiler. Ama kaç kere “Savaş kötüdür” dendi size? Ben söyleyeyim, bana bir kere bile denilmedi. Hiçbir öğretmenim bana savaşın ne kadar rezalet olduğunu anlatmadı. Ben kendi uğraşlarımla ve araştırmalarımla bu gerçeği gördüm. Şimdi bir dönün bakın yetişen neslimize, özellikle erkeklere. Televizyon dizileri sürekli şiddet üzerine, mutlu bir aileyi anlatan dizi hiç görmüyorum. Video oyunlarının büyük çoğunluğu da sanal insan öldürtüyor. Bu tarz bir ortamda yetişen nesil, kendisine de öğretilmezse nerden bilsin savaşın kötü olduğunu. Kimse ona öğretmezse, o da düşünür kendi yolunu bulur. Dünürken anlattığım mentaliteyle yola çıkarsa da, “Savaş gereklidir” diye düşünür. Kıtlığa ne demeli? Heh, kıtlık mı? Kimin umrunda ya kıtlık. “İnsanlar kafasına kurşun yiyip anında ölmektense haftalarca süren acılar içinde ölsünler, çünkü para benim param sana mı soracağım?” Evet para senin paran, ama keşke seninde aç kalabilecek kadar dirayetin olsaydı. Bir hafta duramazdın. O zaman anlardın. Açlık değil mi zaten zenginlerin tipik obezliği? Öğrenmeli ve öğretmeliyiz. Dünya toz pembe değil. İnsanlar açlıktan ölüyor, verin artık kararınızı. Öğretin küçüklere savaşı, açlığı. Başı boş bırakmayın onları “vurdulu-kırdılı” oyunlarla. Ancak böyle kurtulabiliriz kendi yarattığımız lanetimizden ve gelişebiliriz. Kardeşçe ve dostça, kimsenin kimseyi üzemediği bir dünya için… -Doğa Oruç -TURK 102-061 A: Titanik? Ha, şu film olan. B: Yok, o değil. A:Gemi olandan bahsediyosun o zaman. B: Yok kanka o da değil kitap bu. Bu konuşma bir arkadaşım (sizin de bildiğiniz Kaan) bana Türkçe yazısı için neyi seçtiğimi sorduğunda gerçekleşmişti. İyi ki de sormuş. Baturalp Koyun 21903349 Isparta Gülden FazlasıdırHikayemiz yaz sonu canı sıkılan iki kardeş ve onların ikişer çocuğunun başından geçmekte. Bir memlekete dönüş hikayesi olan bu serüvenimizin baş kahramanı bu grubun en dinamik ve enerjik kişisi, üniversiteli bir genç, yağız bir delikanlı: yani ben! Bu ölümcül tayfanın geri kalanı ise şöyle: annem, dayım, kardeşim ve iki tatlı kuzenim. Beklenenden çok çok daha fazlasının yaşandığı, macera ve bir o kadar da bitkinlik dolu bir yolculuk bu. Tüm yorgunluklara rağmen atılan hiçbir adımdan pişman olunmayan, her saniyesi sonsuza dek hatırlanacak bir serüven… Her neyse, haydi başlayalım. Aylardan ağustos, herkes İzmir’in sıcağından bunalmış, terler içinde aldıkları her nefeste sıcaktan ve nemden ciğerleri yanmakta. Yaşamaya lanet etmiş bir güruh insan, her saniye heyecan arayan Gökhan (dayım olan şahıs) tarafından itile kakıla, zorla, arabaya bindirildi ve yola çıktılar. Şimdi hikâyeyi daha iyi anlamanız için birinci tekil şahsa geçiş yapıyorum: Evet, yine ben! Yola çıktığımız andan itibaren her saniyesinden nefret etmeye ant içmiştim. Sürekli bağırıp çağırıyor, yatağımı özlemekle kalmayıp nereye gittiğimiz konusundaki belirsizlikle kendimi kaybediyordum. Şükürler olsun ki telefon denen meret icat edilmiş. Bağımlısı olduğumuz her şey o kadar kötü olmayabiliyormuş meğerse. Gittiğimiz yöne bakıldığında Umman’a kadar yolumuz vardı. İyi ki dakikalarca süren ısrarımız ve sorularımızın ardından annem dayanamadı, sabır testisi doldu ve hepimizin sorularına kükrercesine çıkan hiddetli sesiyle “Isparta!” diyerek son verdi. İçim rahatlamıştı, çünkü köyümü, memleketimi görmeyeli yıllar olmuştu. Kardeşimin durumu daha farklıydı: ilk defa gidecekti bu kadar “doğal” bir ortama, haliyle de heyecanlı ve meraklıydı. Şehirde doğup büyümüş, ailenin küçük oğlu, şımarık, bir o kadar da ergen, 13 yaşında bir bebekti bizim Çikitay. Yolumuza devam ediyorduk meraklı gözlerle dışarıda olup bitenleri izlerken. Önce binalar azaldı, sonrasında insanlar ve arabalar. Köyümüze yaklaştıkça insanlığın kokuşmuş ve zehirlenmiş “medeniyet” denilen ama betondan başka bir şey ihtiva etmeyen düzeninden sıyrılan bu insan grubu sonunda memleketlerine gösterişli bir giriş yapmıştır. Memleketimiz hakkında kısa bir bilgilendirme yapma ihtiyacı hissettim, çünkü dünya üzerinde böyle olan başka bir yer bulmanız ihtimaller dahilinde değil. Senirkent, Isparta’ya bağlı bir ilçeden daha fazlası. İnsanını ilk tanıdığınızda uzaylı olduğuna emin olduğunuz, daha sonrasında bu ilçenin bir tımarhane olarak kullanıldığına kanaat getirip her geçen saniye onlardan birisine dönüştüğünüz bir oluşum burası. Senirkentlilerin Senirkent’e Senirkent diyenleri Senirkentli saymadığı bir yer Senirkent. Bu yüzden yolculuğumuzun devamında Senirkentlilerin deyimiyle devam edeceğim yolumuza: Senget, nüfusu yaklaşık 11400 kişi olan, kendi kendine yetebilen bir mini-şehir. Geçimini tarım ile, çoğunlukla üzüm, haşhaş ve bakliyat ile, sağlayan insanların çoğunlukta olduğu bir yer. Ayrıca benim hem anne hem de baba tarafımın belki de onlarca nesildir memleketi olan bir ilçe. Ne kadar günümüzde pek bir hayat içermese de eski çağlarda kralların tatil yeri olarak kullanılacak kadar da büyüleyici. Neyse, gezimize devam edelim. Senget’in bir köyü olan Bisse’ye (Başköy) giriş yaptık. Bu dünyada kelimenin tam anlamıyla taptığım tek insan olan dedemin doğup büyüdüğü ve Ege’nin en iyi matematikçisi olmadan önce yıllar boyunca çobanlık yaptığı köy… Bu minicik köy, gezginlerimiz (biz) tarafından bir süre sonra keşfedilecek olan iki görkemli dağın arasında var edilmişti. Ve maceramız başlıyor. Dedemin dedesinden kalma, çamur ve samandan yapılan duvarları olan döküntü eve girdiğimizde yüzümüze vuran nem kokusunu unutabilmem mümkün değil. Bu tarihi eve eşyalarımızı bırakıp kendimizi dışarı atmamız saniyeler sürdükten sonra çantalarımızı alıp traktör ve kamyonetin gayrı meşru çocuğu olduğunu düşündüğüm “patpat” denilen taşıt ile dağın eteklerine tırmandık. Patpattan indiğimizde gördüğüm manzarayı tarif edebilmemin, kelimelerle anlatabilmemin imkânı yok. O an mümkün olsa kendimi orada kaybeder ve hayatımın sonuna kadar orada yaşamak isterdim. Yıllardır ihtiyaç duyduğum huzur ve dinginliği orada bulmuştum. Tırmanmaya devam ettik. Tırmandıkça küfrettiğim medeniyetin geçmişteki izlerine rastlamaya başladık: kral mezarları. O kadar büyüleyiciydi ki… Günümüzdeki en başarılı mimarların bile yanına yaklaşamayacakları derecede bir işçilik ve mimari… Geçmişte yaratabildiğimiz bu güzelliği tekrardan ortaya çıkarabileceğimize dair oluşan umudum ile birlikte yolumuza devam ettik. Gürül gürül akan pınarlardan geçtik, yolda onlarca farklı kuş, binlerce türden ağaç, hatta minik bir tilkiye dahi rast geldik. Akşamın ağırlığı hem bedenimize hem de gökyüzüne çökerken, yavaş adımlarla son tepeyi de aşıp köyümüze döndük. Geceyi köydeki komşuların misafirperverliğinin bir sonucu olarak kalabalık bir yemeğe davet edildik. Demiştim Sengetliler delidir diye, öyleler de, ama bu onların kocaman sevgi ve şefkat dolu kalplerini hiçbir zaman gölgeleyemiyor. Evimizde soba olmadığından balık istifi yatmaya çalışırken kapımız çalındı. Yan komşu, Kamile Abla… Annemin, dayımın ve teyzemin yıllarca dadılığını yapmış o muhteşem kadın. “Size çay yaptım, ama burada içmeniz yasak, haydi bizim eve…” demesiyle koşarak evlerine girdik ve üzerinde çay pişen o sıcacık sobanın önüne atıverdik kendimizi. Sonraki gün dönüş günüydü… Ait olduğum yerden zorla o lanet şehre geri dönmeye zorlanmak… Siz anladınız. Tabii çocuğuz biz; okulumuz, işimiz yok pazartesi. Saatler süren “Dönmeyelim!” ısrarlarımız ardından yolumuzu biraz uzatarak kiraz bahçelerinden, üzüm bağlarından geçe geçe devam ettik yolculuğumuza. Tabii karnımız tok, sırtımız pek; çökmüş bir ağırlık, geçmişiz kendimizden. Uyandığımı fark ettiğimde gözlerimi açmaya o kadar korktum ki… Ama yapmak zorunda olduğum şeyi yapıp kaldırdım kafamı, yapmaz olaydım. İşte oradaydı: bizim apartmanın kapısı… Her güzel şeyin bir sonu vardır lafını bilir misiniz? Bu güzelliğin bir sonu olmamalıydı, olmayacak da. Bu çocuk oraya duyduğu aşkına sarılıp krallar ile beraber uyuyacak o dağlarda, mezarında. Derinay Evliyaoğlu İnsansız Bir Dünya? Küçücük bir kitabın içinde bu kadar dikkat çekici bir konunun ele alınabilmesi! Hayatımızı yönlendiren en önemli şey yemek değil, su değil, hava! Bir çok insana göre önemsiz, hatta konuşmaya, belki de kitap yazmaya değmeyecek bu konu, bir meteorolog olan Bünyamin Sürmeli’nin Mavi Misket’i ile “Türkiye'nin en havalı kitabı ” 1 olarak hayat bulmuş. Bazen kara bulutlarla kaplı bir gökyüzü, yaşadığımız o günün “iç karartıcı” olmasına neden olabiliyor. Sadece hava durumunun bir insanın gününü nasıl etkilediğini düşünürsek, doğal felaketlerin etkisinin ne kadar büyük olacağını tahmin etmek o kadar da zor olmasa gerek. Teknolojinin gelişmesiyle, insanların reklamlar sayesinde daha fazla eşya alıp, tüketimi arttırmasıyla oluşan felaketlerin arasında belki bizim için ve aynı zamanda gelecek nesiller için en önemli olanı doğal felaketlerdir. Kuraklık, sel. Peki ya insanın yarattığı en büyük felaket? Sorunun cevabını bilmek çok da zor değil. Bir vatandaş olarak az da olsa duyarlıysanız, cevabın küresel ısınma olduğuna şaşıracağınızı düşünmüyorum. Derslerde, günlük hayatta veya haber kanallarında sürekli anlatılmaması küresel ısınmanın tehdit oluşturmadığı anlamına gelmez. Benim gibi endişeli olan ama hiçbir şey yapamayan insanlar da olabilir. Bunun çözümünün büyük bir kısmı eğitimcilere ve sisteme kalmakta. Öğretilmesi veya öğrenmek istenmesi çok zor şeyler olabilir ama bilinçli olmayı öğretmek, öğrenmek çok da zor olmasa gerek. Herkesin duyarlı olduğu bir dünya beklemiyorum tabii. Bu ütopya dünyasında yaşamak olur ama duyarlılık kazandırmak en azından bir şeyler yapmaya çalışmak bile büyük fark yaratabilir. İnsanlar çok çabuk pes ediyor artık. Sorunları hep başkalarına bırakıyoruz sonuçları düşünmeden hareket ediyoruz. Sırf iki binli yılllarda nefes alabildiğimiz bir havanın olması veya topraktan verim alınması üç bin yılında da olacağı anlamına gelmez. Küresel ısınma sorununun farkında olmak için sadece bilimle ilgilenmek veya anlamak gerekmez. Bu kitabın okunmasıyla bile bir çok yeni bilgi elde edilebilir. Doğa-iklim-çevre-tarih-teknoloji ve aralarındaki geçişlerin anlatıldığı kitapta; var olan sorunlarımızı göz ardı ederek yaşadığımız bu hayatın gelecek nesillerin hayatının olmamasıyla dahi sonuçlanabileceğini gösteriyor bize. İçilen sigaralar, fabrika dumanları, arabadan çıkan egzoz gazları. Bunların hepsi küresel ısınmanın daha çok artmasını ve doğal dengenin tamamen bozulmasını giderek hızlandırıyor. Verilen eğitimlerin insanları bilinçlendirmede yetersiz olmasından da kaynaklanan bu sorun, bence gün geçtikçe daha çözümsüz bir hal alıyor. Ekolojik farkındalığın artması için çok açık ki, yapılması gereken sayısız çalışma var. Bugün bir şişe deodorantı havaya sıkmayarak veya sigarayı havaya üflemekten vazgeçerek bile bir şeyler yapabiliriz. Çözüm belki de çok kolaydır, hayatımızda yapacağımız birkaç değişiklik sorunun yarısından fazlasını çözmeye yarayabilir. Yılların birikimi sonucunda oluşan bu sorun yakın zamanda sadece havanın ısınması ve soğumasıyla ilgili olmayacak, yaşam kalitemizi de büyük ölçüde etkileyecek. İnsan olmak, başkalarının sağlığını, geleceğini düşünmek bu kadar da zor olmamalı. Yemek yemeden veya su içmeden durulan saatlerle havasız durulabilecek saatler karşılaştırılabilir mi? Filmlerde bile görüyoruz ki, susuzluğa veya açlığa çözüm bulmalarına rağmen, havasızlık hala çözümsüz. “Aç durabileceğiniz süre: 48 saat ve üzeri; susuz kalma: 48 saat ve üzeri; havasız kalma: 2 dakika!”2. Tabii ki şu an bulunamaması 1 Kitabın tanıtım bülteninden 2 Kitabın tanıtım bülteninden gelecekte bulunamayacağı anlamına gelmez ama keşke bu çözümlere hiç ihtiyacımız olmasa. Yaşayabildiğimiz, bildiğimiz, evimiz olan bu yeryüzü yuvamız olmaya devam etse. İnsan artık çok vurdumduymaz. Dünya kaynakları bu denli bencilce tüketilmeye devam ederse kendi soyumuzdan hiç kimse yaşayamayacak. Tabii ki sadece kendimizin değil hayvanların, bitkilerin de hayatlarına son veriyoruz. Katil olmak sadece insan öldürmekle olmuyor belli ki. Ya dünyanın katili insanlarsa? Sernaz İrem Nazlıoğlu 21402245 BU KORKU, BU ÇABA NİYE? Aile Çay Bahçesi, Yekta Kopan'ın okuduğum ilk romanı. Gerek sanal ortamdan gerekse basılmış öykü kitaplarından tanısam dahi Kopan'ı, her nedense bu romanına bir parça daha önyargı ile yaklaştım. Sanırım bu olay kitabın konusuyla alakalı. Tıpkı başkarakter Müzeyyen gibi belki ben de kardeşe sahip olduktan sonra yitirilen 'birtaneciklik' durumuyla yüzleşmekten korktum. Kopan daha ilk başlardan karakterine Müzeyyen adını vererek hafif bir dalgayla karışık ironi sunuyor okurlarına. Müzeyyen kelime anlamı olarak 'süslenmiş güzellikler ile bezeli' demek. Fakat Müzeyyen iç dünyasında o kadar karamsar o kadar bezmiş bir ruha sahip ki, isminin güzelliği dahi ona yardımcı olamıyor. Yekta Kopan her zamanki becerisini konuşturmuş ve adeta bir kadın kılığına girerek Müzeyyen'i harika bir şekilde aktarmış okuyucularına. Aile Çay Bahçesi’nin genel olarak iki ana konuyu ele aldığını söylemek mümkün. Bunlardan ilki bozulmuş aile yapısı ve aile kavramının yanlış anlaşılması. Bir diğeri ise, ki beni kitapta en çok etkileyen düşüncedir, ikinci plana atılma korkusu. İlk olmak, hatta bazen tek olmak, belki de her insanın en derininde yatan en güçlü arzudur. Fakat zaman zaman bu duygu egoizm ile karıştırılır. Sanki ilk olmak ya da tek olmak egoist olmakla aynı şeymiş gibi görülür. Oysaki bana göre bunlar birbirinden tamamen farklı iki şey. Hiç kimse ikinci plana atılmayı istemez. Hiç kimsenin arzuladığı şey bu değildir. Çünkü insan özel olduğunu hissetmek ister ve bunu da bazen sadece ilk plandayken, herkesten öndeyken hissedebilir. Bu tutku, insanın en doğal duygularından biridir. Bu tutku kimileri tarafından bencilce bulunsa dahi, bence herkesin içinde ufacık bir parça vardır birileri için ya da birilerinin hayatında önemli olmaya dair. Çünkü insan değerli olduğunu hissetmek ister, bundan da öte değerli olduğunu bilmeye ihtiyacı vardır. Özel hissetmek için çok büyük olaylara gereksinim duymaz insan. Beklemediği bir anda karşısındakinin, kendisi hakkında ufak bir detayı hatırlaması, durduk yere söylenen güzel bir söz, mutsuz bir anında aldığı içten bir gülücük yeter de artar çoğu zaman. Ve insan bunlara en çok yalnız kaldığında muhtaç olur belki de. Çünkü öyle anlar olur ki hayatta artık kimse için önemli değilmiş gibi hisseder, olmasına rağmen. Öte yandan, insanların bu dünyada iz bırakacak işler yapma peşinde olması da bu yüzdendir. Unutulma, hatırlanmama, yavaş yavaş olsa dahi silinip gitme korkusundan. Çünkü en fazla birkaç nesil sonra kimsenin senin kim olduğunu tanımayacak olması düşüncesi, insanı dehşete düşürür. Sanki hiç yaşamamış, hiç var olmamışsın gibi. Bu durumdan ötürü, insan bir şeylerde ilk veya tek olmak ister ki, kendi hayatına kattığı mana daha uzun yıllar dünya üzerinde kalabilsin. İkinci plana atılma korkusu ise bana göre tamamen insani. Hele ki bir de uzun zaman boyunca birilerinin göz bebeği olmuşsanız. Çünkü o zaman insan kendini sorgulamaya başlıyor. Nerede hata yaptığını, neleri düzeltebileceğini, sorunun ne olduğunu anlamaya çalışıyor. Ve bazı durumlarda bu insanı bir iç buhrana sürüklüyor, tıpkı kitapta olduğu gibi. Arasa dahi yaptığı bir yanlışı bulamayan insan, artık neden değerli olduğunu anlamlandıramadığı için içine kapanıyor ve karamsarlaşıyor. Bana göre özel ve değerli hissetme arzusu, insanın en temel ihtiyaçlarından bir tanesi. Nasıl ki yeme içme fizyolojik ihtiyaçların temel taşı, aidiyet ve ilk olma arsuzu da aynı şekilde insanın psikolojik gereksinimlerinden en önemli olanları. İnsan tabi ki de ilk planda olmadan da yaşamını sürdürebilir, ama kendini birileri için önemli hissettiğinde yaşamdan daha çok zevk alacağının bizzat garantisini verebilirim. Kaynakça Kopan, Yekta. Aile Çay Bahçesi. İstanbul: Can Yayınları, 2014. Baskı. İrem Sude Dinek TERSİNE DÖN DÜNYA Tersine dön dünya! Öyle bir dön ki, hiçbir anne kalmasın savaşın ortasında. Çünkü savaşta anne olmak, kadın olmayı unutmak, dünyanın yükünü çekerken eğrilen sırtına yine de çocuğunu almak, açlığa doymak ama yine de çocuğunu doyurmaya çalışmak demek. Dön ki, hiçbir çocuk, hiçbir mazlum ölmesin. Açlık, fakirlik, savaş hiç bilmesinler. Ağlamaları şımarıklıktan olsun mesela ama hiç acı çekmesinler. Masum dünyaları kötülüğün karanlığına bulanmasın hiç. Dön ki dünya, insanlık uyansın, vicdanlar dile gelsin ve isyan etsin bunca susulmuşlara. Sahi ne ara bu kadar sustu vicdanlarımız? Nasıl bu kadar kötü olabildik? Neden hep yıktık, döktük, öldürdük de hiç yaşatmak için uğraşmadık? Savaşta insan olmak bile bu kadar zorken, neden yükledik savaşın ortasında bir anne olmanın yükünü kadınların omuzuna? Neden sığdıramadık bu koca dünyaya çocuklar için bir oyun alanı? Onca paylaşacağımız şey varken neden kötülüğü seçtik? Böylesi daha mı kolay geldi bize? Aklımda bunca soru, içimde şükran duyduğum bir hayat yaşamanın utancı ile insanlıktan nasibimi almaya çalışıyorum. Günlük telaşın içinde teşekkür etmeyi unuttuğumuz, hep dertlerden yakındığımız hayatımızın, bir başkasının hayali olabileceği gerçeğini yüzüme çarptı bu fotoğraf en acı şekilde. Vicdanımın daha önce hiç hissetmediğim yerleri sızlıyor. Kelimeler düğümleniyor boğazımda ancak konuşmazsam ve sessiz kalırsam bu korkunç zulme, boğulacak gibi oluyorum. Önce anneyi ve çocuğu sonra insanlığın bu aç gözünü doyurmak istiyorum. Sonra istiyorum ki, alalım yükünü bu annenin sırtından ve bir daha hiç taşımak zorunda bırakmayalım. El ele verelim ve dünyayı yaşamaya değer bir yer haline getirip, insanlara insan gibi yaşama haklarını geri verelim. Sevgiyi ve tabağımızdaki yemeğin yarısını paylaşalım saf nefret yerine. Çünkü dünyada ki hiçbir zenginlik insanlığı doyurmaktan daha değerli değil ve dünyadaki hiçbir acı, bir anneyi savaşın ortasında evladıyla sınamaktan daha korkunç değil. Çünkü savaşta anne olmak, savaşın içinde bir savaşta olmak demek. Savaşın ortasında anne olan kadınların acı çekmeye, kaybettiği eşinin, sevdiklerinin ve belki binbir zevkle döşediği evinin yasını tutmaya hakkı yok. Peki ya insanlık soruyorum sana! Senin bir kadının sevgiyle İrem Sude Dinek inşa ettiği bu dünyayı yıkmaya ne hakkın var? Kulakların mı sağır oldu? Duymuyorsan annelerin acı feryadını, gözlerinde mi görmez oldu onların acı bakışlarını? Yoksa böylesi daha mı kolaydı insanlık? İşte tam da bu yüzden ben yaşamak için böyle bir dünyaya gelmiş olmaktan nefret ettim. Bir çocuğu aç bırakan, bir annenin sütüyle değil etiyle, kemiğiyle çocuğunu beslemeye çalıştığı bu korkunç düzenden nefret ettim. Bizi yaratan kadınlara, yaşamaya değer bir dünya yaratamayan insanlıktan nefret ettim. Kefelerinde bir toprağa ya da zenginliğe sahip olmanın, insanlara acı çektirmekten ağır bastığı ilkel toplumlardan nefret ettim. O yüzden, tersine dön dünya! Dön ki savaş bitsin. Çünkü savaş, dünyanın etini, kemiğini sömüren illet bir canlı gibi insanlığımızı yiyip bitiriyor ve karanlığı mühürlüyor kalplerimize. İşte tamda bundandır ki, savaş, sabahı doğmayacak bir gece de kalmak gibi umutsuz bir şey. Tersine dön dünya! Dön ki, susan vicdanlarımız değil silahların sesleri ve annelerin feryatları olsun. Yıkalım savaşın ilkelerini ve yerine umudun çiçekler gibi yeşerdiği, zenginliğin kalplerde olduğu, hiçbir çocuğun karanlıkta kalmadığı bir dünya kuralım annelerimiz için. Öyle bir dünya kuralım ki, açlık, kin, nefret ve savaş olmasın. Sevgiyle büyüsün çocuklar, ellerinde oyuncaklarıyla. Öyle bir dünya kuralım ki, aç gözümüz doysun ve kimsesiz kalsın kötülük. Kaynakça - McCullin, Don. Starving Twenty Four Year Old Mother with Child. 1968. Biafra. Fotoğraf. Dilek Mirgün Yalçınkaya 21400592 Turk102-2 Başak Berna Cordan 20.04.2016 6-2 Defterimizden Kolayca Silebildiklerimiz Lisedeki edebiyat hocam, vefanın ne olduğunu çok iyi öğrenmemizi ve buna uygun olarak davranmamızı isterdi. Kendisinin sayesinde vefa üstüne birçok yazı okuyup bir yazı da kendim yazdım. Tüm bunlar boyunca öğrendiğim ise vefanın “ yapılan bir iyiliği unutmamak” olduğuydu. Bayramlarda senin üzerinde emeği olan büyüklerini arayıp sormak, bir zamanlar iyi ya da kötü her anında yanında olan fakat başka bir şehre taşındığı için görüşemediğin arkadaşla bağı koparmamak ya da kısacası size iyiliği dokunan birinin yaptığı bu iyiliği unutmamak… Lakin, Haydar Ergülen’in kaleminden çıkmış “Vefa Bazen Unutmaktır” isimli kitabın başlığı ise bunun tam tersini söylüyordu. İşte, bu yüzden kitabı merakla okumaya başladım. Okudukça gördüm ki Ergülen’in kast ettiği anlam, benim lisede öğrendiğimden çok da farklı değildi. Yazar, vefanın beraberinde affedici olabilmeyi gerektirdiğini söylüyordu. Fakat bu önümüze gelen herkese karşı gösterdiğimiz bir affedicilikten farklıydı. Bu, bizim için emek vermiş insanlara karşı gösterdiğimiz merhametti. “Vefa Bazen Unutmaktır”ı bitirdikten sonra vefa sözcüğü yeni bir anlam kazandı gözümde. Türk Dil Kurumu’nun tanımladığı gibi “sevgiyi sürdürme”nin yanında artık bir de “sevdiklerini affedebilmek” anlamına geliyor. Her birimizin kalbinde birer defter var aslında. Sevdiğimiz herkes için birer sayfa ayırmışız o defterde. Doğdumuzda sayfasız olan bu deftere, ne zaman biri bizim için emek harcayıp“sevdiğimiz” olmaya hak kazansa onun için bir sayfa ekliyoruz. Fakat bu defter, normal bir defterden farklı olarak içine bir şeyler yazmak için değil; beyaz kalmak için yaratılmış. Çünkü bu deftere yazılanlar güzel değil; kötü anılar. Ne yazık ki defterimiz kendilerine ayrılan sayfaya kötü anılar yazan insanlar yüzünden kararmaya başlıyor bir süre sonra. Ama bu karartıları, kötü anıları silmek için bir yardımcımız var bizim: üstünde vefa yazan bir silgi. Sevdiğimiz insanlar bize iyilik yaptıkça bizim silgimiz daha kolay siliyor onların hatalarını kalbimizdeki defterden. Örneğin, bir arkadaşımızın doğum günümüzü unutarak bize hissettirdikleri deftere kara bir leke olarak düşüyor. Lakin onun daha önce bize yaptığı iyilikler, elimize üstünde vefa yazan silgimizi almamızı ve o satırı kolayca silmemizi sağlıyor onun sayfasından. İşte, bu yüzden vefa bazen unutmak. Bir başka deyişle, vefa beyaz anı defterimizi temiz tutmamızı sağlayan şey. Fakat değer verdiklerimiz bazen öyle kötülükler yapıyorlar ki ne kadar uğraşırsak uğraşalım silgimiz yetmiyor bu hataları kalbimizdeki defterden silmek için. Sevdiklerimizin kalemlerinin uçları sivrileşiyor, tüm güçleriyle bastırıyorlar yazarken. O iz sayfadan asla kaybolmuyor; hatta bazen kâğıdı deliyor. O zaman anlıyoruz ki silgimiz sayfa delindikten, kalbimizde kalıcı hasarlar oluştuktan sonra hiçbir işe yaramayacak. Bu noktada aklıma aldatmanın yaşandığı evlilikler geliyor. Böyle bir olaydan sonra aldatılan kişinin vefalı olup karşıdakini affetmesini beklemek anlamsız. Aldatan taraf yaptığıyla tüm köprüleri yıkıp atıyor. Geçmişte yaşanan tüm güzelliklere rağmen karşıdakinin vefası da bunu unutabilmek için yeterli olmuyor. Böyle olunca anlıyoruz ki bizim elimizden bir şey gelmiyor zaten. Vefa bir silgi evet, fakat sevdiklerimizin her hatasını koşulsuzca silmek için yeterli olmayabiliyor. Karşımızdakinin bize iyiliği dokunduğu ölçüde unutabiliyoruz onun yaptıklarını. Hayatta baze öyle anlar geliyor ki silgimiz elimizden düşüp karanlığın içinde kayboluyor ve biz onu bir daha bulamıyoruz. Yani, karşımızdakini affedemiyoruz. Gönül ister ki hayatımızda hep öyle güzel insanlar bulunsun ki silgimiz yazılan her kötülüğü silebilsin ve defterimiz hep bembeyaz kalsın. Kaynakça Ergülen, Haydar. Vefa Bazen Unutmaktır. İstanbul: Kırmızı Kedi Yayınları, 2014. Baskı. TAŞRADAN KAÇIŞ YOK Elias Canetti’nin İnsanın Taşrası isimli kitabı yazarın 1942-1972 yılları arasında tuttuğu birçok nottan oluşuyor. Kitabın formatı daha çok deneme türüyle benzerlik gösteriyor. Yazarın bize sunduğu notların çoğu arasında doğrudan bir bağlantı yok, yani çok farklı konulardan bahsedilmiş. Örneğin, müzik, ölüm, insanın iç dünyası, özgürlük, inançlar ve toplumlar bu konuların sadece bir kısmını oluşturuyor. Benim bakış açıma göre kitabın ana teması ise insanın çok yönlülüğü. Canetti kitabında insanın fikirsel gelişiminin ve çok yönlülüğünün sadece dış etkenlere ve geçmişteki tecrübelerine bağlı olmadığından, bunların kişinin kendinden kaynaklı ortaya çıkabileceğinden bahsetmiş. Yazarın insanın taşrası derken kastettiği şey de insanı dışardan etkileyen faktörler. Yazar, belirli bir amaçla yazılmamış ve bahsedilen dış faktörlerden uzak oluşturulan eserlerin etkileyici ve özgün olacağını ve kişiye mutluluk getireceğini öne sürüyor. Canetti’nin aksine ben insanın dışardan etkilenmemesi ve doğal olması düşüncesini çok da akla yatkın bulmuyorum. Benim düşünceme göre insanın dış etkenlerden kaçınmasının herhangi bir çıkar yolu yok, çünkü, bu insan tabiatının vazgeçilmez bir parçası. İnsan sosyal bir varlıktır ve hayatını diğer insanlarla birlikte bir toplum ve bir düzen oluşturarak geçirmeye muhtaçtır. İnsanın kendisini dış dünyadan soyutladığı ve dış dünyayı yani taşrayı gözlemlediği bir durum düşünelim. Nihayetinde insan doğası gereği mutsuz olacaktır. Mutsuz olduğu için diğer insanlara negatif enerji yayacaktır. Yaydığı negatif enerjinin sonucu olarak er ya da geç yalnız kalacaktır. Bunu bir döngü olarak düşünürsek kişi yalnız olduğu için mutsuz, mutsuz olduğu için yalnız olacaktır. Bu durumdaki bir insanın kendi başına yaptığı bir eylemle, bir eser oluşturmakla mutlu olması da mümkün değildir. Ayrıca insana mutluluk veren en önemli his beğenilme ve övülme hissidir ve bu hissin dış dünyayla temas kurmadan elde edilmesi mümkün değildir. Bir başka tartışmalı konu ise böyle bir kişinin oluşturacağı eserin niteliğidir. Kişinin kendini dış dünyadan ve geçmişinden soyutlayarak etkileyici eserler oluşturacağı, kendi duvarlarını kırıp beklenmedik işler ortaya koyacağı düşüncesi de yanlıştır. Çünkü insan öğrenen bir varlıktır. Yürümeyi, konuşmayı, okumayı, yazmayı sonradan öğreniriz. Mesela, bir yavru ceylan gibi doğduğumuz ilk anlarda yürümeye başlamayız. Hatta ve hatta bilimin ve sanatın gelişmesinin en önemli nedenlerinden biri de öğrenmedir. En çok beğenilen ve özgün olarak kabul edilen yazarlara bakarsak kendi öncüllerinden çok fazla şey öğrendiklerini görürüz. Örneğin dünyaca saygı duyulan yazar Shakespeare, çoğu eserinde diğer yazarlardan ve düşünürlerden ilham almıştır. Hatta ve hatta doğrudan alıntı yaptığı yerler de mevcuttur. Şunu söyleyebiliriz ki tüm öğrendiklerini ve tüm tecrübelerini bir kenara atmak ne kadar imkânsızsa, böyle bir durumda nitelikli eserler kurmak da o kadar imkânsızdır. Sonuç olarak kişinin yapması gereken şey, insanlarla iletişim kurmak, dış dünyayı gözlemlemek ve diğer insanların düşüncelerini, gözlemlerini ve kendi tecrübelerini harmanlayarak eserini oluşturmaktır. Bunu söylerken kesinlikle insanın papağan gibi önceden ortaya atılan düşünceleri tekrar etmesi gerektiğini kastetmiyorum. Tabii ki kişi kendi yorumlama biçimini önceden öğrendiği şeylere uygulamalıdır. Yoksa özgünlük elde edilemez. Bu sayede kişi, insanlığın başlangıcından bu yana süregelen ortak zenginlikten faydalanmış olur. Bunun yanında, kişinin kendi düşüncesi de bu mirasa eklenmiş olur ve ondan sonra gelenler farklı bir bakış açısından bakma fırsatı kazanır. İnsanlar ortak mirasa katkısından dolayı eseri oluşturan kişiye övgülerini ve beğenilerini sunar ve bu sayede kişi kabul edilme hissini yaşayarak mutlu olur. Bu mutluluk beraberinde motivasyonu getirir ve kişinin üretkenliğini arttırır. Eserlerde niteliğin yakalanmasının ve bu eserden mutluluk duyulmasının yolu budur. Kaynakça Canetti, Elias. İnsanın Taşrası?. İstanbul: Sel Yayıncılık, 2016 Mehmet Enes Keleş Gökler Borluk 21502018 PARANIN GÖTÜRÜSÜ İnsanoğlu ne kadar da açgözlü. Belki de söze başlamak için fazla iddialı bir yol seçtim ama bunun böyle olduğu kanaatindeyim. Ne kadar çok verirseniz daha fazlasını isteyen, elindekinin de kıymetini hiçbir zaman bilmeyen bir varlıktan bahsediyoruz. Hep daha çok sevilmek ister ama sevince de sizden uzaklaşıp giderler mesela. Buna da “kaçan kovalanır” diye bir kılıf uydurup meşru hale getirirler. Sadece duygusal anlamda değil, maddi anlamda da bu böyle. Ne kadar çok para elde ederlerse o kadar çok paraları olsun istiyorlar, bunun uğruna yapmadıkları şey kalmasa da sonunda bunun değerini bilmiyorlar. İşte böyle düşündüğüm için insanoğluna açgözlü diyerek iddialı bir seçim yapmadığımı düşünüyorum. Bunları bana düşündüren “Para Avcısı” adında izlediğim bir filmdi. Bu filmde anlatılanların gerçek hayatta yaşanmış olaylar olduğunu duyduğumda daha da çok etkilendim hikâyeden. İnsanların para kazanmak uğruna neler yapabileceğine aslında hepimiz gerçek hayatta şahit oluyoruz bir şekilde. Birbirinin arkasından iş çeviren, sözde yakın arkadaşlar ve hatta ortaklar, daha iyi maaşı olan bir işi alabilmek için özgeçmişleriyle ilgili yalan söyleyenler, talep ettiği parayı hiç hak etmeyen bir hizmeti satabilmek uğruna insanları kandıranlar… Bu liste böyle uzayıp gider. Öte yandan para kazanmak için her şeyi yapan insanların farkında olmadığı bir gerçek var; bir gün geri dönüp baktıklarında bunların hiçbirinin, ellerindeki malın, mülkün, paranın anlamsız kalma ihtimali... Bu insanların ortak bir özelliği olduğunu düşünüyorum. Para kazanma hırsı onları sağlıklarından ediyor ve sonunda da o kazandıkları paraları sağlıklarını düzeltmek için harcamak zorunda kalıyorlar. Kimisi kazandığı para kendisine yetmediğinden gece gündüz çalıştığı için bunu kaldıramaz hale geliyor ve hastalanıyor. Kimisi de, paha biçilmez emeklerinin sonucunda kazanmış olduğu paranın artık kendilerini tatmin etmediğinden dolayı tatmini; alkol, sigara ve hatta uyuşturucu gibi maddelerde bulmaya çalıştıkları için kendi sağlıklarını bozuyorlar. Bana sorarsanız, bu dünyada insan için sağlıktan daha önemli hiçbir şey olmamalı çünkü her şey bir gün düzelebilir, her şeyin yeri doldurulabilir ancak sağlık böyle bir şey değil. Onu kaybettiğinizde yerine hiçbir şey koyamazsınız. Mutlu olmanız, rahat rahat zaman geçirebilmeniz artık mümkün değildir çünkü ya bir yeriniz ağrıyordur ya canınız acıyordur ya da aklınızda bir yerlerde hastalığınızla ilgili düşünceler sizi rahatsız ediyordur. Bunun için insanlar maddi şeyler uğruna sağlıklarını kaybetmeyi göze almamalılar diye düşünüyorum, ne de olsa parasız da yaşanabilir ama sağlıksız yaşanamaz. Bu insanların bir diğer ortak özelliğinin ise aileleriyle olan ilişkileri olduğunu düşünüyorum. Gözünü para hırsı bürümüş insanların, bu hırs doğrultusunda ilerleyip istedikleri refah ve zenginliği elde ettikleri takdirde, aileleriyle aralarının bozulduğunu düşünüyorum. Bu neden kaynaklanıyor bilemiyorum, ama bence o eski hayatlarından hiçbir izi yanlarında barındırmak istememelerinden kaynaklanıyor. Eskiden, fakirken belki onlara göre, hayatlarında o insanlar vardı ve onlarla bir aile olarak yaşamak zorundalardı. Şimdi ise varlıklı insanlar olduklarını ve kimle istiyorlarsa onunla yaşayacaklarını düşünüyorlar. Artık onlar için önemli olan daha güzel bir kadınla beraber olmak olabiliyor mesela. Ben burada da yanlış yaptıklarına inananlardanım. Hırslı insanlar hırslarından arınmadıkça ve hırslarının kendilerini yönettiği şekilde yaşadıkça asla mutlu olamazlar. Her zaman daha fazlasını isteyeceklerdir, ama sonunda, yanlarındaki insanların onların yanında olmalarının sebebinin onları gerçekten sevdikleri için değil de, yalnızca onların maddi durumlarının elverişliliğinden dolayı olduğunu anladıklarında gerçek ailelerinin kim olduğunu daha iyi anlayıp pişman olacaklardır. İşte bu sebeplerden dolayı bu denli hırslarımıza bağlı yaşamamalıyız. Eşinden ayrılıp alkol ve uyuşturucunun esiri olan ve para kazanma hırsı uğruna mutluluk ve düzen gibi insanın bu dünyada sahip olabileceği en sıcak duyguları kaybeden Jordan Belfort’tan ibret almalı ve açgözlü olmayıp gerçek mutluluğun başucumuzda olduğunu bir an önce fark etmeliyiz. Kocaman Yü rekleriyle Erkek Çocükları Erkek çocuklarının her zaman farklı bir dünyası olur. Sadece erkek olmanın bile sayısız fırsatlar sunduğu çocuk yaşlarında ise bu farklılık en üst seviyededir ama kimse o erkek çocuklarının içlerinde yaşananların farkına varmaz. Küçük olmak demek büyükler için olgunlaşmamış bir beyin ve olgunlaşmamış bir hayat anlamına geliyor ama bunun yanında unuttukları da bir şey var; onların duygularının körelmesine rağmen çocukların duygularının körelmediği ve en az onlar kadar hissedebildiklerini gözden kaçırıyorlar. Oysaki duygu erkek çocuğu için hayatının en önemli şeyidir ama hep onlara erkek gibi ol ağlama denir ya da duygularını belli ettiler mi kız gibi yaftası yapıştırılır hemen ama neyi olduğu hiç sorulmadan, hiç önemsemeden. Erkek çocuklarının duygularından bu kadar bahsetmemin sebebi; olgunlaşmamış beynin ve körelmemiş duyguların erkek çocuklarının hayatını tamamen duygusal değişiklerle yönetilen bir hayat haline getirmesi. Ani duygu patlamalarını ya da hayatındaki duygusal değişiklikleri etrafındakilere belli etmeden içinde yaşaması öğütlenir ve bu yolda büyür erkek çocukları. Ne yaşarlarsa yaşasın içlerinde ne fırtınalar koparsa kopsun kimseye söylememek için her şeyi yaparlar. İçlerinde babalarından yedikleri dayaklar yüzünden ona karşı olan öfkeleriyle ya da hiç ulaşamadıkları çocukluk aşklarıyla veya içlerine attıkları ve onların kalbine etki eden birçok duyguyla büyür erkek çocukları. Emrah Serbes o erkek çocuklarının -o büyümemiş koca adamların- öykülerini yazmış Erken Kaybedenler kitabında. Çoğu yetişkinin farkında bile olmadığı o dünyadan hikayeler anlatmış. Peki, daha kişilikleri oturmamış, tamamen duygularıyla hareket eden erkek çocuklarının yaşadıkları hayal kırıkları ve kayıplar onları ne hale getiriyor? Bu soru cevaplanamayacak bir soru olsa da asıl önemli olan; O küçük bedenlerdeki kocaman yürekler hiç kimsenin tahmin etmediği şekilde yaşıyor ve yorumluyor oluşudur her ne yaşıyorlarsa. Belki ergenliğini yaşarken etrafında sürekli olarak bulunan ve ona ilgi gösteren tek olgun bayan olan öğretmeninden hoşlanıyor, belki kahramanlaştırdığı vefat etmiş olan babasının izinden gitmeye çalışıyor belki de çocukluk aşkını unutamamış ve onun hüznünü yaşıyor… Her biri farklı hayatlara karşı farklı duygularla buyuyorlar. İçlerinde bulunan hüzün ve hayal kırıklıklarıyla büyürken, kişilikleri tam da bu hayal kırıklıkları ile şekilleniyor. İşte erken kaybetmek tam da bu olsa gerek. Oturmuş kişiliğinizle ve düşünce yapınızla zorluklara karşı savaşabilecekken daha hayata karşı gardınızı almadan yaşadığınız zorlukların sizi bambaşka biri yapması, hayata mağlup başlamanız… işte bu sanılanın tersine çocuk yaşta yaşanılanların hayatımıza olan mükemmel etkisi. Kız çocukları hayatlarını annelerinin dizi dibinde, hayatlarının her evresinde annelerine danışıp annelerinin desteğiyle büyürken, erkek çocukları böyle bir ilişkiden yoksun çevresinin değimiyle erkek adam olmaya çalışır, nasıl yapacağını bilmese de. Bu yüzdendir ki erkek çocuklarının iç çatışmaları her zaman daha fırtınalı olmuştur ve hayatta kaybeden mi yoksa kazanan mı olduklarına daha doğrudan etkili olmuştur. Erkek çocukları her zaman erkenden büyümeye çalışırlar. Büyüklerin düşüncelerinin aksine, erkek çocuklarının dünyasında onlar da birer bireylerdir ve yetişkinlerin yaptığı her şey onlar için yapılması gerekenler listesindedir. Sigara içmek, alkol kullanmak onlar için büyüklerin yaptığı hareketler olduğu için çekicidir belki 10 yaşında içerler ilk sigaralarını belki de hiç içmemelerine rağmen sırf büyük görünmek için içmiş gibi yaparlar. Hele kendilerinden emin bilge tavırları kendilerini büyüklerin dünyasına atmak için yaptıkları en açık hareketlerden biridir. Afili sözler ya da beklenmedik hareketler onlar için, büyüklerin dünyasında olduklarını gösterme biçimleridir. Bunları biliyorum çünkü ben de o çocuklardan biri oldum. Üzerinden geçen onca yılın ardından bunlara dair hiçbir şey hatırlamazken, Emrah Serbes bana şu anki karakterimi ve yaşantımı veren anılarımı tekrar hatırlattı. Emin olun Erken Kaybedenler kitabındaki en az bir öyküde sizin de hatıralarınız gözünüzde canlanacak. GÖZÜMÜZÜN ÖNÜNDEKİ ÇARESİZLİK Dünya, birbirinden çoğunlukla habersiz dolaşan sayısız canlının yaşadığı, kimi zaman cennet kimi zaman cehennem olan, uzayın kargaşası içinde güneşle birlikte sürüklenen bir kaya parçası. O kadar küçük ve uzak ki uzaylıların var olsalar bile muhtemelen bizlerle ilgilenmeyeceği hakkında teorilere sahip bu ufak gezegende, her canlının özellikle insanların yaşadıkları sorunlar bütün evreni ilgilendirircesine büyük ve önemli, fakat otizm bunlardan bir tanesi değil. Bilenin ya da yıllar önce kabul edilenin aksine otizm çok yaygın ve tehlikeli bir hastalık olma yolunda emin adımlarla ilerliyor zira durum böyle olmasa seksenli yıllarda beş bin de bir olan bu nadir hastalık günümüzden 68 çocuktan birinde görülmezdi. Otuz yıldan biraz fazla sürede neredeyse 4 kuşak da bu hastalık Amerika’da beş yüz bin bin çocuğun, ailelerinin ve çevresinin hayatını olumsuz yönde etkiliyor bu durumda olan ailelerden öne çıkan bir örnek ise Leeann Whiffen çünkü, Whiffen bu bilinmeyen hastalıkla 2 yaşında ki oğlu ile tanışıyor ve ona söylenenlerin aksine otizmin aslında tedavi edilebilir olduğunu keşfediyor ve oğlunu sağlığına kavuşturuyor. Kitabı Otizme Elveda ile kendisi gibi birçok çaresiz aile ve çocuğa umut ışığı oluyor. Bu tür mutlu hikâyeler bir umut kapısını aralasa da otizmin ileriki yıllarda çok büyük bir sorun oluşturacağı gerçeğini de değiştirmiyor. Peki, nedir otizm, nasıl savaşılır, nasıl anlaşılır? Otizm çevre faktörlerinin büyük rol oynadığı metobolik bir hastalıktır. Metabolizma da meydana gelen düzensizlikler beyni olumsuz yönde etkiler ve beyinde hem sosyal olarak hem de düşünce mantığı anlamında bozar. Bu hastalık bireyi toplumdan uzaklaştırır daha ağır senaryolarda kopartır. Otizm de erken teşhis ve bilinçli yapılan tedavi anahtar 2 faktördür. Erken teşhis çok önemlidir zira geç fark edilen otizm hastalarının iyileşmeleri erken teşhise göre kat kat zordur. Bu şanssız hastaların bazılarının tedavisi ise imkânsız hale gelmiştir. İkinci faktör olan bilinçli tedavi teşhis den daha önemlidir çünkü bilinçsiz tedavi ile hastalar iyileşmektense, tedaviye başladıkları güne nazaran daha da kötü olabiliyorlar. Bilinçli tedavi sadece doğru ilaçların kullanıldığı normal bir hastalık gibi geçmez. Tedavi sırasında hastanın yakınları ve çevresi büyük bir önem taşır ve büyük bir ölçüde etkilenir. Hastanın ailesi en fazla psikolojik baskıyı üstlenir. Bu süreçte aileler parçalanabilir, intiharlar gerçekleşebilir ve bunun gibi birçok felaket olabilir. Çocuğunun otizm hastalığına yakalandığını öğrenen aileler sürece kendilerini vermezlerse evlatlarını kaybedebilirler. Çin’de geçen bir senelik yolcuğumda denk geldiğim o yemyeşil dağların arasında konumlandırılmış, Çin imparatorluk mimarisine sahip, özverili eğitmenle donatılmış bir, otizmli çocuklara yardım merkezine denk geldim. Bu merkezde insanlar otizmli çocuklarla bir araya geliyor ve onları daha yakından tanıma şansı buluyor. Bu egzersiz aynı zamanda çocukların tedavisinin bir parçası. Oradaki ziyaretimin başlarında fark etmediğim fakat geçen saatler sonrasında gözüme çarpan detaylar bana ileriki zamanlarda otizmli bir bireyi ayırt etmemde yardımcı oldular. Bu çaresiz görünen hastalığa tutulmuş genç bireyler sizinle hiçbir zaman direk olarak göz teması kurmuyorlar. Bizlerin algıladığı dünyaya bambaşka bakıyorlar bu sebepten ötürü bize ilginç gelen göz hareketlenmeleri ile delici bakışlara sahip oluyorlar. Aynı zamanda güvenmediği ya da daha önce hiç duymadıkları kişilerin seslerine tepki vermiyorlar. Özellikle kaslarını kullanma bakımından kendilerine özel farklılıkları var. Otizm gelecek yıllarda bütün dünyayı tehdit eden önemli bir hastalık olacak fakat umarım ki Leeann gibi anneler/yazarlar sayesinde umudun yolu açılacak ve insan oğlu bu bilinmeyen sinsi hastalıktan kurtulacak. Fatma Naz DONMA 21503088 MUTLULUĞA İLK ADIM Her şeyin güzel olacağı temennileriyle geçiyor hayatımız. Kötüye giden onca şeyin yanında hep daha iyisini bulabileceğimize inanıyoruz ya da inandırılmaya çalışılıyoruz. Mutluluğun nerede olduğunu düşünmek yerine, kendimizi toplumun bizi hangi yolda daha çok takdir edeceğini düşünürken ve bunun için çaba harcarken buluyoruz. Küçücük bir güzellikten doğacak kocaman gülümsemelerden mahrum bırakıyoruz kendimizi. Belki de bu dünyayı daha yaşanabilir kılacak olan şey bizim tek bir tebessümümüzken bu rekabetçi hayat maratonunda bu minik detayları kaçırıyoruz. Bu detaylara minik demenin ne kadar doğru olduğunu bilemiyorum aslında. Hayatta bizi mutlu eden, bizi diğer insanlardan ayırabilen ne varsa değerli olmalıdır, eğer bir kalıba sokmamız gerekiyorsa bu minik değil kocaman olmalıdır. Şekil 1-Hthayat/Mutlu çocuk yetiştirmek için on ipucu Küçük bir çocuğun gözlerindeki o güzel ışıltıyla anlam bulur mutluluk. Kollarını kocaman açıp bütün dünyayı kucaklayabileceğine olan inancıyla tutunur umutlarına. En sevdiği çikolatayı yemek, kendinden çok büyük olan aşık olduğuna inandığı abi ya da ablasının ona attığı tek bir gülücük ya da akşam olduğunda ailesiyle birlikte doyasıya geçirdiği zaman onun mutluluğu için yeterlidir. Ona göre başına daha güzel ne gelebilir ki? Derken büyümeye başlar çocuk. Büyür ve hayatın aslında küçükken oynadığı oyunlardan ibaret olmadığına inanmaya başlar. Hâlbuki hayat herkesin karşısına kendi tecrübelerine ve hedeflerine göre oyunlar çıkarır. İnsan büyüdüğü için üzülmemelidir; çünkü asıl olay çocuk olmak değil, içindeki o çocuk ruhunu her zaman muhafaza edebilmektir. Karşına çıkan zorlukların aslında sana özel tasarlanmış oyunlar olduğunu anlamaya başladığın zaman mutlu olmaya hazırsın demektir, artık çocukluğun da seninle birlikte geleceğine taşınmıştır çünkü. Muhattap olacağın insanlar oynadığın oyuncak bebeklerin, yazacağın yazılar ise kurduğun evcilik oyunun bir parçası olduğunda hayatın aslında gözümüzde büyüttüğümüz kadar ciddi olmadan da başarıyla ve zevkle geçirilebileceğini anlarsın. Önyargılarımızı bir kenara bıraktığımızda mutluluğun ulaşılmaz olmadığına inancımız artmaya başlar. İnsanların kafamızda kurdukları başarı tabularını bir bir yıkabilmeye başladığımızda üstesinden gelemeyeceğimiz sorun, aşamayacağımız dağ kalmamıştır artık. Çünkü mutluluk sadece takdir edilmeyle, insanların bizi övmesiyle sahip olunabilecek bir şey değildir. Mutluluk, başını yastığa koyduğunda ve seni senden başka hiç kimse duyamıyorken ‘İyi ki yapmışım.’ diyebildiklerindir. Bir insana yaptığın küçük bir yardım ya da kabul etmek istemediğin bir teklifi reddedebilmek bile sana bu hazzı yaşatmak için yeterli olabilir. Bunlar gözümüze çok değersiz ya da basit olaylar gibi görünse de aslında birçoğumuzun yapmaya cesaret bulamadığı olaylardır. Herkesin her istediğini kabul eden insan mutsuzluğa mahkûmdur çünkü kendi iradesiyle neler yapabileceğinin farkında olamıyordur. Bu insan bir kere ‘hayır’ diyebilmenin verdiği keyfi ve özgüveni tattığında o zamana kadar mutlu olmasının önündeki en büyük engeli de keşfetmiş olur. Hayatında kazanabileceği en büyük artıyı da kendisine eklemiştir artık. Sıradaki yapması gereken şey ise bunu diğer insanlara yaymaktır çünkü mutluluk bulaşıcıdır ki bir insana başkalarının mutluluğunda payı olmasından daha çok ne keyif verebilir ki? Diğer insanlara attığın her adımda özgüvenin biraz daha yerine gelir ve için hiç olmadığı kadar rahat olmaya başlar. Biliyorsundur ki sen elinden gelenin en fazlasını yapıyorsundur artık. Adım attığın insanların yüzünde gördüğün en ufak bir gülümsemede bile bir katkının olduğunu bilmek sana paha biçilemez bir mutluluk verir. Şekil 2-News/Harvard-A quest for happiness Uyandığımız her yeni günde kendimize mutlu olmak için sebepler yaratmalıyız. Hayatta her zaman moralimizin bozulacağı, modumuzun düşeceği olumsuzluklarla karşılaşabileceğimizi bilerek; bu olumsuzlukların hiçbirinin çözümsüz olmadığına, güneşin elbet birgün bizim için doğacağına inanarak ve umudumuzu asla ama asla kaybetmeyerek mutluluğa ulaşmamızın mümkün olduğunu hiçbir zaman aklımızdan çıkarmamalıyız. KAYNAKÇA Şekil 1- HT-hayat internet sitesi / Anne ve Çocuk http://www.hthayat.com/anne-ve-cocuk/cocuk/haber/1013027-mutlu-cocuk- yetistirmek-icin-10-ipucu Şekil 2-News Harvard / Gazette Story 2016 http://news.harvard.edu/gazette/story/2016/04/a-quest-for-happiness/ ZAMANIN IŞIĞINDA HÜZÜNHüzün, hayal kırıklıkları ve ardından gelen duygu akımı… Hepimiz için hayatın olmazsa olmazlarıdır bunlar. Bazen içimizdeki hüzün ve hayal kırıklığı o kadar kuvvetli olur ki, insan bir girdaba kapılmışçasına dehliz gibi bir karanlığın içine çekilir ve oradan nasıl kurtulacağını bir süre çözemez. Bu süreçte yaşadıklarımız, karakterimizde bazen kalıcı değişiklere neden olur.Aslında hepimizin hayatında bir noktada yaşadığı bu üzüntülerin temelinde sevilme arzusu ve sevildiğini ya da yeterince sevildiğini hissetmemek yatıyor. Her birimiz, bunu kabul etmekte güçlük çeksek de sevilme arzusuyla yanıp tutuşuyoruz içten içe ve fark etmeden de olsa yaptığımız bir çok şeyi bazıları tarafından sevilmek uğruna yapıyoruz. Kimi zaman da hiçbir şey yapmaksızın, hatta sevgimizi vermeksizin veya göstermeksizin sevilmeyi bekliyoruz. Gün gelip de sevilmediğimizi düşündüğümüz bir anla karşılaştığımızda ise, bir yıkımla karşılaşıyoruz. Bunu kendine en güvenenimizden tutun, güvensiz olanlarımıza kadar herkes yaşıyor. Hüznün ardından beş psikolojik aşamadan geçiyoruz. Bunlar: inkâr, öfke, pazarlık, depresyon ve kabulleniş. İnkâr aşamasında durumu kabullenmemek için direniyoruz, öfke aşamasında adından anlaşılacağı üzere öfkeye kapılıyoruz, bence en zor ve tehlikeli aşama olan pazarlık aşamasında durumu değiştirmek için bir şeylerden vazgeçmeyi kabul ediyoruz ama iş işten geçmiş olduğundan keşkeler ve belkilerle boğuşuyoruz, depresyon aşamasında işte o dehlize düşüyoruz, kabullenme aşamasında ise sona yaklaşmış oluyoruz. Bazen bu aşamaların birinde takılıp kalıyoruz, hatta bazen bu durum o kadar uzun sürüyor ki, sanki yüz yıldır öyle hissediyormuşuz gibi bir izlenime kapılıyoruz. Ve ne yazıktır ki bu süreç genellikle yalnızlık içinde geçiyor. Yalnızlık yalnızlıkla besleniyor, arkasından yine yalnızlığı getiriyor; çünkü hem güven duygusunun o süreçte az olmasından, hem de motivasyon eksikliğinden dolayı insan içine kapanıyor. Bu kırılması güç olan bir döngü hâlini alıyor. Kırmak için de gerçekten bu aşamalardan geçmek ve derin bir nefesle yeni bir başlangıca hazır olmak gerekiyor. Songül Ünsal, Sevgili Küllük adlı eserinde bu duygulara değiniyor ve şöyle bir dizeye yer veriyor; “İnsanlar buna tecrübe diyorlarmış, bugün öğrendim”(Ünsal 2016: 62). İnsan, o duyguları yaşarken gerçekten de bu dizedeki kayıtsızlıkla tepki gösteriyor bunların birer tecrübe olduğu görüşüne. “Bunu yaşamama gerek mi vardı?” diye soruyor kendisine ve o güçsüzlük anında, yaşadıklarının kendisini daha güçlü olmasının gerektiği bir ana hazırladığını hiçbir şekilde anlamıyor. Kişinin bunu anlamasını sağlayabilecek tek bir şey oluyor; o da zaman. Zaman her şeyin ilacı derler, bana göre ise zaman her şeyin feneri… Bazen bir tek zaman ışık tutabiliyor aradığımız cevaplara. Benim bu konuda bulduğum cevap ise gerçekten bu tür üzüntülerden daha kuvveti çıktığımız. Her ne kadar kulağa klişe gibi gelse de, insanı öldürmeyen güçlendiriyor.Bence acı ve üzüntüye dair en ilginç şey ise şu; biraz zaman geçiyor yaşananların üzerinden ve bırakın geriye dönüp hiçbir şey hissetmemeyi, geriye dönüp bakmayı bile unutabiliyoruz. “Boşuna” üzüldüğümüz düşüncesiyle er ya da geç yüzleşiyoruz. Bir zamanlar içinizi yiyip bitiren duygulara, onları hatırlamayacak kadar yabancılaşmak gerçekten insanın doğasına dair en ilginç unsurlardan biri. Bu nedenden dolayı, bütün bunlar yaşandıktan sonra geriye tek bir keşke kalıyor. “Keşke o zaman anlayabilseydim bunun bir gün benim için hiçbir önem taşımayacağını; o zaman kendimi o kadar üzmezdim.” diyor insan kendine. Ardından yine bir klişe daha dökülüyor dudaklarından, “Hiçbir şey nedensiz yere yaşanmadı, hayatta yaşadığımız hiçbir şeyin nedensiz yere yaşanmadığı gibi”. Deniz ÖKTENKAYNAKÇA-Ünsal, Songül. Sevgili Küllük. İstanbul: Epsilon Yayınları, Aralık 2016Şeyhmus Kartal Rüyaların Gizemi ve Gerçeklik Olgusu İnsanoğlunun en doğal özelliklerinden, beynimizin bize oynadığı garip oyunlardır rüyalar. Rüya hadisesi insanlık tarihi boyunca gizemi tam olarak çözülememiş ve bizim için hep bir bilinmez olmuştur. Saatler, günler hatta yıllar geçirdiğimiz rüyaların en uzununun 7 saniye sürdüğünü bilmek insanı hayrete düşürüyor ve bizi bu konu hakkında düşünmeye sevk ediyor. Bugüne kadar da birçok insan rüyalar hakkında düşünmüş ve onlar hakkında bir takım fikirler ortaya atmıştır ancak bu büyülü olay soyut bir kavram olduğu için hiç kimse rüyaların sırrına tam olarak vakıf olamamıştır. Herkesin rüyalarla ilgili farklı deneyimleri olmuştur. Ancak bir tanesi var ki birçoğumuz tarafından deneyimlendiğini düşünüyorum. Rüyamızda bir süper kahraman gibi uçup dünyayı kurtarırken bir anda bir şimşek çakar ve beynimiz bilinçdışından kurtulur. İşte o an rüyada olduğumuzu fark ederiz. İpleri tam olarak elimize alamayız ama yarı bilinçli bir vaziyette yaptığımız hareketlerin kontrolünü ele alırız. Bu olay lucid dream olarak adlandırılır. Bu olayın sırrının çözüldüğünü bir hayal edin. Bir makine sayesinde rüyalarınızı kontrol edebildiğinizi, rüyalarınızın efendisi olduğunuzu, hatta daha da ileri gidip bu makine sayesinde başka insanların rüyalarına girebildiğinizi düşünün. Filmin yönetmeni Christopher Nolan da bunları düşünmüş ve ortaya başyapıt denebilecek bir sinema eseri ortaya çıkmış. Inception isimli filmimizde Dom Cobb isimli bir bilim adamının rüyalar üzerine yaptığı çalışmalar sonucu icat ettiği bir makine sayesinde insanlar rüyalarını kontrol edebilmektedir. Ancak çok geçmeden bu icat kötü emeller için kullanılmaya başlanır. Bu makine sayesinde insanların rüyasına girilerek onların bilinçaltlarındaki en gizli bilgiler çalınmaya başlanır. Cobb karısının gizemli ölümünden sorumlu tutulur ve bir kanun kaçağı olur. Maalesef karakterimiz de bu bilgi hırsızlığı işine bulaşır ve piyasanın aranan elemanı olur. Ancak son işinde görevi bilinçaltından bilgi çalmak yerine bilinçaltına bir fikri aşılamak olunca işler sarpa sarar. Günümüzün teknolojisinin nimetlerini sonuna kadar kullanan ve Christopher Nolan gibi çok yetenekli bir yönetmenin elinden çıkan bu film sürükleyiciliği ve rüyalar âlemine olan bakış açısıyla seyirciyi adeta büyülüyor ve bir şeyleri düşünmeye sevk ediyor. Gerçeklik nedir? Yaşadığımız çevre, etrafımızdaki varlıkların gerçekliği ne ölçüdedir? Hatta daha da ileri gidiyor ve yaşadığımız evren gerçek mi diye sorguluyor. Bu gerçeklik kavramını sorgulama olgusu filmin içine çok akıllıca yerleştirilmiş. Filmde Dom Cobb isimli karakter birçok sahnede bir topacı çevirip ona bakarak o an gerçek mi yoksa hayal ürünü mü anlamaya çalışıyor. Mesela bazen çok gerçekçi rüyalar görürüz. O kadar gerçekçilerdir ki uyandığımız an neye uğradığımızı şaşırır, bir süre gerçek, hayal kavramımızı yitiririz. Belki şu an bize mutlak gerçeklik gibi gelen yaşadığımız dünya bir hayal ürünüdür ve tıpkı rüyalarımızda yaşadığımız gibi bir gün aniden uyanıp aslında bir hayal dünyasında olduğumuzu anlayacağız. Bugüne kadar da birçok filozof ve düşünür tarafından bu konu tartışılmıştır. Platon bu dünya bir hayal ürünüdür ve asıl gerçekliğin yansımasıdır demiştir. Platonun öğrencisi olmasına rağmen Aristoteles ise bu fikri reddetmiş ve asıl gerçekliğin bu dünya olduğunu dile getirmiştir. Gerçeklik elle tutulur gözle görülür bir şey olmadığı için ve hoca ve öğrencisi bile bu konuda bu kadar zıt görüşlüyken, kimse bu dünya mutlak gerçektir veya hayal ürünüdür diyemez. Rüya âlemi gerçekten uçsuz bucaksız bir sırlar dünyası. Tarih boyunca da birçok toplum ve dinde büyük bir öneme ve manaya sahip olmuştur. Filmi 3 kere izlememe rağmen beni halâ yeni şeyler düşünmeye ve sorgulamaya sevk eder. Yönetmenimiz de rüyalardan yola çıkarak gerçeklik olgusunu çok başarılı bir şekilde işlemiş. Filmi izledikten sonra istemsizce hayatının, yaşadığın dünyanın gerçekliğini sorgulamaya başlıyorsun. Chuang Tzu’nun da dediği gibi “Kimim ben? Rüyasında kelebek olduğunu gören bir insan mı? Yoksa rüyasında insan olduğunu gören bir kelebek mi?”[1]. Kaynakça: 1. "Escher’in Izinden Nolan’ın Belirsizlik Rüyası: Inception – Başlangıç.", http://www.rehabasogul.com/2010/08/03/escher-christopher-nolan-baslangic-inception-sinema-elestiri-analiz-film/ Elif Gülendam Değirmenci 21501463 VAKUR YÜZEN BİR GEMİ Avrupa ve Amerika’da çeşitli üniversitelerde Modern Felsefe ve Bilim üzerine dersler veren İtalyan kökenli Paolo Rossi’nin Gemi Batıyor Seyreden Yok adlı çalışması Batı medeniyetine eleştirel bir yorum getirebileceği düşüncesi ile dikkatimi çekti ve okumaya başladım. Yalan söyleyemem, pek de beklentimi karşılamadı kitap aslında. ‘Gemi’yi Batı Medeniyetine benzetiyor ve yok olmasından endişe duyuyor yazarımız. O, yok oluyor ve siz göremiyorsunuz bile… Peki, korkmak mı lazım şimdi? Batı medeniyeti yıkılırsa ne olur halimiz diye endişelenmemiz mi gerek, yoksa durup öylece seyretmek mi gerektir batışını bu geminin? Konuya biraz İbni Haldun’un gözünden bakınca belki de daha iyi anlarız durmamız gereken safı bana göre. Medeniyetleri tıpkı insana benzetir İbni Haldun. Medeniyetler de doğarlar, büyürler ve nihayetinde hayatları son bulur. Yani tarih doğrusal bir biçimde değil döngüsel bir biçimde ilerler. Tam da bu soru, yazarımız Paolo Rossi’nin üstüne fikirlerini ve tespitlerini yazdığı yerdir: ‘Tarih doğrusal mı ilerler, yoksa döngüsel mi?’ Bu soruya cevap ararken düşmememiz gereken en büyük hata kesinlikle tek bir medeniyetin felsefesini referans alarak çıkarım yapmak olurdu. Tıpkı kitabımızda yapıldığı gibi… İnsanlık belleğinin oluşmasında sadece altı yüzyıllık bir çalışmanın olduğunu; bunun iki yüzyılının Yunan, iki yüzyılının Roma, geri kalan iki yüzyılının da Avrupa medeniyetlerinin çalışmalarıyla oluştuğunun vurgulanması; -belki de- neden Batı medeniyetinin çökebilecek olmasından bu kadar çok korkulduğunun temel sebeplerindendir. Bilmek, korkmanın önüne geçebilir ama önce bilmeyi istemek gereklidir. Batı medeniyetinin çöküşünü beklemek ya da bir medeniyetin nasıl ve niçin çökebileceğini öngörmek sadece tek bir medeniyetin felsefesinin sorun kaynağı değildir ve cevaplar da sadece insanlık felsefesinin bir tek boyutuna bakılarak bulunamaz. Çin, Hint ya da İslam medeniyetlerinin de bu konudaki düşünürlerini yok saymak zaten bu korkunun kabullenilmesine ve çözümlenmemesine yol açar. Tarih boyunca birçok medeniyet doğmuş, yüzlerce yıl hüküm sürmüştür. Elbette hepsinin sonu gelmiş, yerlerini taze medeniyetlere bırakmıştır. ‘Asla yenilmez’ denen Büyük İskender’in medeniyeti hemencecik tuzla buz olmuş, binlerce insanın Güneş kadar kuvvetli gördüğü Ra’nın medeniyetinden eser kalmamış ve asla ölmez denilen Roma medeniyeti bile ‘tarih’in karanlık sularına gömülmüştür. Peki ya neden bu korkunuz? Onlarca medeniyetin hem doğumuna hem de ölümüne şahitlik yapmış olan toprakların felsefesine odaklanmaktansa, biraz da yönünüzü asırlardır istikrarlı ve tek medeniyet olarak yaşayan Çin veya Hint felsefelerine göz gezdirmeniz daha da faydalı olmaz mı? Korkunuzu biraz da başka fikirlere bakarak yenemez misiniz? Elif Gülendam Değirmenci 21501463 Sorularımı kesinlikle Batı felsefesinin düşünürlerine laf etmek ya da onları küçük görmek için sormuyorum. Aksine sadece onların fikirlerini el üstünde tutarak kendi sonlarını hazırladıkları için batı felsefesi içine hapsolup da batı ve insanlık medeniyeti için kaygıya düşenlere bu eleştirim. Kabul! Sokrates, Platon, Descartes belki de dünyaya gelmiş en iyi bilginlerden ve felsefeleri en çok kabul görülenlerdendir. Fakat Mezopotamya’daki Farâbî ve Gazâlî’nin ya da Doğuda ki Buda ve Konfiçyüs’ün fikirlerine değer vermemek zaten bir medeniyeti tam mânâsı ile yorumlayabilmek için en büyük kayıptır. Çünkü dünyadaki her varlık ancak “zıttı” ile var olur ve tanımlanır. Zıttının veya bütünleyicisinin varlığını kabul edemeyenler ya var olma sancısı çekerler ya da yok olma korkusu. Oysaki korkunun ecele faydası yoktur. Fakat bakış açımızı geliştirip “bütünleyebildiğimizde” ise medeniyete katkı sağlayabilenler olarak var ve görünür olur, insanlığa ışık sunarız. İnsanlık denizinde “vakur yüzen bir gemiyi” görebiliriz. Ne dersiniz? Rossi, Paolo.Gemi Batıyor Seyreden Yok. Çev.Durdu Kundakçı.İstanbul: Alfa Araştırma,2017. Görünmez Olmak Kadın olmanın ne kadar zor olabileceğini hiç bu kadar hissetmemiştim. Kadın olmanın ayıp bir şey olduğunu, bu dünyada yerimizin olmadığını, yüzümüzü bile görmeye tahammül edemediklerini bilmiyordum. Sanki bu dünyada “kadın” diye bir varlığın olmasını istemiyorlar ve âdeta bu türü ortadan kaldırmaya çalışıyorlar. Ellerinde olsa bizi diri diri toprağa gömerler ama dinleri, yani Müslümanlık, bunu yapmayı engelliyor. Kadınları öldürmeyi başaramayınca, onlar da kadınların ruhunu öldürmeye karar verdiler. Nasıl mı? Bizi örtünün, çadorun, burkanın içine gömerek… Yüzümüzü, saçlarımızı, gülüşümüzü, ifademizi, kısacası bir insanı insan yapan her şeyimizi öldürmek, bizim kadın olduğumuzu gizlemek istiyorlar. Özgürlüğümüzü, kendimize olan güvenimizi, her şeyimizi elimizden aldılar. Sokağa yanımızda eşimiz, eşimiz yoksa abimiz, kardeşimiz, babamız olmadan çıkmamıza yasak getirdiler. İki kadın asla yolda tek başına yürüyemez çünkü onlara göre kadınlar akılsız, başlarında bir erkek olmadan ne yapacağını bilemeyen, erkeksiz kaldığı an kötü şeyler yapmaya meyilli, basit varlıklardır. Sokakta kız arkadaşlarımızla yürüyemez, bir yere beraber gidemez olduk. Sokakta yürürken sesimizi bile çıkaramıyoruz çünkü kadın dediğin sokakta yüksek sesle konuşmaz, hatta hiç konuşmaz. Yanında erkek varsa kadının konuşmasına ne hakkı var ki? Hele gülmek… Kadınlar asla dışarda yüksek sesle gülemez çünkü onlar zaten her an ahlaklarını kaybetmeye hazır varlıklar. Eğer kadınlar gülerlerse, şeytanı, yani tüm kötülükleri başlarında toplarlar ve günaha davetiye çıkartırlar. Biz başımızı eğerek, hiç kimseyle göz teması kurmayarak, eşimizin, abimizin, babamızın yanında sessiz sedasız sanki hiç yokmuşuz gibi yürümeliyiz. Burkanın, çadorun, örtünün içinde yüz ifadelerimiz de siliniyor. Yolda yürürken insanlar yanımızdaki erkekten dolayı bizi tanıyabiliyorlar çünkü sadece gözlerimiz gözüküyor. Hepimiz birbirimizin aynısı, ruhsuz, tavırları belli olmayan, siyahlar içinde yalnızca bir çift gözümüzün gözüktüğü yürüyen ölüleriz. Bedenimizi gizleyen örtü aslında bizi yavaş yavaş bu dünyadan siliyor. “Kadın” sözcüğü artık hiçbir önem taşımıyor çünkü bizi fiziksel olarak erkeklerden ayıran bedenimizin zarifliği, kıvraklığı bol örtülerin içinde kaybolup gitti. Bu çarşafların, burkaların içinde bedensel olarak bir erkekten hiçbir farkımız yok ki. Kadın kavramını, bedenlerimizi sildikleri gibi yok etmeye çalışıyorlar. Bizi dışarda gören bir insan bize “kadın” diyemez ki çünkü bizi göremiyorlar. Yalnızca önüne bakan iki tane göz görüyorlar ki bu gözlere erkekler de sahip. O zaman bizi ‘kadın’ yapan ne artık? Sadece susarak, düzene boyun eğerek, yaşayıp gidiyoruz. Varlığımız bile bir imge sadece… Evet bu dünyadayız, yaşıyoruz, nefes alabiliyoruz fakat aynı zamanda bir o kadar da yokuz. Aslında bu dünya kadınlarla güzel, kadınlar bu dünyayı yaşanılabilir kılıyor. Neden mi? Öncelikle, kadınlar bütün nesli temsil eder. Kadın öğrenir ve bu öğrendiğini çocuğuna öğretir. Çocuğu büyür, kendi annesinden öğrendiği herşeyi kendi çocuğuna öğretmeye çalışır. Bu döngü bu şekilde gider ama bir erkek her öğrendiği şeyi kendisine saklar çünkü kadınlar gibi verici değillerdir. Öğrenirler ama bu öğrendikleri şeyler kendilerine faydası olur ama bir kadın öğrendiğinde, öğretir. Bu yüzden bu dünyayı güzelleştirmenin en güzel yolu, kadınları sevmektir, bizi yok saymak değildir. Kadınlar mutlu olduğunda, eşine güler yüzlü tarafını gösterir ve bu eşinin de hayatını olumlu etkiler. Eş işe mutlu bir şekilde gider ve iş verimliliği artar çünkü mutlu olduğu için işini en iyi şekilde yapmaya başlar. Her şey kadında başlar ve kadında biter. Ben kim miyim? Savaş başlamadan önce, dünyanın en neşeli insanı olan, içindeki yaşama sevinci hiç kaybolmayan, kendine son derece güvenen bir kadındım. Şimdi ise Türkiye’de sıkışıp kalmış, her gün aynaya baktığında kendini tanıyamayan, hatta kendi gülüşünün bile neye benzediğini unutan, kendi bedenime iki üç kat bol gelen bir çarşafın içinde ölü gibi gezen bir kadınım. Ayça Güven KAPIDAKİ ANAHTAR Kim Milyoner Olmak İster adlı yarışmayı izlerken yanıtını bilmediğim bir soru için inanılmaz güzel bir soru diyebiliyorum. Sorunun zekice olması yetiyor hayran olmam için. Yanıtını bilememek sıkmıyor canımı. Yalnızca soruyu yazan kişinin düşünce stilini anlamaya çalışıyorum her izleyişimde. Hayatta en çok sevdiğim eylem soru sormak. Yanıtın ne olduğunun hiçbir önemi yok benim için. Soru sormanın benim lügatımdakı açıklaması yalnızca, “Bir konu hakkında bilgi edinmek üzere soru yöneltmek,’’ değil çok uzun bir süredir. Önemli olan, bilgi edinmekten ziyade soru sorabilmenin kudreti çünkü. Herhangi bir konu hakkında iddiaları çürütmek, bir konu hakkında doğru noktaya varabilmek için de soru sormak çok önemli bence. Bazen yanıt almak için değil olayın saçmalığını anladığımı belli etmek için soru sorarım. Doğru zamanda doğru soruyu sormayı beynin odalarını temizlemek gibi hayal ediyorum zihnimde. Sanki karışık çekmeceleri, dolapları düzeltmişim de aralarından en çok sevdiğim