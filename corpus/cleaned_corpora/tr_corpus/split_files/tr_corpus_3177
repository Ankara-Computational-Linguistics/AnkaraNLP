çocuk sahibi olmak isteyeceği varsayımı. Kadın böyle bir gelecek planlıyor olmamasına rağmen toplum tarafından kaç yaşında evlenmesi gerektiği ve kaç çocuk sahibi olması gerektiği; kadına emredilen anne olma görevi uğruna bir noktada kendi hayatından taviz vererek kariyerini, hobilerini, benliğini bir kenara bırakıp kendini çocuğunu büyütmeye vermesi gerektiği baskısı yapılıyor. Bu noktada kadının çocuk istemediğini belirtmesi bir tabu haline geliyor. Çocuğu için fedakârlık yapamayacak kadar bencil olduğu, anne olmayı tadamadığı için asla “tam” bir kadın olamayacağı, kadının görevinin anne olmak olduğu gibi psikolojik baskılar her kadının nihai amacının doğurmak olduğu düşüncesinin toplumun bilinçaltında yer edindiğini göstermekle beraber kadınların günümüz sınırları içerisinde damızlık kızlar gibi yetiştirildikleri izlenimini oluşturuyor. Kadınlar yerine hayati kararların verildiği, hayatlarının başkaları tarafından şekillendirildiği bu düzen ilk paragrafımı tekrar okuyacak olursanız görebileceğiniz gibi yaşadığımız günün aşırılaşmış ögelerle aktarılmasını temel alıyor. Bulunduğumuz noktada içinde bulunduğumuz küvetin sıcaklığının farkındayız, rahatsızlık duyduğumuz açık fakat şikâyet edecek kadar yanmıyoruz. Rahatsızlığımızı baskıladığımız her anın bize daha yüksek sıcaklıklar, daha ciddi yanıklar olarak geri döneceği sınırdayız ve kadının toplumsal yerini alakadar eden problemlere çözüm aramak, bu problemler hakkında konuşmak yerine göz ardı ettiğimiz her dönüm noktası bizi kendimizi bu dahilikle planlanmış distopyanın içinde bulmaya bir adım daha yaklaştırıyor olabilir. Umuyorum ki gelecekte karşı karşıya kalacağımız görüntü Damızlık Kızın Öyküsü’nün bize sunduğu dünya değil, sahip olunan kromozom çiftinin kişinin hayatı üzerinde olumsuz etkisinin minimum olduğu bir dünya olur. Hilal Üstün 21801784 Kaynakça: Atwood, Margaret. Damızlık Kızın Öyküsü. Çev., Sevinç Altınçekiç, Özcan Kabakçıoğlu. Doğan Kitap, 2017. Baskı. Enes özen TURK 101-13,Başak Berna Cordan,14.10.2014 21402157 1 BİR SOLUKTA Hedef HayalGelişmekte olan dünyamızın bir parçası olan biz bireyler gelişimin üzerimizde yarattığı hazdan aldığımız enerjiyle her gün kendimizi bir adım daha ileriye taşıyarak anı yakalayabilmek ve yaşadığımız anları daha değerli daha anlamlı kılabilmek adına kişisel bilgi ve becerilerimizi kesintisiz bir öğrenim sürecine tabii tutuyoruz. Bu öğrenim sürecini bir pasta olarak düşünürsek en büyük dilimi kültür ve sanat etkinliklere vermemiz pek yadsınamaz çünkü “Kültür” ve “Sanat” kavramları hayatımızda sıkça kullandığımız; ancak altlarında yatan anlamların derinliğinin insanoğlunun bu dünya üzerindeki varlığı boyunca kimse tarafından kesin yargılarla açıklanamadığı kişiden kişiye çağrışım farklılığı gösteren uçsuz bucaksız bir deryadır. Kültürel ve sanatsal etkinliklerin insan yaşamına kattığı sayısız değer düşünüldüğünde bu kavramların okul çağındaki çocuklara aşılanmasının gerekliliği görülmüş ve okullarda bunları gelecek nesillere bir nebze olsun aşılayabilmek amacıyla kulüpler kurulmuştur. (Örneğin Sinema Eleştirisi Kulübü, Okur-Yazarlık Kulübü, Sanat Kulübü, Kil Kulübü vb. ) Ne yazık ki ülkemizin birçok bölümünde bu kulüp saatleri amacını yitirerek “Boş Ders” olarak görülmeye başlanmıştır. Bu kulüplerin amaçları doğrultusunda yapıldığı ve gerçekten insanların kişiliklerini değiştiren, hayatlarına yeni tatlar, arkadaşlıklar katan yerler de var bunlardan bir tanesi de Lise eğitimimi tamamladığım İ.D.V Özel Bilkent Erzurum Laboratuvar Lisesi. Lise hayatım boyunca yer almaktan gurur duyduğum basamakları tek tek ve zorlukla çıktığım, tökezlediğimde bana destek olabilen dostlar edindiğim, takım kaptanı olarak liderlik deneyimi kazandığım ve her şeyden önemlisi “Aile” olabilmenin farkındalığına eriştiğim “Destination Imagination” sanat ve kültürün aynı potada eritilebildiği kişinin hayatına saymaya çalıştıklarım dışında birçok deneyim katabilen bir kulüptür. Aslında bir kulüpten çok bir paylaşım durağı ve gelişim merkezidir. Destinatin Imagination kulübü misyonlarını resmi web sayfalarında şu şekilde tanımlamıştır; ”Dünya çapında, öğrencilerin 21. Yüzyıl becerilerini uygulamada ve yaratıcılıkta kullanabilecekleri çeşitli yaklaşımları değerlendirebilmeleri için olanaklar hazırlamak. Destination Imagination programı bir yandan BTMM* (bilim, teknoloji, mühendislik, matematik), sanat ve hizmet vererek öğrenmeyi de içine katarken, öğrencilerden oluşan takımları eğlenmeye, risk almaya, odaklanmaya ve problemleri şekillendirmeye teşvik etmektedir. Katılımcılarımız sabırlı olmayı, esnek olmayı, dayanıklılığı, etik anlayışını, çevresindekilere ve onların düşüncelerine saygıyı ve beraber problem çözme sürecini öğrenirler.” (Destination Imagination, 2014) Destination Imagination kulübüyle olan bağlarım daha hazırlık dönemimde başlamıştı. Tasarım, üretim ve pazarlamaya olan ilgim kulübün tanıtılmasının ardından beynimin içerisini işgal edip buraya gitmelisin buraya gitmelisin diye yankı yapıyordu. Bende düşünmeden bu kulübü seçerek DI ailesindeki yerimi aldım. DI temelde verilen yönergeler ve kısıtlı malzemeler doğrultusunda tasarımlar yapmak ve bu tasarımların belli bir jüri karşısında sunulmasını esas alıyordu. Verilen problemlerin hayal gücüyle birleşiminden doğan çözümler ve ürünler kulübün sanatsal kısmının yarısını oluşturmaktaydı. Diğer yarısını ise olayın sunumu meydana getirmekteydi çünkü sunumlar genellikle tiyatral ya da müzikal şeklinde planlanıyordu ve problemler sonucunda ortaya çıkan tasarımların bu sunumlara işlenmesi ve etkili bir şekilde kullanılması amaçlanıyordu. Bu da demek oluyordu ki ürünü tasarlamanın yanı sıra tasarımı sunuma dahil edebilmek de bütüne ulaşabilmek açısından önem taşıyordu. Bu aşamanın puanlaması yapılırken takım çalışmasının etkisi yaklaşık %25’luk bir kısma denk geliyordu. Bu sebeple takımdaki herkesin ürünün tasarlanmasına ve tasarımın sunulmasına katkıda bulunması ve fikirlerini açıkça ifade ederek geniş bir fikir havuzu oluşturulması gerekiyordu. Etkileşimin başladığı bu nokta tabi ki de sunumla sonlanmıyordu. 2014 senesinde Ankara BLIS’te gerçekleştirilen bölge finallerini birincilikle geçip Robert Koleji’ne Türkiye finalleri için Enes özen TURK 101-13,Başak Berna Cordan,14.10.2014 21402157 2 giderek okulumuza takımım “Hi5” ile Türkiye 3.lüğünü armağan etmiştik. Tüm yaşanan bu serüvenlerde birçok farklı kültürden insanlarla tanışıp paylaşımlarda bulunma şansı yakaladık. Orada tanıştığımız bazı arkadaşlarımızla samimiyetimiz giderek arttı ve hâlâ iletişimimizi koparmadığımız dostluklara dönüştü. Farklı ülkelerden, kültürlerden gelen insanlarla bir arada bulunmak kendini, fikirlerini ve DI kulübündeki serüvenlerini anlatmak insana kendini koca bir ailenin içindeymiş gibi hissettiriyor ve konuştuğumuz lisanlar bazen farklılaşsa da gözlerimizin içerisindeki parıltı sanki hep birlikteymişiz gibi hissettiriyor insana. Sözün özü beş yıl boyunca içinde bulunduğum DI sayesinde sanatsal anlamda, özellikle hayal gücümün tasarım üzerindeki etkisini hissederek bulunduğum çevreme olan bakış açımı şekillendirdim ve olaylara birden farklı açıdan yaklaşmayı öğrendim. Kulüp hayatım boyunca edindiğim sayısız dostluklar ve bağlantılar ise birçok alanda bilgi sahibi olmamı ve farklı kültürleri yakından tanıyarak kaynaşmamı sağladı. Katıldığım etkinlikler, turnuvalar ve bulunduğum sunumlarda üstlendiğim roller sayesinde özgüvenim ve sorumluluk duygum gelişti. DI her yaştan kişiye hitap eden ve insanların hayatlarına uçsuz bucaksız katkılar sağlayabilecek Türkiye’de gelişimi desteklenmesi ve tanıtılması gereken en önemli kulüplerden bir tanesidir. Özellikle küçük yaşlarda katılım sağlanması halinde daha verimli, yaratıcı ve analitik düşünme becerisi gelişmiş bireyler kolaylıkla elde edilebilir ve toplumların sanatsal-kültürel bilgi birikimi ciddi derecede yükseltilebilir. Enes özen TURK 101-13,Başak Berna Cordan,14.10.2014 21402157 3 Kaynakça Destination Imagination. (2014, 09 25). who_we_are. http://diturk.org/: http://diturk.org/who_we_are adresinden alındı Korkularım ve Hayallerim Bir Bütün Korku hikayelerinin neden yazıldıklarını çok düşünmüşümdür. Kimseye faydası olmayan hatta kabus görmesini sağlayan bu hikayelerin benim bir işime yaramayacağını düşünürdüm. Özellikle sevdiğim yazarlardan biri olan Edgar Allan Poe’nun korku hikayeleri beni derinden sarsıp sürekli aklımı meşgul etmekten öteye geçemediler. Psikopat ve deli insanların başkalarına ve kendilerine verdiği zararların bana faydalı bir şey öğreteceğinden şüpheliydim. Kötü ve korkunç sonlar hayattaki umudumu söndürüp dünyanın ne kadar kötü bir yer olduğunu bana sürekli hatırlatıyorlardı. Bununla da kalmayıp kabuslarımı süsleyip olmadık yerlerde irkilmemi sağlıyorlardı. Film izlerken ya da kitap okurken kendimizi baş karakterin yerine koyarız ya sanki onlarmış gibi ben kendimi bu korku hikayelerinde hiçbir yere koyamıyordum. Kurban, katil ya da gözlemci olarak kendimi pek hayal edemiyordum. Bu tür hikayelerin yazılma nedenlerini hep sorguladım. Bir arkadaşımın tavsiyesiyle başladığım Kara Kara Kapkara adlı kitap ise bambaşka bir şekilde düşünmemi sağladı. Korkularımın altında yatan gerçekleri görmemi sağladı. Anlamını sorgulayıp durduğum korku hikayeleri kendimi tanımamı ve kendimle bütünleşmemi sağladığı fark ettim. Diğer tür kitaplar nasıl kendimi bulmamda ve tanımamda bana yardımcı oluyorsa korku hikayeleri de yardımcı oldu. Ben sadece mutluluk, neşe ve heyecana sahip bir insan değilim. Aynı şekilde hayatım da onlardan ibaret değil. Hem mutluluk hem de acıyı birlikte bulunduran bir yaşama sahibim. Bu yüzden de korkuyu aynı şekilde kucaklamam gerekli. Ayrıca başka insanların korkuları bana kendi korkularımı hatırlattığı için bu tür kitapları okumaktan çekindiğimi anladım. Ne kadar onlardan uzak kalırsam o kadar mutlu olacağıma inanmıştım adeta. Ancak hayatın gerçeklerini görmezden gelerek korkularımdan yine de kurtulamadım. Aklıma uzun süre gelmeseler de korkularım hala kafamın içinde dolaşıyorlardı. Son zamanlarda okuduğum Kara Kara Kapkara adlı kitaptaki korku hikayeleri, korkularımdan saklanmamın ne kadar gereksiz olduğunu gösterdi bana. Aslında tek yapmam gereken onların varlığını görmezden gelmeden çıkış noktalarını keşfetmek imiş. Korkularım küçüklükten gelen ama hatırlayamadığım olayların parçaları aslında. Farkında olmadan düşündüğüm ama bir türlü isimlendiremediğim bir geçmişin ardında bıraktığı izler. Bu olaylar bir tür korku ya da farklı duygusal ifadeler şeklinde su yüzüne çıkarak kendilerini hatırlatmak istiyor sanki. Kendimi tanımak için korkularımın kaynağına ulaşmam gerekli. Peki, o kaynağa nasıl ulaşabilirim? Bana bu konuda ne yardımcı olabilir? Diğer insanların bakış açıları bana yardımcı olabilir. Ne kadar farklı olsak da aynı dünyanın içinde yaşıyoruz ve birçok benzerliklerimiz var. Diğer insanların hayatları ve düşünleri bana bu konuda yol gösterebilir. Aynı şekilde korku hikayeleri de bana kendi korkularımı hatırlatabilir. Neden kaynaklandıklarını ve ne ile tedavi edildiklerini öğrenebilir. Ayrıca bu durumdan tek muzdarip olan ben olmadığımı görürsem bu korkulara göğüs germek mümkün olabilir. Bu dünyada tek başıma olmadığımı hatırlatarak bana dayanma gücü verebilirler. En büyük korkularımdan biri olan yalnızlık hissinden sıyrılıp bütünün bir parçası olmayı öğretebilirler bana. Bilinçsel olarak bütünün bir parçası haline gelirsem ne kadar somut olarak yalnız da kalsam düşünce olarak tek başıma olmaktan bu şekilde kurtulabilirim. Cesaretimi asla kaybetmeden hayatımı sürdürmemin en rahat yolu bu olmalı. Hayallerimi ve gelecek planlarımı hiçbir korkuma yenik düşmeden gerçekleştirmek için korkularımın efendisi olmam gerekli. Korkup kaçmadan üzerlerine yürüyerek ve onları evcilleştirip kendimin bir parçası haline getirerek bir bütün insan olacağıma inanıyorum. Doğu-batı, çirkin-güzel ve aydınlık-karanlık buluşması gibi korkularımı ve hayallerimi birleştirirsem bir bütün parçaya ulaşabilir. Neden hayallerim ve korkularım birbirlerine düşman olsunlar? Organize bir şekilde çalışırlarsa sahip olduğum yetenekleri tüm kapasiteleriyle kullanmam mümkün olabilir. Böylece korkularımın ardına saklanmadan hayallerimin peşinden koşabilir. İkbal Kılıç Kaynakça Tetik, Işın Beril. Kara Kara Kapkara. İstanbul: İthaki, 2017. Ece Gören SADECE VAROLMAK Hiç çekinmeden söyleyebilirim, benim gözümde Godard’ın en güzel filmidir “Çılgın Pierrot”. Bir iki çekim yeri belirleyip, tamamen doğaçlama çekilmiş bu filmin, hayata bu kadar yakın olmasına şaşmamak lazım; çünkü hayat da aynı bu film gibi baştan sona doğaçlama geliyor. Evli barklı, oldukça varlıklı, hele ki günümüz koşullarında zoru başarıp hayatını yoluna koyabilmiş nadir insanlardan olan bir adam, günün birinde evden kaçıyor. Hislerle yaşayan ve sadece “varolmak” isteyen Marienne isimli bir periyle el ele verip karısından kaçıyor, toplumdan kaçıyor, her şeyden kaçıyor. Birbirine taban tabana zıt iki âşık, Akdeniz kıylarında “Bonnie & Clyde”’cılık oynuyor. Pierrot ona sözcüklerle konuşuyor, o ise Pierrot’ya duygularla bakıyor. Ama yol esnasında her ikisi de hayata dair ne var ne yoksa sorguluyor, kimi zaman çürütüyor, baştan yazıyor. Radyoda yüz küsür ölü olduğunu duydukları sahnedeki gibi. İsim yok, o insanlar artık anonim ölülere dönüşmüşler. Çünkü sadece yüz kişinin öldüğü bilgisini duyduğumuzda her birinin kendi hayatı, kendi küçük dünyası olduğu aklımıza gelmiyor. O insanların da aileleri, hikayeleri, duyguları vardı. Ama şimdi dönüştükleri şey sadece yüz ölü beden. Fotoğraflar hakkında da aynı şeyi düşünüyor Marianne. Fotoğraf çekildikten sonra donuk bir figüre dönüşüyor, ve hiç kimse fotoğraftaki kişinin o anda aklından neler geçtiğini bilmiyor. Ve aynı şey her gün sokakta yürürken yanından geçtiğimiz yüzü olmayan insanlar için de geçerli. Yol vermediği için bir yabancıya içimizden söylenirken, yerleri silen bir görevlinin yanından geçip giderken aklımıza düşmüyor onların her birinin bizimle eşit derecede “başrol” oldukları. Ancak gerçekte, dünya üzerindeki istisnasız her bir birey, kendi hikayesinin baş kahramanıdır. Herkesin başka bir geçmişi, başka türlü dertleri var. Ve bu insanların hikayelerinin bizimkiyle kesişmemesi, onların varolmadığı anlamına gelmez. Bu kişilerin varlığını sıfırlamaz. Gel gelelim, yalnızca tek bir kişinin gözlerinden bakıldığında, onun hayatı boyunca hiç görmediği bir kişi, o kişinin dünyasında hiç varolmuş mudur? Hiç karşılaşılmamış insan, pekala hiç doğmamış bir insana denk sayılabilir. Çünkü kişinin dünyası, gördükleriyle sınırlıdır. Her ne kadar günümüzde medyanın ilahi gücünü kullanarak kendimizden kilometrelerce uzakları, belki hayatımız boyunca bedenen hiç bulunamayacağımız yerleri görme şansına sahip olsak da, kuşkusuz henüz kollarımızın erişemediği yerler yok değil. Uzaylı mevzusunu düşünün mesela; varlıklarına dair bilimsel kanıta sahip olmamamız sebebiyle uzaylılar yoktur diyor, öyle kabul ediyoruz. Eğer aslında uzayda başka canlılar varsa, bizim onları yok kabul etmemiz, onların varolduğu gerçeğini değiştirmez. Eğer başka canlılar yoksa, bizim onları var kabul etmemiz de olmadıkları gerçeğini. İşte bu tip kalıpları yıkmanın, görülmeyeni var etmenin tek bir yolu var: düşünce. Hiç karşılaşılmayan kişi örneğine geri dönelim, daha önce hiç tanışmadığımız bir kişiyi hayal edersek, varolduğunu ”düşünürsek”, o kişi artık sihirli bir şekilde bizim dünyamızda var demektir. UFO gördüğünü iddia eden bir bireyin dünyasında uzaylılar vardır. Bu biraz da kendini “varolduğuna inandırmak” gibi düşünülebilir. Aynı şekilde o karşılaşılmamış kişi fikrinin varolmadığına inanmak da, o kişiyi kendi dünyanda yok etmektir. Pierrot’nun mantığı gibi: Beni bekliyorsun, ben orda değilim, sonra ben geliyorum, odaya giriyorum, işte ilk o zaman senin için varolmaya başlıyorum; ama bundan önce de vardım, düşüncelerim vardı. Bu durumda yapılabilecek şey; kişiyi, henüz odaya girmemiş kişiyi düşünürken göstermek ve böylece görünmeyen kişinin yaşadığını gösterebilmek. İşi bir adım daha ileri taşırsak, etrafınızda varolduğunuzu onaylayacak kimse olmadığını, dünya üzerindeki tek insan olduğunuzu düşünün. Yaşadığınızı düşünen kimse olmadığında, varolduğunuzu kanıtlayabilir misiniz? Pierrot’nun dediği gibi, “Biz hayallerden yapılmışız, hayaller de bizlerden.” Yani belki de varolmak, sadece varlığınızın düşüncesiyle mümkündür. Marienne’in inadına Pierrot diye seslendiği Ferdinand sadece varolmayı pek eğlenceli bulmasa da, Marienne’in de dediği gibi; hayat böyle. Kerem Gürbüz TUR102-21/Murat İplikçi Pia Tafdrup, Bulunduğun Yerde - Seçme Şiirler , Teslim Oluyorum Çeviren: Murat Alpar Yapı Kredi Yayınları, 2016 Öğrenmenin Yalnızca Yaşı Değil, Yeri de Yoktur Bir şehri tanımanın en güzel yolu, içinde kaybolmaktır derler. Bu ünlü sözü deneyip yaşama fırsatına sahip olduğum için kendimi çok şanslı görüyorum. Tam da ergenlik dönemlerimde, yani 13-14 yaş civarlarında, ailemle gittiğimiz bir İspanya turunda, Madrid’e epey yakın olan Toledo şehrinde, grup dağıldıktan sonra bir anda kayboluvermiştik ve bir daha ana meydanı bulamamıştık. Belki böyle söyleyince başta biraz korkutucu gelebilir bu durum, ancak gezdiğim çoğu şehir arasında Toledo’nun hafızamda bu kadar iz bırakmasının sebebi de işte içinde kaybolmamdan kaynaklanıyor. Kaybolursunuz, birilerine yön konusunda danışmak zorunda kalırsınız, kim bilir belki de o konuştuğunuz insanlar ileride yüzünüzü gülümsetecek birer anı tohumu eker hayallerinize, ardından belki de hiçbir turistin ayak basmadığı dar sokaklara adım atmak zorunda kalırsınız. Farklı kültürlerden insanların hayatlarına, yaşam şartlarına tanıklık edersiniz, bazıları için üzülürsünüz veya belki de bazılarını kıskanırsınız istemeden de olsa, ancak bütün bunların sonunda bir nedenden ötürü mutlu olmanız gerekir. İşte o mutluluk sebebinin ne olduğunu buradan sonra anlamaya başlayacaksınız… Yazının geri kalanı da her ne kadar gezilerimle alakalı olsa da aslında değinmek istediğim konu, Pia Tafdrup’un Bulunduğun Yerde Seçme Şiirler adlı kitabındaki Teslim Oluyorum adlı şiirinden etkilendiğim birkaç cümlesiyle alakalı. Bahsettiğim cümlelerden bana kalırsa en çarpıcı olanı şu: “Teslim oluyorum yana yana/ kalabalığın içinden/ beni takip eden insanlara/ buna karşılık zaman tanıyorum kendime/ birer birer ortaya çıkan/ yüzlerimi görmek için/ aynalarda”. Bu mısralar aklıma üç yıl önce, tek başıma gittiğim Amerika yolculuğumu getiriyor; düşünsenize, tek başınıza milyonlarca insanın yaşadığı bir şehirde (New York) yapayalnızsınız, sizin dilinizi bilen kimse yanınızda yok, ancak her insanın doğasında, bazılarımızda çok az da olsa, bulunan o keşfetme arzusu ve yeni yerleri arama dürtüsünün verdiği cesaretle yeni maceralara atılıyorsunuz. Gerçekten de kulağa heyecanlı geliyor değil mi? Ancak burada önemli olan nereyi gezmişim, nerede ne yemişim değil, aslında yaşadıklarımın bana kattıkları, tanıştığım insanlar ve bunun gibi daha birçoğu… Benim insanlar hakkında genel bir görüşüm vardır ve neredeyse her arkadaşım benim bu düşüncemi bilir, insanlar zaman geçtikçe, eleştirildikçe, övgüler veya yergiler yağdırıldıkça değişmezler. Ancak tabii ki bu görüşümün de bir karşıt tezi var, o da şu ki gezmek, gerek yurtdışında bir ülkeyi gerek bilinmeyen güzelliklerle dolu ülkemizde herhangi bir şehri tanımak bir insanı değiştirebilir. Hani şiirde de bahsi geçiyor ya “yeni yüzlerim” diye, işte ben de Amerika’da yaşadıklarımdan sonra biraz daha olgunlaştığımı, yeni yüzlere sahip olduğumu gördüm. Öncelikle, kendi yaşadığım semtteki, şehirdeki, ülkedeki yaşamdan çok daha farklı hayatların olduğunu görmek bile insana başlı başına bir ders verebilir, bencilliklerin kaybolmasına katkıda bulunabilir. Buna ek olarak, gittiğim yerlerde, ayaküstü bir sohbetle bile olsa tanıştığım, konuştuğum ve görüştüğüm insanların düşüncelerini duymak, dünyaya bir de 1 onların gözünden bakabilmek ve onların yaşam şartlarının ortasına kendimi koyarak empati kurmak da çok farklı ve ufuk açan bir deneyimdi, ki birkaç farklı “yüz” de bu deneyimlerimden edindim diyebiliriz aslında. Sonuç olarak varmak istediğim nokta şu aslında, bir yeri hani derler ya “dibine kadar gezmek” nasıl olur diye sorarsanız, işte bu sorunun cevabı o semtin, şehrin veya ülkenin içinde kaybolmaktadır. Sizi bir rüzgarın toz zerrelerine yaptığı gibi nereye esiyorsa o yönde sürüklemelidir sizi de o gezdiğiniz mekanlar. Fakat daha da önemli olan detay, siz sürüklenirken geçtiğiniz yerlerden yanınıza bir şeyler daha çekebilmenizdir, veya belki de kendinize şairin de söylediği gibi yeni yüzler ekleyebilmenizdir, örneğin anılar, tecrübeler, aşklar, dostluklar ve bunların beraberinde getirdiği o belki hayata farklı pencerelerden bakmayı başarmış siz… 2 Şiirin orijinali: Teslim oluyorum daha önce tanımadığım caddelere alanlara evlere merdivenlere teslim oluyorum kentin içinde yolumun üstündeki korkusuzca girdiğim daracık sokaklara teslim oluyorum yana yana kalabalığın içinden beni takip eden insanlara buna karşılık zaman tanıyorum kendime birer birer ortaya çıkan yüzlerimi görmek için Aynalarda (aynalar buğulanmadan) vitrinlerde (vitrinler tozlanmadan) havuzlarda (su görüntüyü bozmadan) bunların hepsi -teker teker ve birlikte- benim yüzüm bir tek gövdenin öğesi. Pia Tafdrup Yapı Kredi Yayınları, 2016 3 BENLİĞİNİZİ MASKELEMEYİN Çoğumuz, sahip olduğumuz değerlerin farkına varmakta güçlük çekiyor. Hayatımızı, sahip olduklarımızdan öte, olamadıklarımızı isterken harcıyoruz bazen. Parayı, mevki hatta dini ve daha sayamayacağımız çoğu şeyi bizi biz yapan şeyler sanıyoruz. Oysaki bizi eşsiz, hayatımızı değerli kılan şeyin, zaten sahip olduğumuz ama çoğunlukla maskeler ardına sakladığımız benliğimiz olduğunu anlayamadan çoğumuz veda ediyor dünyaya. Benliği, bir kimlik ardında saklamak zorunda olmamamızın önemini, iliklerimize kadar işleyen, tamamen bu sorunu konu edinmiş Tommy Wirkola yönetimindeki “Yedinci Hayat” günümüzde dünya basınında sıkça yer edinmiş, bazı ülkelerin uyguladığı tek çocuk politikasının gelecekte alabileceği hali konu edinmiş bir eser. Filmde bahsedilen dünyada, nüfus dünyayı tehlikeye sokacak şekilde artmış. Bu soruna çözüm amacıyla bilim insanları önderliğinde, tek çocuk politikası tüm dünyada uygulanmaya başlanıyor. Yeni doğmuş yedizlerin dedesi, onları korumak için gizli bir şekilde büyütüyor ve uygun yaşa geldiklerinde çocukların her birine, haftanın günlerinin farklı isimlerini koyuyor. Böylece her kız, kendi isminin olduğu günde dışarı çıkabiliyor. Tek kural var: hepsinin dışarıda aynı kimliği taşıyıp o insan gibi davranması. Filmdeki tek çocuk politikasından öte yoğunlaşacağım konu, filmin çoğu sahnesinde gördüğümüz, farklı benlikteki kız kardeşlerin, maskeleri olan aynı kimliği taşımak zorunda oldukları için çektikleri büyük zorluklar. Bu olay, günümüz dünyasında sıklıkla karşılaştığımız saklı kişiliklerin yaşadığı gerçek zorlukların bir yansıması. Önce insanlar din, dil, ırk, ahlak, cinsel yönelim vb. birçok kavramla sınıflandırılıyor, sonra da kendini gerçek olmayan sosyal kimliklerde yaşamak zorunda hissediyor. Dinini söylediğinde oluşacak ön yargıdan, gerçek düşüncelerinin yanlış sayılacağından veya cinsel yönelimini söylediğinde oluşacak nefretten korkan çoğu insan, sahte kimliğini gerçekmiş gibi yaşıyor. 21. yüzyıl dünyasında bile, insanlar görüş ve fikirlerini açıklamaktan çekiniyor. Birçok ülkede kimliğini saklayan insanların pes ettiği, çözümü canına son vermekte bulduğunu görünce akıllara şu soru geliyor: benliğimizi nasıl maskelemeyiz? i Gerçek kimliğinizi saklamamanın en güzel yolunun, filmdeki kardeşlerden bazılarının da gösterdiği gibi cesur ve korkusuz olmak ile sağlandığı kanısına vardım. Çünkü benliğimizi saklamamızın en büyük nedeni, toplumdaki yargılardan ve kabul edilmeme korkusundan geçiyor. İnsanların ne düşündüğü, çoğumuz için bizim ne düşündüğümüzden öteye geçiyor. Oysa ki bizi biz yapan şeyleri, gerçek kişiliğimizi savunursak, modern ve gelişmiş toplumlarda kabul edilmeme veya yargılanma olasılığımız çok az. Henüz gelişmemiş toplumlarda ise bireyin kendi güvenliğini de düşünerek, insanlara saygılı davranıp, doğru zamanda, doğru bildiğini savunmasının, sahte kimliklerde saklanmaktan çok daha asil olduğunu düşünüyorum.Bu konuyu düşünürken hep aynı Kızılderili atasözü aklıma geliyor: “Hatalar yapmak, kusurlu ama kendin olmak, sahte mükemmellikten iyidir.” İnsanlık hızla gelişiyor, insanlar farklılıklarımızın ve çeşitliliğin dünyayı daha yaşanılabilir kıldığını düşünüyor. Farklı görüşler farklı fikirleri, bunlar da yeni yaşam tarzlarını beraberinde getiriyor. Yine insanlık bu değişimden yararlanıp dünyayı hepimiz için daha iyi bir hale getirmeye çalışıyor. Bir daha benliğimizi sorguladığımızda veya onu saklama ihtiyacı hissettiğimizde, hayatın anlamına ve şu an sahip olduğumuz her şeye bakmalıyız. Gerçek manada bize ait olduğunu hissettiğimiz yegâne şey benliğimiz. Görüş ve düşüncelerimiz, kıyafet tarzımız, dinimiz, ahlaki ve toplumsal görüşlerimiz, her şey bize ait, eşsiz. İşte biz gittikten sonra yerine koyamayacağımız, geriye döndüremeyeceğimiz şey, dünyada bıraktığımız izler. Bizimle hatırlanacak olan, bizi biz yapan şeyleri savunmaz, maskelersek bizden ne kalır? ii ii Serkan ŞimşekKaynakça Kullanılan Görseller i https://sipsafe.wordpress.com ii https://nectafy.com/dont-hide-face-behind-typeface/ Ege Efekan Ceylaner 21501891 YALNIZLIĞA ALIŞMAK Yalnızlık… Hayatı zindana çeviren canavar, insanın neşesini bitiren sessizlik hâli. Günümüzde gerek sosyal medyada, gerek televizyonlarda yalnızlığın insanın en büyük düşmanı olduğu ve herkesin sosyalleşmesi gerektiği öğütleniyor. Bu da bilinçaltında büyük bir yalnızlık korkusu oluşturuyor. Hâlbuki yüzyıllardır en büyük düşünürler, en derin bilgilere vâkıf olmuş dervişler yalnızlığı övmemiş midir? Herkes bilgi öğrenebilir. Bilginin analiz ve sentezine giden yol yalnızlıktan geçmiyor mu? İşte tüm bu sorular uzun zamandır aklımı kurcalıyordu. Günlük hayatımı yirmi dört saate sığdırmak için uğraşmaktan aynaya bile bakamayan bir hale gelmişken yalnızlığın kıymetini tartmaya çalışmak zor oluyordu hâliyle. Geçenlerde Cem Şancı’nın Yalnızlık Doktorası adlı kitabında bu sorularıma cevaplar bulabildiğimde çok mutlu oldum. Bu kitapta Şancı, yalnızlığı adeta bir bilim adamı ciddiyetiyle inceliyor ve bu kitabı benim için daha anlamlı kılıyor. Şimdi beni oldukça derinden etkileyen bu kitabın bende uyandırdığı izlenimlerden bahsetmek istiyorum. Günümüzde hâlâ yalnızlığı sevenler varsa bilirler ki yalnızlık, insanın ruh halini düzenleyen en güzel ilaçtır. Bir bitki çayının mideye, iyi alınmış uykunun beyne iyi gelmesi gibi yalnızlık da ruhun sağlıklı kalabilmesi için ona gerekli besini sağlar. Kimileri yalnızlık isteğini bencillik olarak görse de gerçek ve anlamlı birliğin ilk aşaması yalnızlıktır bence. Çünkü birlik olmadan önce herkes birer bireydir ve öncelikle birey olarak var olmayı öğrenmelidir. Kendi kişiliklerinin gelişimini henüz tamamlayamamış insanların oluşturduğu toplumlar, her zaman çatışmanın ve anlaşmazlıkların barışı zedelediği yerler olmaya mahkûmdur. Bu yüzdendir ki ben, kendimi kalabalıkların içine atma ihtiyacı asla duymuyorum. Kalabalık arkadaş gruplarıyla takıldığımda kendimi boğulmuş hissediyorum ve bu tür aktiviteler bana tek başıma çayımı yudumlarken okuduğum bir kitabın keyfini vermiyor. Çünkü biliyorum ki yalnız vakit geçirmeyi öğrenmediğim sürece arkadaşlarımla geçirdiğim vakit boşa harcanmaktan öteye gidemeyecek ama yeterince bekleyebilirsem sosyallik bana yalnızlığı aşmamın ödülü olacak bir gün. Bu durumda biraz da yalnızlık korkusundan bahsetmek gerekir diye düşünüyorum. Elbette bu korkuya kapılan kişileri yargılamayacağım çünkü korkuların çevreden edinilen çıkarımların sonucu olduğuna inanmışımdır hep. Bir çocuğun köpekten korkan diğer çocukları gördüğünde köpekten korkması gibi, yalnızlık korkusu da giderek yaygınlaşmaya ve çağımızın hastalığı olmaya başlıyor. Bunun sonucunda da henüz kendi kişisel gelişimini tamamlayamamış ama devamlı etrafındakilerden destek bekleyen insanlar türüyor. Bir de bu kişiler aralarında romantik ilişkiler kurup adına aşk diyor, yalnızlığı öğrenememiş iki kişinin aşkı muhtaçlıktan öteye gidebilirmiş gibi. Şancı, yalnızlığın önemini anlatan çok güzel bir kısa hikâyeye yer vermiş kitabında. Dostları, uzak bir yere gitmek üzere olan Halid Ziya Uşaklıgil’e orada yalnız olmaktan korkup korkmadığını soruyorlar. Halid Ziya’nın cevabı ise tüm anlattıklarımı özetler nitelikte oluyor: “Yalnızlık bir mahrumiyet değil, lükstür.” ( s.13 ) Peki, bu düzen hep böyle mi gidecek? İnsanın insana sosyal muhtaçlık duyduğu, ilişkilerin yüzeysellikten öte gidemediği şu hızlı yaşantıda bir an olsun durup düşünemez mi insan? Bence herkes bir gün her şeyi çabuk yaşayıp çabuk unuttuğumuz dünyadan bunalıp yalnızlığa özlem duyacak. Herkes şehrin ve kalabalıkların sesi dindiğinde kendi iç sesini duyacak ve bu sesin dünyadaki bütün seslerden güzel olduğunu duyumsayacak. İşte o zaman tüm bu anlattıklarım anlam bulabilir diye düşünüyorum. Derinlik yoksunu ilişkiler ve yüzeysel yaşanan duygular insanı ne kadar yıpratırsa yalnızlık bir o kadar iyi gelecektir çünkü. Kitabında yer verdiği şiirinde şöyle diyor Şancı: “Toprak gibidir yalnızlık / Zamanla sarar seni, köklerini alır içine / Dün yalnızım diye ağladığın yerde / Yarın çiçekler açar” (s. 14) İnsanın belki de kendine verebileceği en güzel hediyedir yalnızlığa alışmak ve ancak ona alıştıkça açar bin bir çiçek. Kaynakça Şancı, Cem. Yalnızlık Doktorası. İstanbul: Remzi Kitabevi, 2015. Baskı EKİN TURGUT ‘BU ŞEHİR GÜZELSE SENİN YÜZÜNDEN.’ Okuduğum Belalı Bir Sevgilidir Ardımda Bıraktığım Şehir adlı kitap şehirlerin insanlar üstünde bıraktığı etkileri çarpıcı bir şekilde anlattığı için ve en önemlisi bana şu an gerçekten nerede, hangi şehirde kimlerle olmak istediğimi farkettirdiği için bu kitapla ilgili yazmak istedim. Her ülkenin, her şehrin bir ruhu vardır kendisine özgü. Ona hastır o ruh, başka şehirde bulamayız aynı tadı. Ya da bulmak istemeyiz, onu özel kılmak, farklılaştırmak, başkalaştırmak isteriz. Aslında o ruhu o şehirlere farkında olmadan biz veririz. O sırada nasıl hissediyorsak şehir canlanır sanki bir anda, o hisse bürünür. Kış ayının en soğuk günü olsun mesela. Günlerden 31 Aralık. Yanınızda en sevdiğiniz insan var, en sevdiğiniz yemeği, en güzel nehrin kıyısındaki salaş bir restoranda yiyorsunuz. En güzel yeni yıl süslemelerinin olduğu ara sokaktan geçiyorsunuz. İçiniz üşümüş, çeneniz titriyor soğuktan, hafif hafif kar yağmaya başlıyor. Ana meydana çıkıyorsunuz. Işıklandırmışlar her yeri, ışıl ışıl olmuş her yer. Ana meydanın ortasındaki çeşmeye gidiyorsunuz. Kar hızlanıyor, dükkanlar yavaş yavaş kapatıyor kepenklerini. Bu sırada eliniz giderek üşüyor. Tam eldiveninizi çıkaracaksınız o sırada sevgiliniz elinizi tutuyor. Size ‘Gökyüzüne bak.’ diyor. ‘Kar tanelerine bak, hepsi birbirinden farklı, hepsi özel ve sonsuzlar.’ Göz göze geliyorsunuz mesela öpüyor sizi. ‘Seni öpmek dünyanın en güzel şeyi.’diyor. ‘Gökyüzü kadar mavi ve sonsuz bir his. Biz de sonsuz olacağız, bu şehir kadar sonsuz...’ O şehir artık sonsuz olur sizin için. Ne zaman giderseniz gidin, kiminle olursanız olun, o şehir sihirdir artık. Bozamazsınız, size yaşattığı hisleri değiştiremezsiniz, silemezsiniz. Gitmek istemezsiniz oradan, ayrılamazsınız. Sahiplenirsiniz o şehri, sımsıkı sarılırsınız. Peki aynı şeyin tam tersi olsaydı? Herkesin aşk şehri dediği Paris’te ayrılsaydınız sevdiğinizden, bitseydi her şey orada? O zaman da hala aşk şehri dermiydiniz oraya? Diyemezdiniz çünkü o hissi siz yaşamadınız. Orada aşk yok çünkü, kalp kırıklığı var, cam kırıkları var. O şehir sizin için hüzün şehri olur. Fakat şehir yine canlanır bir anda. Ete kemiğe bürünür, kanlı canlı karşınızda olur. Şehre dokunsan ağlayacak sanki. Titriyor zangır zangır. Titreyen şehir değil aslında, sizsiniz. Birleştiniz çünkü şehirle, teksiniz artık birsiniz. ‘Bu muymuş aşk şehri?’ diyorsunuz. Ve eminsiniz bir daha gitmeyecesiniz oraya. Çünkü şehre anlam yükleyen de, onu güzel yapan da hep biziz, bizim hislerimiz, hissettiklerimiz. Mesela ben; kendimle özdeşleştireceğim şehri henüz bulamadım. Herkes İstanbul diyor. İstanbul’a şarkılar yazıyorlar. İstanbul’u gözleri kapalı dinliyorlar. Ben hep korktum İstanbul’dan mesela. Üniversite için gidebilirdim ama korkudan gitmedim. ‘O şehir beni yutar, yapamam, beceremem.’ dedim. Neden yapamayacağıma inandım bilmiyorum oysaki. Kendimde bir sıkıntı olduğunu düşündüm uzun süre çünkü milyonlarca insan aşıktı İstanbul’a. Üzerine kitaplar, şarkılar, şiirler yazıyorlardı. Bir bildikleri var herhalde diyordum ama şimdi anlıyorum yanıldığımı. Demek ki onların o şehirde bir yaşanmışlıkları vardı, yaşadıkları, yaşamak istedikleri ve yaşayacakları... İstanbul olmuştu onlar, ondandı tüm bu sevgileri, ilgileri. Hassastılar İstanbul’a karşı, naiftiler, incitemiyorlardı onu. Bırakamıyorlardı, vazgeçemiyorlardı. Giden kalıyordu orada. Sevdiğiniz insana ‘Elveda.’ demek gibi bir şeydi onlar için. İmkansız bir söylemdi. Çünkü aslında kalplerinin yarısının orada kalacağını biliyorlardı. Bağlanıyorlardı ona. Martı gibiydiler, sevdikleri denizden bir türlü vazgeçemiyorlardı. Çünkü birleşiyordu şehir ve insan. Tek parça oluyorlardı. İlk aşklarını, aşk acılarını orada yaşamışlardı. İlk deniz kokusunu orada almışlardı belki, ilk defa martılara simiti İstanbul’da atmışlardı. İlk defa İstanbul’da kendilerini bulmuşlardı belki, ilk defa orada delicesine sarhoş olmuşlardı. Acıyı da tatlıyı da orada yaşamışlardı. Ama en önemlisi şehri güzelleştirenler vardı onlar için. Arkadaşları, aileleri oradaydı. Sevdikleri, değer verdikleri... Böyle düşününce insan gerçeği kavrıyor. Şehir sevmek başka bir şey, aşık olmak gibi... Kızsan da küssen de vazgeçemiyorsun ondan. Çünkü şehri güzel yapan biziz. İçindeki insanlar sayesinde özeller. Ne demiş üstat Nazım Hikmet: ‘Bu şehir güzelse senin yüzünden, bu elma tatlıysa senin yüzünden, bu insan akıllıysa senin yüzünden...’ Ahmet Berk Eren Ülkemizde Kötü Yapımlara Karşı Tutum Ülkemizde gün geçmiyor ki üzerinde fazla kafa yorulmamış, üstünkörü ve sadece para kazanmayı amaçlayan yapımları görmeyelim. Sanat ve kültür namına hiçbir şekilde halka katkı sağlamayan bu yapıtların halkımız tarafından sevilip göklere çıkarılması insanı hem üzüyor hem de sinirlendiriyor. Normalde yazım bu konu üzerine olmayacaktı fakat son dönemlerde beyazperdeye çıkan Cumali Ceber(1) adlı filmin gişe hasılatı ve izlenme sayısını görünce içime bu konuya bir el atma isteği geldi. Öncelikle nasıl başladığı hakkında konuşmak istiyorum. Çoğu sinema otoritesi tarafından rezalet gözüyle bakılan Recep İvedik(2) bu tarz yapımların önünü açtı diyebilirim. Recep İvedik’in fikir babası ve oyuncusu olan Şahan Gökbakar, daha öncesinde kendi yaptığı ve kaliteli içeriklere sahip olan televizyon programında Recep İvedik karakterini halkımıza sunmuştu. Halkımızdan olumlu bir yanıt alınca kolları sıvayıp bu karakter üzerine bir film çekti. Bu film sinema eleştirmenleri ve bazı sinemaseverler tarafından eleştirilse de halkın filmi çok sevdiğini filmin gişe hasılatından anlayabiliyoruz. Aslında bu filmden sonra Şahan Gökbakar’ı bir para hırsı almış gibi gözüküyor çünkü Şahan Gökbakar’ın, Recep İvedik serisini uzattıkça uzattığını ve her çektiği yeni filmde daha baştan savma yapıta imza attığını gördük. Son olarak beşincisi çıkan Recep İvedik, her zaman olduğu gibi yüksek bir gişe hasılatı alarak Şahan Gökbakar’ı sevindirmiş gibi gözüküyor. Daha önceden kaliteli yapımlar yaparak para kazanmaya çalışan yapımcılar ve yapım şirketleri, bu düşük bütçeli ve kalitesiz yapımların çok yüksek gişe hasılatları aldığını görünce yöntemlerini değiştirmiş olmalılar ki son yıllarda gördüğümüz üzere birçok saçma ve insana bir şey katmayan yapımlar türedi. Aslında hatanın hepsini yapımcılara yüklememek lazım. Bu olanların bir suçlusu da oyuncular. İlk olarak kendilerine film teklifi geldiğinde filmin senaryosuna değil de getireceği üne ve kazanacağı paraya önem vermeleri, zaten o filmin sanatsal olarak kaybetmesine neden oluyor. İkinci olarak da sosyal medyada ya da galalarda oyuncuların iyi bir temenni olarak “gişesi bol olsun.” demeleri bu oyuncuların filmi sanat değil de paralarını kazandığı bir iş olarak gördüklerini gösterir nitelikte. Sanat ve kültür önemli değil mi? Önemli olan para mı? Yoksa izleyiciye güzel bir şey sunma isteği mi? Bence oyuncuların öncelikle bu soruları kendilerine sormaları lazım. Yapımcılar ve oyuncular bu hataları para hırsı yüzünden yapıyor olabilirler ama bizim halk olarak bu yapımlara gitmeyerek gereken cevabı izlenme oranlarında göstermemiz gerekiyor. Fakat, bu cevap hiçbir zaman gelmiyor; üstüne üstlük daha fazla izliyoruz. Bazen o kadar çok izliyoruz ki diğer filmlere salon dâhi kalmıyor. Peki neden kalitesiz ve insana hiçbir şey katmayan filmleri izliyoruz? Aslında bu izlenme oranları ülkemizde yanlış çocuk yetiştirmenin örneği sayılabilir. Anne ve babalar, çocuğum başımı ağrıtmasın diye çocuklarının eline telefonu sıkıştırıp öteledikleri her an bu gişeler artacak gibi gözüküyor. Bu tarz olayların ortaya çıkardığı kültürel yozlaşmaya dikkat etmeliyiz. Sadece film sektöründe değil bir kitap, tiyatro veya müzik gibi diğer sektörlerde de işi bilen otoriteler ve duayenler tarafından kötü denilen bir yapıt normalden çok satış yapıyorsa orada toplumsal bir sorun var demektir. Sonuç olarak, kültürel anlamda yetişmediğimiz sürece bu kötü yapımlar izlenmeye devam edecektir. Yani, çalışmadan bir sınava yüz kere girip her zaman başarılı olmayı beklemek gibi. Ailelerin çocuklarının egolarını değil de zekalarını ve kültürel gelişimlerini tatmin ettiklerinde her şeyin rayına oturacağına inanıyorum. Kaynakça 1) Gök, G. (2017). Cumali Ceber. [videorecording]. Turkey. 2) Gökbakar, T., Aksoy, F., Soyarslan, M., Şenkay, E., Özekan, E., Gökbakar, Ş., & ... Çizgen, T. (2008). Recep İvedik. [videorecording]. Turkey : Kanal D Home Video, c2008. Ezgi İNANÇ Vedat YAZICI TURK101 Şube:041 08.11.2014 UZAY ÇAĞINDA SÜRGÜN Suçluyorum Sayın Başbakan Suçluyorum Sayın Vali Suçluyorum Sayın Bakan Suçluyorum Sayın Emniyet Genel Müdürü… Emile Zola 19. yüzyılda Fransa’da değil, 21. yüzyılda benim canım memleketimde yaşasaydı bence bu liste kesin çarşaf gibi uzar giderdi. Emile Zola’nın döneminin cumhurbaşkanına yazdığı bu mektubu az çok biliyordum,evet Gezi Parkı olayları sırasında öğrendim ve hayır keşke sadece cesur bir mektup örneği olarak herhangi bir zamanda öğrenseydim. Mektup oldukça uzun hatta öyle ki bizim gazetelerdeki taklit köşe yazılarından aşina olduğumuz o satırlar mektubun yalnızca sonunda yer alan ufak bir kısım;hani devamlı isim verdiği ve suçluyorum nidasıyla bitirdiği cümlelerin olduğu kısım. Zola, mektubunu kaleme alırken o kadar ince düşünmüş ve kararlılıkla yola çıkmış ki cesaretine hayran kalmamak elde değil. Haksızlıklara karşı kullandığı bütün o ağır ifadelerine yer verirken aynı zamanda kendi haklarının o kadar bilincinde ki mektubunun yayınlanmasının ardından başına neler geleceğini bildiğini,onları göğüslemeye hazır olduğunu ve bunun tamamen üzerine düşen bir insanlık görevi olduğunun altını çizmekten geri durmamış. Kısacası benim gözümde “vatandaşlık görevi” kavramı hiç bu kadar iyi bir örneğe sahip olmamıştır. Adeletsizliğe karşı dik ve cesur bir duruş sergileyen Zola nedense bir yandan da bana içimizdeki eksiği işaret edip durdu.Belki de “aydın” sıfatının ne kadar zamandan beri amaçsızca ortalarda dolaştığını hatırlatması beni düşündürmüştür,bilemiyorum.Ya da belki şu günlerde kendini aydın sınıfına mensup gören insanların bıkmadan usanmadan, çorap değiştirir gibi saf değiştirmesi beni üzüyordur.Yani elbette sonunda Zola da bu sitem dolu ağır eleştirisinin bedelini ödedi ancak bundan bağımsız olarak düşünürsek 19.yüzyılda bile bu kadar net ve dürüst olunabiliyorken nasıl hâlâ ifade özgürlüğünün sınırlarının tartışıldığı ve hatta daraltıldığı bu topraklarda susmaya böyle çaresizce adapte olabilmişiz,işte bunu aklım almıyor. Öte yandan bir insanı mahkum etmek için olmayan suçlar yaratmak ne kadar da kolay.Kabahati olsun olmasın,yüzbaşı Dreyfus’u ihanetle yaftalamak çok basit olmuştur,Yahudi olması örnek gösterilerek kitleler büyük bir hızla kışkırtılmıştır.Üstelik Zola’nın sabrını taşıran bir diğer unsur da gerçeğin bazılarınca bilinmesi ancak yine de açığa çıkarılmamasıdır.Tam da bu yüzden bu mektubu yazmayı kendine görev addeden Zola, birçok kez adaleti yerine getirmeye gücü yettiği halde susmayı seçen ve hatta çevresindekileri de bu şekilde sindiren pek çok asker ve devlet adamını anlamakta zorluk çekiyor,böylesi kayıtsızlığın ve vicdansızlığın yeryüzünde hüküm sürmesine tahammül edemiyor.Böyle insanların aramızda var olduğuna inanmak istemiyordu,tıpkı benim gibi.İnsaoğlunun bu anlaşılmaz acımasızlıkla hiçbir şey olmamış gibi hayatlarını sürdürebilmelerine yarayan duyarsızlıkları bende de hemen hemen aynı irkilmeye sebep oldu,Zola’nın da dediği ve benim de en can alıcı bulduğum noktalarından birinde olduğu gibi: “Üstelik bu insanlar uyuyabiliyorlar,eşleri ve çocukları var,onları seviyorlar!” Maalesef bu sözle ilgili olarak verebileceğim o kadar fazla güncel örnek gelişti ki hangisinden başlasam diye düşündüm,sonunda eğer suçsuz yere vahşice öldürülen,yaralanan ve mahkum edilen herhangi bir isim verirsem benim de sayfalarca yer tutacak bir mektuba girecek olmamdan korktum,düşünmeyi de bıraktım,zaten düşünmek bile bu günlerde garip bir şekilde suç oldu,her şeyin doğrusunu bilenler varken ve sorgulamak yasakken,adalet aramak biz sıradan halkın neyine… Diyeceğim o ki; Dreyfus sürgün edilmişti,gerçek suçlunun kesinleşmesi bile ihmaller yüzünden her şey için çok çok geç sayılabilecek bir döneme denk gelmişti,gözüpek tavrı ve hakaretleri de elbette Zola’ya sürgün yolunu açmıştı.Yani,sürgün her zaman vardı,belki şimdiki sürgünümüz başka bir formdadır,belki de sürgünümüz topraklarımızdan değil de kendi inandıklarımızdan vazgeçmek ve kendimizden uzaklaşmak zorunda kaldığımız,vicdanımızı ve insanlığımızı terk ettiğimiz bir hal almıştır. ZAMANSIZ BEKLEYİŞ Nedir acele davranışların sebebi? Her anımızda, hayatımızın her alanında hep bir yere yetişme isteği var içimizde. Acaba bu anlamsız telaşlarımız yersiz mi yoksa hayatta bir şeyler yapmak için gerçekten acele etmenin faydası var mı? Keşke sözlükten bilmediğimiz kelimenin tanımına baktığımız gibi bu soruların cevaplarını da net bir şekilde bulabilsek. Bu soruları cevaplamak ne ölçüde doğrudur bilemem fakat bir anahtar kelimeyi beraberinde getirdiğini kolaylıkla söyleyebilirim. Zaman… İşte bu sırlarla dolu bir kelimedir. Kimi zaman bireylere farklı tecrübeler yaşatmış, kimi zaman ay ışığında beklerken onlara umut olmuş, kimi zaman da başına geleceklerden habersiz beklerken yaşadıkları heyecan olmuştur. Bu yüzden zaman herkese farklı duygular hissettirir. Andrew Niccol’ ün yönetmenliğini yaptığı Zamana Karşı filminde, insanların sahip olduğu tek servetin zaman olması, zamanın biz insanlar için ne kadar değerli olduğunu vurguluyor. Gerçek hayatta da zamana karşı bir yarışımız var ve hayatımızı bu doğrultuda şekillendirmemiz gerekiyor. Örneğin, kafamızda kurguladığımız belli planlarımız, atmayı beklediğimiz adımlarımız olabilir hayatımızda. Fakat bazen bunları planlarken zamanın büyük önem taşıdığını hesaba katmadığımızı düşünüyorum. Evet, her şeyin bir zamanı olduğu doğru olabilir. Fakat zamanın gelmesini amaçsızca beklemek yerine elimizden gelen ve yapılması gerekenleri yaparak sonucu zamana bırakmak daha iyi bir çözümdür, zamanı dikkatli kullanabilmek adına. Neden telaşlarımız var hayatı akışında yaşamıyoruz sorusunun cevabı tam olarak burada devreye giriyor. Zaman bıraktığımızda sabit kalabilen bir nesne veya aklımızda tutmadığımızda geçerliliğini yitiren bir olgu olsaydı eğer, işte o zaman acele etme gereksinimi duymazdık hayatımızda. İşimiz pek kolay değil gibi görünüyor. Hem hayatımızı istediğimiz gibi yaşayabilmemiz için yapmamız gerekenler ve bu doğrultuda atmamız gereken küçük adımlar var. Hem de bir saniye bile durmaksızın geriye doğru akan zaman var. Sanki her şey pamuk ipliğine bağlı, yapılacaklara odaklanınca zamanı yok sayıyoruz veya zamana odaklanınca yapılması gerekenleri mecburi bir görevmiş gibi yapıyoruz. Yani nereye odaklanırsak diğer taraf sanki üzerimizde bir yük oluyor ve gözümüzde büyüyor. Biz insanlar genellikle sonuç odaklı yaşarız ve başladığımız işin bir an önce sonucunu görmek isteriz. Yani zaman konusunda biraz aceleci davranırız. Bu bazen bizim için hoş olmayan sonuçlar doğurabilir. Çünkü hayatta birçok şeyin telafisi olabilir fakat geçen zamanın telafisi asla olmuyor. Oysaki keşke zamanı geri alabilsem bunu yapmazdım dediğimiz anlarda ne kadar da çok ihtiyaç duyuyoruz geçen zamanı telafi edebilmeyi, değil mi? Zaman, yazıldığı kadar kolay okunmayan, her telaffuz edişimizde farklı anlamlar barındıran bir gerçekliktir aslında. Kimi zaman zamanla iyileşeceksin cümlesindeki yaralarımızı sarma şeklimiz, kimi zaman zamanla göreceğiz cümlesindeki birikimlerimiz olmuştur zaman. İşte bu yüzden farklı anlamlara gelir, her ağzımızdan çıkışında. Hafızamızda yer eden anılarımız bile zamanla oluşur. Geçmiş zaman olduğunda anı deriz biz ona, gelecek zaman olduğunda heyecan. Bu şekilde her türlü farklı kalıba girer. Önemli olan bizim zamanı nasıl yönetiyor olmamızdır bana göre. Evet, hayattan sürekli bir beklentimiz vardır ve bunları gerçekleştirebilmek adına eyleme geçmek ve sonuçları zamana bırakmak gerekir. Bu yüzden, herkes kendi hikâyesinde unutulmazları yazmak ister. Gerçekte yokmuş gibi olan bu soyut zaman kavramının en değerli servetimiz olduğunu anlayabilmek ışık tutar hikâyemize. Sonuçta içerisinde birçok duygu vardır. Hayatta her şeyin bir zamanı var ve hala zamanımız varken yapılması gerekenleri yapmak, hafızamıza kazınacak olumlu duyguların habercisidir. Zamana karşı yarışta galip gelmek de böyle olmalı zaten. UNUTURSAM HATIRLATMA / Zehra Ebrar Kıcıroğlu Neden unutmaktan korkarız bu kadar? Yaşadığımız şey aşk da olsa nefret de olsa, mutluluk ya da keder de olsa, korku, hayal kırıklığı, heyecan, yas, umut da olsa içten içe hep saklamak isteriz. Unutmaya çalıştığımız anlarda bile bir yanımız istemez bunu. Hatta bazı insanlar yaşadığı bir olaya, duyguya ya da bir kişiye o kadar bağlanır ki, bütün hayatını onun üzerine kurar, geçmişte takılıp kalır. Neden hatırlamak isteriz sürekli? Yaşanılan acı şeyleri geride bırakmak güçsüzlük müdür? Ya da hataları öylece affedip yola devam etmek bizi gurursuz mu yapar? Peki ya mutlulukları unutmak, o güzel anlara ihanet mi olur? Kesinlikle hayır. Unutmak zordur, başarabilirseniz lütuftur. Birbirlerinden tamamen farklı iki kız kardeş olan Hanife ve Hatice’nin maalesef tek ortak noktası belki de buydu; hatırlamaya karşı olan zaafları. Biri temizlik yapıyor, dikiş nakış işliyor, uzun etek giyiyor, hanım hanımcık konuşmak için kendisini kasıyor, öbürü dışarıda gezip tozuyor, erkeklerle futbol oynuyor, pantolon giyiyor, mahalle ağzıyla küfürler ediyor. Ama ikisi de geçmişlerinden kurtulamıyorlar bir türlü. Hanife, şiir defterini çalıp onunla kendisine yepyeni bir hayat kuran kız kardeşi Hatice’ye olan öfkesinin bir an bile sönmesini istemiyor. Kendi hayatından vazgeçip geçmişini her gün biraz daha hatırlatıyor kendine. “Yansın öfken. Bırak alevlensin” diyor. En büyük korkusu yumuşamaktı, unutmaktı. O buğulu, mavi, derin anlamlar barındıran, baktıkça her şeyin içini gören, baskın bakışlarında bu duyguyu yansıtmak çok kolaydı. Genç hallerindeki o canlı, aşkla parıldayan, halk tabiriyle “cam gibi” olarak adlandırdığımız gözleri, her kederiyle biraz daha solmuştu besbelli. Belki de bir süre sonra yerini yadırgayan gözyaşlarının etkisiydi bu. Öfkesi alevlenirken, gözlerindeki mavi dumanlaşıyordu gitgide. Bu solgun mavi, keder ve nefretle o kadar doluydu ki, baktığı herkeste sanki öfkelendiği kişi oymuş izlenimini rahatlıkla uyandırabilirdi. Hatta açıkçası bir ara üç boyutlu bir film izliyormuşum gibi hissettim. Sanki ayaklarıyla değil, keskin bakışlarıyla yürüyordu üzerime üzerime. Tek yaptığı hatırlamak ve hatırlatmaktı. Alzeimer hastalığına yakalanan Hatice’nin senelerce uğramadığı memleketine geri dönmesi ise, yine hatırlamaya olan arzusunun bir sonucu olsa gerek. O ana kadar tüm zorluklara kafa tutan kız, hastalığından daha güçlü olduğunu kanıtlamaya çalışıyordu kendine. Ne kadar boş bir çaba! Bir şeyi kaybedince anlıyor kıymetini insan. Hafızasını kaybetmeye başlayana kadar o şaşalı, görkemli, şöhret kokan günlerinin kaç tanesinde gerçekten geriye dönüp baktı acaba? Ailesini gerçekten özlediğine inanasım gelmiyor nedense. Ama babasının öldüğünü bile unuttuğunu fark edince, geçmişi önem kazandı bir anda. Hatırlamanın sözüm ona ne kadar önemli bir şey olduğunu anladı ve geçmişinden geriye kalan tek kişi, tabiri caizse kürkçü dükkânı ablasının yanına döndü. İki kadın… İkisi de geçmişi hatırlamanın derdinde. Ve ben… Onların bu manasız çabalarını anlamaya çalışmanın peşinde. Manasız diyorum, çünkü mesele hatırlamak değil bence. Unutabilmek. Geride bırakabilmek. Zor olan budur aslında, bu yüzden kimse cesaret edemez. Ne Hanife gibi kardeşime olan öfkemi bir ömür boyu içimde büyütürdüm ne de Hatice gibi unutmaya başlamışken hatırlamaya uğraşırdım bütün yaşadıklarımı. Unutmak, unutabilmek lükstür bence, ödüldür. Her gün hafızamızın silindiği bir dünyada yaşamak, hatırlamanın verdiği vicdan azaplarından, pişmanlıklardan, üzüntülerden, sorumluluklardan kurtulmak yaşamayı kolaylaştırır. Evet, geçmişte sadece kötü tecrübeler olmaz ve mutlu anları da geride bırakabilmesini bilmek lazım. Oturduğumuz yerden “Ne eğlenmiştik o gün, ne kadar gülmüştük, vay be ne çılgınlıktı ama!” cümlesini kurmak yerine, dışarı çıkıp yeni mutluluklar yaşamak lazım. Yalnızca bu sayede ‘her gün’ ifadesi ‘her yeni gün’e dönüşebilir. Her güne bir öncekinden bağımsız bakabilmek, her birini kendi içinde özel olarak yaşamak, bir ömürde başarılabilecek en büyük şeydir bence. Ama hatırlamak her zaman için ilerlememizi engeller. Hanife’nin geçmişi geride bırakamaması belki de dolu dolu geçirebileceği ömrünü doğru düzgün yaşayamamasına, en azından ölürken yanında birilerinin olmasını sağlayacak aile hayatı kuramamasına sebep oldu. Hatice’nin ise ondan daha güçlü olan hastalığına inatla kafa tutup geçmişi hatırlama çabaları, her başarısız olduğunda onu daha da geriye götürdü. Hâlbuki ölürken kafanızda hiçbir düşüncenin, hiçbir iç hesaplaşmanın olmaması en huzurlu ölüm olsa gerek. İşte bu yüzden Unutursam Fısılda’ya inat, “Unutursam sakın hatırlatma” diyorum ben. Bırak uçsun gitsin aklımdan. Yarın bir başlangıç olsun ve her günüm yeniliklerle doğsun. TÜRKİYE’NİN DİLENCİLERİ Yaklaşık bir ay önce annemin elinde Aslıcan Kalfa’nın Dilenciler Türkiye’de Yoksulluk ve Dilenme Kültürü adlı kitabını gördüm ve görür görmez kitabın başlığındaki konuyu nasıl işlediğini merak etmeye başladım. Her ne kadar inceleme yazıları ile roman ve hikayelerle ilgilendiğim kadar ilgilenmesem de kitabın konusunun günümüzün belki de en çok yüz çevrilen ve artık olağan olarak görülmeye başlanan ancak toplumun derin bir yarası olan dilencilik sorunsalı üzerine olması gerçekten ilgimi çekti. Annem kitabı bitirdikten sonra kitabı hemen okumaya koyuldum ve kitabın anlatım tarzı beni biraz şaşırttı. Kitabın samimi anlatım tarzı ve anlaması güç olmayan dili yerine ben resmi ve daha ağır bir dil bekliyordum. Sorunun önemli yerlerine değinen Aslıcan Kalfa, beni Ankara’daki ve hatta tüm Türkiye’deki dilenci sorununu ve dilencilerin son yıllardaki durumunu düşündürmeye yöneltti. Ankara’da dilencilerin sayısı gün geçtikçe artmakta ve kendilerini gidebileceğiniz her kalabalık alanda gösteriyorlar. Kendilerini başkalarını acındıracak durumlarda göstererek sizden para istiyorlar ya da size bir şeyler satıp ederi olan paranın üzerinizde psikolojik bir baskı oluşturarak birkaç katını bekliyorlar. Mesela mendil satan dilenciler azıcık bile kalabalık olan trafik ışıklarında bile kırmızı ışık yandığında camınıza tıklatıp size kendilerini acındırarak ondan mendil almanızı bekliyor ve aldığınızda size “Gönlünden ne koparsa ağabey,” diyerek sizi vicdani olarak daha da zorlu bir durumu sokuyor. Ancak birkaç kez bu dilencilere vicdanınıza güvenip para verdikten sonra genellikle fark ediyorsunuz ki bu dilenciler her zaman sabit yerlerinde bir çete gibi her gün dileniyorlar. Çete misali işleyen bu dilencilik sektörünün(!) çalışanları, genellikle yaşça küçük çocukları kullanarak her gün kayda değer bir para kazanıp mesai saatleri bulunan bir iş gibi o günlük yeterli olduğunu düşünükleri miktarda parayı kazanınca evlerine dönüyorlar. Eğer onlara “Neden dileniyorsun ki? Elin ayağın tutuyor, neden çalışmıyorsun?” tarzında tepkilerle yaklaşırsanız ya tersleniyorsunuz, ya tehdit ediliyorsunuz, ya da size kendilerini daha çok acındırmak için başka eylemlerde bulunarak, “Abi istediğimizden mi çalışmıyoruz? Elim ayağım bile tutmuyor,” gibi cümleleri kullanarak, sizden az bile olsa bir miktar para almaya çalışıyorlar. Aslıcan Kalfa dilenmenin yoksulların hayatta kalma çabasının bir göstergesi olduğunu savunuyor ancak ben kendisine bu konuda pek katılmıyorum. Bazı şehir efsanelerine göre şehrin en zenginlerinin şehrin dilencileri olarak yansıtılıyor ve ben bu efsanelerin tamamen asılsız olduğunu düşünmüyorum.. Yaklaşık beş yıl önce Kızılay’daki dershanemin karşısında dilenen bir dilenciye bir günde yaklaşık ne kadar kazandığını sorduğumda günlük 100 – 120 TL arası olduğunu söylemişti. Buna göre, Ankara’nın en kalabalık yerlerinden birisi olan Kızılay’da, Kızılay’ın en kalabalık noktalarında dilenmeyen bir dilencinin bile günlük kazancı tahminimce en az 150 – 200 TL arasındadır. Bu kazancın tamamının kâr olduğunu düşünürsek, bir ay içinde bir dilencinin asgari ücretin birkaç katını bile kazanmasıgayet mümkün. Hatta kalabalık yerlerde dilenen bir dilencinin ortalama bir maaş alan bir doktor kadar kazanması gayet olası bir durum bence. Ülkemizde dilencilik sorunsalı son yıllarda zirveye çıkmış durumda. Bunun temel sebebinin Suriye’de çıkan savaş ve ülkemizde bulunan mülteciler olduğunu düşünüyorum. Suriye’den gelen mülteciler gelir gelmez bazı iş sektörlerinde ucuz işçi olarak çalışmaya başladı ancak yine de birçoğu bileğinin hakkıyla kazanmak yerine dilenmeyi tercih etti ve dilenenlerin sayısı da gün geçtikçe artmaya devam ediyor. Türkçe’yi bile doğru düzgün konuşamazken çalışmak yerine dilenmeyi tercih etmeleri, dilenmenin ülkede ne kadar kolay bir para kazanma yöntemi olduğunu da açığa vuruyor aslında. Bu dilenci sorunsalı gerek toplum gerekse develet tarafından göz ardı edilmekte ancak bu sorun gün geçtikçe daha çok büyümekte ve hatta toplumun düzenini tehlikeye atma potansiyelini barındırmakta. Ben bu sorunun çözülmesi için acilen adımlar atılması gerektiğine inanıyorum. Mesela halk dilencilere hiçbir koşulda para verilmemesi gerektiği konusunda bilinçlendirilmeli, ben bile zaman zaman dilencilere gerçekten acıdığımda yanlış olduğunu bile bile para veriyorum, devlet ise bu dilencilerin sayısını azaltacak önlemler– ağır cezalar, zabıta sayısının arttırılması gibi – almalıdır. Faruk Oruç Seyrek Hayaller Hepimiz çocukken hayaller kurarız; hayatımız sanki o hayallerin etrafında dönecek gibi. Bazen hiç gerçekleşmeyecek, bazen ise gerçekleştiğinde geç kalan, bizim çoktan vazgeçtiğimiz hayaller. Bir çocuğun kurduğu hayaller, bir adamın, bir kadının... Peki hayaller ne kadar mutlu eder insanı? Ya da hep mutlu eder mi? Hayaller gerçekleştiği kadar mutlu eder. Gerçekleşmeye başladıkça yenilerini kurarsın, yeni kurduklarının gerçekleşmeme ihtimalini yok sayar gibi. Hayaller kumar gibidir. Bir kere kurarsın gerçekleşir, iki kere kurarsın gerçekleşir. Sonra bakarsın ki, hiç hayal kırıklıkların olmayacak gibi devam etmişsin. “Hayal” kelimesi tek başına iken yüzümüzü güldürse de, yanına “kırıklığı” kelimesini aldığında ne kadar mutlu edecek? Bu ikilemde hayal kırıklıklarını göze alıp, hayal kurabilecek kaç kişi var acaba bu günlerde? Bence bu sayı oldukça az. Mesela ben bıraktım hayal kurmayı. Çünkü kırık parçaları toplamak zor olmaya başladı. Çocukken hayal kurardım her çocuk gibi, her çocuk kadar. Büyüdükçe, yıkıldıklarında bıraktıkları enkazları gördüm. Bunu hiç bir çocuk görmez, çünkü hayaller de küçüktür, enkazlar da. Hayallerimizin tamamı bizim isteğimizken, çocuğumuz ya da sevgilimiz gibi diğer kişiler için onların hayal kırıklıkları olabilir mi? Benim hayallerim herkesin hayali olamayacağı gibi, başkalarının da hayal kırıklıkları benim hayal kırıklıklarım olamaz. Bir babanın ve annenin çocuğu için kurduğu, bir öğretmenin öğrencisi için kurduğu hayaller, belki de onlarda hayal kırıklığı yaratacaktır. Tolstoy ne demiş; “şikayet ettiğiniz yaşam belki de başkasının hayalidir”. Bu yüzden kendi hayalinizi kendiniz kurun. Peki, üst üste gelen hayal kırıklıkları hayallerimizi öldürür mü yoksa güçlendirir mi? Güçlendiğimizi hissedip daha fazla hayal mi kurarız, yoksa artık daha mı az hayal kurmaya başlarız farketmeden? William Shakespeare diyor ki; “önce hayaller ölür, sonra insanlar”. Yani ölmeniz için önce bir kaç hayalinizin de ölmesi gerek, yoksa hep güçleniyorsa nasıl öleceksiniz. Kimse ölümsüz değildir. O yüzden herkes her geçen gün daha az hayal kurmaya başlar. İşte bütün bunlar çok hayal kuran, sadece kendi için değil, başkaları için de hayal kuran bir adam olan Rıfat’ın kurduğu hayalleri gerçekleştirmeye çalıştığı bir serüven kitabının kurgusudur. Bu kitabın bana hayallerimi sorgulatmasının sebebi, kitapta sıkça hayal kuran Rıfat’ın hayatı hakkında bahsettiklerinin birçoğunun karakterin hayallerinden çıkmasıdır. Bu hayaller hayatın gerçekleri ile kesişerek ilerliyordur. Kitabı okuduğumuzda çekilebilecek farklı noktalar olduğunu görmek oldukça basit. Siyasi olgular kitabın içeriğinde kendini sıkça gösteriyor fakat ben hayaller kısmına yoğunlaştım. “Mutluluk için dublör kullanıyorum” der Rıfat. Haklı, belki de bütün hayalleri yıkılanlar dublör kullanıyordur. Kitap, Seyrek Yağmur adlı bir kitabevi işleten Rıfat’ın farklı hikayelerini anlatıyor. Kitapta aslında birkaç konu işleniyor. O ve kedisi Hakkı ile sahafta yaşadıkları, suikast olayı, sevgilisinin terketmesinden sonra ondan gelecek bir mektubu bekleyişi, babasıyla olan ilişkisi hayaller ile birleştirilip gerçekler olarak sunuluyor. Kitapta en ilgi çekici bölümlerden biri “Kadersiz ve Şişman” bölümü. Çünkü, burada Rıfat hayallerini anlatıyor. Rıfat’ın, oğlu olduğunu hayal edip ona çok sevdiği bir şairin ismini vermesi ile başlayan, kendi hayallerini çocuğunun hayatı için kurmaya başlamasıyla olgunlaşıp, aslında bunların, çocuğunun hayallerinde hiç yerinin olmadığını fark ettikten sonraki hayal kırıklığıyla bitiyor. Kendi hayallerimi sorguladığım bir diğer kısım ise kitabın sonunda, hayali bir kişilik olan Oktay Rıfat’tan gelen mektup kısmıdır. Benim de bir masaya oturup konuşmak istediğim kişiler var hayalimde ama önce o hayatı hayal etmeliyim yaşayabilecek miyim diye. Oktay Rıfat’ın da dediği gibi mektubunda “bir masaya oturduğumuzda, yaşamaya da otururuz”. Bu yüzden hayallerimizi iyi kurmalıyız, çünkü onları daha yaşayacağız ve hayal kırıklıklarımız olacak. Ancak sonra ölebiliriz. Güç Her Şeyi Değiştirir Sayısız kişi savaşır fakat bir kişi kazanır. Şüphesiz ki 2. Dünya Savaşı insanlık tarihinin en vahşi ve en kanlı savaşı olmuştur. Pek çok ülkenin katıldığı savaşta milyonlarca kişi hayatını kaybetmiştir. Savaşın izleri şu an bile hâlâ çoğu insanın aklından silinmemiştir. Her ne kadar kötü etkisi olsa da bir o kadar da iyi etkisi olmuştur. Öyle ki birçok görüşün önemini artırmış ve dünyanın yeniden şekillenmesine neden olmuştur. Sosyalist, komünist, faşist düşünce akımları bunlardan sadece birkaçıdır. Bunun yanı sıra yeni teknolojinin %90’ı bu savaş sayesinde gelişmiştir. Birde soğuk savaş var tabii ki 2.Dünya Savaşı’ndan yaklaşık 40 yıl kadar sonra gerçekleşen. Yine de Almanların yaptığı sayısız teknolojik buluş şu anda hâlâ temel alınmaktadır ve bu temel üzerinden geliştirilmektedir. Kitaptan bahsedecek olursak, 2. Dünya Savaşı’nın en güzel ve yalın öykü kitaplarından birisi. Bu güne kadar bir sürü roman okudum, film izledim fakat hiç bu kitap kadar sade ve güzelini görmemiştim. Hikâyeler o kadar basit bir dille yazılmış ki okuyucu kaç sayfa okuduğunun farkına bile varamadan kitabı bitirmiş oluyor. Öykülerdeki karakterlerde, normal insanların savaş zamanında düzenin değişmesinden ötürü yaşadığı zorluklara bol bol yer verilmiş ve insanı öyküdeki karakterin yerinden düşünmeye zorlayan bir anlatımı var. Yazarın küçük detayları bile anlatması içeriğinin sade olduğu kadar dolu olduğunu da gösteriyor. Öykünün kahramanlardan çok normal insanlar üzerinden anlatması da öykülere gerçeklik katmış ve insanların empati yapmasına ortam hazırlamıştır. Savaşa giren insanların savaş istemedikleri, zorla katıldıkları için gönülsüz bir şekilde hayatta kalmaya çabaladıklarını konu alan öyküler insanları bir hayli etkilemiştir. Öykülerin çoğunda kendimi karakterlerin yerine koydum ve şu anki hayatımızın ne kadar rahat olduğunu anladım. İnsanların da okuduklarında kendilerini karakterlerin yerine koyacaklarını garanti ederim. Genelde okuduğum diğer öykü kitaplarında sanki olaylar başka bir paralel evrende geçiyor gibiydi. Sonuçta savaş dünyasını hiç birimiz yaşamadığımız için sanki bize farklı bir dünyadan gibi geliyorlar zaten. Neyse kitabın içeriğine daha fazla girmek istemiyorum, okuyucuların kendilerinin öğrenmesi ve en azından bir empati yaparak okumaları daha iyi olacaktır. 2.Dünya Savaşı’nın insanlar üzerindeki kötü etkilerini herkes biliyordur sanırım. Peki hiç “Almanya kazansaydı nasıl olurdu” diye düşündünüz mü? Büyük ihtimalle Faşist düşünce yüzünden safkan Alman olan herkes dünyadaki en zengin ve en üstün kişiler olurdu. Eminim ki adalet sistemi de tamamen farklı olurdu ve Almanlar her türlü üstün olurdu. Yani Alman birisi başka bir insanı öldürse bile suçsuz olurdu. Belki Alman bilim adamlarından dolayı teknoloji çok ileride olabilirdi fakat adaletin olmadığı yerde teknolojini neye yarar? Almanya’nın kaybetmesi insanlık adına çok daha iyi oldu. Diğer bütün ırkların köleleşmesindense teknolojinin 10 yıl geride olması çok büyük kayıp değil. Almanya’nın savaşı kaybetmesindeki en büyük etken Rus kışıdır. Napolyon’dan ders almayan Hitler bu hatasını Alman ırkının geleceğiyle ödedi. Stalingrad’da yapılan direniş üstüne Rus kışının da Almanları hazırlıksız yakalaması Nazi Almanya’sına bitiren vuruşu yaptı. Amerika’nında diğer yandan savaşa girmesi Almanya’nın ordusunun 2’ye bölünmesine ve morallerinin düşmesine neden olmuştur. Bunca kötü olaydan sonra birçok Alman da teslim olmuş ve ülkelerinden çok hayatlarını düşünmüşlerdir. Bu nedenlerden dolayı Nazi Almanya’sı kendini savunamamış ve 2. Dünya Savaşını kaybetmiştir. Böyle sonlanması daha iyi oldu diye düşünüyorum. En azından dünyada insana değer verilen birçok ülke var. Kısacası tekrar ne kadar şanslı bir dönemde yaşadığımızı ve nelere sahip olduğumuzu unutmamamız gerekir. ÇERÇEVELERİ KARIŞTIRMAYIN Bu yazıya Türkçe okuma, yazma bilmiyorum diyerek başlasam, ne düşünürdünüz? Kesin bir ironi ya da bu yazının ana fikrinin anlaşılma derecesini güçlendirmek için sorulmuş bir soru olduğunu düşünürsünüz diye sanıyorum. Evet, aynen öyle! Tabi ki Türkçe biliyorum, ama yazarımız ve birçok farklı insan gibi bildiğim şeyin hem varlığını reddetmeyeceğim hem de onun önemini vurgulamamazlık yapmayacağım. Birçok farklı alanın uzmanının –anlayamadığım bir sebepten dolayı- kendi alanını yüceltmek uğruna yaptığı bir mantık hatasının sadece başka bir türü bu soru. Yazarımız bu kitabında, genel manada kitabın işlediği konuya katılsam da, çözüm üretme sürecinde yaptığı bu mantık hatasını size anlatmadan geçemeyeceğim. Konuşmanın imkânsızlığını çok güzel anlatmış olan yazarımızın üstüne ben de, bu fikre katılma sebeplerimden önce imkânsızlığın çözülememesinin tek sorunu olan mantığın ikinci plana atılmasından bahsedeceğim. Hemen birkaç örnek ile bu üstünde ısrarla durduğum mantık hatasını sizin için daha somut hale getirelim o zaman. “Bilim her şeyin açıklamasıdır.” ve -bu kitabın bir bölümünde bahsedilmiş olan- “Sanat, konuşma eyleminin gelişimi için tek yoldur ve mantık haddini bilmelidir.” gibi birçok farklı konunun uzmanları bu tarz söylemlerde bulunmuşlardır. Buradaki sorun şudur: Bu tarz temel fikirlerin oluşumları akıl yürütme ve mantığın iyi ya da kötü –bu durumlarda kötü- kullanımı ile meydana gelir. Temelde her şeyin açıklamasını mantık ve akıl yürütmenin dışında tutmak ya da “haddini bilmek” gibi bir aşağılamada bulunmak, çok açık bir mantık hatasıdır ve yanlıştır. Bu, girişte bahsettiğim sorun ile aynıdır ve tercümesi şudur: “Ben bu konunun üstüne düşündüm ve cümlelerimi mantıklı bir sırada size anlatıyorum, başka şekilde anlatamam değil mi? Ama dikkat edin, bu demek değildir ki mantık çok önemlidir ve her şeyin temelidir.” Maalesef bu mantık hatasına düşülmektedir, eğer bir fikir var ise; bu fikir, bir dizi akıl yürütme sonucu oluşmuştur. Daha temelde akıl yürütme ve mantık kullanılmadan yapılamayan bir şeyin, bu durumlarda bilimin ve sanatın, her şeyin temeli olduğunu iddia etmek çok aciz bir durumdur. Bana sorarsanız aşağılık kompleksinden de başka bir şey değildir! Mantık ile olan kısmı sonuçlandırdıktan sonra -bence de- çok önemli bir soruna mükemmel ve sanatsal bir dil ile değinmiş olan yazarımıza bu konuda hakkını verdikten sonra, naçizane birkaç fikrimi de sizlere sunmak istiyorum. Dönemimizde, imkânsızlaşan diyaloglar gerçekten de –yazarın abarttığını katiyen düşünmüyorum- bireyselleşmenin ve yazarımızın egoların beslenmesi olarak tanımladığı bu içe kapanma durumundan dolayı oluştuğunu düşünüyorum. En bariz örneklerden birini size şöyle özetleyebilirim: Eğer birisi bana “Sen çok iyi bir insansın.” der ise, aklıma ilk gelen soru “İyi nedir?” olur. Çünkü herkesin kendi hayatı, tecrübeleri ve duyguları ile oluşturduğu fikirleri veya okuyup öğrendiklerinden yola çıkarak kendisini yakın gördüğü ideolojiler var ve bunlar her insan için aklıma gelen bu sorunun cevabını değiştiriyor. Yani daha da özetlemek gerekirse göreceli bir durum. Bunun dışında bir sürü farklı göreceli konuda kelimeler bizim aramızda anlaşmamızla ilgili uçurumlar yaratma potansiyelini taşıyorlar. Aşk, sevgi, güzel, çirkin, doğru ve yanlış gibi birçok farklı göreceli tanım oluşturabileceğimiz farklı konseptler örneklendirilebilir bu konuda. Bireyselleşme sorunu bu göreceli anlayışın neresinde kalır ve egolarla ne alakası var bu durumun şeklinde sorular kafanıza takıldıysa eğer, ilişki şu: İnsanlar içine kapanık ve bireysel başarının her şeyin üstünde tutulduğu bu dönemde fikir paylaşımlarına önem vermiyorlar ve maalesef, bu göreceli olma durumunun farkında değiller. Evet, bu tarz fikirlerin göreceli olması bir sorun teşkil etmiyor, sorunu oluşturan temel unsur bunun farkında olmayan ve bireysel faydayı her şeyin üstünde tutan insanların egolarından dolayı bu göreceli fikirleri mutlak kabul edip konuşmanın imkansızlığının gerçek bir fenomen haline gelmesine sebep olmaktadırlar. Daha da açmak gerekirse, mutlak kabul edilmiş göreceli hiçbir şey hakkında ortak noktada buluşup konuşmak imkânsız olan şey. Bu sorunun çözümünü ise yazarımızın aksine mantık kullandığımı itiraf ederek –ve tabi ki o olmadan hiçbir şeyin anlamı yok- sizlere sunmam gerekiyor. Sorunumuz, kendi tecrübelerim sayesinde gördüğüm kadarıyla, şu: İnsanlar konuşurlarken kendi fikirlerini ve tecrübelerini mutlak kabul etmektedirler ve ekstra açıklama gerektiren yerleri es geçmektedirler. Çözümü vermeden önce küçük bir uyarıda bulunmak istiyorum, sorunun önemini ve ne kadar kötü bir durum oluşturduğunun farkında olsam da sizlere vereceğim bu çözüm size çok basit gelebilir. Bu, benim bu sorunu önemsiz ve basit gördüğüm anlamına gelmeyeceği gibi mantığın ne kadar güçlü ve basit bir özelliğe sahip olduğunun da kanıtıdır. Çözüme dönecek olursak eğer, hoşgörü çerçevesinde diyaloglarımız esnasında kendimizi dinlediğimiz kadar karşıyı da dinlemeli ve anlattığımız her şey için ayrıntılı açıklamalarda bulunmalıyız. Ayrıntılı açıklamalardan kasıt şudur: (gördüğünüz gibi ben de ayrıntılı açıklamalarıma ayrıntılı açıklamalarda bulunuyorum) Düşüncelerimizin oluşum süreçlerini de konuşmalarımızda karşı tarafa anlatmamız gerekmektedir ki yukarıda örneklerini verdiğim göreceli durumlarda ortak bir noktada anlam oluşturmamız sağlanabilsin. “Ama dediğim gibi, elde ettiğimiz yeni bilgilerle, yaşadığımız yeni deneyimlerle hayal gücünün mantık tarafından görmezlikten gelinen gerçekleri mantığın sınırını genişletir:…”1 Hayal gücü ve fikirler üretilebilir ancak mantığın çerçevesi genişletilemez. Üretilen fikirler ve deneyimlerimizden alacağımız dersler mantık çerçevesi altına sokulmazlar ise gerçeklik kazanamazlar. Yazara hep üstüne düşündüğüm ve bir nevi dert edindiğim bu sorunu güzel analiz ettiği için çok içten teşekkürlerimi sunmak istiyorum ancak mantık ile alakalı bu tarz yorumlar ve üstüne mantık hataları ile dolu çözümler üretmek ile en başta söylediğim gibi, yazarımızın –ve bu tarz fikirlere sahip herkesin- kurtulması gereken bir komplekse sahip olduğunu düşünüyorum. Mahmut Esat AKIN Alıntılar 1) Osman Çakmakçı, Konuşmanın İmkansızlığı Üzerine Bir Diyalog, (Zeytinburnu-İstanbul: Türkiye İş Bankası Kültür Yayınları, 2017), s. 37. OZAN KARAPÜR 06.12.2016 PARA HIRSI Para insanların her zaman kötülediği ama hep sahip olmak istediği ve çoğu zamanda kıskandığı bir kâğıt parçasıdır. Bu yazıda insanların sürekli dile getirdiği klişelerdense daha aykırı bir düşünce ile paranın bize neleri göze aldırdığını okuyacaksınız. Elinize bir mikrofon alıp sokaklara röportaj yapmak için çıktığınızda aklınıza gelebilecek en klişe sorudur: Para mı mutluluk mu? Çoğu insanın mutluluk cevabını verdiğini ve paranın hayatta bir gaye olmaması gerektiğini söylediğini hepimiz izlediğimiz röportajlarda görebiliyoruz. Belki de sizde aynı şekilde düşünüyorsunuz ama artık kendinize yalan söylemeyi bırakmalısınız. Para aslında bize mutluluk verebilecek bir değer değil mi? Artık eski düşüncelerden kurtulup günümüzün gereksinimlerine odaklanmalıyız. Para eskiden olduğu gibi yalnızca takas için kullanılan bir değer değildir. Günümüzde para bireyin sosyal statüsünü ve kişiliğini etkileyen bir değer haline gelmiştir. Bu gerçeği inkâr etmenin ve insanlarda yanlış izlenimler bırakmanın bir manası kaldığını düşünmüyorum. İnsanların hedefi istedikleri bir hayata ulaşmak ve bu istenen hayatta para büyük bir yer kaplıyor. İşiniz, arkadaşlarınız, mutluluğunuz artık sizin cüzdanınızda bulunan para miktarına göre şekilleniyor. Sizce de bu durumda paranın bir öneminin olmadığı söylenebilir mi? Peki, insanlar para için neler yapıyorlar? Çocukluğumuzdan yetişkinliğimize kadar daha iyi okullarda okuyup daha iyi bir eğitim almaya çabalıyoruz. Çünkü daha iyi bir eğitimin bize daha iyi bir iş getireceğini biliyoruz ve tabiki iyi bir işten kastettiğimiz yüksek bir maaş. Yıllar boyunca para için gösterdiğimiz hırsı aslında paranın bir önemi yok diyerek bir kenara atamayız. Çünkü harcadığımız zaman ve feda ettiğimiz hayatımıza göz göre göre yalan söyleyemeyiz. Emrah Serbes’in Deliduman romanında da Çağlar karakterinin kız kardeşi Çiğdem’e düşkünlüğünün sebebi de para hırsını gözler önüne seriyor. Kendisinden çok kız kardeşini ünlü etme hayalleri olan abinin para için göze almadığı bir zorluk neredeyse yok. Aslında bunu gerçek hayatta da görüyoruz. İnsanların para için başka bireyleri kullanması her zaman duyduğumuz bir olay. Paranın bize sağladığı imkanlar aslında aynı zamanda bize mutluluğu da tattırıyor. Aldığınız bir eşya veya gittiğiniz bir eğlence paranın size sağladığı küçük mutluluklar. Peki, büyük mutluluklar nelerdir? Bugünlerde insanlar evlenip mutlu bir yuva kurmaya adım atarken en fazla konuşulan şey sizce nedir? Tabi ki de paradır. Para size hayallerini kurduğunuz birlikteliği yaşatabiliyor artık. Bu her ne kadar acı bir durum olsa da gerçektir. Çünkü artık insanlık öldü sevgili okurlar. Eskiden herkesin imrenerek sahip olmak istediği sevgi ve mutluluğun yerini para aldı. Çünkü artık bu dünya da para bu olguları bize sağlıyor. Sokaklarda bu düşüncelerin kabul edilmesi insanlar tarafından ayıplansa bile bu düşüncelerin gerçekleri yansıttığı inkâr edilemez. Sonuç olarak tüm çabalarımızı para kazanmak ve iyi bir iş sahibi olmak için harcadığımızı kabul etmeliyiz artık. Para hırsımızın bizi insanlara kötü göstereceği düşüncesini bir kenara atıp kabullenmeliyiz. Çünkü insanlık artık para göz. Günümüzün egemen sınıflarına göre bizi değerli kılan cebimizdeki para miktarı. Daha önce de belirttiğim gibi bu acınası durum biz kabul etmedikçe gerçeklikten uzaklaşacak gibi bir durum söz konusu değildir. Artık toplumda kabul edilmeyen değerlerin bile gerçek olabileceğini anlamamız gerekiyor. Ancak o zaman olaylara daha objektif bir şekilde yaklaşabilir ve çözümleyebiliriz. Kendimize yalan söylememizin bize verdiği zarardan başka bir eylemi yok. Belki de sizde bu yazılanları inkâr edip mutluluğun paradan daha önemli olduğunu ve mutluluk için çabaladığınızı düşünebilirsiniz. Fakat bu aldatmacayı elbet bir gün sizde göreceksiniz. Bir "Ordu" İnsan Hayatımdaki ilklerden birini yaşamak üzereydim. Üniversiteye gelmeden önce üniversite takımına girmenin hayalini kurarken şimdi kendimi okul takımı ile başka bir şehirdeki turnuvaya katılmak üzere hazırlanırken bulmuştum. Hocanın Ordu'ya götüreceği 18 kişilik kadrosunda yer aldığım için içimde tarif edemediğim bir mutluluk ve heyecan vardı. Otobüs yolculukları oldum olası beni çok rahatsız ediyordu. Midem bulanıyordu sürekli.Hareket zamanı geldiğinde mide bulantısını unutup ertesi gün oynayacağımız maçı düşünmeye başlamıştım. Uzun süredir birlikte futbol oynasak da birbirimizi çok iyi tanıdığımız söylenemezdi. Futbol sahasındaki birey ile günlük hayattaki birey arasında büyük farklar vardır. Bu yolculuk saha dışında birbirimizi tanımamızdaki ilk adım olacaktı. Yolculuk beklediğim gibi önce sakin başladı ancak zamanla otobüsün en arka kısmındaki insan sayısı artmıştı. Üstelik gitarımız da vardı. Çoğu kişinin benzer şarkıları söylemek istemesi futbol dışında da ortak noktalarımızın olduğunu gösteriyordu. Uzun bir yolculuk bizi bekliyordu aslında ancak birlikteyken o kadar eğleniyorduk ki zamanın nasıl geçtiğini fark edememiştik. Gece yarısını geçtikten sonra sabah maça çıkacağımız için herkes dinlenmeye çekilmişti. Konaklayacağımız otele vardığımızda maç saatinin ertelendiği öğrendik ve herkes biraz daha dinlenmek için odasına geçti. Maç öncesi kadronun açıklanacağı toplantı salonuna gittiğimizde hayal kırıklığı yaşamıştım. İlk maça yedek olarak başlayacaktım. Bunu hiç beklemiyordum. Sahaya gidip ısınmaya çıktığımızda kendi kendime neyi eksik yaptım diye soruyordum? Maça çok kötü başlamıştık. Başlangıç vuruşu ile kalemizde golü gördük ve ilk on dakika sonunda 3-0 geriye düşmüştük. Hoca ısınıp oyuna girmemi söyledi. Kafamda acaba bu maçı çevirirsek neler olur diye düşünüyordum. Bir gol attıktan sonra baskıyı da artırdık. Mutlak birkaç pozisyondan yararlanamadık ve maçı kaybettik. Otele geri döndük herkes üzgündü. Hocamız teselli ediyordu bizi. Ordu'ya eğlenmeye geldiğimizi söylüyordu. O gün doğum günü olan bir arkadaşa süpriz bir kutlama yaptık. Kafamızı dağıtmıştık bu sayede. Konakladığımız yerde birlik beraberliğimizi simgelemesi için tek tip kıyafet giymemiz gerekiyordu. Başlarda çok sıkıntı olmasa da ilerleyen günlerde aynı kıyafeti giymek canımızı sıkmaya başlamıştı. Otel çalışanlarıyla da çok iyi ilişkiler kurduk. Vedalaşırken buruk bir sevinç yaşamamız da bundandı. İkinci maçın hazırlıklarına başlamıştık. Daha iyi bir performans göstermek istiyorduk. Maçtan önce yine toplandık. Hoca kadroyu açıkladığında önceki maçtaki performansımdan memnun kalmış olacak ki ilk onbirde forma şansı bulmuştum. Bundan sonraki maçlarda da bu hep devam etti. Rakibimize karşı güzel bir oyun sergilesek de yediğimiz talihsiz goller yüzünden maçı kaybettik. Otele döndüğümüzde herkes üzgündü. Otel çalışanları da sonraki maçı kazanacağıma inandıklarını söylüyordu. Akşam kararlaştırdığımız odada toplanıp oyun oynamaya başladık. Gece geç saatlere kadar Vampir- köylü oynamıştık ve kimse bırakıp gitmek istemiyordu. Maça çıkmak yerine tüm gün oyunu oynayabilirdik. Saat iyice geç olunca odalara dağıldık ve sabah olunca maça gittik. Döndüğümüzde şehirde gezintiye çıkmak istedik. Tek tip giyinmiş on yedi oyuncu ve iki hoca Ordu sokaklarında küçük bir odu gibi ilerledikçe herkes şaşkın şaşkın bize bakıyordu. İnsanlar hangi takım olduğumuzu sorup duruyordu. Bu durum beni gereğinden fazla mutlu