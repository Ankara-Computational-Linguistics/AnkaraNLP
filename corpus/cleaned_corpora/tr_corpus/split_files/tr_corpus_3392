insanların benim yaşlarımda olmasıydı. İleride okuyup evlilik hayali kuracakları yere siperlerden sağ salim eve dönmeyi istiyorlardı. O gençler, okuyup ülkelerine daha iyi koşullar altında hizmet etmeliydiler. Ülkelerinin birer kuklası olarak değil. Dünya üzerinde çok acı olaylar yaşandı. Hatırlamak istemediğimiz ancak ne yazık ki aklımızdan da çıkaramadığımız eski anılar. Dünya savaşları bunlardan biri ve en önemlisi bence. O zamanı görmüş yakınlarımız, akrabalarımız var. Birde benim gibi daha sonra doğmuş ve hiç birine şahit olmamış kişiler. Konu hakkında bilgi almamızın tek yolu yaşamak değil tabi ki. Hollywood sayesinde bu konuyu ele alan çok fazla film çekildi. Bu filmler bize savaş hakkında birçok ipucu veriyor. Bu filmleri izlerken gözüme çarpan birçok şey oluyor. Askerlerin gözlerinden anlaşılan merak, orada yaşayan masum insanların çaresizliği, teslim olan askerlerin vücut dillerinden anlaşılan korku… Savaşta acı çeken taraf sadece askerler değildi elbet. Milyonlarca aile çocuklarının geri gelmeyeceğini bile bile gönderdiler. Oğullarına, arkadaşlarına, tanıdığı tanımadığı kısacası yardıma ihtiyacı olan herkese yardım etmek için hastanelere, fabrikalara çalışmaya gittiler. Savaş her ne kadar çoğunlukla Avrupa’da yaşanmış olsa da, dünyanın her yerinden insanlar toplanmıştı. Kökenleri, ırkları, dinleri, ideolojileri farklı olabilirdi. Ancak hepsinin ortak bir amacı vardı. Bu savaşın sonlanması ve hayatta kalanların evlerine dönmesi. Fakat bunların yanında benim bir şey daha ilgimi çekti. Şehirlerin duvarlarında ve erzak kutularının üzerinde olan ‘’Uncle Sam’’ figürü. Bildiğiniz üzere ülkeler ordularına asker toplamak için birçok yol uyguladı. Bunların bazıları masum denilebilecek seviyedeydi. Duygu sömürüsü yapmak, onlara ihtiyacı olduklarını söylemek, ailelerine yardım yapacaklarını belirtmek… Bazıları ise korkutaraktı. Tehdit ederek, zorla orduya sokarak, gerekirse işkence ederek… ‘’Uncle Sam’’ masumlardan biriydi. Daha doğrusu o bir ikondu. Beyaz saç ve sakalıyla beraber ABD bayrağının renklerine bürünmüş bir kostüm içerisinde parmağını size doğru uzatır ve ‘’SENİ AMERİKAN ORDUSUNDA İSTİYORUM’’ derdi. Bu poster şehrin her yerinde insanların ilgisini çekmek için kullanılmıştı. Poster ilgi çekmişti de. Orduya katılan askerlerin çoğunun şehirde gördükleri bu afişlerden etkilenerek katıldığı söyleniyor. Peki, askerlerini topladın. Sıkıntı yok. Ne yapacaksın o askerlerle? Belki kimsenin umursamadığı bir şey için feda edeceksin. Belki de gerçekten değecek onca zahmete. Fakat işin sonucunda hep aynısı olacak. Acı çeken taraf belli bir kesim olacak. Sen ise kazandıklarının tadını çıkaracaksın. Kulağa hiç adil gelmiyor değil mi? Gelmez tabi. Gelse de umurunda olmaz. Sam Amca, keşke daha az kişinin dikkatini çekseydin. Daha az genç bu saçmalığa ortak olsaydı. Bu tür insan tarihini derinden etkileyen olayların arasında bunun gibi çok fazla detay var. Her olayda mutlaka üstünde araştırma yapılabilecek bir konu veya bir fikir bulabilirsiniz. Bana göre tarihi daha eğlenceli, ilginç kılan küçük detaylar bunlardır. Elif Şeyma Kayır İnsan ve Sınırları İnsan sınırlı bir canlıdır, tıpkı evrendeki diğer canlılar gibi. Aslında bence, insanı diğer varlıklardan üstün kılan hiçbir özelliği yok, belki insanoğlunun düşünebilmesi ya da konuşabilmesi, ayrı iki özelliği olabilir. Ancak, insanın sınırlılığını ele alırsak, bu yetenekler yaşadığımız yeryüzündeki diğer canlılar üzerinde bir üstünlüğünün olmadığını gösterdiğini düşünüyorum. Bence, bir üstünlüğün olması için mükemmel olmak, sınırsız yeteneklere sahip olmak, sınırsız bir düşünme yeteneğine sahip olmak ve bunun yanında sınırsız bir şekilde karşımızdaki insanı hem tam olarak anlayabilmek hem de aklımızdaki düşüncelerimizi, içimizde hissettiğimiz duygularımızı, karşımızdaki insana tam olarak aktarabilme yeteneğinin olması gerektiğini düşünüyorum. Bu yeteneklerin hiçbirine sınırsız bir şekilde sahip olamadığımız için üstün değiliz. Belki kimimiz diğer sevimli canlılardan üstün olduğumuzu düşünebilir, ama onlar ne kadar sınırlıysa biz de o kadar sınırlı canlılarız aslında. Değerli yazarımız Osman Çakmakçı’nın Konuşmanın İmkânsızlığı Üzerine Bir Diyalog isimli eserini okurken, insanın sınırlılığı hakkında daha keskin fikirlerim oluştu. Konuşmayı sınırlı eden öncelikli şey, sahip olduğumuz kelimelerin sınırlı oluşu. Aklımızdaki hiçbir düşünceyi kelimelere aktarırken, tam olarak ne düşündüğümüzü aktaramıyoruz ya da neler hissedebildiklerimizi tam anlamıyla dile dökemiyoruz, bir de bunun yanında karşımızdaki insanın neler dediklerini kendi tecrübelerimizle harmanlayıp o şekilde anlıyoruz ve yorumluyoruz. Özellikle günümüz insanının kendini düşünme eğilimi var daha çok ve bu da birbirimizi anlamamızı sınırlandıran bir engel. Bundan dolayı kendimi yorgun ve bitkin hissediyorum birileriyle konuşurken. Yakınımdaki insanların beni çok iyi anladıklarını düşünmüyorum. Herkes kendi tecrübelerine dayanarak, kendi bilgi birikimine göre insanları yorumlar bu doğal bir şeydir, insanın doğasında olan bir şey, çünkü bizi biz yapan düşüncelerimizi şekillendiren tecrübelerimizdir, fakat bazen o kadar benlikçi oluyor ki insan, karşısındaki insanın bir birey olduğunu, kendine ait düşüncelere sahip olduğunu unutabiliyor ve birbirimizi anlamakta sınırlı olduğumuz halde, bu şekilde tamamen birbirimizi anlamıyoruz. Ayrıca, ben de bazen çevremdeki insanları duyamayabiliyorum. Geçen haftalarda bir arkadaşımla küçük bir tartışma yaşadık. Tartışma sebebimiz hiç belli değildi. Ne ben biliyordum nedenini, ne de o. Birkaç gün konuşmadık birbirimizle nedensizce. Ben konuşmak istedikçe o benden uzak durdu, o konuşmak istedikçe ben ondan uzak durdum. Sonra sakince düşününce, birbirimize gerçekten haksızlık ettiğimizi gördüm. Aslında ben de büyük haksızlık eden taraftaydım. İkimiz de birbirimizi ufak bir konuda anlamadığımızı fark ettim ve bu ufak konu, fındık kabuğunu doldurmayacak cinsten. Konuşurken ben kendi bildiğimi okumuşum, o kendi bildiğini okumuş. İkimiz de kendi kafamızdan konuşurken birbirimizi duymamışız. Sözde karşılıklı muhabbet ediyoruz, fakat gerçekte bir muhabbet değil sadece kendi düşüncelerimizi dağınık bir biçimde kendi kafamızdan konuşurmuş gibi konuşmuşuz. Birbirimizi hiç anlamamışız aslında ve bu da tartışmaya sebebiyet vermiş. Birbirimizden özür dilemeye çalışsak da hâlâ kendi kafamızdan tasarlayıp kendi içimizde tekrar tekrar tartıştığımız için birbirimizden uzak durmuşuz. Aslında bu da bizim sınırlı varlıkla olduğumuzun göstergesi. Hem birbirimizi anlamamışız hem de konuşmayı kendi kafamızdan eksik ve taraflı yorumlayıp birbirimizden tamamen kopmuşuz. Karşılıklı aynı ortamda, aynı atmosferde olsak bile, ikimiz de farklı dünyalardaymışız sohbet anında. Ama o da bu durumu fak ettiği için aramız düzeldi çünkü aynı frekansta olamasak bile sınırlılığımız yüzünden, ikimizde yakın frekanslar yakalamış olduk böylelikle. Sınırlarımız bizi bazen zor durumlara düşürse de bazen de ortak alanlarda buluşmamıza neden oluyor. Biz mükemmel varlıklar değiliz yapabildiklerimiz; düşüncelerimiz ve anlatabildiklerimiz yeterliliklerimizle sınırlı. İşte bu yüzden sabırla dinlemeye anlamaya ve ona göre davranmaya özen göstermeliyiz. Bu hayatta sınırlarımızın bizi sınırlamaması için çaba göstermeliyiz. Ya sizce? Kaynakça: Çakmakçı, Osman. Konuşmanın İmkânsızlığı Üzerine Bir Diyalog. İstanbul: Babil Yayınları,2015.Baskı. C.Tilbe Yılmaz 21301177 TURK101-24 25.11.14 DAHA ÖNCE HİÇ DUYULMAMIŞ “SEVDA SÖZLERİ” Hayat dosdoğru üstümüze gelmeye başladığında ya bir kaçış noktası ararız kendimize ya da hiçbir şey yapmadan öylece bekleriz. Her insanın kaçış noktası farklıdır; kimimiz ailemize yaslanırız, kimimiz sevdiğimize, belki içimize kapanırız kimse ulaşamasın diye ya da şiirlerde buluruz kendimizi. Tıpkı Cemal Süreya’nın yaptığı gibi... Acıyı derinden tatmış biri olması mıdır onu böylesine usta bir şair yapan? Yaşadığı acıları, duygu dolu mısralarından anlayabilrsiniz; peşi sıra annesi ve babasını kaybeden, hatta yaşadığı yerden sürülen birinin acılarını... Kendine bir çıkış yolu olarak gördüğü şiire sarılan Cemal Süreya, kısa süre sonra sadece şair kimliğiyle değil, şiirine yerleştirdiği düşündürücü sözleriyle de tanındı. Onun dizelerinde annesizliği, insanlara olan güvenini, sevgisinin naifliğini, bütün yaşanmamışlıklarına rağmen hayata bağlılığını sezebilirsiniz. Sevda Sözleri adlı yapıtı, Cemal Süreya’nın Üvercinka, Göçebe, Beni Öp Sonra Doğur Beni, Uçurumda Açan, Sıcak Nal, Güz Bitiği, Kalanlar adlı şiir kitaplarını bir araya getiriyor. Kısaca okuyucularına yüreklere işleyen bir edebiyat şöleni sunuyor. Şairi adeta bir kitapla tamamlıyor, bütünlüyor. Öyle bir bütünlük ki bu; sıcak, tılsımlı ve ölümsüz. Şiir okumayı gerçekten seven ve bundan keyif alan; yaklaşık on farklı şairin birçok kitabına sahip olan ve kütüphanesinin en üst rafında muhafaza eden biri olarak Cemal Süreya’nın ve özellikle Sevda Sözleri’nin benim için her zaman anlamı çok ayrı ve yeri doldurulamaz olmuştur. Öncelikle bana şiiri Cemal Süreya sevdirdi. Daha önce onu edebiyat dergilerinde ya da okuldaki edebiyat öğretmenimin bize anlattığı kadarıyla tanıyordum. Şiirleriyle henüz tanışmadan once O’nun hakkında en çok hafızama kazınan iki tane bilgi vardı; biri, girdiği bir bahiste soyadından “y” harfini kaybetmesi, ötekisi ise Tomris Uyar’a duyduğu büyük aşk. Ben, böyle böyle tanımaya, benimsemeye başladım Cemal Süreya’yı. Önce, duyduğu büyük aşkla kendini tanıttı bana sonra da mısralarında anlatmak istedikleriyle sevdirdi, kendine ve şiirlerine bağladı. Duygularımı henüz yeni yeni keşfetmeye başlarken elimden tuttu. Bugün de, ilk günkü gibi, hayattan bunaldığım, özellikle aşk ve sevgiye inancımı yitirdiğim zamanlarda kitabın sayfalarını kurcalarım hep, çünkü biliyorum ki düşünmekten ve sorgulamaktan yorulduğum zamanlarda bile Cemal Süreya beni düşünmeye sevk edecek, nefes alıyor olabilmemin bana verilen en güzel hediye olduğunu hatırlatacak, her karanlığın ardında bile mutlaka bir ışığın yavaş yavaş süzüldüğüne ikna edecek. Günün en sevdiğim öğününün kahvaltı olmasında dahi onun payı var. O’nun da dediği gibi: “Yemek yemek üstüne ne düşünürsünüz bilmem Ama kahvaltının mutlulukla bir ilgisi olmalı…” Cemal Süreya’nın, en güzel aşk dizelerini yaratmaktaki ustalığını Can Yücel ve Atilla İlhan ile paylaştığını savunurum hep. Cemal Süreya bir adım daha iddialıdır benim için, daha cüretkardır; erotizm ve romantizmi aynı potada eritip okuyucusunun karşısına çıkartmıştır. Sevda Sözleri’nde de sezeriz bu cüretkarlığı, onu Cemal Süreya yapan da budur aslında. Her yolu dener, ne yapar eder dokunur kalbinize. Aşkın kutsal kitabını yazmıştır denilebilir belki de. En büyülü sözcüklerin sahibidir O. Aşkın acımasızlığını tek bir cümlede özetler: “Okyanusta ölmez de insan, gider bir kaşık ”sevda” da boğuIur…” Ayrılığın yıkıcılığını anlatır bir cümlede: “Önce sevdiğiniz terk eder sizi,ardından uykunuz.Sonra ne sevdiğiniz geri geIir ne de uykunuz…” Hayat denilen yolculuğu dört kelimeyle tanımlar: ‘Hayat kısa, kuşlar uçuyor.’ Cemal Süreya’nın dizeleri birer yol arkadaşıdır bize. Sevda Sözleri’ni her elime aldığımda bir de bakmışım ki saatler, günler, geceler geçmiş, ben büyümüşüm; hayatımdan insanlar, yüzler geçmiş. Bu yüzdendir yol arkadaşlığı. Her aşk da hayat gibi bir gün geçer, geriye sadece Sevda Sözleri kalır. KAYNAKÇA Cemal Süreya Sözleri http://www.neguzelsozler.com/unlu-sozleri/cemal-sureya-sozleri.html Erdem Ünal Özgürlük Yolu Sorumluluklarımızdan kafamızı kaldıramadığımız zamanlarda eminim sizler de benim gibi hissetmişsinizdir. Ev, okul, arkadaşlar derken hep o hayalini kurduğunuz seyahat veya “fırsat olsa da bir gün şunu öğrenmek istiyorum” dediğiniz hobiler hep nedense bir sonraki haftaya, önümüzdeki yaza derken yıllar sonrasına bile ertelenebiliyor. Elinde sonunda fark ediyoruz ki, bunların hiçbirini yapmamışız. Ben ise bu tür düşüncelere hep derslerin ve sınavların yoğunlaştığı zamanlarda kapılırım. Sorumluluklarla dolu bu maraton misali dönemden uzaklaşmak için bir kaçış kapısı ararım. Bu kaçış kapısı beni öyle bir yere kaçırmalıdır ki, kapıdan geçtiğimde içinde kaybolduğum bu hayattan uzaklaşıp, kendime zaman ayırabildiğim bir dünyaya yelken açayım. Benim kaçış kapımın arkasındaki dünyayı ise Into the Wild filmi şekillendirdi. Kısaca bahsetmek gerekirse Into the Wild, derslerinde ve sporda çok başarılı bir öğrenci olan Christopher McCandles’ın, o zamana kadar biriktirdiği tüm birikimlerini çöpe atıp, ailesini ve sahip olduğu her şeyi geride bırakıp, Alaska’nın vahşi topraklarında yaşamaya başlayışını konu alıyor. Evet, muhtemelen siz de bu kararı çok çılgınca ve mantıksızca buluyorsunuz benim gibi en başta. Ama sizce de her şeyin üst üste geldiği zamanlarda buna benzer şeyler düşünmüyor muyuz? Ben hep düşünüyordum ama Christopher gibi cesaret edemiyordum böyle bir işe kalkışmaya. Ta ki bu yaza kadar… Bütün bir sene boyunca sorumlulukların üst üste bindiği zamanlarda -muhtemelen bu filmden etkilenmemden dolayı olacaktır ki- çantamı sırtıma takıp yanıma suyumu ve yiyeceğimi alarak doğaya açılma hayalleri kurdum. Her ne kadar Christopher gibi böyle bir maceraya işlerin yoğunlukta olduğu bir zamanda kalkışamasam da, bu yaz bu hayalimi tam olarak gerçekleştirmiş bulunmaktayım! Muğla’da yaşayan bir arkadaşımın yazlıklarına yakın ormanlık bir arazide kamp yapmaya karar verdim. Şehirden fazla uzak olmayan ama bir o kadar da ucu bucağı yokmuşçasına büyük, ağaçlarla dolu, denize kıyısı olan ormanlık bir araziydi kamp yaptığım yer. Okul zamanının yoğunluğu, her an uğraşılması gereken işlerin varlığı, içimde hiçbir şey yapmamaya, öylece bir ağacın dibine oturup rüzgârın yaprakları dövüşünü dinleme isteğine bırakmıştı. O kadar zamanım vardı ki, her şeyi düşünüp sorgulayabiliyordum dönem içinde zaman kısıtlılığından dolayı vakit ayıramadığım. Kendimi bulutlardaki su buharı gibi hissediyordum. Sanki okulum başladığında yağmurla karaya iniş yapmışım. Üzerimden insanlar, arabalar geçmiş. Rüzgâr beni oradan oraya sürüklemiş. En sonunda yaz tatili gelmiş ve ben de buharlaşıp, dünyanın çilesinden uzaklara giderek bulut olmuşum. Âdeta, sessizlik, hareketsizlik ve stressiz bir dünya etrafımı sarmış gibiydi. İşte o zaman anladım ki her insanın böyle bir boşluğa, sessiz ve özgür bir zamana ihtiyacı var yaşadığı zor ve yıpratıcı günlerden sonra. Özgürlüğün ve rahatlığın tadını hissettikten sonra kamp yerimin etrafında dolaşmaya karar verdim ve kıyıya doğru ilerlemeye başladım. Yolum boyunca ağaçlar ve kuşların cıvıltıları eşlik ediyordu bana. Günlük hayatta alışıldık olmayan ortam, bende bağıra bağıra şarkı söyleme isteği uyandırmıştı. Ben de sonrasında şarkı söyleyerek eşlik ettim kuşlara. İlerledikçe denizin kokusu hissettirmeye başladı. Kıyıya yaklaştıkça içimi bir heyecan kaplıyor kuşlarla sesimiz gürleşiyordu. Kıyıya vardığımda arkama baktım ve bütün bir sene gözlerimin önünden geçti. Dönem boyunca yaşadığım sıkıntılar, stres, karmakarışıklık, ağaçların arasında kayboluyor, benliğimden silinip yok oluyordu. Tekrar önüme baktığımda da yeni benliğimin beni kucakladığını görüyordum. Kuşlara baktığımda özgürlüğümü, bulutlara baktığımda içinde bulunduğum tatmin edici yalnızlığı, denizin kıyıya doğru dingin süzülüşünde de sakinliğimi görüyordum. İlk gün o ağacın altına oturduğum lahzadan kampımın bittiği güne kadar birçok şeyin farkına vardım. Doğa size sadece görmediğiniz yerleri değil, kendinizi de keşfettirecek. Bazen çaresiz ve yalnız hissedeceksiniz, bazen ise özgür ve güvende. Ağaçlar sizin yeni dostlarınız gibi olacak, onlarla sohbet ederken bulacaksınız kendinizi. Akşamları televizyon izlemek, yerini gün batımını izlemeye bırakacak. Sivrisinekler, nefret ettiğiniz kanınızı emen bir hayvan değil, ıssız gecelerde çadırda size arkadaşlık eden bir hayvan olacaktır. Birçok gezginin de dediği gibi: Yol açık, yola çık! Kaynakça: Pean, Sean. Into The Wild. 2007. Paramount Vantage. River Road Entertainment Her Şey “Simyacı” Tarafından Hesaplanmış “Simyacı” adlı eseri okumadan önce kitabın biraz abartıldığını düşünüyordum açıkçası. Beni okumaya iten şey ise kitabın içinden ufak bir parçaydı. İngilizce bir parçada gördüm ve ertesi gün kitapçının rafları arasında gezinirken o kitaba rastladım. Bundan daha büyük bir işaret olabilir miydi? Daha önsözünden anladım ne kadar ciddi bir eserle karşı karşıya olduğumu. Bugüne kadar karşılaştığım hiçbir önsöze benzemiyordu. O küçücük bir buçuk sayfada kitaba olan ilgim öyle bir alevlendi ki heyecanla diğer kısımları okumaya başladım. İtiraf etmeliyim ki çoğu güzel kitap gibi bu kitabın da ilk kısımları çok sıkıcıydı. O muhteşem önsözden sonra Çoban Santiago’nun yaşadığı basit ama mutlu hayat benim ilgimi canlı tutmaya yetmedi. Tam kitabın kapağını kapatıp rafa kaldıracaktım ki lisedeki çok değerli edebiyat öğretmenimin sesi kulağımda çınladı. “Kitabın seninle arkadaş olmasına izin ver.”derdi hep. Bu sözü dinleyerek kim bilir kaç tane kitap devirdim. O kitapların çok büyük katkısı oldu hayatıma. Bu kitabın da öyle olmasını ümit ederek okumaya devam ettim. İyi ki de devam etmişim, öyle bir hızla bitirdim ki kitabı neredeyse nefes almayı unutuyordum. Çobanımızın yaşlı kral ile konuştuğu kısım çok garip geldi ilk gördüğümde. Bir insanın şans eseri tanıştığı birinin sözleri yüzünden her şeyini bırakıp bir rüyanın peşinden koşmasını saçma buldum. Kitabı okudukça daha çok örneğini gördüm bu şans eseri işlerin. Parası çalındıktan sonra billûriyecinin yanında işe girmesi olsun, tanıştığı İngiliz adamın elinde gördüğü Urim ile Tummim olsun, çöl kızı Fatima’yı tanıdıktan sonra gerçek aşkın ne olduğunu fark etmesi olsun, en önemlisi de “Simyacı” ile tanışıp Reis’in elinden kurtulması olsun çok fazla şans eseri iş geldi çobanımızın başına. Hepsi de bir şekilde olumlu sonuçlandı. Belki de yaşlı kralımız “Bir şeyi gerçekten istediğin zaman, arzunu gerçekleştirmeni sağlamak için bütün evren işbirliği yapar.” derken çok haklıydı. Ben de biraz düşününce bu tesadüflerin bizim başımıza sürekli olarak geldiğini fark ettim. Gerçek hayatta da olaylar bizim kontrolümüz dışında gerçekleşiyor. Her şey bizim bilmediğimiz bir güç tarafından hesaplanmış ve ortasına biz oturtulmuşuz. Lisedeki en yakın arkadaşımız, evleneceğimiz insan ve hatta ailemiz önceden bizim için seçilmiş. Bizler sadece doğru anın gelmesini bekliyoruz. Birinin gelip tüm hayatımızı değiştirmesini, hayatımıza bir anlam yüklemesini bekliyoruz. Aynı yaşlı kralın Santiago’ya yaptığı gibi. Tabii hayatımıza yüklenen bu anlamı taşımak zor olacak hepimiz için. Bazen insan bir şeye çok ulaşmak istediğinde sıkıntılar yaşıyor. Bu bir çeşit sınav bizler için, ulaşmaya çalıştığımız şeyi gerçekten isteyip istemediğimizi ölçüyor. İşte bizim hayat olarak nitelendirdiğimiz de tam bu sıkıntılar. Onları aşıp hedefimize ulaştığımızda daha güçlü hissediyoruz, daha mutlu oluyoruz. Sadece sıkıntı çekmiyoruz hedefe giden bu yolda, bizi asıl amacımızdan uzaklaştıracak cazip fırsatlarla da karşılaşıyoruz. Aynı Fatima’nın Santiago’ya hazineden daha cazip gelmesi gibi. Aşkı uğruna hayalinden vazgeçecekti ancak çöl kızı onu hayalini gerçekleştirmesi için zorladı. En sonunda Santiago, hayaline ulaşınca, yine ona dönme şansı buldu. Kitabın sonunu gerçekten daha farklı beklemiştim. Çobanımızın gerçekten piramitlerin orada hazinesini bulacağına inandım. Gel gör ki piramitler sadece onu asıl amacına ulaştıran bir araç oldu. Evren yine işbirliği yaptı Santiago için, haydutlardan dayak yemesi bile olumlu sonuçlandı. Hazinesini uzak, çok uzak çöllerde değil de kendi memleketinde buldu. Bazen insanın aradığı şey gözünün dibinde oluyor ve çoğu insan onu başka yerlerde arıyor. Belli aşamaları atlatıp olgunlaştıktan sonra onları görebiliyoruz ancak. Çektiklerimiz her ne olursa olsun, asıl amacımıza ulaşınca o yolda riske attığımız her şeye değiyor. İnsan hayatı sonsuz değil. Yaşadığımız şu kısacık hayatı önemli kılmak bizim elimizde. İnsan hayallerinin peşinden koşmalı, iki kere gördüğü bir rüya için bile olsa çölü aşmalı. Çünkü bir insan iç huzurunu ancak kendi kişisel menkıbesini gerçekleştirince bulabilir. Sena Gökkuş 21401356 Aşk Bir Deliliktir Aşık olmayı herkes ister.İstemez miyiz doğru insanı bulmayı,güzel şeyler yaşamayı?Tabii ki isteriz.Zaten o kişiyi bulduğumuz zaman da mutluluğumuza diyecek yoktur.Aşık olmayı duyguların zirvesi olarak görürüz.Böyle bir his hiç varolmamıştır bizim için.Taa ki aşk gelene kadar.Peki gerçekten de abartılacak bir şey midir aşk?Bu duyguyu tatmadan da yaşayabilir miyiz?Ya da yaşarsak bile hayat gerçek anlamını yitirir mi?Aşk yoksa hayatımızda mutluluk olmaz mı?Bunların cevabını Zülfü Livaneli'nin Kardeşimin Hikayesi'nde bulabiliriz. Zülfü Livaneli aşkın mutlulukta ulaşılabilecek son nokta olmadığını göstermiş bizlere bu kitabında.Her aşkın mutluluk,huzur getirmeyeceğini,aşkın zorluklarla kaplı olduğunun altını çizmiş.Zaten her aşk nasıl barındırsın mutluluğu.Nice aşklar var çelişkilerle dolu.Bünyesinde bir sürü zorluk barındıran... Aslında aşkı en ilginç kılan şey biz de yarattığı o heyecan duygusu değil midir?Kavuşamayan aşıklar,karşılık bulamayan aşklar,tam her şey tatlıya bağlandı derken bir anda herşeyin darma dağın olması...Bu kitapta da aşkı zor bulup yaşamaya çalışan ama sonra bu aşkın yerle bir olduğundan bahsedilmiş.Ne zorluklarla buluyorsun,hiç beklemediğin zaman da kaybediyorsun bir anlam bile veremeden,ne olduğunu anlayamadan... Bir alıntı yapmak istiyorum sizlere bu kitaptan.Güzel bir sözdür çünkü.Bir çok şeyi açığa kavuşturur.“Aşk denen şey bazen yürür, bazen uçar bazen koşar biriyle birlikte; bir başkasıyla ölümcül yürüyüşe çıkar; üçüncüyü buzdan heykele çevirir, dördüncüyü atar alevlerin içine.Birini yaralar,öldürür ötekini.Aynı anda çıkıp sönen bir şimşeğe benzer.Geceleyin saklar safakta zapt edilecek kaleyi çünkü; dayanacak güç yoktur karşısında” Aşk hepimizi aynı şeye hazırlamıyor.Kimimiz ölürken,kimimiz gülebiliyor.Bazılarımız aşkın derinliğinde boğulurken,bazılarımız ise o derinlikten sağ kalabiliyor.Aynı tepkileri verseydik zaten aşkın ne anlamı kalırdı ki?Sıradanlığın içinde hepimiz gömülü olurduk. Geçen gün okuduğum bir yazıda aşık olduğumuzda verdiğimiz tepkilerle,şizofreni olan insanların verdiği tepkilerin aynı olması beni çok şaşırttı.Aslında şaşırmamam gerek çünkü ikisi de beyinden kaynaklanan sorunlardan oluşuyor.Her ne kadar aşkı öyle görmek istemesek bile...Aşık olduğumuzda gerçekleri ayırabiliyor muyuz birbirinden?Ya da görebiliyor muyuz sevdiğimizin gerçek yüzünü?Oysa ki en iyi arkadaşlarımız,ailemiz bizi uyarıyor bununla ilgili ama ne yazık ki gerçeği göremeyecek kadar kör oluyoruz.Bu da beynin hatası değil de nedir?Aynı tepkiler değil mi işte.Şizofreni ile o kadar benziyor ki yaptıklarımız,düşündüklerimiz yani kısacası her şey.Ayırt etmek zorlaşıyor artık. Kitapla bağlantı kurmam kolay oldu çünkü aşka bakışımız aynıydı.Zülfü Livaneli de benim gibi düşünmüş bu konu üzerinde.Ben de aşkı mutluluğun zirvesi olarak görmüyorum her ne kadar bu duyguyu tatmamış olsam da.Aslında tatmadan da biliyorum işte nasıl olduğunu.Onun hakkında o kadar çok film izleyip,kitap okudum ki.Tamam kabul edelim aşk masallardaki ya da filmlerdeki gibi olmayacak ama temel olarak aynı hisleri uyandıracak.Bu kadarını biliyorum en azından. Kitabı çok severek okudum.Zaman kavramını silip süpürdü benden.Anlayamaz oldum saatleri.Bayağı sürükleyiciydi yani.Sonunu tam kestirememiştim okurken.Her an ne olacak diye sayfaları çabuk çabuk çevirirken buldum kendimi.İlk defa kendimi bu kadar yakın hissettim kitaba.Evet yaşadığım bir olay değildi belki ama yine de aşk kısmı yakın geldi işte.Kitabın anlatılışı cezbediciydi.Aşkla ilgili insanlara öğütler vermeyi amaçlamıştı Zülfü Livaneli.Ben dersimi aldım,sıramı savdım.Şimdi sıra dersini almak isteyenlerde... Öykü İnal Elit sec(61) blog.milliyet.com.tr den alıntıdır. İlk PerdeEn eğlenceli geçirdiğiniz zaman dilimi ne zamandı? Çoğu insan bu sorunun cevabını ya üniversite ya da lise zamanı olarak cevaplar. Ben de onlardan pek farklı değilim. En eğlenceli zamanlarım lisede geçti. Pek çok heyecan verici sorumluluk aldım, pek çok insan tanıdım. Münazaralarda görev aldım, panel moderatörlüğü yaptım, dört yılın dördünde de sınıfımın başkanlığını yaptım. Üstüne üstlük, okul başkanlığına da adaylığımı koydum fakat yaklaşık yirmi oyla kaybedip hayatımın en büyük hayal kırıklığını yaşadım. Hepsinden daha heyecan verici olan tek şey ise, oynadığım “12 Mart İstiklal Marşı’nın Kabulü” isimli tiyatro oyunuydu.Daha dokuzuncu sınıfın başlarındayken öğretmenlerimle ve arkadaşlarımla iyi ilişkiler kurmayadikkat ettim. Okulumuzun yeni girişlilerine “Jön” lakabı veriliyordu. Bu lakabı çok seviyordum. Bir pazartesi günü, bahçede toplu şekilde İstiklal Marşı’mızı söyledikten sonra, sınıfıma doğru giderken öğretmenlerimiz tarafından asılmış bir afiş gördüm. Bir tiyatro afişiydi ve başvuru tarihi yazıyordu, altında ise büyük harflerle “JÖNLER DE SEÇMELERE KATILABİLİR.”. Karakterim gereği projelerde aktif olmayı seviyorum ama o zamanlar yeni okula başlamış olmanın verdiği çekingenlikle katılmayı düşünmemiştim. Öğleden sonraki ders edebiyattı ve bu konunun sınıfta açılacağını biliyordum. Açılmasa bile ben açardım zaten. Beklediğim gibi de oldu. Zehra Hoca sınıfa girer girmez tiyatro oyunundan ve seçmelerden bahsetti. O sırada, öğretmen masasının yanında, o günün gelmeyen öğrencilerini öğretmenime bildirmek için hazır bekliyordum. Zehra Hoca doğrudan bana dönüp “Emre,seçmelere girmelisin. Özgüvenin yüksek, sesin gür.” dedi. O an, tahtada olmamdan dolayı mı bilmiyorum ama ekstra bir özgüven ve coşkuyla “Tabii ki, gireceğim hocam!” diye cevapladım.Seçmeler çok basitti. Elimizdeki bir metni yüksek sesle okumamız istendi. Çocuk oyuncağıydı. Ertesi gün, sesimin ve duruşumun beğenildiğini ve bana verilen rolü öğrendim. Rolüm, Kemalettin Kami Kamu isimli bir yazardı ve sırf ödül olarak verilen para için marş yazan biri gibi yazılmıştı senaryoda. Tüm oyun, senaryo ve sahneler, Konya Mehmet Akif Ersoy Anadolu Lisesi öğretmenleri tarafından hazırlanmıştı. 4 perdelik oyunun bir perdesi sadece bana ve ismini şimdi hatırlayamadığım bir yazarı oynayan Mehmet Halil Ot isimli arkadaşıma ayrılmıştı. Koskoca bir perdeyi oynayacak olmanın sorumluluğu, başlarda epey gözümü korkuttu fakat kalp ritmimin artmasına sebep olan bu korkuyla karışık heyecan hoşuma gitmişti. Şimdi fark ediyorum da çoğu şeyi sadece bu hissiyat için yapmışım geçmişimde.Provalar çok zevkli ve genelde bol gülüşmelerle geçiyordu. Ayrıca, matematik ve fizik gibi derslerden de bu sayede kaytarıyordum. Bazen, prova olmasa bile tiyatroda görevli diğer arkadaşlara kendimi çağırttırıyordum. Böylelikle derslerden kaçıp aşağıda masa tenisi oynayabiliyordum. Senaryo zor değildi. Zor gelen bir kaç kısmı da öğretmenlerimin izniyle değiştirmiştim zaten. Prova için gelen fesleri kafamıza takıp taklitler yapıyorduk, şarkılar söylüyorduk. Sırf komiklik olsun diye bana bol gelen, babamdan ödünç aldığım takım elbisemi giyip fesimi taktıktan sonra, herkesin önünde Katibim isimli şarkıyı söylüyordum. Benimle birlikte herkes “Üsküdar’a gider iken…” diye başlıyordu şarkıya. Prova yaptığımız yer de henüz sahne değil, okulumuzun kantiniydi bu arada. Okulun kantininde bile oyun oynamanın verdiği gerginlik kelimelerle anlatılamaz. Her provada sıranın bana yaklaşıyor olmasıyla benim dizlerimin titremesi bir oluyordu. Ben kapıyı çalıyordum, arkadaşım açıyordu ve beraber sahnenin ortasında yer alan, üstünde gaz lambası ve gazete bulunan masaya kadar yürüyorduk. Hiçbir mesafe bu kadar uzun olamaz ve insanı geremez.Aylardan şubata geldiğimizde, provaları Devlet Tiyatrosu sahnesinde yapabilecektik. Defalarca oyun izlediğim salonda, nihayet ben de bir oyun oynayacaktım. Sahneye ilk adımımı attığım zaman büyülendim. Salonun en ucuna bakıp koltukların dolu olduğunu hayal ettim. Kendime geldiğimde, yanaklarımın kızardığını ve terlediğimi fark ettim. Vazgeçmek için çok mu geçti? Hayır, vazgeçemezdim. Öğretmenlerim, arkadaşlarım ve ailemin bana güvendiğini biliyordum. Bırakırsam eğer, bir ay içerisinde kimse benim rolüme hazırlanamazdı. Buraya kadar geldikten sonra bırakamazdım. Devlet Tiyatrosu’ndaki provalar daha büyük ciddiyetle gerçekleştiriliyordu. Sahne günü yaklaştıkça artan gerginlik, hepimizi ciddi olmaya zorluyordu. Okuldan, bize tahsis edilmiş belediye otobüsüyle ayrılırken dahi kimse konuşmuyordu. Sahneye, 12 Mart’a, bir hafta kala öğrendiğimiz bilgi ise hepimizi şok etmişti. Öğretmenlerimiz tarafından sır gibi saklanılan bilgi nihayet ortaya çıkmıştı. Bizi izlemeye Büyükşehir Belediye Başkanı, İlçe Belediye Başkanları ve Garnizon Komutanı gelecekti.Hataya kesinlikle yer yoktu. Korkularımın üstüne korku eklendi ve geceleri uyuyamaz oldum.Nihayet sahne günü geldi. Bizi izlemeye gelecek olan protokolden daha önemli izleyiciler olacaktı salonda, ailem. Son hazırlıklar yapıldı. Takım elbiseler giyildi, başlara fesler geçirildi. MehmetAkif Ersoy’u oynayan arkadaşımın yüzüne öyle bir makyaj yapıldı ki dedemden daha yaşlı görünüyordu. Koridorda beklerken salondaki insanların konuşmalarından doğan uğultuyu duyabiliyorduk. Herkes çok gergindi. Hepimiz koridorda volta atıyorduk, repliklerimizi aklımızdan geçiriyorduk. Aklımdaki tek şey “Ya repliklerimi unutursam?” sorusuydu ve bu soru beni dehşete düşürüyordu. Evet evet, işte oyun başladı. Ellerim, ayaklarım titriyordu. Sahnenin kenarından, baktığımda karanlık yüzleri pek seçemiyordum ama orada olduklarını biliyordum. Duyduğuma göre, pek çok arkadaşımı yer olmamasından dolayı salona bile almamışlar. Salon ağzına kadar dolu diye düşünürken perde kapandı. Sıram gelmişti. Hemen koşuşturmaca başladı. Meclis dekorları kaldırıldı, bizim masamız getirildi. Heyecandan nefes alamıyordum. Perde açıldı. Ben hala sahnenin kenarındaydım. Kapı sesi çıkarmak için ayağımı yere vurdum. Mehmet bana doğru yaklaşıp kapıyı açtı ve “Hoşgeldiiiin, Hoşgeldin!” dedi. Gülümseyerek “Hoşbulduk” dedim. Yavaşça masaya doğru yürüdüm. Sahne ışıkları o kadar parlaktı ki sanki arkasında kimse yoktu. Kimse gözükmüyordu. İlk repliğimi söyledikten sonra nabzım normale indi. O ızdırap gibi gelen mesafeyi yürürken iyice rahatladım. Sanki salonda bir ben bir de Mehmet varmış ve ben cidden Kami Kamu’ymuşum gibi düşündüm.Oyun bittikten sonra Belediye Başkanları teker teker hepimizle sahnede tokalaştı. Muazzam bir iş çıkarmıştık ve bundan dolayı çok mutlu, gururluydum. Dahası, bir hobiden öte tutukunun başlangıcındaydım.Emre DURLANIKKaynakça; 12 Mart İstiklal Marşı’nın Kabulü. Cengiz Karatekin. Yön. Mehmet Kürşat Akdağ. Konya Devlet Tiyatrosu. Konya. 12 Mart 2014. Gösteri.Bütün Ülke Boboli Bahçeleri Hatırlayabildiğim en küçük yaşlarımdan beri çok yer değiştirdim. Sanırım bu seyahat etmeyi sevmeme neden oldu. Biraz daha büyüyünce gezilere kuzenlerimle gitmeye başladım. Yanınızda sizin gördüklerinizden farklı şeyler görüp dikkatinizi oralara çeken insanlar varken gezip görmenin tadı daha güzel çıkıyor. Her ülkenin, şehrin, mekânın özel bir ruhu, havası olduğunu düşünürüm. Gittiğim her yerde bunu gördüm. Büyük ihtimalle, Barselona’yı gördüğümüzde de etkileneceğimiz çok fazla şey olacaktır, Rabat’a gittiğimizde de. Kapadokya’daki tamamen doğal olarak oluşmuş peri bacaları da elimizi fotoğraf makinemize atmamıza neden olur, Agra’da yüzyıllar önce inşa edilmiş Tac Mahal de. Bu o yerde yaşayan insanlar için de benzerdir. Bir halkın misafirperverliği bizi etkilerken, başka bir toplumun sanatla iç içe yaşayışına hayran kalabiliriz. Ama birçok yeri gezdik, çok insan tanıdık diye daha fazlasına hayır demeyiz. İşte bu farklılık her farklı mekânın o kendine özel havasından kaynaklanır. Zaman zaman tadını bildiğimiz bir yeri özler, belki güzel bir anıyla bağdaştırır ve oraya kaçmak isteriz. Bazen de merakla başlayan ve telaşla hazırlanılan yeni bir rota belirleriz. Biz son gezimizi İtalya’ya yaptık. Bundan çok uzun zaman önce de ailemle görmüştüm birkaç şehrini. Çocukluğun görülen yerlere, anılara hayali bir güzellik katarak torpil yaptığına inanırım. Bu yüzden çocukluğumda gidip güzel hatırladığım yerlere tekrar gitmekte tereddüt ederim. Büyüsünün bozulmasından korkarım. İtalya için durum böyle olmadı. Geziye gideceğimiz yaz Dan Brown’un “Cehennem” kitabı yeni çıkmıştı. Hepimiz birer tane aldık. Kitap sırasıyla Roma-Floransa-Venedik’te geçiyordu. Aynı sırayla gezdiğimiz şehirlerde kitabı okuyup, Dan Brown’un akıcı ve zengin anlatımıyla hakkında detaylı bilgiler verdiği bahçeleri, heykelleri, kiliseleri, sanat eserlerini yerinde görme fırsatı bulduk. Gördüğüm her şehrin her köşesi hatta şehirlerarası yollar bile mükemmel bir uyum içindeydi. Kusursuz değildi ama tek bir detayı bile değiştirmezdim. Zaten ne kadar masalsı bir gezi olduğunu, bittiğinde daha da net gördüm. Baktığım, incelediğim sanat eserlerinin, zaten ortada olan etkileyiciliği dışında, arkasındaki hikâyeyi hayal etmeyi severim. 15.-16. Yüzyıllarda, Rönesans döneminde, Rafael, Da Vinci, Mikelanj, Machiavel, Tasso gibi ressamlar, sanatçılar ve fikir adamlarının bıraktığı eşsiz ve benzersiz eserleriyle İtalya böyle hikâyelerle dolu bir ülke. O zamanlarda insanlara bunları yaptıran, günümüzde de ortadan kaybolmuş gibi duran şey ne bilmiyorum. Sanatçıların dehası mı? İlham mı? Gerçekten fark edilir bir şeyler bırakma isteği mi? Eğer bunlardan biri ya da birkaçı cevapsa şimdi neden böyle örnekler göremiyorum? Göremiyorum diyorum çünkü belki de bir yerlerde güzel bir şeyler oluyordur ve sonradan ortaya çıkar diye düşünmek istiyorum. Gittiğim bazı yerlerde insanların yüzlerini izlerim. İtalya’da yaz mevsimleri turist akını olur. Neredeyse nüfusunun üç katı kadar turist alır. Bu birçok farklı ülkeden birçok farklı yüz demek. Bazı yerel işletmeciler de bunu bir çeşit oyuna çevirmiş. Nereden geldiğinizi tahmin etmeye çalışıyorlar. Ben bakışlarındaki, ifadelerindeki küçük farkları anlamaya çalışıyorum. Ya da herkeste aynı olan bir şey arıyorum. Benim baktığım şeylere nasıl baktıklarını, benim gördüğümden farklı ne gördüklerini, benim kadar hayranlık duyup duymadıklarını merak ediyorum. Yerli halkı ancak küçük kasabalarda gözlemleyebiliyorum. Rengârenk insanların arasında kaybolmadıkları tek yer küçük sahil kasabaları. Sıcakkanlılar. Ağırkanlılar. Öğleden sonra kendilerine ayırdıkları bir dinlenme zamanı var. Siesta. Bir öğleden sonra pizza yemek için girdiğimiz bir yerde işletme sahiplerini uyandırmak zorunda kalmıştık. Siestalarının bitmesinden çok memnun olmamışlardı. Yine de pizza güzeldi. Pizza her yerde güzeldi. Venedik’te süslü balo maskeleriyle, ürkütücü veba maskeleriyle, küçük gondollarıyla, biblolarla, hediyelik eşya dükkânları bile saatlerce gezilebilecek kadar renkli ve eğlenceliydi. Normalde yorgunluktan sonunu getiremeyeceğim kadar uzun mesafeleri Roma’nın büyülü sokaklarında hiç fark etmeden yürümüş oluyordum. Floransa’da Davut heykelini uzun uzun izledim. Beş metrelik bir mermerin gelebileceği en zarif haldi. Sanki bütün ülkenin asaletini kendi üzerinde temsil ediyor. Yer değiştirmek, her aşamasıyla, insanların ihtiyacı olan bir şey. Bunun her zaman farkında olmayız ama yaptığımızda etkisini fark ederiz. Bazen yeni bir bakış açısı sağlar. Bazen artık bitme noktasına gelmiş motivasyonumuzu ve enerjimizi tazeler. İnsanlara yaklaştırır. Tarihe yaklaştırır. Sanata yaklaştırır. Stresten, monotonluktan, günlük telaşlardan uzaklaştırır. İtalya ihtiyacımız olan böyle birçok şeyi bir arada bulabildiğimiz özel bir yer. Roma-Floransa-Venedik ise birbirini tamamlayan eşsiz bir rotaydı. A. Dijan Özçatalbaş Leyla Yalçınkaya Şeker ve Kırbaç Düşüncelerimiz gerçekten bağımsız ve özgür mü? Bu kafamı kurcalayan sorunun daha iyi anlaşılabilmesi için belki de biraz daha açıklayıcı olmalıyım. Hayata bakış açımız, bizi en küçük yaşımızdan itibaren yetiştiren bireyler tarafından aslında bize yerleştiriliyor. “Dinlesene, bu çok değerli bir müzik parçası. Çok güzel değil mi?”, “Vay, ne kadar da komik bir televizyon programıymış bu!”, “Bu davranışları sana hiç yakıştıramadım.” Duyduğumuz bu yorumlar ise daha şekillenmemiş çocuk beyinlerimizi yönlendirerek farklı olgulara karşı belirli yaklaşımlara sahip olmamıza sebep oluyor. Bunu daha konuşmaya yeni başlayan kuzenimde görmüştüm. Sallandığı hamak bir anda yere düşünce ne tepki vereceğini bilememişti ve benim tepkimi görmek için yüzüme bakmıştı. Ben durumu komik bulup gülmeye başlayınca o da beni taklit etmişti. Eminim ki eğer kaygı emareleri göstermiş olsaydım, kuzenimin daha yontulmamış beyni ile yine benim tepkimi kopyalayacak ve belki de ağlamaya başlayacaktı. Böyle küçük bir olayda bile ben onu yönlendirmiş oldum. Bu olayın ardından fazlasıyla düşündüm ve çözülmesi imkansız bir paradoksun farkına vardım. Öğrenmek için büyüklerimize bağımlı olduğumuz fakat bu yüzden asla fikren özgür olamayacağımız paradoksuydu bu ve hayatın vazgeçilemez bir gerçeğiydi. Kendimi merak etmekten alıkoyamıyorum. Eğer belirli kavramlarla belirli gerçekleri çocuk yaşta ilişkilendirmemize sebep olunmuşsa, düşüncelerimiz, zevklerimiz ve isteklerimiz bize ne kadar ait? Yoksa bu görüşlerimizin tamamı, nesillerdir aktarılan ve çağlar öncesinden beri varolan görüşlerin evrim geçirip bize yerleşmiş hâli mi? Biz büyüdükçe daha yeni ve değişik görüşlere maruz kalarak, bizi yetiştirenlerin yerleştirdiği görüşlerle başkalarınınkini sentezliyoruz. Kişisel görüşümüz ve düşüncelerimizi yöneten standartlarımız aslında genel anlamıyla başkalarının görüşlerinin bir sentezinden ibaret. Yoko Tawada’nın Bir Kutup Ayısının Anıları isimli eserinde de ilk ana karakter kutup ayısı, çalıştığı sirkte onu büyütmüş olan sirk görevlisi tarafından neyin doğru ve neyin yanlış olduğu konusunda yönlendirilir. Bu yönlendirmeler ve sonuç olarak da kutup ayısının dünya görüşü üç kategoriye ayrılır. “Birinci kategorideki eylemler için şeker veriyorlardı. İkinci kategoridekiler bir şey getirmiyordu, ne şeker ne kırbaç. Üçüncü kategorideki eylemler için kırbaç darbeleriyle esaslı biçimde ödüllendiriliyordum” (Tawada 21). Yazarın bu yorumu beni çok etkiliyor. Düşündükçe aslında hiçbirimizin bu kutup ayısından bir farkı olmadığını anlıyorum. Benim hayatımda şeker bazı davranış ve başarılarım sonucu edindiğim övgüler ile eşdeğer. Kırbaç ise sevdiklerimi kızdırmak veya hayal kırıklığına uğratmak anlamına geliyor. İkinci kategorideki hiçbir getirisi olmayan eylemler ise belki de düşüncelerimin gerçekten bağımsız olduğu tek alan. Oysa bu ikinci kategori, bahsedilen üç kategori arasından en küçük olanı. Belki yolda yürürken karşılaştığım bir çiçek kokusunu sevmeye karar verirken ya da dünyanın az bilinen bir mutfağından benzerini daha önce hiç yemediğim bir yemeği tadarken çıkıyor bu ikinci kategori karşıma. Toplumdan tamamen soyutlanmadığım sürece ise düşünce özgürlüğümü bu küçük alanın yarattığı kafesin içinden ne kadar uğraşırsam uğraşayım çıkaramıyorum. Tek yapabileceğim şey, hayatımın çoğunu bu kafesin saydam demirlerini görmezden gelerek yaşamaya çalışmak. Oysa, demirler bir kere göründü mü onları tekrar saydamlaştırmak çok zor. Düşüncelerimin çoğunun başkalarından geliyor oluşu beni ajite ediyor. Kendime güvenemezmişim gibi hissediyorum. Günlük yaşam tarzımdan müzik zevkime kadar yaptığım seçimlerin hiçbirinin tamamen bana ait olmadığı gerçeğini bilmek beni fazlasıyla rahatsız ediyor. Mesela, annemin bana küçüklükte dinlettiği ve bir önceki milenyumdan kalma parçalar, benim hâlâ fazlasıyla hoşuma gidiyor. Küçüklükte dinlediğim bu şarkıları kişisel olarak sevmeye karar verdiğime inanmak ise kendime karşı söylediğim bir yalan olur gibi hissediyorum. Ben o müzik parçalarını, annem bana sevdirttiği için seviyorum. Evet, daha büyüyünce tabii ki onun hiç duymadığı yeni parçaları da sevdim ama müzik zevkim kesinlikle küçüklükten beri bildiğim parçaların yönlendirmesi ile gelişti. Yani zamanın gelişmesiyle zaten bana sevmem öğretilen bir müzik tarzı evrim geçirdi ve ben bu zevkimin kişisel görüşüm olduğu illüzyonunun kurbanı olarak kaldım. Hayatın her alanında olduğu gibi yaşım ilerledikçe bu yanılsama da kendini belli etti. Sonuçta yalan olan hiçbir şey uzun süre gizli kalamaz. Belki de özgür düşünceye sahip olduğum algısı içinde kalmam daha iyi olurdu. Annem bana hep nasıl büyüdükçe kendi annesine benzediğini anlatır. Anneannem ise yaşlandıkça kendi annesine benzediğini söyler. Daha kendimi yeni tanımaya başlamış olan ben ise onlara başıma aynı şeyin gelemeyeceğini ciddi bir şekilde söylerdim. Oysa, artık bilemiyorum. Benim onlardan ne farkım var? Benim de büyüyünce kendi anneme benzeyecek olmam kaçınılmaz geliyor. Tıpkı aynı insanı alıp farklı zaman dilimlerine yeniden yerleştirircesine ailemdeki nesiller de birbirini tekrar ediyor. Aynı insanlar birbirini tekrar ediyor. Bir müzik parçası takılıp tekrar tekrar çalarken müzik aynı ama müziği çalan radyo farklı mekanlara ve zamanlara taşınıyor. Farklı nesiller olarak da biz aynı melodi gibiyiz. Dünyada milyonlarca melodi var ama yeni melodiler üretilemiyor. Aynı melodi, başka melodilerle karışarak küçük değişimlere uğruyor ama tükeneceği güne kadar aralıksız çalmaya devam ediyor. Leyla Yalçınkaya Kaynakça Tawada, Yoko. Bir Kutup Ayısının Anıları. Çev. Zehra Kurttekin. İstanbul: Siren Yayınları, 2018. 1. Baskı. Batuhan Yazıcıoğlu KENDİMİ SEVMEK İSTİYORUM Kendini sevebilmek aslında olağanüstü bir güç değil mi? Çevremizde her gün gördüğümüz onca insan arasından aslında kaçı kendine değer vermeyi başarabilmiş, kendini sevebilmeyi öğrenmiş? İnsanlık olarak içgüdüsel bir şekilde her zaman kendimizi suçlama eğilimimiz var. Bir hata yaptığımızda bunun suçlusunu hep kendimiz belleriz ve kendimizi cezalandırmak için farklı yollar aramaya başlarız. Aslında çoğumuz kendimize hiç değer vermiyoruz. Kendimize değer vermediğimiz için hep başka insanlarda bulmaya çalışıyoruz mutluluğu, değeri. Sanki içimizdeki bütün sıkıntıları dindirebilecek şey kendimiz değil başka biri gibi. En sonunda bir insana öyle bir anlam yüklüyoruz ki yaşama anlamımız o oluyor sanki. Bazı insanlar buna aşk dese de bu kesinlikle bir aşk değil büyük bir saplantı. Kendi içimizde hesaplaşamadığımız sorunların çözümünü o insana yükleyerek aslında geleceğimize büyük bir mayın döşüyoruz. Kendini sevip kendine değer veremeyen insan, hayatın anlamını kendini sevmeyi becerebilmiş o insanda buluyor genelde. Öyle bir anlam yüklüyor ki sanki yaşadığı bu hayat kendi hayatı değil o insanın çizdiği bir yoldan ibaret. Kendinden ödün vermeye başlıyor başta, karşı tarafın her söylediğine “Evet” cevabını vermekten kendini alamıyor. O insan, ondan yüksek bir tepeden atlamasını istese bile “Evet” diyebilecek hale geliyor hayatı. Eğer “Evet” demezse onu kaybedecek, hayatından o nefes almanın anlamını yüklediği insan bir anda yok oluverecek. İşte kendine değer vermeyen bir insanın hayatı böyle gelip geçiyor. Ersin Ergün’ün “Saklı Kırmızı” adlı şiir kitabında geçen bir söz kendine değer vermeyen insanların fedakârlıklarını düşünmeme sebep oldu. “Üzülmekten değil üzmekten korktum en çok, çok kere kaybettim bu yüzden.” (Ersin Ergün, Saklı Kırmızı, Sayfa 7). Kendimizden ödün vererek kaybetmemeye çalışıyoruz aslında karşımızdaki o insanı. Kendi duygularımız önemsiz hale geliyor onu kaybetme korkusunun yanında. Bizi üzmesinden korkmak, çekinmek yerine sırf onu kaybetmemek için onu kırmaktan korkuyoruz hep. Sanki bir kere kırılıp üzüldüğünde karşı taraf, hayatının anlamını kaybedeceksin ve bu seni teessürden boğacak. Fark etmediğimiz çok büyük bir şey var aslında. Bu hayatta her zaman üzülmekten korkan insan değer görüyor. Çünkü üzülmekten korkan insan her zaman insanlarla arasına ördüğü duvarlar sayesinde kendi hayatına kendi çizdiği yoldan devam eder. Kendi hayatına çizdiği yoldan devam eden insanlar her zaman başkaları tarafından gizemli görülür ve o yolun gizemli olması onları değerli yapar. O yola dâhil olmak isteyen insanlar tarafından karşılıksız bir değer görürler. Biz kendine değer vermeyen insanlar o yolun bir parçası olmak için kendi arzularımızı bir rafa kaldırarak başkasının arzularını kendi isteğimiz olarak görmeye başlarız. Bir insanı kırmaktan korkmakmış bizi bu buhrana sokan şey. Kıramadıklarımızı kaybediyoruz birer birer hayatımızdan. Kırdıklarımızı kaybetmek gerekirken kıramadıklarımızı kaybetmek büyük bir ironi değil mi? Karşı tarafın üzülmesinden korktuğun için kırmaktan korksan da onları kaybediyorsun birer birer; çünkü karşı tarafın senin kırmaktan korktuğunu bilmesi onun gözündeki değerini düşürüyor yavaş yavaş. Kendi hayatını bir düşün, seni koşulsuz seven ve hiç bırakmayacağını bildiğin bir insana ne kadar değer veriyorsun? Tam tersi bir şekilde kaybetmekten korktuğun bir insanı düşün, aslında onu kaybetme korkusu senin ona verdiğin değeri arttırmıyor mu? Kendine çok az bile değer vermeyen bir insan hiçbir zaman çevresi tarafından değer göremez bundan dolayı. Kendini sevemeyen insanın sevgisi hiçbir zaman gerçek değildir ve kendini sevmeye başlamadan kimseyi sevemez. Bundan dolayı insan ilk önce kendini sevmeyi öğrenmeli, kendini takdir etmeyi öğrenmeli. İçinde yüzleşemediği ve kendini suçladığı sorunlarıyla yüzleşmeli ve kendinde sevecek sadece bir tane bile olsa bir parça bulmalı. Sevmek, sevebilmek ve sevilmek kendini sevmekle başlar. Kendini sevebilmek, dünyada hiçbir insan kalmasa bile kendin için yaşamayı tercih etmektir. Kendini sevebilmek, kendinden başka hiç kimseye ihtiyacın olmamak demektir. Kendi kusurlarımızı idrak ederek başlarız kendimizi sevmeye. Kusurlarımızı idrak eder ve kendi kusurlarımızı severiz. Kendini sevmek, bütün dünyayı sevmene yardım eder. KAYNAKÇA: Ersin Ergün, Saklı Kırmızı, 2018, 1. Baskı, İthaki Yayınları, İstanbul. Gülten Büşra KARKILI 21401138 TURK102-59 06.04.2015 Vedat YAZICI DİP Derin bir nefes alıyorum. Hayatımda ilk defa bir kitaptan, bir kitabın bana yaşatabileceklerinden, içinde barındırdıklarından çekiniyorum. Önümde yazanlardan mı korkuyorum yoksa o satırların içimde uyandıracaklarından mı? Ruhumun köşelerinin ayrıntılarını ne ölçüde biliyorum, kalbimin yatak altlarında, duvar köşelerinde gizlenmiş gölgelerin varlığından ne derecede haberdarım? Kendi içsel köşkümdeki sonsuz odalardan birinde bir dokunuşla tüm duvarları karaya boyayacak, köşk sakinine karalar bağlatacak kadar koyu bir bomba olmadığı ne malum? Ne kadar güveniyorum kendimin temellerine; nasıl bir sağlamlıkla inşa ettim ki içimi, beni bekleyen melankoli selinin yıkmayacağına inancım tam? Daha tek satırını okumadım; lakin şimdiden dıştan içe esen rüzgârına beni katıyor roman, şimdiden bana beni sorgulatıyor. Daha o benim için fenerini açmadan el yordamıyla tanımaya çalışıyorum içimin ücra köşelerinin karanlıklarını. Daha şimdiden her kapı arkasını kontrol ediyorum ruhumun, yüreğim ağzımda. İyileşti dediğim her yaranın bandajını tekrar açıp bakıyorum titreyen ellerle, kan korkusuyla; geçmişe dönme, baştan başlama, tekrar yenilme, boşa kürek çekme korkusuyla. Yalnız gecelerde duvarların derinliklerinden yükselen, varlığından emin olunamayan o arafta kalmış seslere karşılık, güvensiz, titrek bir “Kim o?” nidası haline geliyor kalbimin her atışı. Planım yok bu havada sonsuza dek asılı kalan soruma cevap gelirse ne yapacağıma dair. Korkuyorum, ama gene de soruyorum. En alt katlarına iniyor, en gizli kapılarını açıyorum iç köşkümün. “Kim o?” diye yineliyorum sorumu girdiğim her ışıksız odada. Kendime, gene kendimi soruyorum. Daha tek satır okumadım; lakin şimdiden kendimi tanıyorum. KARKILI 2 Ruhumun kalın duvarlarının, aba perdelerinin arkasında böylesi bir fırtına hâkimken, dışarıdan en küçük bir sesin duyulmamasının bahşettiği o yalancı cesaretle okumaya başlıyor kitabı gözlerim; içimden, içimde kopacaklardan habersiz. Sırça Fanus, edebiyat tarihinin en koyu isimlerinden, en karanlık ruhlarından bir simanın yarı otobiyografik romanı, isminin ağırlığıyla üzerime kapanıyor. İçimdeki fırtına yavaşlıyor, duruluyor önceleri. Sarsılmış eşyaları, dağılmış parçaları sakinleşiyor içimin. Bir anlığına soluğumu salıyorum, romanın ilk bölümlerinde etrafı kaplamasını beklediğim gölgelerin yokluğunun bende uyandırdığı o geçici rahatlamayla. Bir gerilim filminin baştaki sessiz sakin sahnelerini izlermiş gibi tetikte bekliyorum. Çok geçmeden ise kitap beni kendine çekmeye başlıyor, uzun sürmüyor planlandığı üzere bu temkinli halim. Her hareketinde kendimden bir parça bulmaya başlıyorum başından ve içinden geçenleri okudukça ana karakter Esther’in. Her düşüncesine kafa sallayarak hevesle onaylıyorum; şaşkına çeviriyor bu kadar benzerlik, böylesi ortak noktanın varlığı beni. Kitabı açmadan önce kendime verdiğim sözleri birer birer kafamdan atarak umarsızca koluna giriyorum Esther’in, bu şimdilik günlük hayatın tanıdık, zararsız endişeleriyle bezenmiş gibi görünen hayat yolculuğunda ona eşlik etmek üzere. Bir nefes daha çekiyorum bu berrak havadan içime, her adımda kendimi Esther’in adımlarına daha da uydurarak, daha da yaklaşarak ona. Dakikalar önceki endişelerimi salıveriyorum, tedbiri elden bırakıyorum; kendi ayaklarımın beni kitapla ilgili çekincelerimin hepsinin vücut bulduğu, o yolun buradan bakınca görünmeyen çukurlarına yönlendirmesine izin veriyorum. Bu yolculuktaki en büyük hatamı işte o zaman yapıyorum. Birden arkamdan biri beni suya itivermiş gibi, odanın bütün havası çekilivermiş gibi, karnıma sert bir yumruk yemişim gibi soluksuz kalıyorum. Sırça fanus birden tepemde darlaşmaya başlayınca her saniye daha da yanan ciğerlerimle bir çıkış yolu arayarak üzerime kapanan duvarları yumrukluyorum. Gittikçe dibe sürükleniyorum, derinliklere gömülüyorum, KARKILI 3 karanlıklara yuvarlanıyorum. Yolun başında henüz gözükmeyen o çukurlarda koluna girdiğim Esther artık benim için bir kapan, bir gardiyan. Daha kitaba başlamamışken el yordamıyla, kör kör yokladığım o odaların, seslendiğim koridorların, kontrol ettiğim köşelerin ışıklarını açarak en çekindiğim kâbuslarımla baş başa bırakıyor beni. Her sırrını biliyorum artık ruhumun, her kanayan yarasına şahit oluyorum; iyileşti, unutuldu, geçti, geride bırakıldı dediğim ne varsa hepsinin yerli yerinde olduğunu görüyorum. Gözlerimi kapatamıyorum, ışığı söndüremiyorum, kaçamıyorum; çünkü yolun başında koluna girerek, onda kendimi bularak çok taviz verdim Esther’in iç dünyasının gölgeli karabasanlarına. Okumaya mola verdiğim her saniye benim için yüzeye çıkıp canhıraş vaziyette alınan, yetersiz, cılız bir soluk; lakin o soluk da ancak tekrar dibe çekildiğimde duyduğum acıyı artırıyor. Kitaptan, Esther’den, Sylvia’dan kaçamıyorum. Her seferinde geri dönüyorum. Her seferinde yeni bir vurgun yiyorum. Romanın nihayet son sayfasına kavuştuğumda, ruhum bir gemi kazazedesi gibi kıyıya vuruyor. Hortum dinmiş, fırtına susmuş; ancak suyun üzerinde süzülen parçalar geri toplanmıyor. Kitabın sonu başrol karakteri için güya güzel bitiyor. Fakat ben hem kendi içimdeki tufanın neden olduğu hasarı görüyorum, hem yazarın hayatının sonunu biliyorum. Tıpkı Sylvia’nın intihar etmeden önce rahatsız olmasınlar diye uyuyan çocuklarının kapısının altını tıkaması gibi, ben de kitabın bana açtırdığı kilitli odaları, yara bantlarını, göz yakan ışıkları teker teker geri kapatıyorum. İçimin gemi kazasına sırtımı dönüp, yüzümü karaya, hayatıma, tekrar dışıma çeviriyorum. Sırça fanus üzerime kapanmışken alamadığım nefesleri, küçük küçük, ürkek ürkek davet etmeye başlıyorum içime. Yukarılarda, göremediğim kadar uzaklarında gökyüzünün, fanus hâlâ üzerime kapalı mı bilmiyorum. İçimdeki karanlık köşelerde, köşkümün sonsuz odalarında neler dönüyor bilmiyorum. Kendime kanıyorum, kendimi kandırıyorum. Tekrar biri gelip de beni zorla ruhumun derinliklerine davet edene KARKILI 4 kadar, okuduklarımın bana tıpkı korktuğum üzere yaşattıklarının üzerine bir sünger çekiyorum. Kendim rahatsız olmayayım diye, kendimi yatırıp kapının altını tıkıyorum. Adnan Benk ve Eleştiri Anlayışı Modern Türk edebiyatının önde gelen isimlerinden Adnan Benk yazılarında sıklıkla izlenimci eleştiriyi hedef tahtasına koymuştur. Özellikle “Nurullah Ataç” ve “izlenimci eleştiri” üzerine çok sayıda yazı yazan Benk’e göre eleştiri, “olgusal, değersel ve toplumsal” olmak üzere üç düzleme dayanmaktadır. Olgusallıktan kasıt metnin dilbilimsel olarak incelenmesidir. Değersellik ise eleştirmenin ya da okurun kendi değer yargısını ifade eder. Son olarak da eserin toplumsal işlevinin ne olduğunu tespit edilmelidir. Adnan Benk’e göre metin, öncelikle “metin merkezli” olarak incelenmelidir. Bu incelemede kullanılacak yöntem ise dilbilim olmalıdır. Çünkü eğer bir metin dilbilimsel yöntemle çözümlenirse yapısı da çözümlenecek; eğer yapısı kavranırsa da metnin ana fikri kavranmış olacaktır. Benk, dilbilimsel yöntemle ilgili düşüncelerini Gerçek Tenkit başlıklı yazısında açık bir şekilde ifade etmektedir. Ona göre,“izlenimleri bir yana bırakıp, doğrudan doğruya dilden işe başlamak” gerekmektedir (s.689). Yazısının devamında Benk, bir metnin nasıl incelenmesi gerektiğiyle ilgili esasları sekiz maddede özetlemiştir. Bunlardan bazılarını şu şekilde ifade etmek mümkündür: “Bir cümlenin en can alacak unsuru fiildir; fiilleri incelemekle her zaman bir ipucu elde edilebilir[…]Metindeki çeşitli isimler, sıfatlar arasında bir bağ aranmalıdır[…]Tabiî, isimlerin ve sıfatların sıralanışını izah edecek olan ilkenin fiillerin sırasını da açıklaması gereklidir[…]” (s.690). Eleştiri anlayışını bu şekilde ifade eden Benk, Hamilkar’ın Hazinesi: Metin Tahlili başlıklı yazısında bu düşüncesini somutlamaktadır. Mehmet Rifat, Adnan Benk için hazırladığı Okuyorum Öyleyse Varım adlı kitapta Benk’in bu yazısını, “özellikle 1960’dan sonra yoğunluk kazanacak metin inceleme ya da anlatı çözümleme yöntemlerinin ilk tutarlı örneklerinden biri olarak” görmektedir (s.8). Adnan Benk’in eleştiri anlayışına “eserdeki her kelime, her fikir, her düşünce, ana ilkenin gerekçelerine göre bir rol, bir fonksiyon almak mecburiyetindedir” (Gerçek Tenkit, 691). Başka bir deyişle okuru matrise götürecek olan metinde yer alan “bütün kelimeler”dir. Acaba metinde yer alan bütün kelimeler okuru matrise götürebilir mi? Metin odaklı yapılan analizlerde bunun böyle olmadığıyla ilgili örnekler bulunmaktadır. Örneğin Hilmi Yavuz, “Necatigil’in Dağ Şiirini Yeniden-İnşa Denemesi adlı çalışmasında Riffaterre’in kuramsal kavramlarında [matris, hipogram, betimleme öbeği, şiirsel im] hareketle Behçet Necatigil’in Dağ şiirini inceler. Yavuz’a göre “[m]atris[…] dönüşüm sırasında bazı temsilî im’ler üretir-ki, bu im’lerden bir bölüğü, ‘şiirsel im’lerdir” (s.300). Aynı şiirde Yavuz, Keyy ‘Dağ(lama)’: ‘Ette cızırtı’dan oluşan betimleme öbeği’ne gönderme yaparak şiirsel im’e dönüş[müştür] (s.301). Yavuz, bu betimleme örneklerini tespit ederken ise bütün kelimeleri değil yalnızca şiirsel imlere dönüşen im’lere ve hipogramlara yer vermektedir. O hâlde metindeki her kelime okuru matrise taşımak durumunda değildir. Tüm bu ifadelere rağmen yine de metinde yer alan bütün kelimeler (fiillerin, isimlerin, sıfatların vb.) örgütlenerek bir matris oluşturması yazarın bunu “bilinçli bir şekilde” tasarladığı anlamına gelmektedir. Başka bir deyişle metin bilinçli bir şekilde kurgulanmıştır. Örneğin psikanaliz bilinçli eylemlerin arkasında bilinç-dışının olduğundan bahsetmektedir. Eğer gerçekten bilinç-dışı diye bir şeyden söz edilebilirse yazarın yapıtını bilinçli bir şekilde “tasarlamış” olabileceği gibi bir sonuç ortaya çıkmaktadır. Adnan Benk’in bu şekilde düşünmesinin temeli, Jean-Paul Sartre’nin “varoluşçuluk” felsefesine dayandırılabilir. Sartre’nin aynı adı taşıyan kitabının “Varoluşçuluk Bir İnsancılıktır” adlı makalesinde, “insanın önce kendini belirlediğini ve sonra gidişatının bütünü içinde ortaya çıktığını; bu tasarıyla insanın, kendini seçerken bütün insanları da seçmiş ve böylece bütün insanlığa bağlanmış” olacağını ifade eder. (s.92) Sartre’ın insanlığın varoluşuyla ilgili söylediği bu ibareler, Adnan Benk için metni oluşturan kelimeler üzerinden okunmuştur. Benk, metindeki bütün kelimelerin birbirine bağlı olduğunu ve bu sayede ortak bir matrise ulaşılabileceği görüşündedir: Bir sanat eserini incelerken, tenkitçi, yazarın her şeyi isteyerek ve bilerek yaptığını bir ilke olarak kabul etmelidir. Eserdeki her kelime, her fikir, her düşünce, ana ilkenin gerekçelerine göre eserde bir rol, bir fonksiyon almak mecburiyetindedir. Ancak eser böyle bir çalışma neticesinde açıklanır, içindeki bütün unsurların ödevi belirtilirse, bir değer yargısı vermek imkânı olur. Bu değer yargısı da zaten, ilkeyle bağdaşamayacak unsurların bulunup bulunmamasına “bütün”ü gerçekleştirmek gayretinin başarıyla sonuçlanıp sonuçlanmamasına bağlıdır. (Gerçek Tenkit, s.691). İnsanının bu seçimleri “bilinçli” olarak yapması bu doğrultuda üretilmiş metnin de bilinçli olduğu anlamına gelmektedir. Peki, Sartre’ın görüşünden hareketle Benk’in ortaya attığı bu söylem ne ölçüde mümkündür? Terry Eagleton Eleştiri ve İdeoloji adlı kitabında Pierre Macherey’in A Theory of Literary Production adlı yapıtına değinerek, metnin “nesnesinin, eserin bilinçdışı” olduğundan bahseder. (s.111) Eagleton, Macherey’in bu düşüncesini Freud’un rüya ile ilgili söylemlerinde arar. Freud’a göre rüya “çarpıtılmış ve parçalanmış bir metin olarak, dışavurum arayan bilinçdışı öğeler ile ideolojik sansürün müdahalesi arasında bir çatışma ve uzlaşma”dır (s.112-113). O hâlde gerçekten bilinçdışı varsa, psikanalizm de vardır ve böylece yazarın yapıtını bilinçli olarak bir kurgu ile tasarlaması mümkün olmayabilir. Adnan Benk’in modern Türk edebiyatına en büyük katkısı şüphesiz “öznel eleştiri”ye getirdiği sistemli eleştiridir. 1940’lı ve 1950’li yıllarda, Nurullah Ataç’ın en önemli temsilcisi olduğu bu eleştiri tarzı, edebiyatımızda büyük ölçüde etkili olmuştur. Benk, özellikle o dönemin en etkili yazarlarından Nurullah Ataç’ı hedef alan yazılarında bu tarzı eleştirmiş ve öznel eleştirinin sakıncalarını dile getirmeye çalışmıştır. Ona göre, “tenkit öznel değildir”. Bu yüzden, Nurullah Ataç da eleştirmen değildir. (Eleştiri Yazıları 2, s.445) Ona göre öznel eleştirmenlerin “üzerinde durdukları tek nokta, eserin konusudur. Yapıyla, eserin örgüsüyle ilgilenmezler” (s.447). Oysa Benk, “Leo Spitzer’in dediği gibi, amaçlarının konuyu belirtmek” olmadığını düşünür. (s.690) Bu nedenle “konunun belli bir şiirde nasıl nesnel bir şekil aldığını, o şiiri ötekilerden ayırt eden yapı özelliğinin ne olduğunu[nun] (s.691) açıklanması gerekmektedir. Öznel eleştiriyi konuyla ilgili bilgiler vermesine karşılık üslûp, biçim gibi teknik konularla ilgili bilgiler vermemesi açısından eleştirir. Adnan Benk’in öznel eleştiriye getirdiği eleştirilerden bir diğeri toplumsal işleve önem vermemesidir. Toplum için yararlı olmak izlenimci eleştiri için umursanacak bir şey değildir. Onların “en doğrusunu ben bilirim” şeklindeki ifadeleri “insanlığa bir hakaret” olduğu görüşündedir. Benk, Tenkit Dedikleri adlı yazısında öznel eleştirinin topluma zararlarını şu şekilde dile getirir: Bir tenkitçi, sanat eserinin alınyazısını kendi öznel yargılarına göre belirtmeye kalkıştığı zaman ya kendisini her şeyin doğrusunu bilen insanüstü bir kuvvet olarak kabul etmekte ya da sanat eserinin toplumda gerçek ve yapıcı bir fonksiyonu olmadığını sandığından, yanılmayı önemsiz saymaktadır. Bunlardan birincisi insanlığa, ikincisi de sanata ve topluma karşı anlayışsızlık göstermenin en yaygın şekilleridir. (s.448) Şimdiye kadar ifade edilenlerden hareketle Adnan Benk’in eleştiri anlayışı için ana fikri elde edene kadar ki süreçte metin merkezli bir süreç izlerken; daha sonrasında yazar merkezli bir eleştiri anlayışına dönmektedir. Metnin niyetinden çok metnin nasıl kurgulandığı üzerinde durmaktadır. O hâlde Adnan Benk’in nesnel eleştiri anlayışı ve öznel eleştiriye getirdiği eleştirilerden kendisi de nasibini almış olacaktır. Eğer metin odaklı bir eleştiriden yola çıkarak toplumsal bir işlevden söz ediliyorsa burada ciddi bir tutarsızlık meydana gelmektedir. Oysa Mehmet Rifat’ın deyişiyle Adnan Benk “her şeyin metin ile okurun bütünleşmesinden oluştuğunu vurguluyor; yazara dönük çalışmaların yapıtı anlamda pek bir işe yaramadığını gösteriyor” (s.9-10) diyordu. Ancak şimdi ise amaç birden bire yazarın niyetini ortaya çıkarmaya dönüşüyor. Tüm bu ifadeler Adnan Benk’in “metin merkezli bir edebiyat anlayışı” düşüncesini örselemektedir. Ana fikrin yazar tarafından nasıl örgütlenmesi gerektiği, yazara bir takım direktifler vermek anlamına gelmektedir. Çünkü ancak o zaman senin metnin olumlu bir değer yargısı kazanacaktır. Acaba bu bir eleştiri siyaseti midir? Yoksa yazara verilen bir talimatname mi? Hatta o zaman bu anlayışa eleştiri demek de ne ölçüde mümkündür? Her ne kadar Adnan Benk herhangi bir ideolojiye sahip olmadığını söylese de toplumsallığı dile getiren birini ideolojiden bağımsız saymak mümkün gözükmemektedir. Metnin toplum için gerçek ve yapıcı bir fonksiyona sahip olması demek; düpedüz ideolojik bir beklenti içerisinde olmak anlamına gelmektedir. Sonuç olarak sorumuz “eleştirinin ne olması gerektiği” ise metin merkezli görünüp yazarın niyetini ön plana çıkarmak gibi bir bakış açısına sahip olunamaz. Adnan Benk’in bütün yanlışlığı metni bilinçli bir üretim olduğu görüşünde yatmaktadır. Kaynakça Benk, Adnan. “Gerçek Tenkit”. Eleştiri Yazıları 2: Adnan Benk. Haz. Aysen Altınel, MelekDener, Hülya Potuoğlu, Osman Senemooğlu. 689- 691. ——. “Tenkit Dedikleri...”. Eleştiri Yazıları 2: Adnan Benk. Haz. Aysen Altınel, MelekDener, Hülya Potuoğlu, Osman Senemooğlu. 445-48. Rifat, Mehmet.“Sunuş”. Okuyorum, Öyleyse Varım. İstanbul: Doğan Kitapçılık, 2002. 7-13. Yavuz, Hilmi. “Necatigil’in ‘Dağ’ Şiirini ‘Yeniden-İnşa’ Denemesi”. Edebiyat ve SanatÜzerine Yazılar. İstanbul: Yapı Kredi Yayınları, 2005. 296-303. Sartre, Jean-Paul. Varoluşçuluk. “Varoluşçuluk Bir İnsancılıktır”. Çev. Asım Bezirci.İstanbul: Say Yayınları, 2001. 91-93. Eagleton, Terry. Eleştiri ve İdeoloji. Çev. Esen Tarım-Serhat Öztobaş. İstanbul: İletişimYayınları, 1985. Ege BALCIOĞLUHayatta Mükemmeliyet Ve Onu Aramak Mükemmeliyet… Şu bazılarına vasat, bazılarına ise güzel olan ama her şekilde acımasız kabul edilen dünyada; insanların çoğunun bilerek veya bilmeden aradığı o olgu… Çok sayıda insan, ona sahip olduğunun farkında bile olmaz. Bu olgu o kadar gariptir ve insanlığa o kadar uzak bir olgudur ki, insanlar onu, bırakın hayatlarının bir özelliği olmasını fark etmeyi, kavramakta bile güçlük çekerler. Peki, tam olarak nedir mükemmeliyet? İşte bu soru bile cevaplaması zor olan bir sorudur. Herhalde TDK’nin mükemmeliyet hakkında yaptığı genel tanımdan yola çıkacak olursanız bile (Kusursuzluk, eksiksizlik vesaire) bu kavramın son derece öznel olduğu sonucuna kolaylıkla ulaşabileceğinizi göreceksiniz. Her insanın kusur saydığı faktörler farklıdır sonuçta. Bu öznellik yüzünden, bu kelimenin hayattaki karşılığını genelleyen bir tanım yapacak olmaktan ne kadar kaçınmak istersem isteyeyim, bir konunun en azından kabataslak bir tanımını vermeden o konu hakkında konuşmak, takdir edersiniz ki, mümkün değil. Bu yüzden ben, böyle bir tanımı yapmayı ne yazık ki gerekli görüyorum. Tabii ki, bir işi, o işi yapmak istiyorsam, tam olarak yapmam gerektiğini düşünen ben, kabataslak değil, etraflıca bir tanım yapacağım. Yaşamdaki mükemmeliyet, histen ibarettir. Daha açık olmak gerekirse yaşam bağlamındaki mükemmeliyet, “mükemmel” hissetmektir. “Ama bayım,” dediğinizi duyar gibiyim “ ‘mükemmel’ hissetmek de ne demek?”. Hemen açıklayayım. Hani depresif insanlar hiçbir neden yokken mutsuz hissederler ya, işte onun tam zıddıdır “mükemmel” hissetmek. Yolda öylesine yürürken, kafanın içi bomboşken içinden sırıtmak gelmesinden bahsediyorum. Böyle bir his, neredeyse tamamen gelişigüzel bir biçimde gelip insanı sarıverir, yanınızda bir süre kalır (veya kalmaz) ve aynı gelişigüzellik ile çekip gidebilir. E, doğal olarak, bu tip bir hissin gelip geçiciliğinden ve tesadüfîliğinden kaynaklanan bir durum, bir insanın hayatın her anında mükemmeliyete sahip olmamasıdır. Şimdi de mükemmeliyet bu kadar anlık, geçici ve rastgele ise hayatın kendisini nasıl mükemmelleştirebileceğimiz sorusu akıllarınıza gelebilir. Başka bir deyişle, kendinize şunu sorabilirsiniz: Hayatın her anında mükemmeliyet nasıl elde edilir? Bu sorunun kesin bir cevabını iki nedenden dolayı vermeyeceğim. Bu nedenlerden ilki, bir cevap verecek olsam bile konunun öznelliğinden dolayı vereceğim cevabın okuruma, yani size, uygun olabilmesinin olasılığının çok düşük olması (Belki işleriniz yolunda gidiyordur, belki de hayatınızı mükemmelleştiren kedi gibi bir varlığa sahipsinizdir, bunu bilemem. Zaten soru, kimlerin mükemmel bir hayata sahip olduğu değil, mükemmel bir hayatın nasıl elde edildiği.). Diğer neden şu: Açık sözlü olmak gerekirse, bu sorunun cevabını bilmiyorum. Bir cevap da aramıyorum zaten. Kafanızdan çıkan o konuşma baloncuğunun içindeki soru işaretini ve ona eşlik eden ünlem işaretini görür gibiyim (“?!”). Lütfen başınızı bu yazıdan kaldırmadan önce, bir düşünün: Neden bilelim, neden bir cevap arayalım ki? Mükemmeliyetin demin yaptığım tanımı hakkında küçük bir beyin fırtınası yapalım sizinle. Mükemmeliyeti aramak, şüphesizdir ki, neredeyse imkânsızdır ve tam anlamıyla imkânsız olmasa bile, muazzam bir çaba gerektirir ve böyle bir çabayı harcamaya mutlaka türlü türlü sıkıntılar ve üzüntüler eşlik eder. Bu durum da bırakın “mükemmel” hissetmeye, mutlu olmaya bile bir engel teşkil eder. E, beriki tanımdan yola çıkacak olursak, “mükemmel” hissetmiyorsak zaten mükemmeliyet hayatımızda değil demektir. Başka bir deyişle, hayatta mükemmeliyeti aramak, onun tanımına aykırıdır ve bu yüzden kaçınılması gereken ve mantık dışı bir eylemdir. Mükemmeliyeti aramanın mantığa aykırı oluşuna rağmen birçok insanın onu aradığı gerçeği göz ardı edilemez. Hâlbuki mükemmeliyeti aramanın çeşitli riskleri de vardır. Bu riskleri anlayabilmek için gelin, sizinle birlikte “Interesni Kazki” ressam ikilisinin AEC’inin (Aleksei Bordusov) “Fighting for the Perfection” (Türkçeye çevirisi: Mükemmeliyet için Mücadele) isimli yukarıda yer verdiğim resmine bir göz atalım. Bu resimde, ortadaki küçük, siyah figür tarafından temsil edilen mükemmeliyeti arama gafletine düşenlerin başlarına gelebilecekleri görebilirsiniz. Bu gafletin en uç noktasında, mükemmeliyetin peşinde koşan insanlar, bu eylemden doğan düş kırıklığından dolayı, tabiri caizse, canavarlaşma ve çıkarlarının çatıştığı diğer insanlarla kavga etme eğilimi göstereceklerdir. Dahası, bu eylemin yarattığı çeşitli sıkıntılardan dolayı oluşacak duygusal bir bataklığa saplanıp kalabilirler. Böyle bir durum, sayın okurlar, takdir edersiniz ki sizi “mükemmel” hissetmekten uzaklaştıracak bir faktördür. Daha da beteri, depresyon denebilecek bu duygusal bataklıktan çıkmak için psikolojik bir yardım almanız gerekebilir ve bu, her ne kadar kendi hatanızdan dolayı açılmış o bataklıktan sizi kurtarabilse de, muazzam bir para ve zaman kaybıdır. Kısacası, mükemmeliyete özellikle ulaşmaya çalışmanın yararından çok zararı vardır. Sözün özü, şu garip dünyada var olan hislerden biri olan mükemmeliyet, bir var bir yok. Bu, bir şikâyet nedeni değildir. Sabrederseniz o, gelip sizi bulacaktır. Gittiğinde de şikâyet etmeyin, peşinden kovalamayın. Varlığınız yalnızca bir dal onun için, atlayacak size, sonra bir başkasına konacak, sonra belki geri gelecek size. Her an yanınızda olmasını asla beklemeyin. Bu iş böyle, rastgele. Bu yüzden, aman hayatta mükemmeliyeti özellikle aramayın, onun peşinden koşmayın, kendinizi ziyan etmenin lüzumu yok. Haksız mıyım? Kaynakça: Bordusov, Aleksei. “ ‘Fighting for the Perfection’ Painting ”. http://interesnikazki.blogspot.com.tr/2015/05/fighting-for-perfection-painting.html. Blogspot. 5 Şubat 2015. Web. 25 Eylül 2017. “Güncel Türkçe Sözlük”. http://tdk.gov.tr/index.php?option=com_gts&arama=gts&guid=TDK.GTS.59ccf76d510973.68770036. Türk Dil Kurumu. 26 Eylül 2006. Web. 26 Eylül 2017. “Aleksei Bordusov | Facebook”. https://www.facebook.com/aec.interesnikazki. y.y. 22 Eylül 2017. Web. 25 Eylül 2017. İNSAN DEDİĞİN NEDİR Kİ!Öyküler... Hepsi teker teker suya hapsedilmiş kelimeler hazinesi gibi. Dalıyorsun içine ne ile karşılaşacağını, neler göreceğini bilmeden. Onu değerli yapanda bu değil midir? Her okuyuşta farklı bir tat, farklı bir lezzet bırakmıyor mu bizlere? Belki de edebiyatımızda en sevdiğim tür bu olsa gerek. Ne roman kadar kalın ne de şiir kadar kısa. Öylesine bir oranda karışmış ki ne az ne de çok. Tadımlık da değil. Tam kararında.Bunları düşünerek heyecanlı bir şekilde atılıyorum öykünün gizemli hayatına. “Sonunda sabah oldu.” gibi klasik bir cümleyle başlıyordu kitabımız. Ama biliyordum. Klasik başlamalar her zaman klasik devam etmez ve hele ki bu kitapta hiç de devam etmeyecek gibi görünüyordu çünkü daha ikinci sayfasında anlaşılması zor bir imgelem dünyası ile karşılaşmıştım. “Öyle ki, cılız kuzey güneşi bile bir anda ısıtsın sırtını ve sen, geçmişini bütünüyle kafandan silip atabileceğine inandır kendini!”(Erdoğan,28) Gelecek geçmişin yansımasıdır derler. Eğer ki sen kollarını kaldırıp gökyüzüne uçmayı inandırabiliyorsan kendini, geçmişinden kopuk bir yaşam sürmeyi de düşleyebilirsin en azından. Bağımsız olamazsın geçmişinden. Er ya da geç seni bulur ve yüzleşmesini yapar senle sen ne kadar istemesen bile. Filiz de istiyordu o hastane köşesinde aylardır biriktirdiği sıkıntılarını, hüzünlerini dışarı çıkarak bir kenara atıp özgür olmayı. Ama olmadı, yapamadı. Ormanın kösesine saklanmış bir tilki misali sürekli karşısına çıktı ve hatırlattı ona yaşadıklarını. Elinden bir şey gelmeden belleğinin ücra köşelerine kazınmış anılarıyla birlikte yaşamaya devam etmek zorundaydı.Yaşananlar bir öyküden çok ders verirmişçesine zihnime kazınıyordu ve bana da geçmişimi hatırlatıyordu. “Kadın olmak demek, herkesçe onaylanan bir kılığa girmek demekti.” (Erdoğan, 45) Çoğu kadın için böyledir. Erkeklerin sonsuza kadar belleğinde saklamak istediği bir imgeye, resme dönüşmek ister. Adeta kendi karikatürü çizercesine. Çünkü onlar da biliyorlar. Hayat bunu gerektiriyordu ve sen dünyayı değiştiremiyorsan tarzını değiştirmeliydin.Kadınlık zor bir zanaattır. Zamanı gelir tüm yaşananları tek eliyle kontrol etmeyi bilir ve en ilginç olanı ise zamanı geldiğinde bedeninde iki ayrı varoluş mücadelesi verir. Ansızın bir şey girivermişti içine. Israrla, durmamacasına sır içinde büyüyen bir bebek. Kitapta adı geçmeyen kadını da hayata bağlayan mucizevi şey bu olsa gerek. Tüm yaşadıklarına rağmen hayata bir zafer çığlığı atmak için onun içinde durmasına izin veriyordu. Kendi hikayesinde var olduğunu kanıtlarcasına...Hayat... Sadece beş harften mi ibaret? “Hayat: İliğine kemiğine dek emilmiş bir sözcük, iç sızısını andıran bir uğultu, okyanuslar dolusu uğultu.” (Erdoğan,50). Bu uğultuyu hayatının sonuna kadar dinlemek zorunda mısın? Hiç de bile! Rest çekeceksin hayata asi, çılgın bir çocuk edasıyla. Hiç korkmadan inadına, dibine kadar hayatmışçasına yaşayacaksın. Tıpkı A. 'nın yaptığı gibi. Ayın ışığı ile konuşup, güneşin rüzgarıyla dans eden biriydi. İlginç bir hayata sahipti. Kimsenin hayatına benzemeyen en doğalından saf bir hayata. Tabelasız bir yol gibiydi onun yaşamı. Gelişine yaşıyordu hiçbir kurala, kaideye bağlı kalmadan. Dünya ona göre yoksulluk ile hayal kırıklığının kapıştığı, cehennemin bile daha iyi olduğu bir yerdi. Bir şey yapamıyordu. En başta o seçmemişti bu hayatı.Taş binalarda hayat çok farklıydı. Her şey burada iyisiyle, kötüsüyle yaşanıyordu. Aşk bile... “Bir zamanlar birini sevmiştim. Gözlerini bende bırakıp gitti. Bırakacak başka kimsesi olmadığı için.”. (Erdoğan,75)Adeta dayak yiyip gülercesine yaşanıyordu aşk. Deliliğin doruk noktasıydı sanki. Ne güzel açıklamıştı şair Oscar Wilde: “Herkes öldürebilir sevdiğini. Kimi bir bakışıyla yapar bunu. Kimi dalkavukça sözlerle...”A. aşka da yaşananlara da tanık olan taş binada yaşayan ender insanlardan biriydi. Başını iki avucunun arasına alıp izliyordu taş binanın önünden tüm yaşananları. Kimsesi yoku. Taşlarla konuşuyor gibiydi sanki. Ama en güzeli yanıt beklemiyordu. Beni anlıyor ya o bana yeter havasında elini havaya açıp her şeye bir kahkaha basıp meydan okuyordu tüm yaşanmışlıklara ve yaşanacaklara. Yarın da yeni bir güne uyanacağız. Daha da azalıyor ömrümüz ve sanki bir uçurumdaymış gibi dimdik durmaya çalışıyoruz hayatımızda. Belki de yeni bir başlangıç bekliyordu bizi umudun son damlasını hissedercesine. Özel hissetmek isterdi her insan kendini ama ne olursa olsun herkese göre sadece bir insanız. Hoş insan dediğin nedir ki! Yersiz bir kahkaha işte...(Erdoğan, 101)Kaynakça:Aslı Erdoğan, (2009) , Taş Bina Ve Diğerleri, Everest Yayınları,2009.Oscar Wilde <http://www.antoloji.com/her-insan-oldurur-gene-de-sevdigini-siiri/>,İREM KARAKAYA21300982İbrahim Ethem Gürcan İstemediklerimizi de Görebilmek İncecik bir kitap, Kayıtsızlık Şenliği, Milan Kundera imzası taşıyor. Beş arkadaşın yanına altıncı olarak dahil olsak da ben bu yazıda başka şeylerden bahsetmek istiyorum; kayıtsızlık sözcüğünün iki farklı yönünden. Kundera’nın ironisini de anladığımı düşünüyorum, diğer yandan mizah anlayışını yitirecek denli soğumayı da. Benim için kayıtsızlık sözcüğü ve bu sözcüğün bir tavır olarak benimsenmesi üzerine düşünülmesi gereken iki konu. Cenaze törenlerinde nasıl ki gülmek hoş değildir, kimi durumlarda da kayıtsız bir tavır takınmak hoş olmaz. Bazen de elden bir şey gelmeyen durumlar olur, işte o zaman da oturup dertlenmek, paniklemek ya da kendi kendimizi yemektense kayıtsız kalmaya çalışmak hayat kurtarabilir. İşte bunu iyi ayarlamak gerekiyor; hangi durumlarda kayıtsız kalmalıyım, hangi durumlarda kalmamalıyım? İki tane örnek vermek istiyorum. Birincisi kayıtsız kalınması gereken durum: vakti zamanında bir arkadaşım bana başka bir arkadaşımla ilgili ama şahsıma yönelik bir şeyler anlatmıştı. Olay oldukça kötü bir dedikoduydu ve bundan hoşlanmadığımı bir türlü söyleyemiyordum. Çünkü karşımda beni çok düşündüğü için bunları anlattığını iddia eden bir insan vardı. Ne kabalaşabiliyor, ne de dinlemekten geri durabiliyordum. İşte orada dinliyor gibi yapmayı ama aslında buna kayıtsız kalmayı tercih etmeye karar verdim. Herhangi bir insan, benimle ilgili kötü şeyler düşünüyor olabilir, orada-burada hakkımda ileri geri konuşuyor olabilirdi, bunun peşine düşmektense sakinliğimi korumak ve buna kayıtsız kalmak kötü niyetli insanlara karşı güzel bir savunmaydı. Üstelik akıl sağlımı da korumuş oluyordum. İşte, kayıtsız kalınması gereken şeylere bir örnek bence buydu. Kayıtsız kalmamamız gereken bir örneğe geçelim. Bundan yaklaşık olarak iki hafta önce Meşrutiyet Caddesi’nde bir çiftin kavga ettiklerini fark ettim. Erkek, kızı kolundan tuttu önce, sonra kız ondan sıyrıldı ve bir tane tokat attı erkeğe. Erkek de refleks olarak itekledi kızı ve kız yere düştü. Sonra da şunları söyledi: “Kurtarın beni.” Olay mahallinden on beş metre kadar uzakta arkadaşımı bekliyordum. Bu üzücü talep beni harekete geçirdi fakat zaten ben oraya varmadan olaya üç tane erkek müdahale etmişti. Çocuğu uzaklaştırdılar, kızı yerden kaldırdılar ve ona su verdiler. O sırada muhtemelen sinirleri boşaldığı için ağlama krizine giren kızın başında beklediler epey bir süre. İki tane adam da çocukla konuşmaya gittiler. Yani altı yedi kişi bu tatsız olaya müdahil olarak, tatsız bir şeyin daha da tatsızlaşıp bir trajediye dönmesine engel oldular böylece. İşte, kayıtsız kalınmaması gereken örnek de bence budur. Milan Kundera, batılı insanların varoluş sıkıntısına sığınarak benimsedikleri kayıtsızlığı ironik bir dille işlemiş, madem her şey anlamsız öyleyse hiçbir şeyi umursamam, her şeye kayıtsız kalırım şeklinde savunulan bir soğukluğa vurgu yapmış. Oysa daha önemli bir şey var: insanlar kayıtsız kalmamaları gereken şeylere kayıtsız kalıyorlar, kayıtsız kalmaları gerekenlere ise kayıtsız kalmıyor, zevkle müdahil oluyorlar. Kötü niyetli dedikoduya hiç kimse kayıtsız kalmazken, acı çekmekte olan bir evsize herkes kayıtsız kalabiliyor. Bir insanı mahcup edebilecek bir şeye kayıtsız kalabilecekken bunu asla yapmıyor ve şunu söylüyorken: “gömleğinizin yaka kısmında yağ lekesi var,” bir masaya kapanmış vaziyette ağlayan bir insan gördüklerinde oradan uzaklaşmayı tercih ediyorlar. Burada benim canımı sıkan şey şu: insanlar kendilerini yükseltmeyecek her şeyden uzak durmayı tercih ediyorlar. Kendilerini yükselteceğine inandıkları durumda ise hemen olay yerinde bitiyorlar. Can sıkıntısını dedikodu yaparak geçiştirmek, kendi şıklığını arkadaşının yırtılmış ayakkabısı üzerinden ilan etmek gibi şeylerde pek cömert insanlar maalesef. Birisi onlardan yardım talep ettiğinde ise bir anda işleri çıkar, görmez olur her şeyi gören gözler müşkül durumdakileri, işte bu çok ama çok üzücü. Kayıtsızlık üzerine daha fazla ve dürüstçe düşünmeliyiz. Kaynakça: Kundera, M. (2015). Kayıtsızlık Şenliği. İstanbul: Can Yayınları Deniz Taşkeser HARCIYORUM ÖYLEYSE VARIM Çalışıyoruz, emek harcıyoruz, ter döküyoruz, para kazanıyoruz ve harcıyoruz.Yılmadan usanmadan harcıyoruz ve yine çalışıyoruz, yine harcıyoruz. Hepimiz günlük hayatımızda farketmeden bu döngününün içindeyiz. Hatta bazen sadece harcamak için yaşadığımızı düşünüyorum. Fakat hiç kimse ya bu içinde bulunulan durumun farkında