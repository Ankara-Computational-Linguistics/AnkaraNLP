daha sonra yakından baktığımda yazarının Paulo Coelho olduğunu gördüm ve bu yüzden hemen aldım. Paulo Coelho en sevdiğim yazar olabilir zira şu ana kadar okuyup da beğenmediğim tek bir kitabı yok. Kitabı önce anneme verdim, bir günde okuyup bitirdi ve ‘’Yağmur, kesinlikle oku. Ben bayıldım.’’ dediğinde kitabı okumaya başladım. Kitap Mata Hari ismindeki kadınla avukatı arasında geçen yazışmalardan esinlenilerek yazılmış. Mata Hari’nin özgür bir kadın olduğu ise kitabın arkasına hemen yazılmış: ‘’Mata Hari’nin tek suçu özgür bir kadın olmaktı: Sınırlar ve sınırlamalarla dolu bir dünyada kaderine boyun eğmeyen bir kadın…’’ Mata Hari gençlik yıllarında yaşadığı küçük Hollanda kasabasından çıkmak için yollar arıyor, sırf bu yüzden sarhoş ve sevgisiz bir adamla kötü bir evlilik yapıyor ancak bu kötü evlilik sayesinde dünyanın birçok yerine seyahat edebiliyor ve en başta doğup büyüdüğü küçük kasabadan kurtuluyor. Atıldığı dünyada da hayatta kalmak için elinden geleni yapan Mata Hari, en sonunda casuslukla suçlanıp idam cezasına çarptırıldığında bile başı dik yürüyor. Bence bu, her insanın yapamayacağı kadar cesur bir davranış. İnsanların yüzde kaçı işlemediği bir suç yüzünden idam cezasına çarptırıldığında yalvarmaz? Kim ‘’ Yanlış devirde doğmuş bir kadınım ben, hiçbir şey düzeltemez bunu. Gelecekte hatırlanırsam mağdur bir kadın olarak değil, cesur adımlar atmış ve ödemesi gereken bedeli korkmadan ödemiş biri olarak görülmek istiyorum.’’ sözünü edebilir? Bence sadece bu sözlerinden dolayı bile Mata Hari örnek alınası, takdir edilesi ve hayran kalınası bir karakter. Kitapta az ama çok etkili bir şekilde erkek egemenliği de eleştirilmiş. Ne de olsa 21. yüzyılda bile biz kadınlar bu dertten çok çekerken 20. yüzyılda bu çok daha fazla ve yaygındı. ‘’İşlediğim suçlardan sıyrılmayı becerdim ki bu suçların en büyüğü erkek egemenliğindeki bir dünyada özgür bir kadın olmaktı.’’ demiş Mata Hari. Gerçekten bu biz kadınların günlük yaşamında sıkça karşılaştığı bir durum değil mi sadece kadın olduğumuz için aşağı görülmek? Sadece kadın olduğu için meslekteki diğer erkeklerden daha iyi olabileceği düşüncesini bırakın, o erkekler kadar iyi olabileceği bile düşünülmüyor kadının. ‘’elinin hamuruyla’’ erkek egemenliğindeki dünyaya adım atmamız çok açıkça belirtilmese de ayıp sanılıyor, çünkü çok uzun süredir kadınların görevi koca bulmak, evlenmek, çocuk doğurup bakmak, yemek pişirmek ve temizlik yapmak olarak görülüyor. Neredeyse kimsenin kadınların bundan başka bir meslek yapabileceğine inanmıyor veya inanmak istemiyor. Mühendis bir kız arkadaşıma staj için gittiği yerde bir kalfa tarafından ‘’Sen bize börek açsana ya, neden mühendis oluyorsun?’’ gibi yersiz bir soru yöneltilmiş. Kız arkadaşım sırf huzursuzluk çıkmasın diye sinirini kaşı tarafa yansıtmamış ve sessiz kalmayı tercih etmiş. Böyle örnekleri aramamıza gerek bile olmadan bulabiliriz maalesef ülkemizde. Kaç kere kadın öğretmenlerin daha duygusal olduğu bu yüzden erkek öğretmenlerin daha iyi olduğunu duyduk? Kaç kere mühendislik fakültesindeki kız öğrenci sayısının az oluşu kızların sözüm ona salaklığına bağlandı? Kaç defa ‘’kadından asker mi olur ya pembe tank ister onlar’’ lafını duyduk? Ben sayamadım. Bu konu benim hassas olduğum ve bence tüm kadınların kayıtsız kalmaması gereken bir konu. Toplum durmadan kadınların evde oturmaları gerektiğini, asli görevlerinin çocuk doğurmak, yemek yapmak ve temizlik yapmak olduğunu empoze etmeye çalışıyor. Ve belki de bu durumun en üzücü tarafı bunu savunan kesimin yalnızca erkeklerden oluşmaması. Evet, maalesef azımsanmayacak çoğunlukta kadın bu düşünceleri çevresine yayıyor ve birçok kadının kendisini güvensiz veya yetersiz hissetmesine neden olabiliyor. Ancak sadece erkeklerin değil aynı zamanda bahsettiğim kadınların da kabul etmesi gereken bir gerçek var: Kadınlar toplumun her yerinde. Bunu görmezden gelemez ve kadınlara 2. sınıf vatandaş muamelesi yapamazsınız. KAYNAKÇA: Paulo Coelho, Casus, Can Yayınları, 2016 DURMUŞ 1 Ersagun Durmuş Türkçe 102-3 Ali Turan Görgü Birinci Yazı 15.6.2015 Vatansever Köleler Romanın sayfalarını çevirirken; rüzgârla saçının dalgalandığını, göz kapaklarının normalden daha yavaş kapandığını, ağlamamak için ısırdığın dudağının kanadığını hissedersin. O an kitabın sayfalarının çeviren kişi olmaktan çok romanın kahramanlarını izleyen bir çift göz olmuşsundur. Hikâyeyi asla değiştiremediğin, kimsenin duymadığı halde bağırmaktan ses tellerini parçaladığın, yazarın tam da olmanı istediği yerdesin. Eğer dertlerinin romanın sayfalarını çevirdiğin yerde kaldığına, artık diğer insanların acılarının bir parçası olduğuna inanıyorsan; ninni fısıldayan ve başlarını soktukları yuvaları ile beraber gönüllerine sıkıca bağladıkları bebeklerini götüren fırtınalara şahit olmuşsundur. Latife Tekin’in Berci Kristin Çöp Masalları adlı kitabı, tam olarak okuyucularına kahramanların acılarını görme ve hissetme olanağı sağlamaktadır. Romanda şahidi olduğum ve beni en çok etkileyen an; zabıta ve çöp halkının savaşını bitiren küçük kızın kendini parçalayışı olmuştu. Küçük kız, çöp halkına yuva diyebileceği, uğruna kan döktüğü bir küçük vatan hediye etmişti. Diğer insanların değerini kaybetmiş artıkları onların yeni yurtları ve umutları olmuştu. Çöp halkı, ölümcül hastalıklara, çetin hava koşullarına, zehirli suya ve nicelerine rağmen vatanlarını terk etmemiştir. Her şeyini eleştirdiğimiz, hep daha iyisini istediğimiz ve korumak yerine daha iyisi yalanlarına sattığımız yuvalarımızı hatırlatarak DURMUŞ 2 yüzümüzü kızartmıştır. Latife Tekin, her gülünç, inanılmaz hikâyenin ardında okuyucuları için bir ders bırakmıştır. Bir küçük kızın savaşı bitirebilmesi, bizim attığımız ufak adımların da şımarıklığımızı bitirebileceğini göstermektedir. Yazar, belki de neden kız kendini parçaladı, neden zabıtalar durdu, neden o kız gibi sorularımızı cevaplamadığı ancak bize değişimin nedenler yerine hareketlerde saklı olduğunu gösterdi. Eğer küçük kız nedenlerde boğulsaydı, sonuç ya güzel olmayacak ya da hiç olmayacaktı. Bizi şımartan, atalarımızın fedakârlıklarını unutmamız ve tehditlerin bize bakan yüzlerinin boş olmasıdır. Diğer tarafları tükettikleri zaman bize dönük boş yüzleri de aynı açlık, hırs ve nefretle dolacaktır. Berci Kristin Çöp Masalları’nda, bu şımarıklık o övgü ile bahsedilen savaşçı çöp halkını da yavaş yavaş sarmıştır. Çöp toplayarak kurdukları hayat, artık onlara ikinci sınıf bir hayat olarak gelmektedir. Dünyadan kayıp düşmeden önce tutundukları bu son dalı kendi elleri ile yok etmektedirler. Bu noktada geçmişi unutmuşlar ve basit bir örnek ile onları içten içe zehirleyen atık suyu ödülleriymiş gibi veren tehdidin kölesi olmuşlardır. Onların gücünü sömüren bu tehdit, kimi zaman gözleri açılmış, sömürülmeyi reddeden insanlarla karşı karşıya gelmiştir. Gerçek dünyada da olduğu gibi büyük çoğunluklara ulaşamayan kişiler tehditleri yaralamış ancak altında ezilmekten kurtulamamıştır. Vatansever çöp halkı, kendi vatanlarında zamanla köle olmuştur. Günlük hayatımızda hikâyesini bilmediğimiz fakat merak uyandıran, işlevi ya da konumu ile ilgili türetilen birçok yer ve cisim ismi ile karşılaşıyoruz. Latife Tekin, az da olsa bu merakımızı bastırmak için kendi kitabında ki yerlere bu tarz isimler koymuş ve onların küçük hikâyeleri ile okuma zevkimizi arttırmıştır. Örneğin; “fabrika dibi”, “kovma burnu” yaşanmışlıklara dayanarak, kitapta Tekin’in yarattığı kahramanlar tarafından verilmiştir. Bu noktada, yazarın DURMUŞ 3 kahramanlarından kopmadığı görülmektedir. Sanki çöp halkı, Tekin’in kelimelerini bizler gibi okuyor ve onlardan esinlenerek yaşadığı yerlere isim veriyor gibidir. Tekin, başka bir noktada, romanda ki karakterlerin koymadığı, gerçek hayatla ilgili iğneleyici bir yer ismi kullanmaktadır. Bu yer isminden dolayı kahramanlara yaşattığı şaşkınlık, okuyuculara da yansımaktadır. Bu iğneleyici noktayı yakalayabilmemiz için Latife Tekin’in istediği yerde duran birer çift göz olmamız gerekir. DURMUŞ 4 Kaynakça Tekin, Latife. Berci Kristin Çöp Masalları. İstanbul: İletişim Yayıncılık A. Ş. , 2012. Duygu Şekerci 21501169 DAĞINIKLIĞIN DÜZENİ Herkesin evinde, odasında kendine ait bir düzeni vardır başkalarının içerisine dâhil olamadığı. Ben de kendi odamda –dağınık gibi görünse de- kendimce bir düzene sahibim ve başkalarının bu düzene karışmasına asla dayanamıyorum. Bunu belki huysuzluk olarak görenleriniz vardır ama ben bu durumumu yalnızca özgürlüğe düşkünlük olarak tanımlamak niyetindeyim. Ailemin, tanıdıklarımın düzen konusunda söylediklerine asla aldırış etmezken bir gün çok tuhaf bir şey oldu. Bundan sonraki tüm hayatımı etkileyecek bir kitaba rastladım: Marie Kondo’nun Hayatı Sadeleştirmek İçin Derle Topla Rahatla adlı deneme kitabı. Öyle ki bu kitabın içeriğinin alelade bilgilerden değil, sistematik ve bilimsel bilgilerden oluşuyor olması beni derinden etkiledi. Eşyalarımı düzenlerken tüm hayatımı düzene sokmak için böylesine bir uzmana ihtiyacım varmış meğer. Düzen meselesi çoğu insanın gözünde büyüttüğü, birçoğunun da takıntı hâline getirdiği bir konu. Aslında düzenin hayattaki yeri çok basit: Bir evin ya da odanın düzenli olması demek o odanın sahibinin hayatının da düzenli olması demek oluyor bana göre. Evlerimiz bizim en özel alanlarımız değil midir? “Aslan yattığı yerden belli olur.” atasözümüzü hatırlayın. Bu yüzdendir ki evler insanın iç dünyasını yansıtmalıdır. Bir insanın iç dünyası, fikirleri ne kadar karışık olursa evini de öylesine dağıtmak isteyecektir. Öyleyse evi düzenleyerek hayatı sadeleştirmek yolunda ilk adımı atabiliriz. Kitabın ilk kısımlarında şöyle bir cümle geçiyor: “Hayatınız ancak evinizi düzene koyduktan sonra tam anlamıyla başlar." (28) Bu cümleyi kullanabilecek kadar cesurca konuşan Japon yazar, biraz da bugüne dek hayatını değiştirdiği insanlardan yola çıkarak böylesine iddialı olabiliyor. Evlerinin düzenini hayatına yansıtan o kadar çok insan var ki… Bence bunu başaramayacak bir insan yok. Tek ihtiyacımız olan biraz cesaret ve özveri. Gerisi kendiliğinden geliyor ve düzenle birlikte sıcacık bir ferahlama sarıyor insanın içini. Hayatı sadeleştirmenin ilk yolunun fazlalıklardan kurtulmak olduğunu düşünüyorum. Fazla insan, fazla duygu ve aşırı düşünce… Bunlar zaten hayatta birçok uğraşımız varken bizlerin iç dünyasını daha da karmaşıklaştıran şeyler. Ben de bu kitapla birlikte evimi ve odamı istediğim gibi sade bir düzene soktuktan sonra hayatımın diğer alanlarını da sadeleştirmeye karar verdim. Sonunda büyük bir dehşete kapıldım. Ne çok gereksiz ilişkiye sahipmişim meğer! Günümüzün yığınla eşya biriktirme hevesine ben de katılmış, birçok yapmacık ilişkiyi de biriktirmişim aynı zamanda. Samimiyet yoksunu insanların üzerimde birer emeği varmış gibi hatırlarını saymışım yıllardır. Artık bu birikenlerin hepsi omuzlarımda fazla yük oluyor, nereye gitsem beni daha da yoruyorlardı. Bunu hissedebiliyordum ama bir çıkış yolu bulamıyordum. Kondo’nun öğütlerine uyarak “atmak” eylemini hayatımda bir alışkanlık hâline getirdim. Eşyaları, fazlalıkları, gereksiz ilişkileri atarak öyle bir rahatladım ki artık kendimi kuş gibi hafif, hayatımın da yaşanabilir olduğunu hissediyorum. Bunalım, aşırılık, yıpranan ilişkiler… Her biri modern insanın her gün yaşadığı sorunlar. Ben de o insanlardan biri olarak hayatıma devam etmeyi kabul edemedim. Eskiye dönüş belki mümkün değil ama eskinin alışkanlıklarını günümüze uyarlamak gayet mümkünmüş. Sadeliğin verdiği dinginliğin bir kez olsun tadına varan kişi bir daha asla vazgeçemiyor ondan. Sadelik eski insanların bize bırakması gereken en güzel miras ki biz onu tüketim toplumuna dönüşerek teknoloji ile yok etmişiz. Ona dönmek, onda dinlenmek ruhlarımızın ihtiyacı olan tek şey aslında. Ben de artık bunun farkında olduğum için çok mutluyum ve hayatımda sadeliği ömrüm boyunca yaşatacağım. Dağınıklığın sözde düzenine bir daha kanmayacağım. KAYNAKÇA Kondo, M. (2015). Hayatı Sadeleştirmek İçin Derle Topla Rahatla. İstanbul: Epsilon Yayınları. CANSU KÖMEÇ KAYIP GİDİYOR ELLERİMİZDEN Cehalet bizi günden güne tüketen bir kanser gibi yayılıyor ülkemize. Toplum artık üretmekten vazgeçmiş halde; yaşam standartlarının, yaşadığı hayat olduğunu zannederek kılını bile kıpırdatmayan koyunlar olmaya yemin etmiş gibi işlevsiz. “Biz yaşamayı ne zaman bıraktık?” diye soruyorum bazen kendime. Atatürk’ün kazandırdığı nice hakları görmezden gelerek yaşamaya daha ne kadar devam edeceğiz? Cumhuriyet’imizin doksan üçüncü yılını kutlayacağımız şu haftada Atatürk’ü daha çok düşünüyorum. Onun devrimlerini hayatıma elimden geldiğince entegre etmeye çalışan bir Türk genci olarak “Olmasaydı olmazdık” cümlesinin anlamını bir kez daha anlıyorum. Son zamanlarda ise çoğu kişi Atatürk şöyle kötü, böyle kötü, deyip duruyor. Bence artık sorunumuz bir kişi olmaktan çıktı. Milletçe laiklik, özgürlük kavramlarının anlamlarını unuttuk. Dedim ya, sorun artık bir kişi değil; bizim hayata bakış açımız. Sorun, artık laik bir toplum olmak istemememiz. Sorun, bilimi de yanımıza alarak gelişmiş bir toplum olmak değil de başımızda bir çoban ile koyun gibi yaşamaya alışmamız. Asıl sorun bilimi din ile yok etmeye çalışan devlet büyüklerini alkışa tutmak. Aydınlanmaktan vazgeçmek. Rönesans’ta dinin otoritesinin sarsılmasındaki en büyük etken ölümler karşısında din adamlarının çaresiz olduğunun görülmesiydi. Kara Veba, günler geçtikçe milyonları katletti ve dinin yapabildiği tek şey parşömen kağıdıyla cennetten yer satmaktı. Bir de ruhunuzun kurtulması için dua etmek. Sonunda biri bilimle vebaya çare buldu ve aydınlanmaya giden yolun önü açıldı. Şimdilerde ise “Sen Allah’a dua et, gerisine karışma!” diyen yobazlara inanılıyor. Toplumumuz uyutuluyor ama çevremiz sürekli değişiyor. Böylesine büyük çaplı değişimlerin sonu hep aynıdır: Bilgi sahibi olamadığın çevre, sonunda gelip seni öldürür. Tarih tekerrürden ibaret ve ders almak isteyene güzel bir örnek. Değinilmesi gereken başka bir konu ise günümüzde bilgiyi kopyalamak, nakletmek inanılmaz bir hız içerisinde. Bir e-postanın karşı tarafa gönderilmesi sadece saniyeler alıyor. Ancak bu pozitif gelişmeler bilgi kirliliği tehlikesini de beraberinde getirdi. Mesela Türk Dil Kurumu dışında başka sözlüklerimiz de mevcut artık. Tamam, herkesin düşüncelerini paylaşma hakkı var ama senden çıkan sözlerle karşındakinin anladığı aynı değil. Demem o ki, böylesine toplu kitlelere hitap eden aracı kuruluşların denetiminin iyi yapılması gerek; yoksa bilgiye zar zor ulaşan kesimin bilinç düzeyinin neredeyse yok denecek kadar az olması kaçınılmaz bir durum olacak. “Üniversite, bir kütüphanenin etrafına toplanmış binalardan ibarettir” diyor Shelby Foote (Bir toplum nasıl intihar eder, sayfa 31,2016). Bilginin geleneksel yöntemle korunması, gelecek nesillerin bu kirlilikten korunması için de daha iyi bir yöntem. Şöyle düşünelim: Kulaktan kulağa oynarken bile, kelime bir sonraki kişiye bile doğru gitmezken on kişi sonrasına nasıl doğru aktarılabilsin? İşte biz de eğer on nesil sonramızın doğru bilgilere ulaşmasını istiyorsak, bilgi iletişimindeki aksaklıkları ortadan kaldırmamız ya da minimalize etmemiz gerekir. Bilgi çağında yaşıyoruz saçmalığı da işte bu yüzden yanlıştır. Bilginin var olmadığı hiçbir çağ yoktur. Bu cümle, kötüyü iyi gibi göstermeye çalışan senaristlerin bir uydurması. Bunun yanı sıra bilginin yansıttığı gerçeklikten hoşlanmama durumu vardır ki, bu insanı bilgiyi değiştirmeye iter. İnsan, doğası gereği irrasyonel bir varlık. Çok zeki bir insanın aynı zamanda seri katil olması gibi. Son zamanların Türkiye’siyle irrasyonellik; koyunların reisinin öl deyince ölmesi diye de tanımlanabilir. Maden ocağında çalışan işçilerin, daha fazla para ödenmemesi için alınmayan güvenlik önlemlerini “fıtratında var” diyerek kabullenişi gibi. Öğrenmek, bilimsel bir faaliyettir. Yöneticisinden çöpçüsüne toplumun bilimsel düşünmeye ihtiyacı vardır. Bundan kastım laboratuvarlarda bilim yapmak değil; her söylenilene inanmamak, yeni çıkan şeyleri öğrenmek veya bunlara eleştirel yaklaşabilmektir. Bilimle harmanlanamayan nüfus bir toplumun intiharı demektir. Atatürk Türkiye’sinin tarih olduğu şu günlerde artık cehalet temelli sistemden uzaklaşıp bilimle gelişen dünyayı kendimize rehber edinmeliyiz. Bir an önce her şeyin konuşulabildiği, açık görüşlü bir toplum yaratmak için doğru adımları atmalıyız. Yoksa yarattığımız yeni Osmanlı, sürekli değişen ve gelişen dünyaya eskisi kadar uzun dayanamayacaktır. KAYNAKÇA Bir Toplum Nasıl İntihar Eder? A.M. Celâl Şengör. İstanbul. Ka Kitap, 2016. Baskı. ÇİSEL DİLA ZEYBEK FELSEFE HAYATIMIZIN NERESİNDE ? Her yeni güne başladığımız an, aslında felsefe yapmaya ve felsefi düşünmeye yeltendiğimiz andır. Gün içerisinde yapacağımız faaliyetler, onların nedenleri ve sonuçları... Sadece bu kadar basit de değil tabi ki. Bazen sorgularız ya hani neden geldim dünyaya ya da bir başkası olarak gelseydim ne olurdu diye. İşte bütün bunlar yine felsefe. Lisede sosyoloji, psikoloji ve felsefe üçlüsü olarak gösterilen bu üç branş aslında birbirinden oldukça bağımsızdır. Demek istediğim şu ki, diğer branşlar hayatımız için önemli olsalar da felsefe kadar hayatımızın içinde yer alıyor değiller ve bu yönüyle felsefenin öneminin anlaşılması ve insanlar tarfından farkedilmesi ülkemiz ve dünyamız için ne denli faydalı bir gelişme olurdu. İlk çağlardan bu yana her türlü şartta sorgulama içerisinde olan filozoflar, hayatlarının geri kalanınında da yaşadıkları, gözlemlerdikleri ve sahip oldukları pek çok özellik hakkında düşünmüş ve sayısız fikir üretmişler. Bu fikirlerin çoğu günümüzde geçersiz sayılıp insanlar tarafından önemsenmese de, şu anda sahip olduğumuz her şeyin kilometre taşı niteliğindedir aslında. Bütün bu teorileri, günümüzde olmazsa olmazımız olarak gördüğümüz şeyleri orijini olarak gördüğümüzde felsefenin hayatımızdaki yerinin aklımızın aldığından daha büyük yere sahip olduğunu fark edebiliriz.Ne yazık ki ülkemizde ve dünyanın pek çok yerinde, felsefeci olmak önemsenmeye değmez olarak görülüyor hatta bazen insanların saçma bulunan davranışlarının simgesi olarak görülüyor. Felsefenin hayatımızın pek çok yerinde olduğunun bir diğer kanıtı ise Aristo’dur bana göre. Antik Çağ filozoflarından ve felsefe tarihinin belki de en etkilisi olan Aristo, sadece tek bir konuda değil aynı zamanda bilimsel faaliyetler ve günlük yaşamla ilgili onlarca konuda sorgulama yapmış, fikir üretmiş ve ürettiği bu fikirleri yüzlerce yılı aşkın süre boyunca önemle saklamayı başarmıştır. Bence bu başarısının sırrı yalnızca işlevsel ve mantıklı argumanlar üretiyor olması değil, birçok konuda fikir sahibi olup sonrasında bütün bu birikimle oluşmuş bilgileri işe yarar hale getirmesidir. Hiç felsefeye bu açıyla bakmış mıydınız? Üniversitede bölüm olarak felsefeyi seçmiş insanları, ya da hobi olarakl felsefeyi seçerek bu alanla ilgili bol bol kitap okuyup sorgulayan insanlara tuhaf bakmak hala normal geliyor mu? David Edmonds ve Nigel Warburton tarafından yazılmış olan Felsefe Muhabbetleri adlı deneme kitabı da benim felsefeye bakış açımı destekler nitelikte. Bu kitapta da estetik ve etik gibi günlük hayatımızda büyük rol oynayan birçok alanda yorum yapılıyor. Bence bu yönüyle, felsefenin önemini insanlara keyifli bir biçimde anlatma konusunda oldukça başarılı bir kaynak. Hayatımız hakkında en önemli kararları verdiğimiz anlarda felsefi düşünmenin etkisi olup olmadığı hakkında hiç düşündünüz mü? Bu branşı sadece matemetik,fizik veya sosyoloji gibi görmek hem felsefeye hem de hayata bakış açımızı daralttığımızı gösterir bence. Felsefe yaşadığımız her şeyin çekirdeğidir, düşüncelerimizin annesi-babasıdır.Bakış açımızın zenginliği ya da fakiriğidir. Hayata bakış açımız da – tabi ki şans faktörü de var – sahip olduğumuz hayatı oluşturduğundan, felsefe ve hayatımız arasındaki ilişkinin küçümsenemeyecek kadar önemli olduğunu fark edebiliriz. Felsefeye verilen hatta çoğu zaman verilmeyen önemin toplumları ve bireyleri nasıl etkilediği hiç gündemde olan bir konu değil maalesef. Şu anda dünya üzerinde bireyler ve devletler arasındaki anlaşmazlıkların da çok büyük bir kısmı düşünmeye ve sorgulamaya gereken özenin gösterilmemesinden kaynaklanmakmatadır. İşte şimdi tekrar düşünme zamanı. Felsefe hayatımızın neresinde? Felsefe hayatımızın neresinde olmalı ve bunu nasıl sağlayabiliriz? Ve varsayalım ki, olması gereken oldu ve insanalar düşünme ve sorgulma eyleminin öenmini kavradılar.Bu durum hayatımızı nasıl değişitirirdi? Tuğçe Demiroğlu 21202814 TURK101 - 41 Vedat YAZICI 23.10.2014 Anlatılmazın kalplere yazıldığı, Şaşkınlığın yüzlere yansıdığı, Kaybetme korkusunun hissedildiği, Yalnızlık duygusunun ruhlardan silindiği, Anlamını sorgulamadan her şeyin mutluluk verdiği, Şen şakrak kahkahaların nedeninin barındığı, Ayrı bedenlerde olup bir yaşayabilmenin eşsizliğinin tadıldığı, Mazinin de geçmişin de sadece bugünden oluştuğu, Duyumsadığında karşındakini içinin titrediği, Isınmanın sadece örtünülen şeylerle değil bakışlarla da mümkün olacağının anlaşıldığı, Rotanın her zaman onun gideceği yolun yönünde olduğunun farkına varıldığı, Bir ömür daima ona muhtaç olarak yaşanacağı bilinse de eşi benzeri olmayan bir duygu bir histir AŞK.. AŞK YAŞAMDIR… Her insanın şu fani dünyada yaşamanın tam anlamıyla farkına vardıracak, yaşamı insanın ruhuyla tanıştırıp onları bir bütün haline getirecek duygudur aşk. İnsanların ruhuna işleyen masumluğun ve tutkunun kimi zamansa ürkek davranışların yöneticisidir. İnsanların aralarında bedenlerinden oluşmuş bir et duvar olsa da ruhları arasında köprü kuran ve o köprünün sağlamlığını sadece o kişiler olduğu müddetçe koruyan bir bağdır aşk. Aşk YAŞAMDIR! Yaşamaktır gözünü kırpmadan bugünü, şükretmektir aşksız geçen maziden kurtulunmasına ve cesaretlenmektir gün ve gün geleceğe atacak her adım için. Aşk kendi benliğinden sıyrılıp kendi iç dünyanda başkası ile bir yaşamaktır. Görmek, dokunmak, kokusunu içine çekmek güçlendirse de aşkı, aşk karşındaki insanı yaşam ile bağdaştırmak sadece nefes alıp verdiğinde dahi o kişiyi soluduğun için mutlu olmaktır ve bu yaşam anlamına gelen aşk tiyatrosunda en büyük perde kavuşma sahnelerine aittir. Önce kalp hızlanır, yanına yalnızlığını dindirecek diğer yarısı geldiği için. Mutludur o an ve sanki bir şansı olsa “pır pır” uçacak, bu mutluluğu herkesle paylaşacaktır. Bu paylaşılan mutluluk aşkın ahengiyle birleşecek ortaya masal tadında bir an çıkacaktır. Daha sonra gözler buluşacak ve o anda zaman duracaktır. Peki.. Peki ya bu kavuşma sahnesi gerçekleşmezse bir gün aşk tiyatrosunda? O zaman ne olur, nasıl aşk yaşar diye sorulmaz mı? Ne kadar fark edilmese de hayatta her şey birbiri ile ilintilidir. Öyle ki her zaman biri gitse de diğer gelen şey onun yerine beklemek için vardır. Tıpkı hecelerin cümleleri oluşturmak için bir araya gelmesini beklemek, oluşan cümlelerin ise seslendirilmeyen aşk tiyatrosunda aşkı yaşamak için yazıya dökülmesini beklemek misali. Boşuna denmiyor AŞK YAŞAMDIR diye. Aşk yaşamda olan her şeyin içinde barınan, damakta unutulmayacak bir tat bırakan bir histir; ama bir kötü özelliği vardır ki; aşkı cümlelerin kâğıda dökülmesiyle yaşamak aşkı işkence misali yaşamaktır. Bunun en güzel örneğidir Milena ve Franz Kafka aşkı. Yılar boyu aşkı mektuplarla yaşamış, bir yandan birbirlerine olan bağlılık onları mutlu ederken bir yandan da zorluklarla karşılaşmış, kavuşamamak onları zorlamıştır. Bu zorlamayı Franz Kafka’nın kalbinin penceresinden şahit olmak için kaleme aldığı kelimelere bakmak yeterli olacaktır. “Mektup yazmak hayaletlerin önünde soyunmak demektir ki onlar da aç kurtlar gibi bunu bekler zaten. Yazıya dökülen öpücükler yerlerine ulaşmaz, hayaletler yolda içip bitirir onları…” O kaleme alsa da düşüncelerini, akıtsa da içindeki özlemin gözyaşlarını kâğıda, sindirse de hasretin o eşi benzeri olmayan kokusunu satırlara yine de bir şey eksik kalacaktır orda. İmkânsızlık kavramının cazibesine yenik düşmüş Kafka’nın Milena’ya olan aşkının derinliği cümlelerinin ardında kilitli kalmaya mahkûm olmuştur; ama aşk onları yine de hiçbir zaman bırakmamıştır. Geçmişimizin aşk tohumlarının günümüze gelişinin en güzel simgesi satırların, geleceğin en köklü ağacı haline geleceğinden kuşkusuzca emin olmanın aşk ve aşkın yaşamın ta kendisi olduğundan başka bir açıklaması olmamaktadır. Ölümsüzlük iksiri aşk tohumundan esinlenerek yapıldığı gibi, aşk tohumları ise kaynağını Franz Kafka’dan almıştır. Cam Gözler Bir çiftlik var, çayırlarında koyunlar otluyor. Koyunların biraz ötesinden bir adam var, çiftliğin sahibine benzemiyor. Öyle güçlü kuvvetli biri gibi görünmemesine rağmen koyunun birini kucaklamış. Yüzünde de kocaman bir gülümseme var, gökyüzüne bakıyor, büyük bir ihtimalle şükrediyor, başardım der gibi. Kucağındaki koyunun gözleri cam gibi olmuş, kanlar içinde, kafası boynundan ayrıldı ayrılacak, bembeyaz tüyleri kıpkırmızı ve yapış yapış kanla boyanmış, kulakları aşağı düşmüş. Adam yavaş yavaş uzaklaşıyor, dirseğinden kan damlıyor. Birkaç saniyeliğine bunu canlandırdım aklımda, tüylerim ürperdi, hatta tiksindim. "Zavallı koyun." dedim kendi kendime, "Kanlar içinde, adam acımasızca kesmiş onu, bir de gülüyor çok büyük bir iş becermiş gibi." Masum masum otlayan koyun şimdi adamın kucağında, iğrenç bir hâlde hem de. Kafasını çeviresi geliyor insanın, en azından benim geliyor. Aklımda canlandırmış olmama rağmen bunları kafamı gerçekten çeviresim geliyor, görmek istemiyorum. Sonra önümde açık duran fotoğrafa bakıyorum. Balığın ağzından kuyruğuna kadar her bir pulunun arasına kan dolmuş, vıcık vıcık. Adamın önlüğüne de bolca kan pıhtısı akmış, belki de tek bir balığa ait değil, dirseğinden kan akıyor, sanki kendi kanıymış gibi. Kızıla çalan sakalıyla çevrelenmiş yüzünü yukarı doğru kaldırmış başı, gözleri kapalı. Mutlu, çok mutlu, gülümsemekten de öte kahkaha atıyor gibi, büyük balığı tutmuş, başarmış. Adamın hikâyesi merakımı uyandırıyor, anlattıkça anlatmak istiyorum ama zamanı şimdi değil. Hayalimde canlanan koyun ve adamın aksine Carey Arnold'un Ben ve Kral'ı bende tiksinti uyandırmıyor, kafamı çevirmek istemiyorum. Aksine bir balığa bakıyorum bir de adama, balığı nasıl kavradığına, gözlerini nasıl kapadığına bakıyorum ve düşünüyorum. Bir adamın hayatta kalma savaşında galip gelmek için yakaladığı av olmaktan çok ötede bir temsilci bu somon. Açılmış ağzı ve sarkmış gözü bana bir şeyler anımsatıyor. İnsanları koyuna benzetiriz. Sormadan sorgulamadan bir fikrin ya da dogmanın peşinden sürüklenip giden insanları ölü bedenine bakmaya dayanamadığımız koyunlarla ilişkilendiririz. Peki, balığa da benziyor olamaz mı insanlar? Yüzyıllardır kendi ürettiğimiz kavramların etrafından kümeleştik; millet, dil, din, toprak... Gürül gürül yanan kocaman bir ateşin etrafında pervane olmuş güveler gibi, "değerlerimizin" etrafında ağzımız köpüre köpüre dönüp durduk, duruyoruz. Akıntıyla oradan oraya sürüklenen koca bir balık sürüsü gibi, aşkla, neşeyle, heyecanla, bazen birbirine karışan birkaç sigaranın dumanıyla, bazen eski kitap kokusuyla, tek başımızayken patlatmaya doyamadığımız sakızımızla, saçımıza taktığımız papatyayla, yüzümüzü kuruladığımız havluyla, yaktığımız yemekle, durup dururken dökülen gözyaşlarımızla, kırılan parmağımızla, çatlatan göbeğimizle sürükleniyoruz. Sonra yemler atıyorlar önümüze, benliğimize eşdeğer gördüğümüz, uğruna canını feda edebileceğimiz değerlerimizi" hiçe sayıyormuş gibi görünüyorlar. Bazen sokağa elinde satırla biri çıkıyor, bir otel yakılıyor, birileri dövülerek öldürülüyor, boynumuzdaki haç, cuma günü yaktığımız mum, seccademiz alay konusu oluyor, birileri kürsüye çıkıyor kahkahamıza, hamileyken büyüyen karnımıza hakaretler yağdırıyor, gencecik insanlar, takım elbiselilerin hırsları yüzünden ölüyor, küçük çocuklar bahçelerde koşacaklarına ülke sınırlarında koşuyorlar. Sürüyü kızdırdıkça kızdırıyorlar ve birer birer bütün yemleri yutuyoruz, oltaya takılıyoruz. Sonrası malum, pullarımızın arası kanla doluyor. Koyun sürüsünden ufak bir farkı var insanların; bizi güden bir çoban yok, bir balık sürüsü gibi biz kendi kendimizi güdüyoruz. Kavramları yaratan da biziz, onları zedelemeye çalışan da. Yönetilmeye ihtiyaç duyduğumuz için, aramızdan birkaç kişinin tepemize çıkmasına izin veriyoruz, sağımızdakinin solumuzdakini bastırmasına izin veriyoruz. Öylesine kaptırıyoruz ki kendimizi, neredeyse sorgulamadan inandığımız düşünceler uğruna bir balıkçı suyumuzdan ayırıyor bizi. Sazan balığı gibi değiliz, düşünebiliyoruz da o düşünce sistemimiz o kadar hatalı ki bir başkasının hayatımızda yeri yok. Eğer somonsak bu dünya sadece somonların, ötesi yok. O yemi bir sazan gibi dalgınlıktan değil, öfkemizden, körlüğümüzden ve intikam isteğimizden yutuyoruz. Sonumuz aynı değil mi, bir balıkçı tezgâhında cama dönmüş gözlerimizle gelen geçeni izlemek, buzların arasında üşümek, sokağın gürültüsünü dinlemek, ama hiçbir şey yapamamak. Farkında olmak ama kıpırdayamamak... Yemi yuttuktan sonra bir daha sesimizi çıkarmıyoruz, değerlerimiz yıkılmaya devam ediyor biz sadece susuyoruz. Bizi sudan çıkaran balıkçının kucağındayken atılan oltaları, gerilen ağları görüyoruz ama okyanusta kalanlar umurumuzda olmuyor. Belki de bu yüzden fotoğrafa bakınca tiksinmedim, çünkü o balık benim ait olduğum türün yansıması. Bacaklarından asılmış kan akıtan koyunlar beni rahatsız ederken tezgâhta boylu boyunca uzanan balıklara uzun süre bakabiliyorum, çünkü bizim gerçeğimiz bu, tezgâhtaki balıklarız, avlanmış balıklarız. Sanki önüme bir ayna konmuş gibiydi, kanlar içindeki balık bendim, değerlerimin yıkıldığını hissettiğimde geldiğim hâl buydu. Yavaş yavaş tezgâhtaki balığa dönüşüyorum, kızmaktan tepki göstermekten bıkmaya başladım, hepimizin sonu maalesef bu. Ben, balıkçı, kucağında balıkla, sadece geçimini sağladığı için mutluydu büyük ihtimalle, o balık onun hayatının bir parçasıydı ve bugünkü görevini yerine getirmişti. Ben’in kucağındaki balıkla tek farkımız var; bizim balıkçımız minnetle gülmüyor. Elif Aygün Kaynakça: Arnold, Corey. “Ben ve Kral (Ben and King)” National Geographic Türkiye Dergisi. Aralık 2014. Baskı. Fotoğraf. Zeynep Naz Sökmen Dünyanın Başı Ne zamandır dünya insanlar yüzünden bir felakete sürüklenmekte ve ne zamandır bunun farkındayız bilmiyorum ama bu konuyu her duyduğumda içimi bir endişe kaplar. Hatırladığıma göre bu konuyla ilk tanışmam ilkokulda, Türkçe ders kitabında okuduğumuz bir metinle olmuştu. Metin, aslında bir mektuptu ve 2070 yılından yazılmıştı: dünyanın yaşanmaz bir yer haline geldiği zamandan. Bundan sonra başka filmler, belgeseller izledim; gelecekte gerçekleşebilecek felaketleri anlatan kitaplar ve yazılar okudum ama hiçbiri beni, Pixar’ın yaptığı animasyon film Wall-E kadar etkileyemedi. Peki neydi bu filmi benim için bu kadar önemli kılan? Küçük bir bitkiye bağladıkları o son umut mu yoksa dünyanın çöplüğe dönmüş halinin bugünü yansıtmasının verdiği dehşet mi? Sanırım ikisi de ve aslında daha da fazlası: insanların dünyayı kurtarma arzusu. Dünya gündemindeki başlıklar her gün yenilense de aslında konular hep aynı. Bunlardan biri, dünyada yaşanan ve insan eliyle gerçekleşen her türlü felaket: yangın, yıkım, orman katliamları, yok olan hayvan türleri, iklim değişikliği ve daha nicesi. Dünyaya zarar vermek artık o kadar kolay ki! Acıktığımız için aldığımız plastik bir paket içerisindeki sandviçten; güneşte yanmamak için sürdüğümüz güneş kreminin tüpüne kadar tükettiğimiz ürünlerin birçoğu dünyaya zarar vermekte. Bunun önüne geçmek de maalesef çok ama çok zor. Bireysel olarak yapabilecek bir ton şey olsa bile harekete geçmek için çok nüfuslu bir topluluğu etkilemek; her insanın çıkarına uygun ortamı ve uyumu yakalamak kolay değil, hatta belki de imkânsız. Tabii eğer herkesi heyecanlandıracak ve harekete geçmeye teşvik edecek bir şey bulabileceğinizi düşünüyorsanız, orası başka. Bahsettiğim animasyon filmi olan Wall-E ben 8 yaşımdayken çıkmıştı. İlk kez izledikten sonra ailemi DVD’sini almaya ikna etmiş ve bıkmadan belki de onlarca kez izlemiştim. Geçenlerde sinema kanallarından birinde yine karşıma çıktı ve ben yine izledim. Normalde bir film bittiğinde ve siyah ekran çıktığında filmi kapatırım. Eğer çok etkilendiysem bir süre hem çalan müziği dinlemek hem de film üstüne biraz düşünmek için vakit veririm kendime. Bu filmde ise siyah ekranı ve üzerinden akıp geçen yazıları sonuna kadar izledim. Bu sahneler boyunca, basit bir çizimle filmin özeti anlatılıyordu: Çöplük halindeki dünyayı tek başına temizlemeye çalışan Wall-E adlı robotun, şans eseri hâlâ yaşayan bir bitki bulması ve insanların yaşadığı uzay gemisinden gelen başka bir robot ile gemideki insanların da yardımıyla dünyaya yeniden dönmelerini sağlaması. Yani, tüm bunlar bir bitki bulunduğu için mi gerçekleşti? Evet, gemideki insanların hayatlarında hiç görmedikleri ve hiç tatmadıkları duyguları onlara yaşatan bu bitki sayesinde gerçekleşti. Şimdi bize gayet basit ve olağan geliyor ama geminin kaptanı toprak kelimesini duyunca bile heyecanlandı. Toprağın ne olduğunu bilmese bile bir bilgisayar sayesinde öğrenmesi birkaç saniyesini almadı. Lakin, dans etmenin nasıl hissettireceğini uzun bir süre daha bilemeyebilirdi. Sadece tüketmeyi bilen bu insanlar, oturdukları ve her istediklerini saniyeler içerisinde alabildikleri koltuklarında; hareketsiz yaşamak zorunda bırakılmışlardı. Kasları düzgün çalışmamakla beraber, buna ihtiyaç duyduklarını da düşünmüyorlardı muhtemelen. Ta ki dünyaya dönme fikri, kendilerini bildiklerinden beri oturdukları koltuklarından kaldıracak kadar heyecanlanmalarına sebep olana dek. Plastikle dolmuş okyanuslar, nesilleri tükenen canlılar ve dünyamızı ciddi boyutta tehdit eden bir küresel ısınmayla karşı karşıya kalmış olsak bile olayın ciddiyetini kavrayabilmiş değiliz. Bir kısım elinden geleni yapmaya çalışıyor, başka bir grup insan ise gelecek onların değilmiş gibi yaşamaya devam ediyor. Her gün izlediğimiz ve duyduğumuz iç karartan haberlere rağmen, aklımızı başımıza toplamamız neden bu kadar zor? Belki de aradığımız o harekete geçme tutkusunu bulamadığımız içindir. Her ne kadar dünya için endişelendiğimi söylesem bile sadece aklıma geldiğinde endişelenebiliyorum ben de. Hatta çoğu zaman endişelenmekle kalıyorum. Yapabileceğim ufak tefek şeylerden bazıları; doğayı korumak, olabildiğince az hazır ürün tüketmek ve tasarruflu olabilmek. Yine de bazı zamanlar, felaket senaryolarından hiç haberim yokmuş gibi tüm bunların aksini yapabiliyorum. Endişe etmekten öteye gidemiyorum. Dünyanın sonuna adım adım yaklaştığımızı unutuveriyorum. Animasyondaki insanların dünyaya inip ellerindeki ilk ve tek fidanı toprağa diktiklerindeki o neşe ve umut… Herkesi bir araya getiren ve uğruna, çöplük diye adlandırdıkları dünyaya dönmelerini sağlayan o kıymetli bitki; dünyanın sonunu değil, başını sundu onlara. Bana öyle geliyor ki bizim de böyle bir umuda ihtiyacımız var. Bu kadar çaresiz ve son umut olacak kadar tehlikeli bir şey olmamasını, geç olmadan bulmamızı umut ediyorum. Ama korkarım ki etrafa baktığımızda gördüğümüz dünya bizi korkutmaya ve harekete geçirmeye yeterli değil. Öyle ya, belki bizim de kendi küçük bitkimizi, umut ışığımızı ve dünyayı ne kadar sevdiğimizi bulmamız gerekir. Dünyanın sonuna değil de başına, doğayı ve dengeyi korumayı bildiğimiz zamanlara dönmemiz gerekir. Wall-E, Andrew Stanton, 2008. KAYNAKÇA Stanton, Andrew, yönetmen. Wall-E. Pixar Animation Studios, 2008. Sabırsızlar Günümüzde insanlara ergenlik nedir diye sorulsa, herkesin vereceği bir cevap, yapacağı bir yorum vardır. İnsanların söylediklerinden genel bir yargı çıkaracak olursak, bu dönemin ‘sorunlu’ bir dönem olduğu ve öyle ya da böyle yaşanmak zorunda kalındığı insan hayatının bir evresi olduğu kanısına varmamak elde değil. Zaten yazar da bu eserinde bu dönemin sorunsallığı üzerinde durmuş ve okuyucuya hayattaki ergen örneklerine çok tanıdık gelen birbirinden gerçekçi öyküler yazmıştır. Yazarın bu farkındalığı ve daha nice bu konu hakkındaki eserler günümüzde artık ergenlik döneminin önemine ilişkin hassasiyetin arttığını ve çoğu insanın artık aklında ergenlik döneminin sorunlarının nedenine ilişkin birkaç cevap olduğunu gösteriyor. Bu cevapların yanlış olduğuna dair bir şüphe yok ama yeterli mi konusunda maalesef hemfikir değiliz. Sizce, bu sorunların altında yatan sebeplerden olan fiziksel değişim ve zihinsel farkındalığın dışında nedir asıl sorunu oluşturan mesele? Ergenlik dönemi ve barındırdığı sorunların evrenselliği inkâr edilemez bir gerçek olduğu herkes tarafından aşikârdır. Zaten Aristo’nun günümüzden birkaç bin yıl önce bile çizdiği gençlik tablosunda ergenlik yansıtılmaktadır. O zamanlardan beri çeşitli uygarlıklardan, çeşitli kültürlerden toplanan yazılı belgeler-otobiyografiler, mektuplar, günlükler- bu dönemin evrenselliğine ve sadece günümüzde ortaya çıkmayıp geçmişten beri var olduğuna kanıttır. Bütün bu bilinenlerden yola çıkarak bu dönemin sorunlarını kısmen de olsa azaltmak ve ebeveynlerin çocuklarına en doğru şekilde davranması için anne, baba bilgilendirilmeye çalışılmış, bu dönem hassasiyetinin önemini vurgulanmaya başlanılmıştır. Ne kadar eğitim almış olursa olsunlar eğer bir anne-baba çocuğun halinden anlamıyorsa, o aldığı eğitimler, gösterdikleri çabalar hiçbir işe yaramaz. Her şeyden önce ilk olarak ergenlikteki bireyin halini anlamak, kendimizi onun yerine koymak gerekir. Zaten bu dönemdeki çocukların düşünce tarzının değişikliği, daha doğrusu anormalliği, eserde her bir öyküde açıkça belirtilmiştir. Hayata onların gözünden baktığınızda her şeyin altında yatan sebebin aslında sabırsızlık olduğunu göreceksiniz. Çünkü ergenlikteki kişiler de farkındadır kendilerinde bir değişim olduğunun ama bu değişiminin artık kendilerini yetişkin bireyler kategorisine direkt katması şeklinde yorumlar ve ondan sonraki bütün davranışlarını buna göre ayarlamaya çalışır. Çevresinden de kendisine yetişkin gibi davranılmasını, artık çocuk olmadığının farkına varmalarını ister. Denizin Çağrısı isimli öyküde, Osman’ın kendisine de annesi veya diğer yetişkinlere sunulduğu gibi birden fazla seçeneğin sunulmasını istemesi bunun bir göstergesidir. Kısıtlayıcı hareketleri sevmezler ve her daim yetişkinlerle aynı ölçüde hesaba alınmak isterler. Evet, eskisi gibi çocuk olmadıkları doğrudur ama yetişkin de değillerdir. Bunu da kabul etmemeleri, dağdan yuvarlanan kartopu misali bütün sorunların başlangıcını oluşturur ve gitgide sorunlar devasa bir hâl almaya başlar. Ergenlik öyle hemen bitecek bir dönem değildir. Asıl mesele ergenliği yaşamak değil, bunu yaşarken farkında olmaktır. Ergenlikteki bireylere sorsak hiçbiri o dönemi yaşamadığını, o dönemdeyken sorunlu bir birey olmadığını inkâr etmez. Ama artık o dönemi çoktan bitirdiğini ve çoktan iyi bir yetişkin birey olduğunu da düşünmesidir asıl sorun. Yani gerçeği kabullenmemek bütün sorunlarının temelini oluşturur. Oysaki hiçbir ergen o dönemin agresifliğinden kolay kolay kurtulamaz. Sabırsızca davranır, kendinin artık yetişkin aklı başında bir birey olduğunu göstermek ister. Çevresindekilerin ergenlikteki bir bireye davranır gibi davranması, davranışlarını yapmacıktan onaylaması, kendilerinin hâlâ küçük bir çocuk gibi görüldüklerinin düşünmelerine sebep olur. Bunun üzerine kimileri, etrafındakilere yetişkin bir birey olduklarını göstermek amacıyla başka yollar arar ve bu yolların çoğu da sigara, içki bağımlılığı gibi kötü yollara başvurulmasına sebep olur. Çünkü o dönemdeki kişilere göre büyükleri gibi sigara içmek, içki içip sarhoş olmak yetişkinliğin olmazsa olmazıdır. Özendikleri şeyi mantık süzgecinden geçirmeden yaparlar. Zannettiğn Gibi Değil öyküsünde de olduğu gibi Serhat’ın kardeşinin, abisinin takıldığı yerlerde, barlarda, takılması, içki içmesi kendisinin de artık Serhat gibi bir birey olduğunu ve onun akranlarından bir farkı kalmadığını göstermek istemesindendir. Ayrıca günümüzdeki ergenlik yaş aralığının geçmişe oranla düşük olması da daha az mantıklı hareketlerin ortaya çıkmasına sebep oluyor. Bu yaş aralığın küçülmesinin sebeplerini genişçe yer vermeden özetleyecek olursak bu durumun da özentilik ve sabırsızlıkla alakalı olduğunu görürüz. Ayrıca sabırsızlık durumu sadece o dönemi yaşıyor olanların bir parçası değildir. Ebeveynler de bu evredeki çocukları için sabırsız olabiliyorlar. Çünkü daha önce de belirttiğim gibi bu dönem hakkında verilen bilgiler, dikkatli olunması gerektiği kimi ebeveyni gereksiz yere endişeye sokabiliyor. Hele bir de bu ailelerin çevresinde, bu dönemde ailesi tarafından dikkat edilmeyip kötü huy kazanan gençler varsa iyice kaygı duymaya başlıyorlar. Bunun üzerine bu dönemi birkaç sorunla yaşayacak olanlar bile ailesinin kendine karşı gösterdiği bu endişe, bu aşırı ilgiden dolayı sıkılıp evden uzaklaşabiliyorlar. Demek istediğim, elbette bu dönemin hassasiyetinin farkında olup ona göre davranmalıyız ama bu, ‘Amanın! Çocuğum ergenliğe yaklaşıyor ne yapacağız şimdi?’ demek değildir. Aşırı dikkatli olunmalı ve onlar hiç yalnız bırakılmamalı demek değildir. Ve ayrıca çocuğun her davranışını da ergenliğe yorumlamamalıyız. Öyle bir denge kurmalıyız ki; çocuk kendini ne başıboş hissetsin ne de 24 saat gözetim altında, ne çocuk hissetsin ne de tamamen ergenlik dönemini bitirmiş bir genç. Yasin Erdoğdu NEYİN EFENDİSİ? İnsanın tanımı nedir? İnsan kime denir? İnsan olmak ne demektir? Etrafımıza baktığımızda birçok farklı canlı görürüz. Kediler, köpekler, ağaçlar ve daha binlercesi… Ama aralarında bir canlı var ki iddiasına göre diğer bütün canlılardan çok daha farklı, çok daha üstün. Bütün canlılardan çok daha farklı olduğu doğru. Diğer bütün canlıların aksine egosundan asla ödün vermeyen, gücün her türlü çeşidine aç ve vahşi olarak nitelendirdiği bütün canlılardan daha vahşi ama daha üstün mü? Zamanımızın en önemli edebi eserlerinden J.R.R Tolkien’ in büyük bir ustalıkla yazdığı Yüzüklerin Efendisi üçlemesi yukarıda sorduğum tüm soruların cevaplarını bana mükemmel bir anlatım gücüyle vermiştir. Hayalperest bir insan olarak ve fantastik şeylere olan düşkünlüğümü de ele alırsak hayatım boyunca okuduğum en güzel eser diyebileceğim bu üçlemenin bana kattığı şeyler o kadar fazla ki burada ancak bir kısmına değinebileceğim çünkü bana göre bu eseri anlatmak için kelimelerden fazlası gerekiyor. Kitabın içeriğine baktığınızda fantastik olarak ele alınmış canlılar görürsünüz elfler, cüceler, hobbitler ve çok yakından tanıdığımız insanlar. Bana göre bütün bu ırkların hepsi belirli bir insani özelliğini temsil ediyor bu eserde. Elfler insanların mükemmeliyetçiliğini ve bilge hallerini, cüceler insanların ketumluğunu ve cesaretini, hobbitler insanların huzura ve dinginliğine olan arzusunu ve aynı zamanda iyi niyetlerini ve en önemlisi de insanlar, insanların güce olan düşkünlüğünü gözler önüne seriyor. Bana göre insan ırkı hiçbir zaman bütün bu özellikleri kendi bünyesinde toplayabilecek kadar erdem sahibi ve güçlü değil. Güce olan bu sonsuz merakının yanı sıra ironik olarak güce sahip çıkabilecek kuvvete de sahip değil insan oğlu. Her zaman ihanete, egoistliğe ve tamahkârlığa mahkûm ve tahmin edebileceğiniz üzere kötülüğün emrine giren ilk ırk tabiki de insanoğlu sebebi ise her zamanki gibi güce olan zaafları. Diğer ırklarsa ki bana göre diğer kişilik özellikleri ağır basan insanlar doğru karar verme yetisine sahip olabiliyorlar çünkü ortada bir güç saplantısı mevcut değil. Tahmin edebileceğiniz aksine bütün bu sorunların çözümü bilge olan bir ırk tarafından değil, cesaret sahibi bir ırk tarafından değil, güce arzulu bir ırk tarafından ise hiç değil, sadece mutlu yaşamayı bilen, huzurlu ve iyi niyetli bir ırk tarafından gerçekleştiriliyor. Bana göre yazarın anlatmak istediği burada apaçık ve net. Belki biraz ütopik ve belki biraz çocukça fakat bir sorunun çözümüne giden yol bana göre ne üstün bir bilgelik ve zekada saklı ne fazlaca cesaret ve ısrarda ne de gücün kendi dolaylarında. Çözüm sadece ve sadece tatmin olmakla, huzurlu olmakla alakalı. Hobbitler cesur olarak bilinmezler, inatçı değiller bilge desen hiç değiller aksine bir de yazara göre boyları 1.50 cm’yi geçmiyor ama sadece huzurlular, varoluşlarından tatminler ve bütün bunların sonucu olarak iyi niyetliler. Biz insanlardaki asıl problem de bu işte. Güç arıyoruz evet peki neden? Çünkü kendimizden memnun değiliz, sürekli daha fazlasının olabileceğine inanıyoruz olan konumumuzdan tatmin değiliz hiçbir zaman ve bu düşüncemiz bizi bitmeyen bir döngünün içine sürüklemekten başka bir işe yaramıyor. Son olarak şunu söylemek istiyorum. Küçüklüğümden beri kendimi hobbit ırkına çok yakın görmüşümdür. Ne elfler kadar alımlı ve mükemmeliyetçiyim ne cüceler kadar inatçı ve cesur ne de insanlar kadar güce saplantılı ve hırslı. Bir de üstüne kısa boylu bir kızım. Küçükken bu çıkarımları yapmadan bu kitabın filmini yüzlerce defa izlediğimi hatırlıyorum ama şimdi neden bu kadar çok sevdiğimi anlayabiliyorum. Cesaret, bilgelik, güç evet bunların hepsine sahip olmak çok güzel olurdu ama bütün bu yükün altından kalkabilmek için sadece ve sadece ilk olarak insan kendini sevmeli, varlığından tatmin olmalı. Ancak insan iyi biri olursa bütün bu yükün altından kalkabilir ve elindeki bütün bu güçleri layığıyla kontrol edebilir. Ece Aker Tolkien, John Ronald Reuel. Yüzüklerin Efendisi: İstanbul, Metis Yayınları, 2001 Ekşi, 1 Buse Ekşi 21502152 TURK 101-74 Ali Turan Görgü Final Cesaretin Var Mı Adalete ? Çocuklar günümüz haberleriyle, gündemle ne kadar iç içe? Yaşadıkları çevrenin sorunları ile ne kadar ilgili hiç düşündünüz mü? Bu sorunun cevabı için altı yaşını yeni doldurmuş olan kuzenimden bir örnek vermem doğru olur herhalde sizlere. Hiç! Cevaba pek şaşırmadığınızı hissediyorum, şahsen ben de bu konu üzerine biraz düşündüğümde bu cevabı alacağımı biliyordum. Oysa ki, film ya da romanlarda gördüğümüz çocuklar pek bir bilmiş oluyorlar gerçek hayatın aksine… Örneğin Alper Canıgüz’ün ‘’Alper Kamu Cehennem Çiçekleri” adlı romanında beş yaşındaki bir afacanın, gizemleri kendi başına çözmesi ve sorunlarla başa çıkması anlatılmakta. Benim kuzenim ve dünyamızda yaşayan pek çok çocuğun aksine bu haylaz velet adeta bir dedektif edasıyla polislerin bile işin içinden Ekşi, 2 çıkamadığı cineyetleri çözüyor. Ve yapıtta ilerledikçe görüyoruz ki hiçbirimiz bu beş yaşındaki karakter kadar cesur değiliz ve hatta tanımıyoruz bu hayatı onun kadar. Ve sorgulayamıyoruz yaşamımızdaki en önemli kavramları, adaleti, cesareti ve aşkı onun kadar… Toplumsal yaşantıyı şekillendiren, yön veren kavramların başında yer alır adalet. Hiç kuşkusuz toplumsal yaşantının olmaz ise olmazıdır ve toplumların ayakta kalması ve yıkılmasında son derece önemli bir etkiye sahiptir. İnsanlara eşit davranmak, genç-yaşlı, kadın erkek demeden herkesin hakkına saygı göstermek adalete önem veren toplumların özelliklerdendir. İnsanlar bu kavramı taa çocukluklarından başlayarak, yaşayarak öğrenirler. Benim adalet kavramı hakkındaki ilk düşüncelerim herkesin adil, hatta hayatın da herkese adil davrandığını sanmak olmuştu. Tahmin edeceğiniz gibi yanıldığımı anlamak da çok uzun sürmemişti. Ben de baş kahramanımız Alper Kamu’nun da belirttiği “Adaleti bu dünyada arayan anca belasını bulur” felsefesini kısa zamanda kavramıştım. Ünlü bir iktisatçı olan Mirabeau da adalet kavramını “Adalet topaldır, ağır ağır yürür, fakat gideceği yere er geç varır.” şeklinde tanımlamıştır. Sonuç olarak; adalet kavramı anlaşılması, uygulanması Ekşi, 3 zor olan ve yetişkinler tarafından dahi zor algılanan bir durumdur. Ancak beş yaşındaki roman kahramanımız görülüyor ki çok iyi tanıyor bu dünyayı. Kendi elini taşın altına koyabilen, başka insanların iyiliği için kendini feda etmeye hazır kişilere ve yapamazsın sözlerine rağmen ayakta durup savaşarak istediklerini elde eden insanlara hiç şüphesiz cesur denir. Tarih bir sürü cesur insana şahit olmuştur ve bu insanlar kahraman olarak hafızalarımıza kazınmışlardır. Bunlardan aklıma ilk gelenler arasında Jessica Cox; kolları olmayan ilk kadın pilot, Che Guevara; devrimci hareketin sembol ismi ve Mustafa Kemal Atatürk; ülkemizin özgürlük mücadelesini veren insan. Böyle cesaretli insanların diğerlerinin hayatlarında çok önemli etkileri olurken, aynı zamanda toplumlar için de rol-model olmuşlardır. Sözgelimi yakın zamanda, az önce de okuduğumdan bahsettiğim Alper Kamu Cehennem Çiçekleri adlı yapıtta da baş karakterimiz yaşına oranla oldukça fazla cesaret örneği göstermiştir. Cinayet olayında katilin Ümit adında yeni tanıştığı arkadaşı olmadığına inanan Alper, herkese karşı çıkıp cinayeti gerçekten işleyeni bulup onu adalete teslim etmiştir. Olayları araştırıp çözen, insanların ona karşı çıkacağını bile bile yolunda ilerleyen cesur roman kahramanımız katilin karşısına Ekşi, 4 çıkıp onu suçlamayı da başarmıştır. Böyle cesur insanlara hayatlarımızda hep ihtiyacımız vardır, zor zamanlarda sıkıştığımızda yardımımıza koşacak insanlar bu insanlar olacaktır. ‘ İnsanların hayatlarını baştan aşağı değiştiren bir diğer faktör de aşktır elbette… Kimileri inanır bu kutsal duygunun varlığına, kimileri ise inanmak istemez yahut inanmaz. Tatlı haylaz kahramanımızın bu konuda da biz büyüklerine verecek öğütleri bulunmaktadır. Babası ile olan bir diyaloğunda babasına “Aşk var mıdır, yok mudur, dolu mudur, boş mudur, ne kokar, ne boktur?” diye sorarken bakıcısına karşı olan anlamlandıramadığı hislerini sorgulamaktadır. Babasının oğluna cevabı ise “İnanıyorsan var olup olmaması pek önemli değildir. Ayrıca en büyük inkarcınında en inançlının da içinde bir nebze kuşku vardır. Ve elbette ki aşk da Tanrı’da ölümsüzdür.” olmuştur. Bu konuda da bizlere hayat dersi veren Alper ve babası insanları belki de en zayıf noktasından vurmuştur. Her birey bir Alper Kamu olmak istemektedir bir yerde… Onun gibi hayatı sorgulamak, kavramları incelemesine soruşturmak, cesaretiyle ön plana çıkmak ve birer kahraman olmak istemektedir. Ekşi, 5 Unutulmamalıdır ki adil olmak bireyin kendi tercihidir, aynı cesur olup başkalarının kahramanı olmak gibi, Alper Kamu olmak gibi… Neden Sapiens ? Hazırlayan:Can Demirel Kitap İsmi:Hayvanlardan Tanrılara Sapiens Homo Sapiens ,bizim içinde bulunduğumuz insan türü yaklaşık 15 bin yıldır dünyaya hükmediyor.Bu kitapta bahsedildiği üzere bizim yakın bir akrabamız olan Homo Erectus isimli insan türü dünyada bizim günümüze kadar yaşadığımızdan çok daha uzun bir süre yaşadılar.Peki onlar şu an burada değilken biz nasıl buradayız ? Bu kitap bize Homo Erectus gibi bizden farklı birçok insan türünün bilinen tarihini anlatıyor.Bu türlerden bazıları kas gücü olarak daha güçlülerdi ama buna rağmen besin zincirinin ortalarında kaldılar. Kas gücü açısından daha zayıf olan bizler ise kendimizden güçlü canlılara karşı kendimizi koruyabilmek için silahlar yaptık.Geçmişte yırtıcı hayvanlardan korunmak için ateşi kullandık.Günümüzde ise kendimizi koruyabilmek için ateşli silahları kullanıyoruz.Bütün bunları yapabilmemizin sebebi ise diğer bütün akrabalarımıza kıyasla daha büyük bir beyine sahip olmamız. Günümüzde insanların çoğu evrim teorisinin ne olduğu hakkında bir fikre sahiptirler.Bazı insanlar primatlardan evrimleştiğimizi daha doğrusu primatlarla ortak bir atamız olduğu gerçeğine şüpheyle yaklaşır.Bu kitapta ortak atamız olan canlı ve bunun yanında geçiş formu olarak sınıflandırılan birçok türün fosil resimleri bulunuyor.Peki bütün bu somut kanıtlara rağmen neden evrim kavramına hala teori olarak bakıyoruz.Bunun sebebi yazarın da bahsettiği gibi bizim evrimimizde "Neden?" sorusunun cevapsız kalmasıdır.Diğer insan türlerinin aksine neden sadece bizim atalarımız olan canlıların beyin yapısı evrimleşti? Bu kitabı okuduktan sonra benim bu soruya karşı cevabım bizim türümüzün diğer türlere göre daha şanslı olmasıdır.Bahsedilen insan türlerinin büyük bir kısmı o dönemlerde gerçekleşen deprem ve volkan patlaması gibi olaylar sonucu yok olmuşlardır.Bizim türümüz ise şu ana kadar böyle büyük bir doğa felaketi yaşamadı.Bu kitabı okurken kendime şu soruları sıkça sordum. Bizden başka bir insan türü de hayatta kalsaydı neler olurdu? Biz bu türe karşı nasıl davranırdık ? Bizim türümüzün tarihinde yabancılara karşı hoşgörüyü sık göremezsiniz.Bizler kendi türümüz olan insanları bile inanışlarına veya fiziksel görünüşlerine göre katletmiş bir türüz.Günümüzde bile bazı ülkelerde insanlar birbirlerini bu özelliklerine göre yargılıyorlar.Kendimizden farklı bir tür insana karşı hoşgörülü davranabileceğimize ben inanmıyorum.Bana göre bizim türümüz savaş konusunda karşı türden üstün ise biz onları köleleştirir veya katlederdik.Aynı geçmişte siyah tenli ve Kızılderili insanlara yaptığımız gibi.Bu kitaptan öğrendiğime göre bizim türümüzün güce olan bu açlığı atalarımıza dayanmaktadır.Bizim türümüzden önce insanlar besin zincirinin ortalarında yer alıyorlardı.Bizim türümüzün evrimleşmesiyle insanlar çok kısa bir sürede besin zincirinin en tepesine çıktılar.Doğadaki diğer yırtıcıların bulundukları konumlarına gelmeleri ise milyonlarca yıl sürdü.Bizler besin zincirinde bu kadar hızlı yükseldiğimiz için doğadaki dengemizi bulamadık.İnsan ırkı günümüzden 12 milyon yıl önce ortaya çıktı.Buna rağmen kendisinden çok önce yaşamış canlıların önüne geçti.Bizler günümüzde sadece besin zincirinin tepesinde bulunmakla kalmıyoruz.Besin zincirini ve tüm dünyayı kendi isteklerimiz doğrultusunda şekillendiriyoruz.Kökleri bizden milyonlarca yıl eskiye dayanan canlıların genlerini değiştirerek yeni türler yaratıyoruz.Yaşadığımız dünyanın sınırlarını aşıp evrenin ve yaratılışımızın sırlarını arıyoruz. Eski çağlardan beri bizler Tanrı kavramına inanıyoruz.Cevaplayamadığımız sorularımızı inandığımız dinlerle açıklamaya çalıştık.Bilim bu soruları cevaplayabildiğinde dinimiz bilim mi olacak? Bizim türümüzde geçmişteki akrabalarımız gibi yok mu olacak? Bu kitabı okurken evrim ile ilgili aklıma takılan birçok soruya cevap buldum.Bunun karşılığında ise cevabını bilmediğim birçok soru ile karşılaştım.Evrim gibi ağır bir konuyu herhangi bir okuyucunun sıkılmadan okuyabileceği bir dille yazabilmek bana göre muhteşem bir başarı.Bu kitabı babam bana önerdiğinde açıkçası biraz önyargılıydım.Bilimsel konulu bir kitap ne kadar sürükleyici olabilir diye düşünüyordum.Bana göre bu kitabı kendini meraklı olarak gören herkes okumalı. EN GÜZEL BAYRAM Hepimiz biliriz Afrika’yı. Fotoğraflarla, belgesellerle takip ederiz oradaki zor hayatları. Peki hisseder miyiz gerçekten onların yaşadıklarını? Ben hissettim ilk defa. Sıralamak gerekirse de hayatımdaki en güzel bayramdı son bayramım. Bir yardım organizasyonuyla Etiyopya’daydım. Her insanın bir hayali mutlaka vardır, küçük ya da büyük , imkansız ya da elde edilmesi kolay hiçbir önemi yok. Hayallerimizle hayatımız anlam kazanıyor, bir amaç için yaşıyoruz ve bu da benim hayalimdi. O hayatı görmem, hissetmem, yaşamam gerekiyordu sadece bu kadar erken gerçekleşmesini beklemiyordum. Bir hafta boyunca tanımadığım ama sonradan çok sevdiğim çok ısındığım bir ekiple Afrika’daydım ve tabi ki hayatımı çok etkileyen bir ziyaretti ordaki hayatlara olan yolculuğum. Bu organizasyon maddi değil manevi bir programdı. Orada verilen mücadele maddiyat çabasından öte, vicdanlarımızla yaptığımız bir mücadeleydi. Bu fotoğraflar ise benim için en değerli fotoğraflardan ikisi nedenini açıklayamıyorum çünkü hissettiklerimi açıklayabilecek bir kelime yok. Kardeşini bir an olsun kucağından bırakmayan o güzel kızın adı Fatma ve arkada görülen kulübe bile olmayan yerler onların evleri. Ve ben Fatma’yı asla unutmayacağım çünkü bizim anlaşabildiğimiz ortak bir dilimiz yoktu o yüzden kalplerimizle konuştuk, sarıldık, zaman geçirdik. Kalple bağlandığın bir insanı da unutamaz insanoğlu, unutmamalı. Ve diğer fotoğraf ise hayatımda gördüğüm en güzel gözlerin fotoğrafı. Sıradan kahverengi gözler değil benim gördüğüm. Bayram sabahı onun için gelen insanlara karşı sevgi dolu, masum, ve ışıl ışıl bir bakış. Ailesi de ondan farklı bir durumda değil aslında. bir yıl sonra ilk defa ete kavuşma sevinci içindeler. Diyorum ya maddi değil manevi bir yolculuktu bu. Orada gördüğümüz, duyduğumuz hayatlar yeri geldi bizim kalbimizi öyle acıttı ki. Lanet ettim yaşadığım hayata. Algılayamadı aklım, nasıl , nasıl bu kadar uç noktada hayatlar olabiliyor? Bir tarafta lüks içinde sürülen, her türlü teknolojiye, eğitime ve birçok imkana sahip olan hayatlar; bir tarafta ev diye bahsedemeyeceğim yerlerde yaşayan, elektriği olmayan, su için yakıcı sıcaklıkta bazen çıplak ayakla, saatlerce yürümek zorunda olan, bir lokma ekmeğe muhtaç olan hayatlar. Birisi bana açıklasın istedim, anlamak istedim ama kimse tarafından yeterli bir cevap alamadım. Anlayamadım, algılayamadım ama çoğu şeyin farkına vardım. Sömürge altında yaşayan ve Müslümanların ezildiği bir ülke Etiyopya. Döndüğünüz her sokakta yerde uyuyan, yaşayan insanlar görmemek elde değil ve çoğunluğu Müslüman. Fakat, beraber yaşamayı öğrenmişler yani bir tarafta kilise bir tarafta cami ve yaşam mücadelesi içindeler. Ne yazık ki ikiye ayrılıyor ama bu insanlar: Ya yaşam mücadelesi içindeler, ya da tamamen vazgeçip çok meşhur bir uyuşturucu olan ve ‘çat’ olarak adlandırılan bir bitki türünü kullanarak geçiriyorlar tüm zamanlarını. Orada yasal olmasından ötürü, bugün Türkiye’de nasıl sokakta yürürken insanların elinde sigara görüyorsak, orada da ellerinde çatlarla yaşıyor insanlar. Bu o kadar üzücü ki.. Çünkü yaşadıkları hayatları kabullenmişler ve çabalamayı, çalışmayı bırakmışlar. Belki de yaşadıkları zorluklardan dolayı, çat bir kaçış yolu onlar için. Ne olursa olsun, Etiyopya , Afrika’daki diğer ülkeler gibi yaralı bir ülke. Başkent’te bu çok hissedilmez çünkü orada imkanlar, oteller, arabalar var. Orası bir şehir ve bunu hissediyorsunuz. Fakat, mücadele veren gerçek hayatları görmek için farklı bölgelere gitmek, yaşamak gerekiyor. Bu seyahat kolay değildi evet, fiziksel olarak imkanlardan ötürü zorlandık belki ama benim için en uçsuz, en ilkel de olsa o bölgelere gitmek asla değişmeyeceğim bir tecrübeydi. O yaralı hayatlara değmek benim hayalimdi, ve bu birçok insanın yaşamadan asla anlayamayacağı bir yolculuk.. Özetlemem gerekirse, bu yolculuğum bir gezi, bir yardım organizasyonu veya birçok yönden ele alınabilir ama benim için o insanların hayatına yaptığım bir yolculuktu. Onların hayatından ise, kendi hayatıma. Ben şuna inanıyorum, bu hayatta madem ki tek başımıza yaşamıyoruz, ve elimizde bu denli imkanlar var; onları unutarak yaşamaya hakkımız yok. Yarın ne hale düşeceğini kim bilebilir? Eğer biz bugün zor durumdaki insanları unutup, onlara sırtımızı dönüp şımarıkça ve israflarla dolu bir hayat sürdürmeye devam edersek , yarın aynı şey bizim başımıza geldiğinde bize el uzatmayan insanlara kızmaya yüzümüz olacak mı? Bu yüzden kimse unutmamalı Mevlana’nın bu güzel sözlerini : ‘Olmaz dediğin ne varsa hepsi olur, düşmem dersin düşersin , şaşmam dersin şaşarsın.’ Hayatımızın bu ölçüde şekillenmesi umuduyla.. Şebnem GÜZELOĞLU 21302293 TURK 102-25 İtalya’nın Üç Büyüğü: Roma, Floransa, Venedik. Dünya üzerindeki insanların hepsine “Yapmayı en çok istediğin şey nedir?” diye sorsak, muhtemelen çoğundan alacağımız yanıt “Dünyayı gezmek istiyorum.” olur. Bu insanlardan biri olarak söyleyebilirim ki, annemden 2013 yaz tatili planımızın İtalya gezisi olduğunu öğrendiğimde dünya üzerinde benden mutlu bir insan yoktu. “Ölmeden Önce Gezmek İstediğim Şehirler” başlıklı listemin 3 maddesini İtalyan şehirleri oluşturduğu için, listemde birden fazla yerin üstünü çizebilecektim çünkü. 12 Ağustos 2013 sabahı Sabiha Gökçen Havaalanı’nda başlayan yolculuğumuzun ilk durağı başkent Roma’ydı. M.Ö 753 tarihinde kurulan bu kent, yüzlerce tarihi yapıyla bezenmiş, sokakları tarih ve sanat dolu bir kent. Turistlerle dolup taşmasından mıdır bilinmez, hem sabah hem akşam cıvıl cıvıl ama bir o kadar da ağırbaşlı bir yapıya sahip. Otobüsten iner inmez yapılacak ilk şey meşhur Collesium’a koşmaktı. Öğlene doğru bir vakit olduğu için önünde inanılmaz bir turist kuyruğu vardı. Saatlerimizin kuyrukta harcanamayacak kadar kıymetli olduğunun bilincinde olduğumuz için fotoğraflarımızı dışarıdan çekmek zorunda kaldık. Roma denince akla gelen ikinci yer tabi ki Trevi Çeşmesi. Yunan tanrısı Poseidon’a adanmış olduğu için çeşmede ilk göze çarpan heykeller Poseidon, Demeter ve Hygiela heykelleri. Bu çeşmenin özelliği içine para atıldığı takdirde insanın dileğini gerçekleştirdiğine inanılması. Bu tarz efsaneleri çoğu yerde duyduğumuz için inanmamakla birlikte hepimiz turist grubunu yararak ilerleyip havuza küçük birer bozukluk da atmış bulunduk. Vatikan'ı da unutmayalım... İkinci durağımız Floransa… Floransa için benim seçtiğim isim “Açık hava müzesi”. Daha şehre girdiğimiz dakikadan itibaren birbirinden çeşitli ve birbirinden harika heykeller karşıladı bizi. Arno nehrinin kıyısında kurulan bu şehir tarihi boyunca bir sürü sanatçıya ev sahipliği yapmış, bu yüzden en ünlü meydanından en ücra sokağına kadar şehrin her yanı buram buram sanat kokuyor. Fakat kuşkusuz şehrin en dikkat çeken öğeleri Vecchio Sarayı ve Santa Maria del Fiore Katedrali . Eskiden ünlü Vecchio ailesinin sarayı olarak kullanılan Palazzo Vecchio günümüzde Floransa’nın en büyük sanat müzesi olarak hizmet vermekte. Sadece bir katını gezmenin bile saatler aldığı bu sarayı tamamen gezmek için bütün bir günü gözden çıkarmak gerekiyor. Sarayın her tarafını süsleyen muhteşem fresklere hayran kalmakla birlikte gelmiş geçmiş en büyük şairlerden kabul edilen Dante’nin de ölüm maskesinin bu sarayda muhafaza edildiğini ve turistlere sergilendiğini de belirtelim. Geldik son durağımız Venedik’e… Hepimizin kafasında filmlerden edindiğimiz üç aşağı beş yukarı bir “Venedik algısı” olduğu için büyük beklentilerle gittik Venedik’e. E tabii insan her gün sokakları suyla dolu bir şehri gezmeye gitmiyor. Anakaradan küçük bir tekneyle ulaşılan Venedik’e adım attığımızda fark ettiğimiz ilk şey havanın ne kadar sıcak olduğu ve dünyanın her yanından gelen turistler nedeniyle mahşer yeri gibi kalabalık oluşuydu. Bunların moralimizi bozmasına izin vermeden şehrin en ünlü meydanı Piazza San Marco’ya doğru ilerledik. Turistleri hemen meydanın girişinde karşılayan devasa San Marco Katedrali’nin ön cephesinde dikkat çeken 4 tane at heykeli var. Sonradan öğrendiğimize göre bu atlar çok önceden İstanbul’dan getirilmiş. Zaten Katedralin duvarlarına dikkatle baktığımızda birkaç Osmanlı erkeği çizimlerini görebildik. Venedik’e gelip de gondola binmemek olmaz tabi. Fiyatları İtalya’nın her yerinde olduğu gibi Euro-Lira kuru dolayısıyla biraz uçuk gelse de insanın hayatta bir veya iki kere yaşayacağı bir şey olduğu için binmeye karar verdik. Kapsamlı ve uzun süren bir tur olmasına rağmen kanallardaki suyun bulanık olması ve zaman zaman kokması dolayısıyla bize beklediğimiz tadı vermedi. En güzel tarafı gondolcumuzun aynı filmlerdeki gibi kürekleri çekerken bir yandan da avazı çıktığı kadar şarkı söylemesiydi. İtalya’da toplam 5 şehir ve onlarca kasaba gördüm ama içlerinde beni en çok etkileyen bu üç şehir oldu. Bu gezi hakkında sayfalarca yazı yazabilirim, yine de en çok yer kaplayan şehirler Roma, Floransa ve Venedik olurdu. Belki ilk yurtdışı gezim olduğu için, belki de görmeyi en çok istediğim ülke olduğu için benim için tarifi imkansız bir gezi oldu. Listemdeki bütün şehirlerin üstünü çizebilsem de İtalya benim için hep dönüp dolaşıp tekrar gelmek istediğim bir yer olarak kalacak. Elif Naz Özdamar “Bana Ne” Diyebilmeyi Öğrenmeliyiz Özellikle bizim toplumumuzda çok sık rastlanılan bir davranış mı yoksa her toplumda karşılaşabileceğimiz türden bir özellik mi tam emin olamıyorum, ama bana millet olarak “Bana ne” demeyi bilmiyormuşuz gibi geliyor. Sanki her konuda bir yorumumuz olmalıymış, her şeye karışabilebilirmişiz ve her şey bizim kontrolümüz altında olmalıymış hissine kapılıyor gibiyiz. Belki de kendi komplekslerimizden dolayı başkalarının hayatlarına karışarak kıskançlığımızı bastırmaya çalışıyoruzdur. Bu davranışın nasıl bir psikolojik kaynağı var akıl yürütemiyorum, ama kendi hayatımda karşılaştığım durumlardan bir çıkarım yapacak olursam bu gibi sosyal baskılara maruz kalan kişinin psikolojisi giderek bozuluyor ve devamında sağlıklı düşünememeye başlıyor. Bunu derken ne kastettiğimi biraz daha netleştirmek için kendi yaşadıklarımdan birkaç örnek vermek istiyorum. Ben endüstri mühendisliği bölümündeyim ve not ortalamam da ortalamanın epey üstünde diyebiliriz. Bu yüzden her dönem beş ders almak yerine altı ders alıp ilgimi çeken bir bölümde yan dal yapabileceğimi düşündüm. Özellikle insan davranışlarına çok ilgili olduğum için tercihimi de psikolojiden yana kullandım ve bu sene yan dala başladım. Bu kararı vermek benim için kitapçıya gidip dakikalarca süren karar aşamasından sonra huzurla orayı terk etmek gibiydi. Gerçekten ilgimin olduğu ve merak ettiğim şeyler hakkında ders alacak olmam beni inanılmaz motive ediyordu. Ta ki bu isteğimi çevremdekilerle paylaşıncaya kadar. Annem, babam ve okulda fikrine en saygı duyduğum öğretmenimin beni bu konuda desteklemesine rağmen hedeflerimi başkalarına anlattığımda aldığım her cevap beni daha da hayal kırıklılığına uğratıyordu. Kime yan dala başladığımı hevesle anlatsam hep aynı cümleleri duyuyordum. “Neden ekonomi bölümünü tercih etmedin”, “Sizin bölümde hep onu tercih ederler hâlbuki”, “Bence hata yapmışsın hiçbir işine yaramayacak bu senin”... Benim ilgi alanlarımı ve hayallerimi bilmeyen hatta beni tanımayan kişilerin bana böyle müdahale etme hakkını kendilerinde bulması benim çok gücüme gitti. Herkes birbirinin hayatına karışmaya -bir fikir sahibi olmamasına rağmen- ne kadar meraklıymış o zaman anladım. Üstelik bu sadece akademik hayatımda karşılaştığım bir durum olmadı. Kendimi bildim bileli hep zayıf biri oldum. Bana da her gün aynı Olivya’ya dedikleri gibi “Kız, nasıl böyle incecik kalorsun” dediler (11 Karabıyıkoğlu). Bana şimdi “Bunda üzülecek ne var? Herkes zayıf olmak istemez mi zaten” diyecek olabilirsiniz fakat her gün tekrar tekrar “Çöp gibisin, kolunu şöyle tutsam kırılır mı ki? Sen kesin rüzgarda uçuyorsundur, söyle annene sana birkaç taş bağlasın da uçma” gibi tepkilerle karşı karşıya kaldıktan sonra insan bunu sanki bir hastalık veya utanılacak bir şeymiş gibi algılamaya başlıyor. Bana böyle söyleyenlerin niyeti kötü olmayabilir de. Bilemiyorum bunu fakat bir yerden sonra aynı şeyleri tekrar tekrar yaşayınca kişi bunalıyor ve psikolojik açıdan çok zorlanıyor. Bir zamanlar hatırlıyorum da kilo alabilmek için aç hissetmesem bile kendimi zorluyordum yemeye, sırf biri bana yine “Çok zayıfsın” demesin diye. Kısaca demek istediğim şu ki, her şeye bir yorum getirmeden önce düşünsek ne kadar da güzel olur. “Ben şimdi bunu söyleyeceğim ama kime ne faydası olacak ki” diye sorgulamalıyız kendimizi bazen. Başkalarının hayatına illa yorum yapmamız gerekiyormuş, onlara düşüncelerimizi muhakkak belirtmemiz lazımmış gibi düşünmesek mesela. Hepimiz “Peki bundan bana ne” diyebilmeyi öğrenmeliyiz. Özellikle de kişinin bundan ne yönde etkileneceğini tahmin edemiyorsak dikkat etmeliyiz buna. Mesela yan dal için psikoloji bölümünü seçtiğimi öğrendiklerinde hakkımda hiçbir şey bilmeden eleştirmek yerine bana “Güzel bir tercih yapmışsın, başarılar sana” deseler ne kadar da doğru olur. Yıllar sonra beni gördüklerinde “Hâlâ çöp gibisin” demek yerine “Ne kadar güzel olmuşsun bugün” de diyebilirler hatta. KAYNAKÇA Karabıyıkoğlu, Nazlı. Olivya Çıkmazı. İstanbul: Alakarga Yayıncılık, 2014. Baskı ​ ​BİZ SEVMEYİ NE ZAMAN UNUTTUK? Kitabın başlığı, okuduğum andan itibaren kendi içimde sorguladığım ama nedense cevabını bulamadığım bir soru haline geldi. Özellikle son zamanlarda tüm dünyada yaşanılan savaş ve barış sorunun da etkisiyle kendimi derin derin düşünmekten alıkoyamadım açıkcası. Barışın ve sevginin bu denli ihtiyaç olduğu bir dünyada sevmek sahiden unutabilecek bir kavram mıdır? Sevginin olmadığı bir dünya ne kadar yaşanılabilirdir ki? Sadece insanlar için de değil. Sevgisiz bir dünyada hangi canlı hayatta kalma mücadelesini kazanabilir ki? Sevmeyi, sevilmeyi bizlere unutturacak kadar önemli ne olabilirdi ki? Tüm bu sorularıma bir cevap bulabileceğimi düşündüğüm için Ahmet Cemal’in “Biz Sevmeyi Ne Zaman Unuttuk?” isimli eserini okumaya karar verdim. Yaşadığımız çağın hayatımıza getirdiği onca kolaylığın arasında, bizden bir şeyler de götürdüğünü kitabı okurken farkına varıyorum ne yazık ki. İnsanları sosyalleştirmek adı altında asosyal bireylere sahip toplumların oluşması , yoğun tempolu iş ve çalışma hayatlarında ailesine bile vakit ayıramayan insan sayısının günden güne artması bazı gerçeklerin sinyallerini veriyor bizlere aslında. Bu sinyalleri çok da uzaklarda aramamak lazım diye düşünüyorum. Durup düşündüğümüzde kendi hayatımızda bile yaşanılan birçok değişikliğin farkına varabiliyoruz. Küçükken kurduğumuz çıkarsız dostlukların yerini sahte arkadaşlıklara bırakmış olduğunu, hiçbir şüphe duyulmadan paylaşılan sırların derin sessizliklere dönüştüğünü, kimlerden olduğuna, diline, ırkına, dinine bakılmadan kabul gören insanlığın yerini ırkçılığa bıraktığını farketmek çok da zor olmuyor. Dönüp arkamıza bakınca, sevgi kelimesinin uğradığı bu yıkımın enkazlarının ne kadar da ağır olduğunun farkına varabiliyoruz ve eksikliğini çok derinlerde hissedebiliyoruz ne yazık ki. Peki neydi sevmeyi bu denli yerle bir eden? En basitinden bir sabah işe giderken tanımadığımız bir insandan gelen sıcak bir gülümseme bile bizi kendimize getirmeye yeterken, nerden çıkmıştı bu nefret, kin ve öfke? İçinde bulunduğumuz dünyanın hırsları bu kadar mı gözlerimizi bürümüştü yani, bir insanın başka bir insanı düşünmeden, gözetmeden geçirdiği hayatı hayat yapan neydi peki? Toplum içinde kendi kendimizi yalnızlaştırıyoruz farkında olmadan. Hatta o kadar yalnızlaşıyoruz ki kendimizi bile sevmekten vazgeçiyoruz çoğu zaman. Yaşanılan hayal kırıklıkları, ardarda gelen başarısızlıklar ve bir türlü aşamadığımız zorluklar bizi kendimizi sevmekten alıkoyuyor çoğu zaman. Küsüyoruz kendimize ve tüm dünyaya. Oradan oraya sürükleniyoruz, savruluyoruz ne yaptığımızı bile bilmeden. Hissetmeden yaşıyoruz hayatı. Unutuyoruz sevmeyi, sevmenin o sihirli gücünü. Belki de ilk etapta kendimizle barışarak başlamalıyız sevmeyi hatırlamaya, eksikliklerimizi, hatalarımızı ve pişmanlıklarımızı ve en önemlisi de kendimizi olduğumuz gibi kabullenmeyi öğrenerek. Bu şekilde kendi hayatımızdan pay biçerek düşünüyorum ve cevapsız kalan sorularıma cevaplar bulmaya başlıyorum yavaş yavaş. Zaten yaşanılan tüm bu kötülüklerin çıkış noktası insanların önce kendilerini sonra da birbirlerini sevmemesinden kaynaklanmıyor mu? Şaşırır hale geldik gün geçtikçe... Düşmanlığa, savaşa, öfke haykırışlarına değil de sevmeye, sevilmeye, saf ve masum sevgilere, yardımlaşmaya, kucak açmaya... Bizi biz yapan asıl değerin sevmek olduğunun farkına varmalıyız. Bizi birbirimize düşman gibi gösteren o çıkarcı, egolu, olduğu gibi görünen değil de olmak istediği gibi görünen kimliklerimize bi son vermenin vakti geldi artık. Sevgisiz kalmanın kimseye faydası olmadığını aksine tüm dünyayı daha da içinden çıkılmaz bir bataklığa sürüklediğini idrak etmeli tüm insanlık. Kolay olan varken neden zor olanı seçelim ki zaten? Sevginin ve barışın hakim olduğu bir dünyada, ne büyük hırslara yer kalır ne de nefret ve düşmanlık duygusuna. Hatice Kübra Türkeri İMKANSIZ GECE Taksi Şoförü, Sıkı Dostlar ve Köstebek gibi filmlere imza atmış Oscar ödüllü Martin Scorsese en sevdiğim yönetmenlerden biri. Yılların getirdiği tecrübe ile yeteneğini harmanlayarak sinema tarihine birçok film kazandırmış olan bu yönetmen popülerliğini günümüzde de koruyor. Bu yüzden, bundan bir iki sene önce televizyonda Scorsese’nin “Geç Saatler” filmine denk geldiğimde çok sevinmiştim. Film; New York’ta sıradan bir metin yazarı olan, işinden ve yalnız hayatından nefret eden Paul Hackett’ın bir kafede tanıştığı Marcy adındaki kızı aynı günün akşamı ziyaret etmeye karar vermesiyle başlayan ve gece boyunca birbiri ardına gelen tuhaf olaylar zincirini konu alıyor. Filmin ilk dakikaları tanıdık ve filme odaklanmamızı kolaylaştıracak samimilikte bir kafede geçiyor. Paul, Marcy ile bu kafede tanışıyor ve Marcy ona telefon numarasını verip Soho’da gazete kağıtları ve alçıdan heykeller yapan bir sanatçıyla yaşadığını söylüyor. Paul o akşam Marcy’yi arıyor. Kısa ve amacına hizmet eden bir telefon konuşmasının ardından taksiye binip Soho’ya doğru yola çıkan Paul Hackett’ın henüz taksideyken parasını camdan düşürmesi gece boyunca yaşanacakların başlangıcı aslında. Tam da bu kritik noktada olanları 1960’larda yayımlanan “Alacakaranlık Kuşağı” dizisinin bölümlerinden birine benzetiyorum çünkü “Alacakaranlık Kuşağı”nda içinde bulunduğumuz dünyanın kurallarından farklı kurallar geçerli ve Paul Hackett’ın başına gelmek üzere olanların ardında sıkıca dokunmuş olaylar birbirini izlerken arka planda döngüsünü tamamlayan bir anlam gizli. Islak ve toz kokan beton yollar, kulağa anlamsız gelen nedensiz diyaloglar, bir perdenin arkasında durup görülmeyi bekleyen ilahi bir güzellik ve nefesini son sahneye dek ensemde hissettiğim kapana kısılmışlık duygusu filmin bende uyandırdığı çağrışımlardan bazıları. Filmde hakim olan gerilim ve kara mizah öğelerinin paralelliği her sahneyi kaçırılmaması gereken, ilgi çekici enstantanelere dönüştürüyor. Böyle anların nefes almasını, seyirciyle konuşmasını sağlayan ise oyuncuların etkileyici performansları. Griffin Dunne, Paul Hackett rolünde uzun zamandır vermeyi beklediği performansı sunuyor adeta. Rosanna Arquette ise Marcy rolüyle hikayedeki başka bir taşı yerine koymamızı sağlayacak sade bir performanstan ziyade güçlü oyunculuğuyla empati kurulabilir bir karakter yaratmayı başarıyor. Film bugün çoğu film eleştirmeni tarafından Scorsese’nin başyapıtı olarak kabul edilse de bu her zaman böyle değildi. 1985 yılında vizyona giren filme ilk zamanlarında çok ilgi gösterilmese de yıllar geçtikçe özellikle Scorsese hayranları ve film severler tarafından filme gösterilen ilgi arttı. Filmin dönemin New York’unu başarılı bir şekilde perdeye yansıtması, akıllıca kullanılan inanılmaz kamera teknikleri ve olay geçişlerinde kafa karıştırıcı olduğu kadar dikkat kesilme ihtiyacı da uyandırarak ilgiyi sürekli kılan düzenlemesi bugün hak ettiği değeri görmesinde etkili sebeplerden bazıları. Scorsese’nin New York’u birçok kez filmlerinde olayların geçtiği mekan olarak kullanmasının ve bu konuda oldukça iyi olmasının nedeni şüphesiz doğup büyüdüğü yer olan bu büyük şehrin ritmini zamanla içselleştirmiş ve 1940’lardan 2000’lere uzanan süreçte etrafındaki ve dünyadaki değişime ayrıcalıklı bir noktadan şahit olmuş olması. Filmde yansıtılan tehlikeli ve mistik New York, David Lynch’in “Mulholland Drive” filminde seyirciye yansıttığı ürpertici ve ona yaklaşanları içine çeken Los Angeles atmosferiyle karşılaştırılabilir nitelikte. Öte yandan bu iki filmin alışılagelmiş New York ve Los Angeles kıyaslaması üzerinden karşılaştırılması, kendi içlerinde son derece kompleks yapılara sahip olan bu filmleri değerlendirmek açısından yetersiz kalacaktır. Bu noktada, yapım tarihleri arasında on altı yıl fark olan bu iki filmdeki yer ve tema benzerliklerinden kaynaklanan ve seyircide benzer duygu ve düşünceler uyandıran mizansenlerin bir kenara not edilmesi yeterli. Film ilerledikçe Paul Hackett’la birlikte izleyici de kendisini New York’un güneşin battışından sonra büründüğü karanlık, tuhaf ve yer yer insan zihnini şaşırtan mükemmellikteki kaos içinde her şeyin birbirine bağlı olduğu dünyasında buluyor ve buradan çıkmak düşünüldüğü