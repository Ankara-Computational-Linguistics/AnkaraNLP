Midyat'a gelen bu laz uşağı demek beni gerçekten çok seviyormuş. Tuvalet ihtiyacından sonra silinmek için o zaman tuvalet kâğıdı ülkemize gelmemişti. Başka ileri ülkelerde savaş öncesi veya savaş sırasında tuvalet kâğıdı kullanılır mı idi. Bilemiyorum. Annem çare olarak bir bez parçasını daha doğrusu kırmızı-sarı çizgili bir peştamalı çok ufak parçalara bölmüş ve kullanıldıktan sonra o ufak parçaları çöp kutusuna atıyordum. Bir sabah o ufak parçaların kurumak için tek tek yıkanıp itina ile çamaşır ipine asıldığını hayretle gördük. Süleyman onları kendiliğinden çöp kutusundan çıkartmış ve yıkamıştı. İçten, samimi, saf Karadeniz uşağı bana, bize olan sevgisini, vefasını böyle ifade etmişti. Lafla değil eylemle sevginin gösterileceğini o saf Borçkalıdan öğrendim ve hayatımda uygulamaya çalıştım. Zannetmem ki o konuda, vefa konusunda Kuzey Karadeniz'in sarp yamaçlarından gelen saf Karadeniz uşağına ulaşabilmiş olabileyim. Amipli dizanteri beni yenemedi ve tuvalete gidiş sıklığı giderek azaldı, ağrılar da kesildi ve okul zamanı da yaklaşmıştı. Ankara'ya gitmem gerekiyordu. 12 yaşında bir çocuk tek başına Midyat'tan Mardin'e, oradan Diyarbakır'a gidecek ki Ankara'ya giden kara trene binebilsin. Ayrıca tren haftanın her günü Diyarbakır'dan kalkmıyor gerekirse bir yerde birkaç gece kalması gerekebilir. Bir ana- baba için ne kadar sıkıntılı günler olmalı. Annem alıp beni tek başına götüremez ki. Okumayı kendi kendine öğrenmiş ve yazmayı beceremeyen, ev işlerinden vakit bulup şehirde bile dolaşmayan utangaç Anadolu kadını götürmek istese bile ne gibi zorluklarla karşılaşabilir. Topçu Batarya komutanlığı Alay'a bağlı değildi ve komutanı Cevat Üsteğmen ve genç eşi bizim Midyat'ta çok yakın dostlarımız olmuştu. Annemin öz kızları gibi yürekten sevdiği Nihal Abla, Cevat Üsteğmen'in eşi benim bir başka en yakın dostum adeta ablam olmuştu. Geniş, şehre hâkim terası olan iyi döşenmiş evleri vardı ve ben sık sık o evde vakit geçirirdim. Yeni evlenmiş bu mesut çift bebeklerinin olacağını benim hastalığım sırasında fark etmişler ve Nihal Hanım Diyarbakır'da oturan ablasının yanına giderek kapsamlı muayene olmak ve gerekli hazırlıkları yapmak istiyormuş. Nihal Hanım'ın ablasının eşi Diyarbakır Devlet Hastanesi'nde iç hastalıkları tedavi uzmanı imiş. Bu bakımdan Nihal Hanım bir an önce, kış gelmeden Diyarbakır'a gitmek istiyordu. Benim de kendisi ile yolculuk yapmam olanağı vardı. Bu gerçekten hastalıktan sonra en önemli şansım oldu. Birlikte Mardin'den gelip geri dönecek olan posta kamyonetine bindik ve yola koyulduk. Mardin'in o zaman en iyi otelinde Nihal Abla'ya oda vardı fakat benim kalacağım bir yer yoktu. Lütfetti ve ben onun ayakucuna kıvrılarak geceyi geçirdim. Hatırımda kalan otelimizin penceresinden uçsuz bucaksız bir düz alanın görüldüğü idi. Kızıl renkte o düz alana bakan o odanın otelin o sıradaki en iyi odası olduğunu öğrendiğimde çok mutlu olmuştum. Diyarbakır'a gidince iş kolaydı. Zira Nihal Hanım'ın doktor eniştesi ve ailesi büyük, görkemli ve taştan yapılmış bir binada yaşıyorlardı. Büyük taş avlunun tam ortasında havuz ve fıskiye vardı. Avlu'nun iki tarafında taş duvarlı odalar sıralanmıştı. Doktor Bey binanın bir bölümünü muayenehane yaptırmıştı ve öğleden sonra hastalarını orada kabul ediyordu. Diğer tarafta herkese yetecek kadar yatak odaları ve oturma mekânları vardı. Ben daha Mardin'e gelince bağırsaklarımın iyileştiğini hissetmiştim. Diyarbakır'da ise tamamen normal olmuştum. Nihal Abla Hava değişimi çocuğu hemen iyileştirdi demişti. Hazır evde uzman doktor vardı fakat ona muayene olmayı gerektirecek bir durumum yoktu artık. Ankara'ya gidecek tren haftanın her günü olmadığı için o evde üç gece kalarak ilk trene yetişebildim. Artık sağlığıma tam kavuşmuştum ve doktor beyin çocukları ile arkadaşlık ediyordum. O ailenin Emel ve Gönül adında benden küçük kızları ve Temel adında galiba o sırada iki iki buçuk yaşında bir oğlu vardı. Kızlara masal anlatıyor ve havuzda birlikte kâğıttan yaptığım kayıkları yüzdürüyorduk. Kesme taştan kalın duvarlı ve dışarıdan çok iç avluya penceresi olan ve iç avluda ortasında fıskiyesi olan küçük bir havuzu bulunan o ev acaba bugün yerinde duruyor mu. O tip evlerin zamanında çevrenin şartları dikkate alınarak yapıldığını, son yıllarda yapılanların ise çevreye uyumlu olmadığını gazetelerde okudukça Ben o evlerden birinde az da olsa kalma şansını Nihal Abla vasıtası ile erişmiştim diyorum. İkinci mevki tren bileti alacak paramı annem yeleğimin astarına diktiği özel cebe koymuş, onun ağzını da sıkı sıkı dikmişti. Kaldığım evi ve o evde sağlığıma erişmiş olarak geçirdiğim birkaç günü ve havuz başındaki oyunlarımızı vs. çok iyi hatırlamama rağmen tren biletim nasıl alındı anımsayamıyorum hatta trene nasıl bindim ve nasıl geldim hiç aklımda kalmamış. Herhalde heyecan ve yalnız seyahatin korkusu ile hafızamda iz etmemiş. Annem ve babam ile birkaç ay önce aynı yolu Ankara-Diyarbakır yönünde yapmıştım ve o yolculuğa ait pek çok hatıram taze idi, fakat üç ay kadar sonra aksi yönde tek başıma yaptığım yolculuğumdan belleğimde bir şey kalmamış. Bazen bana Dünyada pek çok yeri gördünüz, nereyi bir kere daha görmek istersiniz. diye sorduklarında hep Midyat'ı demişimdir. Ancak o isteğimi hep bastırdım, zira eski bir sevgilinin zaman içinde nasıl değiştiğini görmek, tatlı hatıraların bozulması sonucunu da verebilir. Benim birkaç ay yaşadığım o kasabada o yıllarda her ne kadar su yoktuysa da yerel taş ocaklarından gelme ve çok ustaca işlenmiş kesme taşlarla yapılmış evler, arı gibi çalışılan çarşıdaki zanaatkâr kişiler ve sevecen Süryani dostlar hafızamda dursunlar. 1960'lı yılların başında Ankara'daki Amerikan Yardım Heyeti'nde görevli genç bir ekonomist ve eşi ile bugüne kadar devam eden çok yakın ve samimi dostluğumuz vardır. Zaman içinde o genç ve yetenekli ekonomist Amerikan İktisadi Yardım kurumlarında üst düzey yönetici oldu. Pakistan'daki Amerikan Yardım Heyeti'nin Direktör Yardımcısı, sonra Hindistan'daki Amerikan Yardım Heyeti'nin Direktörü oldu. Tüm o sıralarda bağımız kopmadı, ben Washington'da görevli iken örneğin Hindistan'dan Washington'a gelse muhakkak ilk beni arar ve akşam yemeğini bizim evde birlikte yerdik. Daha sonra Dünya Bankası'nın en yetkili Başkan Yardımcısı oldu ve Türkiye hakkında sürekli okudu, araştırdı, düşündü, yararlı fikirler üretti.116 Bir yaz eşi ile Türkiye'de tatil yapmaya karar vermişler ve bana Ankara'ya gelme planını iletti Ankara'ya varış, bizi ve birkaç başka dostunu ziyaret, sonra yataklı vagon ile İstanbul'a gitmek ve orada birkaç gün kalmak. Özellikle vurguladığı Ankara'dan İstanbul'a yataklı vagon ile gitmekti. 1960 başında Ankara-İstanbul arasında yataklı vagon yolculuğu ancak filmlerde görülebilecek kadar görkemli idi. Vagonun kapısında jilet gibi ütülü pantolonu, vücuduna göre özel terzi elinden çıkmış tertemiz üniforması ve başında dikkat çekici şapkası ile görevli durur ve sizi çok kibar biçimde selamlayarak bavullarınızı kompartımanınıza yerleştirirdi. Yataklar açıldığında bembeyaz, adeta kolalı gibi görünen çarşaflar ve kuş tüyü yastıkların kabarıklığı dikkatinizi çekerdi. Dostum Ernie ile eşi Zina gençliklerinde o yataklı vagonda seyahat etmişler ve onu hiç unutamamışlar. Ankara'dan ayrıldıktan sonra değişik ülkeleri ve şehirleri gezmeyi, tanımayı seven bu çiftin nerede ise dünyada görmedikleri yer kalmamış iken hâlâ o geceyi veya geceleri unutamamışlardı. Oysa aradan geçen yıllarda yataklı vagonların işletmecisi değişmiş, personeli değişmiş ve o eski debdebe ve şaşaadan eser kalmamıştı. Ben gerek Ankara-İstanbul arasında ve gerekse Ankara-Balıkesir arasında çok kere yataklı vagonda seyahat ederek o çöküşü yaşadığım için sevgili arkadaşım ve eşinin hatıralarını bozmalarını istemedim ve onlara danışmadan Ankara-İstanbul yolculuğunu uçakla yapmaları için gerekli rezervasyonları yaptırttım. Bu değişikliği ona bildirdiğimde Ernie bana Neden değiştirttin. Biz yıllardır o yolculuğu tekrar yapmanın hayalini kuruyorduk dedi. Ben de Ne yataklı vagon eski yataklı vagon ne de sen eski genç Ernie'sin, kıymetli hatıranı olduğu gibi muhafaza edesin diye uçakla gitmek daha doğru demiştim. Benzer şekilde Midyat'ı görmek isteyedurdum fakat görmek için de hiç çaba harcamadım. 109. TRT'de çalıştı ve spor karşılaşmalarını anlatması ile ün kazandı. 110. Kasası tahtadan yapılmış bugün minibüs dediğimiz araçlara benzeyen bir araç. Kaptı kaçtı sözcüğünün Türkçemize minibüs sözcüğünden daha çok yakıştığını da bu arada belirteyim. 111. Die Europaische Wirtschaftsgemeinschaft (EWG). 112. Zollunion in Europa. 113. Türkiye Cumhuriyeti'nde bu topluluğa 1961 Ankara Antlaşması ile aday ülke olmuştur. Yunanistan'ın bu birliğe üye olmasından önceki dönemde gerçek Türk dostu olan birçok kişi Türkiye'nin de tam üyelik için başvurmasını tavsiye etmişler hatta bu yolda çaba sarf etmişlerdir. Zamanın başbakanı Bülent Ecevit Onlar ortak biz pazar olacağız olarak özetlediği anlayış ile gerekli müracaatı zamanında yapmamıştır. 1961'de İsmet İnönü başbakan iken kendisine adaylık anlaşmasının imzalanması telkin edildiğinde İstediğimiz zaman bu trenden inebilir miyiz. diye bir soru sormuş ve olumlu cevap alınca hemen imzalamıştır. 114. Güney Kıbrıs. 115. Midyat'ta günlerimizin daha iyi geçmesinde katkısı olan Nihal Hanım, Topçu Üsteğmen Cevat Bey'in eşi idi. Şehre hâkim bir tepecikte, geniş terası olan bir evde otururlardı. Onu Ankara'da kalan ablalarımın yerine koymuş olmalıyım ki zaman zaman onların evine gider ve oradan Midyat'ı seyrederdim. 116. Ernest (Ernie) Stern. Askeri darbeyi yapanlar Adnan Menderes Hükümeti'nden daha doğrusu Demokrat Parti iktidarından çok sağlıklı ve problemsiz ekonomi devralmamışlardı. Birçok yatırıma başlanılmış ve elde o yatırımları bitirebilecek parasal kaynak yoktu. Dış âlemden kaynak bulmak için Menderes Hükümeti'nin çabaları meyve vermemişti. Toplumda geçim sıkıntısı yaygın ve gelir artışı beklentisine idare cevap verecek durumda değildi. Ülke kaderine el koyan askerlerin sosyal ve ekonomik konularda bilgili ve deneyimli olduğunu beklemek saflık olurdu. Ayrıca yönetime el koyan çeşitli rütbelerdeki 33 kişilik Milli Birlik Komitesi kendi içerisinde görüş ayrılığında ve bir açıdan başsız idi. Buna ek olarak o komite içerisinde güç kavgası başka bir deyimle iktidar çekişmesi başlamış ve sürmekte idi. Askerler, birkaç kişi dışında polis müdürlerini görevden almadan emniyet teşkilatına binbaşı ya da yüzbaşı seviyesinde subayları atayarak asayişi kontrol altına almışlardı. Fakat ekonomi yönetimi sahipsizdi. Daha önceki yıllarda kamu oyunda, basında tartışılan problemlerin sadece bazı kurumların kurulması ile çözülebileceği inancı yaygınlaşmıştı. Bir toplumsal ya da yönetim ile ilgili problemin çözümünü bir kurum ya da bazı kurumların kurulmasına bağlamak konuyu basite indirgemek demektir. Sorunun gerçek nedeni nedir. Kurulması önerilen kurumda hangi özellikte insanlar görevlendirilip nasıl çalışacaklardır. O kuruma ya da kurumlara, problemi çözmek için hangi güç ve o gücü kullanmak için araçlar verilecektir. Bu sorular sorulmadan bazı kurumlar kurulması sadece konunun derinliğinin bilinmemesi ya da yöneticilerin halk kütlelerinde tedbir alınıyor duygusunu uyandırmak gibi politik amacının sonucudur. ABD gibi sanayileşmede ileri bir ülkede bile 11 Eylül olayları olup da New York'taki İkiz Kuleler yıkılınca yönetiminin İç Güvenlik İdaresi kurması buna en yakın tarihteki çarpıcı bir örnektir. Siyasi olarak belirsizlik ortamına 27 Mayıs 1960 sabahı giren ülkede geçmişte olanlardan sorumlu tutulanlar Yassıada'da kurulan mahkemelere çıkarılarak hesap sorulmak isteniyordu. Ancak mevcut kanunlarda bir siyasi partinin kanunlar çıkartarak iktidarını sürdürmeye teşebbüsünü suç sayan bir hüküm yoktu. Bugün de yoktur. Silah zoru ile meşru hükümeti devirmeye teşebbüs suç sayılarak çeşitli kamu davaları açılmıştır ancak referandum yaparak, yoğun propaganda ile yargı bağımsızlığını zedeleyecek tasarıları yasalaştırarak davranmak suç sayılmamaktadır. Yasalarla adım adım tek adam yönetimine ülke götürülmeye çalışılırsa yasal olmayan bir durum doğmamış gibi görünür, ancak demokrasinin özü zedelenir. Hukuk devleti ile Kanun Devleti arasında çok fark vardır. Evrensel olarak kabul görmüş insan haklarını göz önüne almadan yasalar çıkartılarak bir toplumu yönetmek kanun devleti gibi görülebilir fakat bu anlayış hukuk devleti anlayışı değildir. Askeri darbe sonrasında kurulan Yassıada Mahkemeleri'nde savcılar ve hâkimler o zamanki yasalara göre suç bulmaya gayret ettiler, oysa Demokrat Parti'ye oy vermiş ve gönül vermiş insanlar zaman içerisinde askeri yönetimce yapılanları giderek yükselen sesle eleştirmeye başladılar. Adnan Menderes'in birçok konuda yeteri kadar teknik destek almadan karar verdiği kanısı basında çok işlenen bir konu idi. Kararların parti çıkarları düşünülerek, siyasi gayelerle alındığı çok eleştiriliyordu. Zaman zaman üst bürokrasiden kişilerin Beni dinlemiyorlar diyerek görevlerinden ayrılmaları basında yer buluyordu. Askerler özellikle iki kurumun kurulmasını gerekli görür halde idiler. Birisi ekonomi konusunda araştırmalar yaparak hükümetlere yardımcı olacak planlama kurumu diğeri ise devletin personelle ilgili sorunlarını üstlenecek Devlet Personel İdaresi idi. Ekonomik planlama ile ilgili çalışmalar Menderes Hükümeti zamanında başlamıştı, ve bazı ülkelerde olduğu gibi geçici bir komite tarafından da yapılabilirdi. Ancak 27 Mayıs 1960'ta ülke yönetimine egemen olan Milli Birlik Komitesi kalıcı bir kurumsal yapıdan yana oldu ve Devlet Planlama Teşkilatı Başbakan'a doğrudan bağlı olarak kuruldu. 91 Sayılı Yasa'da DPT'nin iki organdan oluştuğu belirtildi. Birisi Devlet Planlama Teşkilatı Merkez Örgütü, diğeri ise Yüksek Planlama Kurulu. Teknik incelemeler ve önerilerin politik endişelerle saptırılmaması düşüncesi ile Yüksek Planlama Kurulu böylece yasal bir örgüt oldu. Yüksek Planlama Kurulu Başbakan'ın başkanlığında ve hükümetin üç üyesi ve Devlet Planlama Teşkilatı'nın Müsteşarı ve üç Daire Başkanı'ndan oluşuyordu. Düşünülen politikacıların politik endişelerle kaynağı belirsiz yatırımlara girişmeden önce teknik bir süzgeçten de geçirilerek karar alınması idi. Pek çok yasa daha önce yaşanan olayların ve sıkıntıların tekrar yaşanmaması düşüncesi ile çıkartılır. Bir bakıma geçmişi düzeltmek gibi davranılır. Oysa önemli olan geleceği geçmişin etkilerinden uzak, evrensel kabul edilmiş değerlere göre oluşturacak yasal ve diğer altyapıyı sağlayabilmektir. Devlet yönetiminde yıllarca çalışmış ve belli deneyimler edinmiş bürokrat ya da teknokratlar devlette yeni sorumluluk alan seçilmiş politikacılarla her zaman ahenk içinde çalışamayabilirler. Hatta yargı mensuplarının kararları bazen milletvekillerinin tercihleri ile çelişebilir Yargı atanan kişilerden oluştuğu için Ülkeyi seçilmişler mi, atanmışlar mı yönetecek. şeklinde söylemleri duymuşuzdur. Türkiye Cumhuriyeti özellikle 1960'lı yıllardan sonra seçilmişler ve atanmışlar ayrıştırılmasına sahne oldu. Seçilerek göreve gelen kişiler devlet memurları ile yetki, sorumluluk ve anlayış farklılığına düştüler. Bu durum daha önce de özellikle 1950'den sonra belli ölçüde baş gösterdi. Yıllarca bir bakanlığın çeşitli kademelerinde görev yaparak müsteşar ya da müsteşar yardımcılığına kadar yükselmiş deneyimli bir devlet yöneticisinin yaklaşımı Anadolu'nun bir kasabasında avukatlık yaparken seçilmiş ve bakan olarak göreve başlamış siyasi kişi ile uyuşmadığı haller oldu. Bu durum sanki yıllanmış yöneticiler eski partiye bağlılıkları bakımından yeni gelen siyasilere güçlük çıkarıyorlar gibi algılandı. Devlette özellikle dış politika konularında yıllarca geliştirilmiş ve yerleşmiş yaklaşımlar vardır. İster bilim dünyasından gelsin isterse özel sektörden gelsin devlet deneyimi olmayan kişiler devlet dairelerinin işleyişini yadırgayabilirler. Ancak unutmamak lazım ki o usul ve esaslar yılların deneyimi ile oluşmuş alışkanlık değil toplumun yarattığı bir durumdur. 1950'den önceki Şemsettin Günaltay Hükümeti'nde Ulaştırma Bakanı olan Kemal Satır117 Bey şöyle bir anısını anlatmıştı O zaman alışılmışın dışında genç yaşında bakan olup göreve başladığı yılda bakanlık müsteşarına bir konuda Acaba şöyle yapabilir miyiz. diyerek onun fikrini almaya çalışırmış. Müsteşar Olamaz. diyerek çeşitli karşı gerekçeler ileri sürermiş. 1950 seçiminden sonra Demokrat Parti işbaşına geldiğinde aynı müsteşar daha önce olmaz dediği her konuda olumlu görüş vermiş olmalı ki o hususlar daha önce Kemal Satır Bey'in önerdiği biçimde gerçekleşmiş. Bir gün Kemal Bey o müsteşar ile karşılaşmış ve Daha önce bana olmaz dediğiniz birçok konu bakıyorum olabiliyormuş bunun sebebi nedir. diye sormuş. Müsteşar Bey Efendim siz acaba böyle yapabilir miyiz diye soruyordunuz ben de fikrimi söyleyerek neden olamayacağını anlatıyordum şimdikiler sormuyorlar. Şöyle şöyle yap diye emir veriyorlar, ben de verilen emri yerine getiriyorum demiş. Olması gereken karşılıklı anlayış ve devlet kurallarını bozmadan verimliliği artırmaktır. Bu bakımdan Federal Almanya ya da Büyük Britanya memurlarının davranışları incelendiğinde görülür ki devletin yönetimi iktidardaki partilere göre çok az değişiklik gösterir. Türkiye'de 1960 yılına gelindiğinde devletin ekonomik ve mali konularda karar alma mekanizması oldukça dağınık ve gerekli bilgileri bulabilmek bile çok güçtü. Devletin hangi ülkeye ya da kuruma ne kadar borcu olduğuna dair sistemli, güvenilir bilgi dahi yoktu. Bakanlıklar arasında koordinasyon eksikliği o hale gelmiş idi ki Koordinasyon Bakanlığı adı altında yeni bir bakanlık kurulmuştu. Sanayi Bakanı Sebati Ataman aynı zamanda Koordinasyon Bakanlığı'na vekâlet ediyordu 118 .. Devlet Planlama Teşkilatı kurulduğunda ekonomiden kim sorumludur sorusu ortada idi. Devlet bakanı Nasır Zeytinoğlu İzmir'de serbest avukatlık yaparken Cemal Gürsel, bu dostunun hükümette yer almasını istemişti. Nasır Zeytinoğlu'nun bürosu inşaatı bitmeye Ben Dr. Koopman ile Nasır Zeytinoğlu'nu ziyaret etmiş ve oradaki odalara yerleşerek çalışmaları orada devam ettirmeye başlamıştık. Ancak Zeytinoğlu konunun içeriği ile ilgili değildi ve bizim taleplerimizle ilgilenmiyor, planlama konusuna bulaşmak istemiyordu. Maliye Bakanı, Menderes Hükümeti zamanında 27 Mayıs'tan birkaç ay öncesine kadar İstatistik Genel Müdürü Şefik İnan idi. Menderes ile ters düşmüş olduğu söylenirdi ancak belki de bulunduğu mevkide beklenen başarıyı göstermemişti.119 Hükümet düzeyi böyle iken bürokraside de ekonomiye sahip çıkan yoktu. Maliye Bakanlığı, özellikle Hazine Genel Müdürlüğü daha önce Dışişleri Bakanlığı'nın yetki ve sorumluluğunda olan Dış Ekonomik İlişkileri üstlenmişti. Ancak o işi görecek, özellikle yabancı dil bilgisi yeterli, personeli dahi yoktu. Koordinasyon Bakanlığı henüz kurumsallaşmamıştı. Personel bakımından ve deneyim bakımından çok yetersizdi. Çok genç bir kadro Devlet Planlama Teşkilatı'nda göreve başlamıştı. Yıllanmış memurların alışkanlıkları ve kendi lojman derdini ya da terfi konusunu sorun yapacak davranışlar Devlet Planlama Teşkilatı'nda başlangıçta yoktu. O kuruma talimat verecek ve çalışmaları yönlendirecek üst otorite de yoktu DPT'yi o zaman yönetenler hem neyin yapılmasına hem de nasıl yapılmasına kendileri karar vermek zorunda idiler. Daha önce ülkede benzer bir çalışma yapılmadığı için ellerinde örnek de yoktu. Bana kurulduğunda DPT'nin özelliklerini sırala deseler ilk aklıma gelen takım çalışması olur. Konuları kişisel olarak ele almak ya da konulara kişisel yaklaşım yerine takım olarak, memur/müdür gibi rütbelere önem vermeden sadece sorunu çözmeye toplu olarak gayret etmek o dönemdeki DPT'nin çalışma anlayışı idi. Makam, mertebe önemli değildi, önemli olan kimin neyi bildiği ve nasıl yapacağı idi. Çok enerjik, genç kadro bir yandan bilgi toplamaya gayret ediyor öte yandan toplanan bilgileri bilimsel süzgeçten geçirip anlamlı seriler ya da diziler oluşturmaya çalışıyordu. Bütün bunlar ileride nelerin gerçekleştirilmesinde yarar vardır sorusuna cevap bulmak içindi. Bu kadro Türkiye'yi beş yıl sonra ve on beş yıl sonra nasıl görmek istiyordu. Bu istek ve eldeki imkânlara göre yapılabilecekler karşılaştırıyor ve acaba daha nasıl yeni kaynak yaratılabilir sorusuna cevap bulabilmek için kafa patlatılıyordu. Çalışma saatleri sabah 9.00 akşam 5.00 ile sınırlı değildi. Ben Koordinasyon Dairesi Başkanı olarak neler olduğunu merak etim ve kapıyı açıp girdim. Büyükçe bir toplantı masasının etrafında genç erkek ve genç hanım on ya da on iki uzman yardımcısı önlerinde kalın dosyalar hem çalışıyorlar hem de adeta eğleniyorlardı Hiçbirisi bir amir geldi diye yerinden kalkmadı, hatta kımıldamadı bile. Bir de Bakar mısınız daire başkanı beyefendi gelmiş o da gelip bize katılmaz mı. diye laf atmalar da oldu. O zaman anladım ki ellerinde olan dokümana son şeklini vermek için birlikte çalışan o insanlar cuma günü akşamı o işi bitiremeyince pazar günü gelerek çalışmaya devam etme kararı almışlar. Pazar günü bütün gün çalışmışlar gene de o işi bitiremeyince bütün gece çalışmaya devam etmişler. Çalışmayı adeta eğlenceye dönüştürmüş, güle–eğlene keyifle çalışıp sabahlayan o insanların bana laf atma hakkına sahip olduklarını hissetmelerinden daha doğal ne olabilirdi. Hiçbirisi halinden şikâyetçi değildi çalışırken eğleniyorlardı. Bu ruhu, bu kardeşçe birlikte çalışma, bir şey üretebilme dürtüsünü Birinci Beş Yıllık Kalkınma Planı'nın hazırlanmasının her aşamasında yaşadık. Yukarıda biraz belirtmeye çalıştığım birlikte bir şey yapma arzusu ve gayreti sadece meslek memurları, uzman ve uzman yardımcıları ile sınırlı değildi. O yıllarda el ile yazılanları daktilo makinesi ile birkaç kopya yazan yardımcı kişiler vardı. Gerek daktilo odası denilen odadaki 8-9 kişi gerekse odacılar dahil tüm yardımcı personel mesai saatleri kavramı olmadan çalışmakta ısrar ederlerdi. Bazılarını yarın devam edersin, şimdi evine git diyerek zorla işyerinden göndermeye çalıştığım birçok olayı hatırlıyorum. Birinci Beş Yıllık Kalkınma Planı on beş yıllık perspektif içinde hazırlanıyordu. On beş yıl sonra nasıl bir Türkiye arzu ediyorduk. Ona göre bu yıl ne yapılabilir beş yıl içinde ne yapılabilir onu araştırıyor ve olanakları ne kadar zorlayabiliriz diye kafa yoruyorduk. Bütün bu çalışmaların hiyerarşik düzenin (emir-kumanda düzeninin) tamamen dışında, bir araştırma grubu havasında ve anlayışında gerçekleşmesini DPT'de o zaman çalışmalar öncelikle o kurumun ilk Müsteşarı Şinasi Orel'e120 borçludur. Devlet Planlama Teşkilatı yasasının hazırlanmasında emeği geçtiği gibi ilk Müsteşar olarak görev yaptığında da albay rütbesinde idi. Ancak DPT'de askeri yaklaşım olmadı. Emir komuta sistemi olmadığı gibi inanılmaz derecede herkesin, her çalışanın eşit olduğu bir çalışma ortamı yaratılmıştı. Genç bir uzman yardımcısı karşısındaki ister albay rütbesindeki müsteşar ister daire başkanı olsun fikrini açıkça söyler, sonuna kadar tartışarak savunabilirdi. Şinasi Bey, 121 Harp Akademisi'nde kurmay eğitimi almış keza ABD'de West Point Askeri Akademisi'nde bulunmuştu. Yönetici olarak kurum içi bilgi alışverişine çok önem veriyordu. Amerikan terminolojisi ile personelin üç seviyede toplanması usulünü getirmişti. Bir Numaralı Staff Meeting 122 müsteşar, üç daire başkanı ve genel sekreterden oluşuyordu. İki Numaralı Staff Meeting, bir numaralı uzmanların da katılması ile yapılan genişletilmiş toplantının adı idi. Üç Numaralı Staff Meeting ise uzman yardımcıları da dahil olarak daha geniş katılımlı personelin bir araya geldiği bilgi alışverişi yapılan toplantının adı idi. Bir Numaralı Staff Meeting müsteşarın Hükümet'ten veya daha üst makamlardan edindiği bilgiyi daire başkanları ile paylaştığı ve çalışmalardan sistematik olarak haberdar olduğu haftalık toplantılardı. Burada kararlar alınırdı ancak alınan kararların yazıldığı defter ya da evrak yoktu. Karar dediğim bir konuda fikir birliği sağlanması idi. O toplantıya katılan her kişi o toplantıdan sonra söz konusu konuda nasıl hareket edileceğini anlamış ve sindirmiş olurdu. Ben DPT'de Sektör Planları ve Proje Tahlil Şubesi Müdürü görevinde olmama rağmen bir numaralı staff toplantılarına katılmam istenirdi. İki numaralı staff toplantısı daha seyrek yapılan ve tüm çalışanların takımın parçası olduklarını his etmelerini sağlayan ve fikir ve dileklerini dile getirmelerine olanak veren toplantılardı. Karar alınan toplantılar değildi fakat oradaki görüşmelerin ışığında çalışmalar yapılır ve bir numaralı staff toplantısında alınacak kararlarda iki numaralı staff toplantısında yapılan konuşmalar etkili olurdu. Cemal Paşa'nın zaman zaman Şinasi Bey'den talepleri olurdu. Cemal Paşa Cumhurbaşkanı, Başbakan, Genelkurmay Başkanı olarak tüm yetkileri elinde bulunduran kişi idi. Ancak Şinasi Bey yasal olarak o kadar yetkili bir kişinin taleplerini emir telakki etmez ve Bir Numaralı Staff Meeting (birinci seviyedeki çalışanlar toplantısı) yaparak o taleplerin tartışılmasını sağlardı. Çoğu zaman Cemal Paşa'nın talepleri reddedilirdi. Cemal Paşa da Neden reddettiniz. Emirlerimi dinlemiyorsunuz gibi bir tutum içinde olmazdı. DPT'de yapılan çalışmalara basının ilgisinin artmasının birinci sebebi o zamana kadar ülkede yapılması adet olmayan bilimsel bir çalışma yapılarak hükümet kararlarına zemin hazırlanması idi. İkincisi o çalışmalarla başka yerde olmayan bilgi ve belgeler toplanıyordu. Toplanan belgeler değerlendiriliyor ve geleceğe dönük tahminler, projeksiyonlar yapılıyordu. Basın için inanılmaz değerde kaynak hem de düzenli olarak oluşturulmuş kaynak söz konusu idi. Planlamada çalışanlar yeni görüşler, yeni yaklaşımlar geliştiriyorlardı. Duyulmamış kavramları kullanıyorlardı. Milli gelir, yurt içi gayrisafi milli hâsıla,123 adam başına düşen gelir, girdi-çıktı 124 incelemeleri, yapılabilirlik gibi kavramlar DPT'de günlük konuşmaların içinde geçiyordu. Bunlar ülkede o yılda yeni idi. Hatta Milli Gelir Hesapları DPT'nin önayak olması ile başlanılmıştı. Halkın ilgisi arttıkça basın bu ilgiye cevap verebilmek için Devlet Planlama Teşkilatı ile ilgili haberlere daha çok yer vermeye başladı. Kamu kurumlarında da giderek DPT'ye yol gösterici olarak bakmak eğilimi oluştu. Önemli günlük gazetelerin parlamento muhabirleri ve özel olarak başbakanı ve başbakanlığı izleyen muhabirleri vardır. DPT'de çalışmalar ilerledikçe bazı günlük gazeteler seçkin muhabirlerini Devlet Planlama Teşkilatı'nı da izlemekle görevlendirdiler. Cumhuriyet gazetesinden Özgen Acar, Milliyet'ten Nilüfer Yalçın, Tercüman'dan Şemsi Kuseyri planla ilgili haberler veriyorlardı. Planlama çalışmaları geceli gündüzlü yoğun bir tempoda devam ederken genç uzman yardımcılarını yurtdışında daha ileri düzeyde eğitime yollamak için özel program yapıldı. Önce on beş kadar uzman yardımcısı ve genç memur Hollanda'ya gönderildi. Prof. Tinbergen'in danışman olarak görevine devam etmesi özellikle Dr. Koopman'ın Hollanda Parlamentosu üyesi olması çok sayıda burs temin edilmesini sağlamıştı. Bu çerçevede Ülkü Eğeci, Hikmet Çetin, Yusuf Hamurdan, Tülin Oktay'ın da dahil olduğu bir grup oradaki Planlama Enstitüsü'ne gönderilmişti. Yılmaz Sezek ise Paris'te eğitimde idi. Paris'ten Lahey'e125 geçmiş ve oradaki genç arkadaşları dinlemiş, bir bakıma yürütülmekte olan eğitim programını denetlemiştim. Amsterdam Havaalanı'nın isminin telaffuzu biz Türklere çok güç gelir. Oraya gidenler arasında Hikmet en iyi telaffuz eden kişi olarak öne çıkmıştı. Ağabey, Hikmet'e bir daha havaalanının ismini söylet demek sureti ile kendi aralarındaki dostluğa beni de katıyorlardı. DPT'deki amir-memur ya da uzman yardımcısı ile üst yönetim arasındaki dostluk o kadar sıcaktı ki dışarıdan bakanlar kimin hangi seviyede olduğunu anlamakta güçlük çekerlerdi. O sıcak ilişki, çalışmalarda herhangi bir laubaliliğe ya da kaytarmaya yol açma sebebi olmazdı. Sevgi ile saygı birlikte vardı. Korkunun ise çalışanlar arasında hiç yeri yoktu. Döndüğümde Hikmet Çetin'den bir mektup aldım. Dil bilgisinin yeterli olmadığı için eğitim programından gereği gibi yaralanamadığını belirterek Ben dönmek istemiş olmayayım, siz beni geri çağırır mısınız. diye rica ediyordu. Hikmet, Dönüp dil bilgimi iyice artırdıktan sonra yurtdışı eğitime gitmem yaralı olacaktır diyerek döndüğünde ne yapmak istediğini belirtmişti. Nitekim Ankara'ya döndükten sonra kendisine yoğun dil eğitimi uyguladı ve ABD'ye eğitime gidip başarılı oldu. Daha sonraki yıllarda da gayret göstererek İngilizcesini Dışişleri Bakanı olarak görev yapacak düzeye getirdi. Hollanda deneyiminden sonra daha uzun süreli eğitim programları çerçevesinde Yalçın Küçük Yale Üniversitesi'ne, Ülkü Eğeci ve Cemil Çınar Manchester'a, Tarık kıvanç ABD'de Williams College'a, Nejat Ölçen Almanya'da Kiel kentindeki Prof. Baade'nin enstitüsünde eğitime gönderildi. Şinasi Orel'in de arkadaşı olan Y. Müh. Halit Çakır askerlikten emekli olduktan sonra ODTÜ'de öğretim üyesi idi. Eğitim programının yönetimini çok titizlikle yapıyordu. Dünya Bankası'nda göreve başladığım hafta Banka'da yıllarca çalışmakta olan Hurşit Çalıka126 Geçende banka Yale'den proje değerlendirilmesi konusunda bir uzman istemişti, çok iftihar ettim uzman olarak genç bir Türk iktisatçıyı Yale göndermişti demişti. Çalıka'nın bahsettiği kişi Yalçın Küçük idi. Devlet Planlama Teşkilatı'nda proje değerlendirmesi konusunda edindiği bilgiler altyapı olarak Yalçın'a yararlı olmuş ve Yale Üniversitesi de onu uzman olarak Dünya Bankası'na yollamıştı. Yapılmakta olan Beş Yıllık Kalkınma Planı'nın bir grup uzmanın bilimsel esaslara göre oluşturduğu bir doküman olmamasına özellikle dikkat ediyorduk. Planın toplum tarafından benimsenmesinin temeli bizzat toplum tarafından yapılması idi. Bu da planlama çalışmalarına geniş katılımı sağlamakla olurdu. Kıskanç davranarak sadece küçük bir grubun halktan kopuk olarak hazırlayacağı bir dokümanın uygulanma şansı çok az olurdu. O komisyonların kurulma hikâyesi de hatırlamaya değer. Bir yandan Beş Yıllık Kalkınma Planı'nın stratejisi üzerinde çalışılıyor, öte yandan bilgi toplanmaya gayret gösteriliyor ve bazı temel kavramlar konusunda bilimsel incelemeler yapmak gerekiyordu. Kenan Bulutoğlu 127 özellikle bu incelemelerde çok katkı sağlıyordu. Sektör Planları ve Proje Tahlil Şubesi Müdürü olarak İktisadi Planlama Dairesi Başkanı Attila Karaosmanoğlu'na bağlı idim. Ancak Koordinasyon Dairesi başkanı Osman Torun yaşça bizden büyük ve bir önceki kuşağa yakın idi. Ona saygı duyardık ve birçok konuyu önce onunla konuşmak alışkanlığı gelişmiş idi. Gerek Devlet Planlama Teşkilatı kurulmadan önce Prof Tinbergen ile çalışırken gerekse diğer faaliyetlerim dolayısı ile iki sektörün özellikle ele alınıp hemen Özel İhtisas Komisyonu kurularak uzun vadeli planlamalarının yapılmasını adeta zaruri görüyordum. Birisi enerji sektörü, diğeri ulaştırma sektörü idi. Bir iç memorandum128 yazarak bu iki Özel İhtisas Kurulu'nun neden vakit geçirmeden kurulması gerektiğini belirttim. Osman Bey'in yaklaşımı olumlu olmadı. Makro Plan 129 yapmadan senin şuben nasıl sektör planı yapabilir dedi. Bir kaç gün ikna etmeye çalıştım sonunda Müsteşar Şinasi Orel'den yazılı olur alarak o iki Özel İhtisas Kurulu'nun resmi olarak kurması gerçekleşti. O yıllarda Etibank, Türkiye Kömür İşletmeleri ya da Ankara Elektrik, Gaz ve Otobüs idaresi gibi kurumların bu gibi toplantılara gönderecekleri, iyi konuşma yapmak becerisi olan uzmanları vardı. Nitekim Enerji ile ilgili toplantıda Fuat Karayazıcı'yı ya da Kemal Tan'ı görmek nenim için sürpriz olmamıştı. Bu komiteler aracılığı ile planlama faaliyetine hem diğer kurumlar katılıyor hem de o kurumlardan çok daha kolay bilgi alınabiliyordu. Bugünlerde bazı kişilerin özgeçmişlerini yazarken sözgelimi Dördüncü Beş Yıllık Kalkınma Planı Özel İhtisas Komitesi üyesi olduğunu yazdığına şahit oluyorum. Bu da beni çok memnun ediyor. Demek ki toplumda bilimsel saygı görecek bir işe balatmışım. Tüm devlet yatırımları durdurulmuş ekonomik faaliyet bir yandan siyasi belirsizlik öte yandan devlet harcamalarındaki azalma sebebi ile durmaya yaklaşmış iken geniş katılımla ileriye dönük plan yapılması, toplumun dikkatini ileriye çekmeye yaramakta idi. Durmuş yatırımlarla ilgili hareketlenme yaratmak için ne Başbakanlık, ne Maliye Bakanlığı ne de başka bir devlet kurumu bir girişimde bulunmaz iken Devlet Planlama Teşkilatı olarak tüm durdurulmuş yatırımlar hakkında bilgi sahibi olan yegâne kurum haline geldik. Tek tek yatırımları incelemek hele o zamanki modaya uyarak yolsuzluk 130 olmuş mu endişesi ile veya saplantılarla geçmişi karıştırarak vakit kaybetmek ülkeye yapılabilecek büyük kötülük idi. Öyle zamanlarda insanlar polis hafiyeliğine özellikle meraklıdırlar, oysa yatırımların uzun süre durmasının zararları çok daha önemlidir. Geçmiş ile uğraşarak vakit kaybetmek yerine geleceğe bakmaya ve geleceğin daha iyi olmasına çalışmak gerekir. Genç kadro bunu yapıyordu. Durdurulmuş yatırımlar hakkında bir kararname taslağı hazırlandı, buna göre tutarı 5 milyon TL olan yatırımlara ilgili olduğu kurum karar verme yetkisine sahip olacaktı. 5 ila 15 milyon TL'lik yatırımların kararını söz konusu kurumun bağlı olduğu bakanlık vermeye yetkili hale getirilmişti. O yıllardaki 15 milyon Türk lirası satın alma gücü olarak çok önemli bir miktardı. DPT sadece dört ya da beş proje gelmişti ve onları benim müdürü olduğum şubede hemen incelemeye başlamıştık. O inceleme bize metodoloji geliştirmemizde de yardımcı olmuştu. İncelediğimiz projelerden birisi Emekli Sandığı'na ait olan Hilton Oteli'nin genişletilmesi projesi idi. Yatırımların açılması ve yatırımcı kurumların karar verme aşamasında fikir danışmak için DPT'ye müracaatlarında karşılarında onları anlayışla dinleyen ve onlara yardımcı olan genç insanları bulmaları yeni kurumun devlet dairelerince kabul edilebilirliğini artırdığı gibi toplumda da olumlu karşılanmasına yardımcı olmuştu. Bir yandan çok sınırlı bir kadro ile, on uzman ve on beş uzman yardımcısı ve birkaç araştırma asistanı ile bilgi toplamak ve Birinci Beş Yıllık Kalkınma Planı'nı hazırlamak için yoğun çalışılırken yıllık program yapmak gereği de vardı. Yıllık programlarda bir sonraki yılın nasıl görüldüğü ve o yılda hangi yatırımların yapılabileceği ve hangi ekonomik ve sosyal tedbirler alınabileceği belirtiliyordu. 1962 yılı özellikle önemli idi. Zira Beş Yıllık Kalkınma Planı 1963'te başlayacak şekilde oluşturuluyordu. 1962 planlı kalkınmaya geçiş yılı olarak ayrıca ele alınmalı ve bir geçiş programı hazırlanmalı idi. Bu yapıldı bunu yaparken birçok konunun öncelikle ele alınması ve hükümetin dikkatine sunulması hatta hükümetin özellikle dikkatinin çekilmesi gerekiyordu. Öyle de yapıldı. Yassıada'da görülmekte olan dava, Yassıada Mahkemeleri tüm Türkiye Cumhuriyeti vatandaşlarının, keza uluslararası toplumun dikkati geçmişe çevrilmişti. Askeri müdahaleden önceki devir eleştiriliyor, yargılanıyor günlük konuşmaların konusu oluyordu. Demokrat Parti taraftarları samimi olarak geçmişin açıktan da olmasa savunuyorlardı. Askeri yönetimden sonra mevki kapabilir miyim düşüncesinde olan bazı açıkgözler çok yüksek perdeden geçmişi savunuyor ve hatta örgütleşme girişimlerinde bulunuyorlardı. Geçmişi eleştirenlerle geçmiş uygulamaları destekleyenler karşı karşıya idiler. Kim ne kadar samimi idi, bilmek zordu. Tüm dikkatlerin geçmişe odaklandığı böyle bir ortamda Devlet Planlama Teşkilatı'ndaki bir avuç insan gelecek nasıl olmalı. ya da gelecek nasıl olabilir. Sorularına cevap aramakta idiler. DPT de çalışanların toplumun dikkatini geleceğe çevirmekte az da olsa başarılı oldukları önce basının ilgisi ile belli oldu. Birçok günlük gazete ve haftalık ya da aylık dergi geçmiş olaylara ait bilgi ve belge yayınlama yarışında iken ve Yassıada'daki duruşmalarla ilgili haberler vermeye özen gösterirken yavaş yavaş basında Devlet Planlama Teşkilatı'nda yapılan çalışmalar da haber olmaya başladı. Basında çıkan olumlu haberler üzerine halk da kendiliğinden planlama çalışmalarına katılma arzusu göstermeye başladı. O kadar ki bu istek dikkat çekici oldu. Ülkenin çeşitli yörelerinden DPT'ye vatandaşlar mektup göndererek yapılmakta olan planda hangi hususlara önem verilmesi, ne gibi sorunların ele alınması hatta çözümleri konusunda önerilerde bulunuyorlardı. O mektuplardaki fikirleri beğenmesek de o mektupların gelmesinden çok memnun oluyorduk. Dosyalar hazırlamıştık ve orada onları topluyorduk bu o vatandaşların gayretlerine gösterilen saygılı davranmanın gereği idi. Çünkü arzu edilen, geniş katılımla, geleceğin planlanması idi. Bu mektuplar bu bakımdan kalkınma gönüllüleri tarafından yazılmış gibi işlem görüyorlardı. Çok saçma sapan, uygulanması imkânsız önerilere de saygı duyuyorduk. Ne kadar geniş katılım ile ülkenin geleceği planlanabilirse yapılan planın uygulama şansı o kadar yüksek olacaktı. Buna gayret ediyorduk. Halkın ilgisi arttıkça basında DPT'den haberlere daha çok yer ayrılıyordu. Bu bağlamda birkaç kişiyi özellikle anmak isterim. Abdi İpekçi131 Milliyet Gazetesi Genel yayın Yönetmeni idi. Abdi Bey yapılan çalışmalara özel ilgi gösteriyordu. Ankara'ya her gelişinde fırsat buldukça DPT'ye bizzat uğrayarak birinci elden bilgi alıyordu. Sıcak bir Ankara öğleden sonrasında ceketini omzuna atmış olarak Bakanlıklar Semti'nden yürüyerek DPT'nin bulunduğu Yeni Meclis Binası'na doğru yürüdüğü sırada ona arkadan yetişip sohbet etmiştim. DPT'nin kuruluş yasasında Koordinasyon Dairesi'nin bir şubesinin Yayın ve Temsil Şubesi olacağı yazılı idi. O yıllarda halkla ilişkiler adı verilen faaliyetler ülkemizde yaygın değildi. Yayın ve Temsil Şubesi'ne o yıl Ankara SBF'den yeni mezun olmuş Alaattin Asna'yı aldık. Yayın ve Temsil Şubesi'nin başına Talat'ın gelmesinin çok yaralı olduğunu Oktay ileri sürmüş olmalı ki Talat da aramıza katıldı. Talat, askerlik çağına gelmeden de önce, yedek subaylığını bahriyeli133 olarak yapmayı hayal edermiş. Uzun zamandır hayal ettiği beyaz denizci giysileri içerisinde yazın İstanbul'da galiba Heybeli Ada'da askerlik yapacağını beklerken Talat kendisini Ankara'da DPT'de buldu. Bunu gönülden istemediğini belli idi onun bu duygularını anlamak zor değildi. Hatta bazı günler beyaz denizci giysileri ile DPT'ye gelirdi. Ancak kader onu denizden alıp karaya vurmuştu. Gene de Talat sorumluluk anlayışı ile ve özveri ile çalışarak DPT'nin çalışmalarının kamuoyunda gereken şekilde değerlendirilmesine en çok katkısı olan kişilerin başında gelir. Talat Halman ve Alaattin Asna yanlarında çalışan genç kişilerle gerçek anlamda batılı anlayışla halkla ilişkiler faaliyeti sürdürüyorlardı. Gayretlerinin sonuçlarını da gerek basının ilgisinin artması ile gerekse vatandaşlardan gelen olumlu mesajlarla alıyorduk. Talat bizim, yöneticilerin gazetecilerle sık sık görüşmemizi, çalışmalarımızı anlatmamızı istiyor, hatta telkin ediyordu. Yönetim sorumluluğu olan biz onu pek dinlemiyorduk. Belki de gençliğin verdiği utangaçlık ya da çekingenlik dolayısı ile belki de yoğun çalışma dolayısı ile basın mensupları ile buluşmalara vakit ayırmıyorduk. Buna rağmen Talat yılmıyordu. Bir keresinde beni Milliyet Gazetesi'nin muhabiri Nilüfer Yalçın ile Bulvar Palas'ta öğle yemeğinde buluşturmuştu. Devlet Planlama Teşkilatı'ndaki 1960 yılının son aylarından başlayarak 1961 ve 1962'ye uzanan kuruluş ve Birinci Beş Yıllık Planı hazırlama günlerindeki zaman sınırı olmadan heyecanla çalışmayı tam anlamı ile anlatmak için ben yetersiz kalıyorum. Çok kez kendi kendime, keşke örneğin Turgut Özakman gibi usta bir yazar olsa idim de Şu Çılgın Plancılar diye bir şeyler yazabilse idim dediğim olmuştur. Devrim Otomobili'ni Eskişehir Cer Atölyesi'nde gece gündüz demeden, büyük özveri ile çalışarak üreten mühendislerin başta Emin Bozoğlu olmak üzere çoğunu yakından tanırdım. 1960-1961'de Eskişehir Cer Atölyesi'nde sonradan marka olarak Devrim sözcüğünün seçildiği otomobili gerçekleştiren fedakâr mühendislerin gece gündüz çalışmaları daha sonraki yıllarda film yapılacak kadar dikkat çekmiştir. Oysa Birinci Beş Yıllık Kalkınma Planı ve onunla açılan geleceğe bakma alışkanlığı yıllar içerisinde azalarak devam etmektedir. Belki de bir şeyin kıymetli olması için elle tutulur olması gerekiyor. 11 Eylül olayları ABD'de olmadan önce o toplumu geleceğe bakan, geçmişle uğraşarak vakit kaybetmeyen toplum olarak gıpta ile izlerdim. Cumhurbaşkanı John F. Kennedy seçildiğinde Ay'a gitmek hedef ini koyarak yer küresinin ötesinde de var olmayı topluma telkin etmişti. Başkan Kennedy 1963 yılında öldürüldü. O haberi Lizbon'dan döndüğümde Ankara'da radyoda duyduğumda çok etkilenmiştim. 1965 yılının mayıs ayında Washington'a gittiğimde herkesin Kennedy'nin öldürülüşünden bahsedeceğini zannediyordum. Oysa o konuyu toplumun hafızasının bir yerine gömmüşlerdi ve ileriye dönük yaşıyorlardı. Kennedy'nin başlattığı uzay programına devam ederek 1969'da Ay'a nasıl gideriz diyerek uğraşıyorlardı. Her ne kadar Warren Komisyonu kurulmuş ve Kennedy'nin öldürülüşü olayı araştırılıyorsa da toplumun yüzü ve gözü geleceğe dönük idi. ABD'de 11 Eylül olayları o toplumu öylesine etkiledi ki Amerikalılar o travma ile yaşar hale geldiler ve o sebeple dış politikalarında da çok hatalar yapıyorlar. İç Güvenlik İdaresi kurarak önlemler almaları geçmişte olan olayları canlı tutma gayretinden başka ne olabilir ki. Toplumu yönetenler geçmişte olan olayları canlı tutarak topluma iyilik etmezler. 27 Mayıs 1960 çok önemli bir toplumsal dönemeçtir, sosyal olarak çok değişiklikler olmuştur. Ekonomik olarak büyük sarsıntı geçirilmemiş hatta 1962 yılı ekonomik açıdan 1959'dan daha iyi olmuş ise bu DPT'nin gayretleri ile olmuştur. DPT'de geleceğe dönük çalışmalara önem vermemiz ülkemizin birkaç yılının kazanılmasına yardımcı olmuştur. Çünkü biz plan yapmaya başladığımızda darbeyi yapmış olan askerler, Milli Birlik Komitesi üyeleri arasındaki huzursuzluk fazla su yüzüne çıkmasa da devam ediyordu. Askeri müdahalenin emir kumanda zinciri içinde yapılmamış olması ve keza çok sayıda yüksek rütbeli subayın 27 Mayıs 1960'tan hemen sonra ordudaki kadro şişkinliğini önlemek gerekçesi ile emekli edilmeleri vb. günlük kararlarda Milli Birlik Komitesi üyeleri arasındaki görüş ayrılıkları huzursuzlukların kaynağı idi. 27 Mayıs darbesinde Ankara'daki Harp Okulu önemli rol üstlenmişti. Kara Harp Okulu öğrencileri toplu olarak askeri nizam ve disiplin içinde Ankara'da Zafer Meydanı'na yürümüş ve oradaki Atatürk Anıtı'na çelenk koymuşlardı. Bu yürüyüşün Menderes Hükümeti'ne ikaz anlamı taşıdığını belirten haberler ve yazılar basında yer almıştı. O gün bazı mühendis arkadaşlarla ben de adeta geçit resmi gibi düzenli yürümekte olan Kara Harp Okulu öğrencilerini izliyorduk. Kaldırımlarda sıralanan insanlardan bazıları alkışlıyorlardı. Zafer Meydanı'ndaki Atatürk Anıtı'na çelenk bırakıp Kızılay Meydanı'na doğru uygun adım yürümekte olan Kara Harp Okulu öğrencilerini biz Atatürk Bulvarı'nın İzmir Caddesi'ne kavuştuğu, bugün üst geçit çıkış noktası olan yerde idik. O köşede Zafer Meydanı tarafında o zaman Yapı ve Kredi Bankası'nın Yenişehir Şubesi vardı. Tam o köşede tek başına Turgut Özal duruyordu ve asık surat ile geçen Harbiyelileri kuşku ile izliyordu. Harbiyelilerin yürüyüşünü ve Menderes Hükümeti'ne karşı yapılan eylemleri tasvip etmediği her halinden belli idi. Daha sonraki yıllarda o çizgiden ayrılmadı ve başbakanlığı sırasında Adnan Menderes, Fatin Rüştü ve Hasan Polatkan için anıtmezar yaptırttı. Nisan 1960 ve Mayıs 1960'ın çok büyük kısmı Sıhhiye Meydanı ile Kızılay Meydanı arası gösterilere sahne oluyordu. Özellikle büyük çoğunluğu üniversitesi öğrencisi olan gençler hükümete karşı yüksek sesle slogan atıyor ya da Olur mu olur mu böyle olur mu kardeş kardeşi vurur mu. diyerek dolaşıyorlardı. Göstericiler etrafa zarar vermeden, cam çerçeve kırmadan toplu olarak kaldırımda yürüyorlardı. Polis de göstericileri izliyor fakat zor kullanarak göstericileri, daha doğrusu bir aşağı bir yukarı toplu olarak yürüyen kalabalığı dağıtma çabası göstermiyordu. 555 K, Beşinci Ayın Beşinde, Saat Beşi Beş Geçe Kızılay'da anlamına geliyordu. Kulaktan kulağa yayılmış ve Ankara'da işten çıkan memurların da katılımı ile Kızılay civarına çok kalabalık toplanmıştı. Ben, SBF'de asistan olan Haluk Ülman 134 ve birkaç genç avukat arkadaş kalabalığa katılmıştık. O kalabalık arasında tanıdığım pek çok kişi vardı, selamlaşıyorduk. Altan Öymen'i135 keza orada gördüğümü hatırlıyorum. Daha sonra Kara Harp Okulu Komutanı Albay Talat Aydemir'in Milli Birlik Komitesi üyelerini baskı altında tutmaya başladığı, daha doğrusu başka bir cuntanın oluştuğu haberi Ankara'da kulaktan kulağa yayılmaya başladı. Koordinasyon Dairesi Başkanı Osman Nuri Torun Devlet Planlama Teşkilatı'ndaki görevinden ve Milli Birlik Komitesi'nin Bütçe Komisyonu'ndaki görevinden ayrılarak İstanbul'da Türkiye Sınai Kalkınma Bankası'ndaki görevine geri dönmek istedi ve öyle de yaptı. Eşi ve ilk okul çağındaki üç oğlu ile Ankara'ya yerleşmiş iken İstanbul'a dönmekte ısrar etti. Bu kararında neden ısrar ettiğini bizimle paylaşmadı, biz sadece o karara saygı duyduk. Boşalan Koordinasyon Dairesi Başkanlığı'na teşkilat içinden doğal aday bendim, zira hemen her konuda beni de üç daire başkanı ile Bir Numaralı Staff'a katılmam yazılmamış kural haline gelmişti. Müsteşar Şinasi Orel Koordinasyon Dairesi Başkanlığı'nı bana teklif etti ve ve işlemlerin başlaması sırasında Osman Nuri Torun Bey'den Şinasi Bey'e bir mektup geldiğini ve tekrar Devlet Planlama Teşkilatı'ndaki görevine dönmek istediğini duyduk. Özellikle Necat Erder Koordinasyon Dairesi Başkanlığı Ayhan'a söz verilmişti diyerek bu durumdan rahatsızlığını dile getirmişti. Hatta bu konuyu Şinasi Orel'i Küçükesat semtindeki dairesinde bir akşam ziyaretinde etraflıca konuştuğunu söylemişti.136 O günlerde önemli olan Birinci Beş Yıllık Kalkınma Planı'nın hazırlanması ve ekonominin canlı tutulmasına çalışmaktı. Makam ve mevki önemli değildi, zira çalışma ortamı tam anlamı ile üniversite son sınıfta sınavlara hazırlanan gençlerin dost ortamı gibi idi. Şinasi Orel askerlikten ayrılma ve Büyükelçi olarak Dışişleri Bakanlığı'na geçmek için Cemal Gürsel Paşa'dan olur aldığını açıkladı. Daha Birinci Beş Yıllık Kalkınma Planı hazırlık aşamasında iken Şinasi Bey'in ayrılmasını kişisel tercih ve çocuklarını daha farklı koşullarda yetiştirme arzusu olarak değerlendirdik. Çok mutlulukla yaptığı ve başarılı olduğu görevinden ayrılarak Büyükelçi olarak yurtdışına gitmek istemesinde eşinin de etkisi olup olmadığını bilmiyorum. Devlet Planlama Teşkilatı ile ilgili en kapsamlı bir çalışmayı Prof. Ergun Türkcan kitap haline getirdi.137 O çalışması sırasında Neden plan hazırlanması bakımından çok kritik bir aşamada Orel müsteşarlıktan ayrıldı. sorusuna cevap aradığını biliyorum. Ben kişisel sebeplere ve kurulan teşkilatın o olmadan da yürüyecek olgunluğa geldiğine inancından demek sureti ile Ergun'un sorusuna cevap vermiştim. Şinasi Bey'in ayrılma kararını belki de Osman Nuri Bey'in geri dönmek arzusu da hızlandırmıştır. Necat yapılması gerekeni şöyle özetlemişti Osman Bey müsteşar olarak geri gelir, Ayhan da Koordinasyon Dairesi Başkanı olur. Böylece kurum içindeki çalışma havası bozulmadan devam edebilir. Kurum dışından bir müsteşar atanması halinde ve keza boş olan koordinasyon dairesine dönmek isteyen Osman Nuri Bey'in o talebini yeni müsteşar kabul etmez ise farklı çalışma ortamı yaratılması ihtimali yok değildi. Şinasi Bey askerlikten ayrılarak TC'nin Şam Büyükelçisi olarak göreve gitmesi gerçekleşince mesai arkadaşları olarak ona ve eşine Ankara Palas'ta veda yemeği düzenlemeye karar verdik. Ankara Palas'ın özellikle akşam yemekleri o yıllarda çok itibarlı idi. Attila, Necat eşleri ile o yemeğe katılmışlardı. Ben bekâr olduğum için yalnızdım. Şinasi Bey'in sekreteri Yegâne Hanım'ı da davet etmiştik. Başka uzmanlar da vardı. Çok kalabalık değildik. Belki yirmi kişi kadar. Yüksek Planlama Kurulu İsmet Paşa'nın başkanlığında yaptığı bir toplantıda bakanlardan birisi Türkiye Odalar Birliği (TOBB)138 temsilcilerini de çağırarak işverenlerin, sanayicilerin görüşlerinin de alınmasında yarar vardır demişti. Sadece işveren kuruluşlarının, Ticaret ve Sanayi Odaları Birliği'nin görüşünü alarak plan hazırlamak yerine yeni yeni örgütlenmekte olan işçilerin de görüşlerini almanın gerekli olduğunu Attila o toplantıda dile getirmişti. Bu sözler daha sonra bazı gazetelerde haber olarak verilmişti. İşçi örgütleri Attila'yı özellikle seçerlerdi ve o çevrede tanınırdı. Attila yaşından genç görünür ve kolaylıkla fark edilirdi. Her ne kadar biz akşam yemeği için yer ayırtırken bir arkadaş grubu diyerek ve DPT'den hiç bahsetmeden yer ayırtmış olsak da hizmet eden garsonlar Attila'yi tanımakta ve bizim Devlet Planlama Teşkilatı'ndan olduğumuzu anlamakta gecikmediler. Çok keyifli, bol şakalar yapılarak güzel bir akşam yemeği idi. Garsonlar da bize gerçekten içlerinden gelen yakın ilgi göstermekte idiler. Yemeğin sonlarına yaklaşılmıştı ki bir garson geldi ve eğilerek Attila'nın kulağına bir şeyler söyledi. Garsonun fısıldadığı cümle şöyle imiş Ayaklanma varmış, askerler özellikle Harbiyeliler yolları kesmişler, bilmek istersiniz diye düşündüm. Böylece Şinasi Bey'e gerçekten veda etme zamanı gelmişti dağıldık. Kimsede panik havası, şimdi ne olacak endişesi yoktu. Yola çıktığımızda manevra giysili Harbiyelilerin yer yer mevzilendiğine tanık olduk. Gün 22 Şubat 1962 idi. Albay Talat Aydemir liderliğinde askeri cunta iktidarı ele geçirmeyi denemekte idi. Ankara'nın şubat gecesinin soğuğunda kısmen yürüyerek yer yer Harbiyeli öğrencileri ellerindeki tüfekleri görerek evime geldim Birinci Beş Yıllık Kalkınma Planı'nı bu koşullar altında yapmakta idik. Sadece askerlerin kendi aralarında çekişmeleri değil aynı zamanda siyasi çekişmeler de çok önemli idi.15 Ekim 1961'de Genel Milletvekili Seçimi yapılmıştı. 27 Mayıs 1960'ta askeri darbenin hemen sonrasında ülkede ferahlama olmuştu. 1959 ve 1960 yılının ilk beş ayında Demokrat Parti, oyunu kuralları içerisinde oynamak yerine kuralları değiştirerek iktidarını devam ettirmek istediğini sergilemişti. Tekrar tek parti iktidarı devrine dönüş işaretlerinin verildiği, sadece kendi yaptığının haklı olduğunu savunan bir yönetim anlayışının zorlandığı günler 27 Mayıs hareketi ile geride kalmıştı. Siyasi parti bir inanç, bir anlayış etrafında birleşme olmakla beraber zaman içerisinde menfaat birliği halini de alır. Partililer çeşitli devlet olanaklarından öncelikle yararlanma olanakları bulurlar. Bu bakımdan bir siyasi partiye karşı yapılan hareket sadece belli fikirdeki insanlara karşı bir hareket gibi algılanmamalı aynı zamanda bazı menfaat birliğinin de zarar gördüğü olay olarak da görülmelidir. Demokrat Parti'nin son aylarındaki davranışı tek parti diktatörlüğüne teşebbüs gibi algılanmakta idi. Bu suretle kuvvetler ayrılığı ilkesi ortadan kaldırıldığı gibi Demokrat Parti çoğunluğu kendinden olmayanları doğrudan cezalandırabilecek yasal güce kavuşuyordu. Tek parti ve onun güçlü başkanı diktatörlüğe doğru gitmekte idi. Zaten bozulan toplumsal barışı onarmak yerine Demokrat Parti'nin huzuru daha da bozucu kararlar almakta ısrarı ve başbakanın sert, otoriter söylemleri sonucunda kaçınılmaz hale gelen sona varılmıştı. Aklen ve yürekten demokrat olmak başkalarının da fikirleri olacağına ve bu fikirlerin sizinkinden farklı olmasına rağmen o görüş ve fikirlere de saygı duyulması gerektiğine gerçekten inanmak ve tüm davranışlarınızda bunu kanıtlamak ile olur. Yönettiğiniz toplumda sizin gibi düşünmeyenlerin de sizin gibi düşünenlerle eşit hakları olduğuna yürekten inanarak ve tüm işlemlerinizde bu inanışa göre davranarak gerçek demokrat bir yönetici olduğunuza halk inanır. 1950-1960 devresinde iktidarların seçimle işbaşına gelmesi sağlanmıştı ancak herkesin eşit haklara sahip olması ve yasalar karşısında ayırımcılık yapılmaması ve devlet yöneticilerinin tarafsız davranması sözde kalmıştı. Adnan Menderes, çok zarif ve kişisel hayatında gerçek anlamda demokrat kişiliğe sahipti. Kendisini üç defa çok yakından görmüştüm. Başka insanlarla bire bir temaslarında nasıl candan davrandığı hakkında çok olaylarda bizzat şahit olanların anlattıkları dolayısı ile de bilgi sahibi olmuştum. Askerlik hizmetimi Genelkurmay Başkanlığı İlmi İstişare Heyeti'nde yapıyordum. 30 Ağustos kutlamalar çerçevesinde Ankara'da Hipodrum'da askeri geçit resmi yapılırdı. Askeri kıtalar, tanklar ve son zamanda satın alınmış yeni topçu silahları önce geçit yaparlar sonra da sivil bazı kurumlar tribünlerin önünden geçerlerdi. Halkın oturduğundan ayrı bir bölüm vardı, oraya devlet erkânı ve seçkin kişiler özel davetiyelerle gelirlerdi.Geçit resmini izlemek isteyecek yabancı ülkelerin büyükelçileri özellikle askeri ateşeleri veya büyükelçilik görevlileri burada geçit resmini izler ve ağırlanırlardı. Bu özel bölümün balkon gibi olan kısmı, Şeref Tribünü ise cumhurbaşkanı, başbakan, bakanların, genelkurmay başkanının, kuvvet komutanları gibi üst rütbeli generallerin geçit resmini izledikleri ve geçen askerlerin selamlarını aldıkları kısım idi. 30 Ağustos kutlamalarının programı Genelkurmay Başkanlığı'nın gözetiminde yapılırdı. O görev dolayısı ile ben de Ankara Hipodrum'undaki Şeref Konukları için ayrılmış bölümün merdivenlerinde esas duruşunda bekliyordum. Adnan Menderes geldi ve ona asker selamı verdim. O da benim önümden geçerken elini başına doğru hafifçe kaldırarak selamımı aldı. Yanında Genelkurmay Başkanı ve Milli Savunma Bakanı ve diğer komutanlar vardı. Uçaklar gösteri yaparken Adnan Menderes'i Şeref Locası'nı yağmurdan korumak için inşa edilmiş olan terasa çıkarttılar. Tabii yanında da birçok kişi vardı. O teras insanlar çıksın, üzerinde gezinsin diye yapılmamıştı. Sadece locadakileri yağmur, kar veya güneş ışınları gibi dış etkenlere karşı koruyabilmek için belki de biraz estetik görünüm vermek düşüncesi ile yapılmıştı. Mühendisler olarak telaşlandık, askeri zevattan da endişemize katılanlar oldu. Adnan Menderes'e ve yanındakilere aşağı kata, oturma mahalline inişlerinde refakat ettik. O arada Adnan Menderes ile yan yana merdivenden inen bendim. Olası bir kazayı böylece önlemiş olduk. Bu onunla ilk karşılaşmamdı. İkinci karşılaşmam da askerlik yaptığım sırada oldu fakat sivil bir ortamda, hatta bir gece kulübünde . Üniversiteden ve sonraki yıllarda Almanya'dan yakın arkadaşım Şinasi Melek İstanbul'dan Ankara'ya gelmişti. O, bir başka arkadaşım yanımıza iki hanım arkadaş da alarak Kulüp 47' ye akşam yemeğine gittik. Kulüp 47 KuğuluParkı'nın da bulunduğu bölgede, meydana bakan bir apartmanın giriş katında idi. Önünde müzik eşliğindeyemek yenilen ve dans edilen geniş bahçesi bulunan, çok nezih bir mekân idi. O yıllarda Ankara'nın akşam yemekleri için en gözde yerlerinden birisi idi. O yıllarda Ankara'da dans müziği eşliğinde yemek yenilip eğlenilen birkaç tane üst seviye diyebileceğimiz mekân olduğu gibi şarkı dinlenip, dansözlerin seyredilebileceği akşam yemek yiyip içki içebilecek pek hoş yerler de vardı. Ankara Palas'ın Gece Kulübünü ve sıcak Ankara gecelerinde bahçesindeki keyifli akşam yemeklerini, Gar gazinosundaki yabancı artistlerin şovlarını, Bomonti Bahçesini, Gençlik Parkı'nın içindeki Göl Gazinosu'nu, Bira Fabrikası'nın yanında fıçı ile biranın masanın yanına getirilişini, en başta Süreyya'yı benim yaşımdakiler nostalji ile hatırlarlar. Ulus Meydanı civarında mesela Rüzgârlı Sokak'ta içkili lokantalara gidip İnci Birol, Leyla Sayar gibi dansözlerin rakslarını seyretmek hatta İnci'ye ipek mendil verip öptürerek ruj izlerini göstererek hava basmak da gençlerin pek sevdiği eğlencelerdi. Kızılay ile Sıhhiye arası piyasa mahalli idi. Bir başka piyasa mahalli Anafartalar caddesi idi. Siyasal Bilgiler Fakültesi öğrencilerinin bir birlerine haydi bir lam elif çizelim diyerek Siyasal Bilgiler Fakültesi'nden Ulus Meydanı'na kadar gidip-gelmeler akşamüstleri yaptıkları mutat faaliyetlerinden idi. Sıhhiye-Kızılay arasındaki piyasa etmeye gençler, erkekli kızlı ayrı grupkar olarak katılırlardı. O turlama sırasında bir birini görüp beğenen ve sonra evlenenler bile vardı. Her Anadolu şehrinin piyasa mahalli vardı. Yıllar sonra Portekiz'de çalıştığım sırada Lizbon'un da piyasa mahalli olduğunu ve gençlerin akşamüstleri şehrin o caddesinde dolaştıklarını hatta tek ayaklarını ve sırtlarını duvara dayayarak gelip geçenleri seyretmekten keyif aldıklarına şahit olmuştum. Kulüp 47 Ankara'ya keyifli ve düzeyli akşam yemekleri için yeni bir soluk getirmişti. Bu arada 1950-1960 yıllarındaki Ankara'ya yabancıların özellikle Amerikalıların getirdikleri havayı da belirtmek gerekir. Kulüp 47 ye gittiğimizde bahçede bir grup yabancı cadde tarafında kadınlı erkekli oturuyorlardı. Bize şef garson ana binaya yakın dört kişilik bir masada yer gösterdi. Hemen arkamızda bir masanın rezerve edildiği belli idi. Yaklaşık 10 –12 kişi için tam döşenmiş, tabakları, bardakları, kadehleri, peçeteleri her şey itina ile konulmuş, üzerine çok nadide çiçekler yerleştirilmiş bu masada oturacak kişilerle adeta sırt sırta oturmak durumunda olacaktık. Kulüp 47 nin sahibinin ve şef garson ve tüm yardımcılarının el pençe birilerini bekledikleri hallerinden belli idi. Yanlarında ne korumalar ne de onları izleyen foto muhabirleri vardı. Biz kendi âlemimizde yemeğimizi yiyor, konuşuyorduk. Arkadaki masada ne konuşulduğunu merak dahi etmiyorduk. Gerçekten demokrat bir ortamda yemek yeniyordu. Müzik eşliğinde pistte dans edenler vardı. Bir ara meydan tarafındaki masadan siyahlar giymiş genç bir hanım pisti geçip arkamızdaki masaya geldi ve Başbakan Adnan Menderes'i dansa kaldırmak istedi. Tabii biz de kafamızı çevirip hemen arkamızdaki masaya bakıyorduk ki Atıf Benderlioğlu kurtarın gençler dedi. Ben de hemen kalktım ve o hanımı yakalayıp piste götürdüm. Epey alkol aldığını o zaman yakından fark ettiğim Amerikalı ya da İngiliz olduğunu sandığım hanım ben başbakan ile dans etmek istiyorum dedi ise ons aldırmadım ve onunla dansa devam ettim. Tamam işte ben de gelecekte başbakan olacağım, istediğiniz yerine geliyor dedim. Orkestra durumu fark edip müziği fazla uzatmadan münasip bir şekilde kesti. Başbakanla dans etmek isteyen hanımı masasına kadar götürüp iskemlesini çekerek kibarca yerine oturttum. Masamıza döndüğümde arka masadan önce Atıf Benderlioğlu, bravo. çok teşekkürler dedi. Sonra Adnan Menderes kibar bir şekilde ve samimiyetle teşekkür ederim dedi. O olay sıradan bir olay olarak kaldı. Gerek hemen arkamızdaki masadaki devlet büyükleri ve gerekse biz başka herhangi bir konuşma yapmadan yemeklerimizi yemeğe devam ettik. Adnan Menderes ve yanındakiler daha erken ayrılmak için iskemlelerinden kalktıklarında biz, dördümüz de ayağa kalktık, bize başları ile selam vererek iyi eğlenceler, iyi geceler dediler ve gece kulübünü terk ettiler. Adeta sıradan bir Ankara akşamı idi. ABD askeri işbirliği ve yardım anlaşması çerçevesinde Türk Silahlı Kuvvetlerine araç, gereç ve teknik yardım veriyordu. Askeri Yardımı koordine etmek için Türk genelkurmayı ile yakın çalışacak Amerikan Askeri Yardım Heyeti Ankara'da görev yapıyordu. Jusmat (Joint US Military Aid Team) adı altında Amerikalı bir generalin kumandası altında askeri komite ‘de ve kadrosunda pek çok Amerikan subay ve astsubayları çalışıyorlardı. Amerikalılar Ankara'da ve Türkiye'nin birçok yerinde üsler kurmuşlardı ve o üslerin faaliyetleri Ankara'daki heyetin komutanlığında idi. Amerikalılar Türk kiracılara göre çok yüksek kira verdikleri için Ankaralı ev sahipleri Amerikalı kiracı avında idiler. Binalara to Let veya for Rent yazıları asılmakta olduğundan Kavaklıdere ve özellikle Yenişehir semtinde Türklerin kiralık ev bulama şansları adeta sıfırlanmıştı. Amerikalılar geliyorlar önce bir yerde geçici olarak ikamet ettikten sonra kiralık daire, villa tutarak eşyalarını getirtip orada oturuyorlardı. Çok sayıda Amerikalının gelip gitmesi söz konusu olduğu için bugün yıkılmış olan büyük bir bina geçici ikamet için organize edilmişti. Ona Merhaba Palas adını vermişlerdi. Ülkelerine dönen veya başka bir sebeple Ankara'yı terk edenler ev eşyalarını satıyorlardı. Yeni bir iş alanı doğmuştu Amerikalıların kullanılmış eşyalarını Ankara'nın önde gelen varlıklı kesimine satmak için aracılık etmek. Bazen eşyaları bu aracılar kendileri alıp bir villada veya büyük bir mekânda satışa sunuyorlardı. Bu tip dükkânlara nedense fuar ismi verilmişti. O yıllarda özellikle elektrikli ev aletleri, çamaşır makineleri, elektrikli süpürgeler vs. piyasada kolaylıkla bulunmadığı için fuarlar çok iş yapıyorlardı. Koltuk, kanepe takımları ve Amerika'dan ithal edilmiş yataklar vs. Amerikalı askerlerin, eşlerinin ve çocuklarının eski elbiseleri de o fuarlarda teşhir edilir ve satılırdı. Katlanabilen çocuk arabaları özellikle aranırdı. Fuarlara paralel olarak deterjan, diş macunu, sabun, jilet bıçağı gibi tüketim mallarının satıldığı ufak dükkânlar oluşmuştu. Amerikalıların PX adlı askeri dükkânlardan satın aldıkları bu tip gündelik kullanımda söz konusu olabilecek malları Ankara piyasasına süren organizasyon vardı. Tabii viski, bira vs. gibi içkiler hatta koka kola veya tonik bile bu dükkânlar vasıtası ile satılıyordu. Bunların sıralandığı bölgeye Amerikan Pazarı deniliyordu. Örneğin kaliteli bir bavul mu almak istiyorsunuz, Amerikan Pazarına gitmeniz ve çok para vermeniz gerekirdi. Ankara'da İzmir Caddesi üzerindeki Uçar sokak'ta bulunan Amerikan Pazarı'nın benzeri İstanbul'da Rıhtım civarında ve başka birçok mekânda vardı. Balgat çok önemli bir Amerikan askeri üssü idi. Oraya herhangi bir Türkün girmesi yasaktı. 1973 yılında kızımın sınav için o üsse girmesi gerektiğinde kapıdaki zenci Amerikalı askerin sergilediği davranış adeta işgal güçleri askerinki gibi idi. Eşim gerekli mercilere şikâyet etmişti. Ankara'daki Amerikalılar askeri personelle sınırlı değildi. Bu çerçevede birçok Amerikalı uzman ve o uzmanların çalışmalarını desteklemek üzere sivil memurlar Ankara'ya gelmişlerdi. ABD Dışişleri Bakanlığı'na bağlı International Cooperation Agency 139 (ICA) adı altında kurumsal yapı oluşturularak ekonomik ve teknik yardım işleri ve işlemleri gerçekleştiriliyordu. ICA esas itibari ile İkinci Dünya Savaşı'nda yıkılan ve sonra Batı Bloku adı altında Sovyet tehdidine karşı birleşen ülkelere yeniden inşa edilme katkısı sağlamak için kurulmuştu. ICA yerine Administration for International Development (AID)140 kurularak ağırlık geri kalmış ekonomilere başka bir deyimle az gelişmiş ülkelere yardıma verilmişti. O yıllarda uluslararası ekonomik yayınlarda, geri kalmış ülkeler (underdeveloped countries) ve ileri ülkeler (developed countries) ayırımı yapılırdı. Zamanla geri kalmış ülke sözünü hakaret telakki eden ülke yöneticilerinin ve bazı ekonomistlerin özellikle Birleşmiş Milletler toplantılarında telkinleri ile less developed az gelişmiş sözcüyü kullanılmaya başlanıldı. O sözcük de yeteri kadar ülkelerin şerefini korumuyor diyenler developing countries kalkınmakta olan ülkeler sözcüğünü kullanmaya başladılar. AID ‘nin Ankara'da yüzlerce kişinin çalıştığı bürosu ve keza ülkenin çeşitli kurumlarında görev yapan uzmanları vardı. Bugün Ankara'da Cinnah Caddesi'nin Kuğulu Meydanı'na yakın kısmında ve Türk Amerikan Dostluk Derneğine komşu bir birinin eşi iki bina vardır. Çalışanların hemen tamamı Amerikalı idi. Çok az sayıda Türk yardımcı personel bulunurdu. Bu kurs programı George Town Üniversitesi'nin şemsiyesi altında idi. Menderes Hükümeti dış yarsım alabilmek için çok gayret sarf ediyordu. Amerikalılar, yardım verecek adres olarak Batı Almanya'yı göstermekte idiler. Dış ekonomik ilişkilerden Dışişleri bakanlığı ve Fatin Rüştü Zorlu doğrudan ilgili idi. Envestisyon Program Komitesi adı altında bir komite kurarak yardım verecek devletlere gerekli dokümanların hazırlanması yolu seçilmişti. Bu Komitenin özelliği kişilerin bulundukları makamlar dolayısı ile değil de ismen o komiteye tayin edilmiş olmalarıdır. Başkanı Hasan Esat Işık üyeleri ise Sümerbank Genel Müdürü Mehmet Akın, Ziraat İşleri Genel Müdürü Akif Çakman, Hazine Genel Müdürü Ziya Müezzinoğlu. Etibank Genel Müdürü Burhan Ulutan, Devlet Su İşleri Genel Müdürü Süleyman Demirel, Elektrik İşleri Etüt idaresi Genel Müdürü İbrahim Deriner, Çimento Sanayii Genel Müdürü Selahattin Akyol. Komite Dışişleri Bakanlığı'nda toplanırdı. İbrahim Deriner Bey o toplantılara Turgut Özal ile beni de götürürdü. Komitenin üyeleri masa etrafında otururken biz ikimiz duvar kenarında oturarak konuşmaları izlerdik. Ben not tutardım. Komite'nin sekretaryası yoktu. İbrahim Bey bir toplantıda sekretarya görevini biz yapalım dedi. Böylece yabancı makamlara özellikle beklenen Batı Almanya Ekonomi Bakanı'na verilecek dokümanları hazırlamak Özal ile benim görevim oldu. Şale Köşkünde yapılan görüşmeler sırasında da Adnan Menderes ile karşılaşmıştım. Hatta o gece geç saatlere kadar Turgut Özal ile Köşk'te hesap yaparken Cumhurbaşkanı Celal Bayar gelmiş ve Özal'a ne çok rakam, kolay gelsin demişti. Beylerbeyi Sarayı'nda Prof. Erhardt onuruna verilen akşam yemeğine Özal ve ben de davetli idik. O smokinini Ankara'dan getirmişti ben ise İstiklal Caddesi'nde bir yerden kiralamıştım. Kıyafetimi Semra'nın babasının yeni taşındığı evinde değiştirerek birlikte Beylerbeyi Sarayı'na gittik. Menderes ve konukları alt katta yemek yerken bizi Süleyman Demirel ve eşi Nazmiye Hanım, İbrahim Bey ve eşi İfakat Hanım, Özal, Semra ve ben balkondan aşağıdakileri görerek ayakta yemek yiyorduk. Hollandalı ekonomist Prof. Tinbergen, TC Hükümeti tarafından kalkınma planı yapmak ya da uzun vadeli yatırım programı yapmak için 1960 yılı başında görevlendirilmişti. Bu görevlendirme olayı bile başlı başına o zamanki yönetimin ne kadar dağınık olduğunu göstermeye yeter. Adnan Menderes Hükümeti bu kararı Batı Almanya Ekonomi Bakanı Prof. Ludwig Erhardt'ın telkini sonunda almıştır. O günleri şöyle özetleyebiliriz. ABD dünyadaki dış yardım faaliyetinin yükünün giderek arttığını ve geri kalmış ülkelerin yardım ihtiyacının kısa sürede azalmayacağını aksine artacağını görerek bu yükü tek başına taşımaktan kurtulmak istiyordu. Batı Almanya 1950'li yılların sonuna doğru zenginleşmişti ve artık onun da yardım veren ülke haline gelmesi gerekiyordu. ABD Batı Almanya'ya bu konuda baskı yapıyordu ancak Alman halkı verdiği vergilerden toplanan paraların bir kısmının yabancı memleketlere verilmesi fikrini kabul etmiyordu halkın bu konuda alıştırılması gerekiyordu. O zamana kadar Almanca dilinde pek kullanılmayan Entwinglungshilfe 141 sözcüğü günlük gazete haberlerinde ve yorumlarda görülmeye başladı, hatta halk arasında günlük konuşma ya da şakalaşmalarda kullanılır hale geldi. Almanya ABD'nin zorlaması ile Türkiye'ye ekonomik yardım yapmayı ilke olarak kabul etmek zorunda kaldı. O yıllardaki Batı Almanya Başbakanı Konrad Adenaur'in Türkiye ile iyi ilişkilerin devam ettirilmesini hatta Türkiye'nin kollanmasını arzu ediyordu. O yıllarda Türk Dışişleri Bakanlığı'nda görev yapan diplomatlar Adenaur'den Türkiye'nin büyük ve yakın dostu diye söz ederlerdi. Adenaur Hükümeti'nin Ekonomi Bakanı142 Dr. Ludwig Erhardt'ın İstanbul'a gelerek Başbakan Adnan Menderes ve Dışişleri Bakanı Fatin Rüştü Zorlu ile Türkiye'ye Batı Almanya'nın yapacağı ekonomik yardımı görüşmek durumunda hatta zorunda kaldığı görülüyordu. Dr. Erhardt, İkinci Dünya Savaşı sonrasındaki Batı Almanya'daki kalkınmanın mimarı olarak biliniyordu. Onun Türkiye'ye bakışı hatta dünyaya bakışı Başbakan Adenaur'den farklı idi. Her neden sekonuk bakan ile Ankara'da görüşme yapılması istenmemişti. Maliye Bakanı ya da Maliye Müsteşarı orada yoktu. Prof. Ludwig Erhard'a TC Hükümeti adına verilen raporu Turgut Özal ile ben hazırlamıştık 143 . Prof Erhard deneyimli ve bilimselliğine uluslararası saygı duyulan bir planlama uzmanını danışman olarak tutarak plan yapılmasını önermiş olmalı ki Fatin Rüştü Zorlu Paris'e yaptığı bir iş gezisi sırasında Prof. Tinbergen'i davet ediyor ve hatta gece yarısı görüşüp anlaşıyorlar. Amerikalıların o sıradaki tercihinin Prof. Hollis Chenery olduğunu sonradan öğrendik. Adnan Menderes Hükümeti uzun vadeli plan yaparak gelecekteki yatırımları ve ekonomik kararları önceden sınırlandırmaya ne kadar istekli idi ve buna gönülden taraftar mı idi. Bu soruya olumlu cevap veren azdı. O zamanki yönetim şekli bazı kararların yerel politik kaygılarla alınmak zorunda olduğu ve bunların Başbakan ve çok yakın çevresi tarafından onaylanması olarak görünüyordu. Başbakan karar vermeden önce teknisyenlerle görüşse dahi teknisyenler Başbakan'ın temayülüne göre fikir bildiriyorlardı. Başbakan ya da ona yakın bakanlarla fikir ayrılığına düşmek teknik elemanların ya da üst bürokratların yükselmelerine engel olabiliyordu. Ülke ekonomisi bol dış yardım olmadan ayakta duramayacak noktaya geldiği için Adnan Menderes Hükümeti uzun vadeli kalkınma planı ya da yatırım programı yapmak fikrini kabul etmiş ve uluslararasında tanınan saygın bir ekonomisti danışman olarak tutmak zorunda kalmıştı. Ancak bu danışmanın görevlendirilmesi ile ilgili yazıya dökülmüş bir karar, bir kararname ya da Başbakanlık emri yoktu. Adeta gayri resmi el sıkışma söz konusu idi. Dışişleri Bakanı Fatin Rüştü Zorlu Paris'te başka bir sebeple bulunduğu sırada Profesör Tinbergen'in Paris'e gelerek kendisi ile görüşmesini istemişti. Profesör Paris'e geldiğinde Dışişleri Bakanı'nın yoğun gündemi sebebi ile görüşme ancak gece yarısına doğru gerçekleşmişti. Görüşmede profesör böyle bir görev verilmesinden onur duyacağını fakat daha önceden başka ülkeler ve başka kurumlarla yaptığı anlaşmalar gereği sürekli Türkiye'de bulunamayacağını belirtmişti. Bir yardımcısını sürekli Ankara'da bulundurarak gerekli hazırlıkları yapmasını ve Türk uzmanlarla bilgi toplanmasını sağlayabileceğini ve kendisinin de iki ayda bir ve gerektiğinde daha sık gelerek üç dört gün kalarak uzun vadeli kalkınma planı hazırlayabileceğini söylemişti. ProfesörünDışişleri Bakanı Fatin Rüştü Zorlu'ya bir mektup yazarak teklifini ve yardımcısının ismini ve gerek kendisi ve gerekse yardımcısı için istediği ücreti bildirmesiBakan Fatin Rüştü Zorlu tarafından istenilmişti. Prof. Tinbergen o zamanın koşullarına göre çok mütevazı bir ücret talep eden bir sayfadan az bir mektup yazıp görevi kabul ettiğini bildirmişti. Bu mektuba Dışişleri Bakanlığı'ndan verilen cevapla anlaşma yapılmış oluyordu. Ancak böyle bir görevlendirme için Hükümet kararı olmadığı gibi, profesör ve yardımcısının maaşlarının, yol giderlerinin ve Türkiye'de oldukları sırada kalacakları otellere ödenecek paraların ve yiyecek giderlerinin nasıl karşılanacağı, bu ödemelerin yapılmasından hangi bakanlığın ya da hangi kurumun sorumlu olacağı hakkında hiçbir yazılı karar yoktu. Profesör ve yardımcısının ilk gelişleri için uçak biletlerini ve Ankara'daki otel giderlerini Dışişleri Bakanlığı karşılamıştı. Dr. Koopman otelden ayrılıp İzmir Caddesi üzerinde bulunan yeni hizmete girmiş ve salonu/lobisi geniş ve her bakımdan daha konforlu olan Balin Oteli'ne144 geçmek istediğinde ne Dışişleri Bakanlığından ne de başka bir yerden para gelmediğini gördüm. Menekşe Palas Oteli'nden ayrılabilmesi için o otele para vermesi gerekiyordu. Dr.Koopman'a TC İdaresi para vermemişti. Ben nasıl olsa devletten ileride alırım diyerek greken parayı otele kendi cebimden ödedim ve böylece Dr.Koopman Balin Oteli'ne taşındı. O zaman bekâr olduğum için bu gibi harcamaları yapacak birikimim vardı hem de özgür iradem ile böyle harcamalara karar verebiliyordum. Dr. Koopman toplama kamplarına da gitmiş, gençliğinde çok sıkıntılar çekmiş bir kişi idi. Türkiye'ye geldiğinde aynı zamanda Hollanda Parlamentosu üyesi olarak da görevi vardı. Fazla varlıklı değildi ve alacağı aylığın bir kısmını da Hollanda'daki ailesine göndermek zorunda idi. Eşi, oğlu ve iki kızı Hollanda'da kalmışlardı. Fakat Türkiye'den maaş alamadığından hiç bahsetmezdi ve ben ancak Menekşe Palas Oteli'ne ödeme yapılması söz konusu olunca TC Devleti'nin ona para ödememekte olduğunu öğrenmiştim. Türkiye'nin geleceğini planlamak için çok üst düzeyde bir yabancı uzmanı davet eden hükümet, o kişi nerede kalacak, günlük giderlerini nasıl karşılayacak, kimlerle beraber çalışacak, ona ödemeler hangi fasıldan, ne zaman, nasıl yapılacak belirlenmemişti. Bu örnek de 1960 yılının başında Menderes Hükümeti'nin ve dolayısı ile TC yönetiminin içinde bulunduğu dağınıklığı gösteriyor. Kalkınma Planı yaparak hem ülkedeki insanlara geleceğin nasıl şekilleneceğini bildirmek hem de o planın gerçekleştirilebilmesi için gerekli dış mali kaynakları sağlayabilmek, dış yardım ya da kredi bulabilmek için girişilen faaliyetin mevzuat bakımından hiçbir alt yapısı yoktu. Bu da 1959 yılı sonunda ve 1960 yılı başındaki Türkiye Cumhuriyeti yönetimindeki dağınıklığın, başka bir ifade ile sahipsizliğin bir başka örneği idi. Ankara'da Ortadoğu Teknik Üniversitesi adında bir üniversitenin kuruluşunun nasıl başladığını araştırırsak görürüz ki başlangıçtaki fikir bir üniversite kurulması değildi. Birleşmiş Milletler örgütü ve ekonomik yardım veren kurumların telkini ile Bölge planlaması yapmak için bir enstitü kurulması fikri TC yetkililer tarafından benimsenmişti. O enstitünün komşu ülkelere de bölge planlaması konusunda uzman yetiştirebilmesi fikri ağırlık kazanmıştı. Böylece yabancı ülke ve kurumlardan dış yardım bulunması daha da kolaylaşmıştı. Bir enstitü kurulması fikri zamanla geliştirilerek tüm Ortadoğu Ülkeleri'ne hizmet verecek, günün gereklerine göre bir üniversite kurulmasını ve onun bünyesinde bir bölge planlama bölümünün bulunması haline dönüştü. Kuruluş yılında çeşitli ülkelerden yabancı yönetici ve öğretim görevlileri, o ülkelerin Türkiye'ye yapmakta oldukları teknik yardımların çerçevesinde, Ankara'ya gelirlerdi. Dr. Koopman, Mr. Van der Graff ve başka birkaç Hollandalı profesör ve öğretim görevlileri ile temas ederek Türkiye ekonomisi hakkında bilgi almıştı. Amerikan Ekonomik Yardım Kurulu (ICA) Türkiye'de bir kalkınma planı yapılması ve sağlanan ve sağlanacak dış yardımların bu plan çerçevesinde kullanılarak gereksiz harcamalardan kaçınılması ve keza dış yardımların birbirlerini destekler olmasını savunuyor ve Türk yetkililere bunu telkin ediyordu. Zaten Türkiye'de olup biten ile yakından ilgilendiklerinden Prof. Tinbergen ve Dr. Koopman'ın gelişlerinden haberdar olmuş ve temas aramışlardı. Bir gün Dr. Koopman bana Amerikan Ekonomik Yardım Kurulu'ndan Hollanda kökenli bir Amerikalı iktisatçı ile tanıştığını ve onun Türkiye'deki istatistiki bilgilere ahkim olduğunu ve Türkiye ekonomisi ile ilgili olarak yaptığı tahlillerden çok etkilendiğini söylemişti. Hollanda kökenli Amerikan olan o iktisatçı dolayısı ile olsa gerek Amerikan Yardım Kurulu Türkiye Cumhuriyeti Hükümeti'nin Dr. Koopman'a ödeme yapmadığını öğrenmiş. O günlerde Menderes Hükümeti günlük harcamalarda bile zaman zaman Amerikan yardımına gereksinim duyduğu oluyordu. Amerika'dan hibe yolu ile gelen malların (buğday v. S) karşılığında PL 480 yasası çerçevesinde Türk Parası yaratılıyordu ve bu paranın kullanılması Amerikan Yardım Kurulu Başkanı'nın iznine bağlı idi. Hükümet zaman zaman PL 480 den yararlanarak Türk parası yardımı da alırdı. Merkezi plan yapılması ve planlı ekonomi Sovyetler Birliği'nin etki alanındaki ülkelerde söz konusu idi. ABD ilke olarak planlı ekonomiye karşı ve serbest piyasa mekanizmasının işlemesini savunuyorsa da o günkü Türkiye'nin koşullarında özellikle Menderes Hükümeti'nin sık sık parasal dar boğaza düşmesi karşısında Türkiye'de planlama yapılmasını desteklemenin yararlı olacağı kanaatine varmıştı. Bir sabah Dr. Koopman, onun ismine yazılmış 200 000 TL. Dr. Koopman'ın maaş almadığını ve planlama faaliyeti için ayrılmış kaynak olmadığını duymuş olmalılar ki Dr. Koopman'a PL 480 çerçevesinde 200 000 Türk Lirası tutarında bir çek vermişlerdi. Öncelikle o çeki daha doğrusu o çekin karşılığını güvenceye almak gerekiyordu. Ankara'da banka şubelerinde tanıdığım sadece iki kişi vardı. İkisi de Vanlı hemşerilerim idiler Birisi Emlak ve Kredi Bankası Yenişehir Şube Müdürü Niyazi Bey, ötekisi ise Osmanlı Bankası Yenişehir Şube Müdür Muavini Hasan Bayramoğlu. Hasan Bey'in bulunduğu şube Kızılay Meydanı'na yakın bir binanın asma katında idi. Dr. Koopman ile Hasan