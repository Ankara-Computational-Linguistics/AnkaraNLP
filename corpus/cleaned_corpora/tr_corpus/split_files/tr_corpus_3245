da fazla abartmışım sorumluluklarımı. Çok uzak değil dört yıl sonra hiç hatırlamayacağım ödevlerin stresini fazla yaşıyorum belki. Araçları amaç gibi ciddiye aldığımdan ya da ciddiye almadıklarımın suçluluğunu fazla yaşadığımdan günlere bakarken ki heyecanım; stresimin, hissizliğimin yanında çok gerilerde kalıyor. Seksen yaşındaki babaannemin bana “sen benden yaşlısın” dediği gün anladım ki dönüp düzeltmem gereken bir şeyler var. Yirmi yaşında olmam yirmi yaşında davrandığım anlamına gelmiyordu. Belki doksandı temsil ettiğim yaş o anda babaanneme göre. İhtiyacım olan şey sakinleşmek-günleri sıfır heyecanla karşılamayı sakinlikle karıştırmamak gerek-, durup her günü kendi içinde yaşamak, ertesi günün yükünü taşımaya bugünden başlamamak. Her günün içine sorumluluklarla birlikte özgürlükler katmaktır belki beni babaannemden ayıracak olan. Ya da hiç sorumluluk almayarak babaanneme ciddi bir fark atmak hiç fena olmaz, ne dersiniz? Olması gerekenin ne olduğunu anlamadığımdan değil de nasıl yapacağımı bilemediğimden bocalıyorum. Benden beklenen yıllar sonrasından bugüne bakarak gözümde büyüttüklerime bir de öyle yaklaşmak. Yıllar sonrasında bugüne dair çok da keşkeler bırakmamak. O günkü dinginliğin, kafa huzurunun verdiği aydınlık zihinle bugüne bakabilmeyi başarmak. Kendi tecrübelerimden ders çıkarmanın yanında edinilmiş tecrübelerle işimi kolaylaştırmak. Aslında sakinleşmek benim hayatıma katmam gereken değil hayatımdaki konumuna şekil vermem gereken bir konu. Sakinleşmek, hayata daha durgun bir cepheden bakmak için unumu elemiş, eleğimi asmış olmam gerekmediğini anladım. Geriye sadece uygulama kaldı. Ona da yaptığım her şeye, yapmış olmayı istediğim için yaptığım gözüyle bakarak başlayacağım. Ne kadar anlatırsam anlatayım insan gene de bildiğini okuyor ve edinilmiş hayat tecrübeleri edineceklerin yanında çok da başvurulmuyor. Öğreneceksem de kendi hatalarımdan öğreneyim fikri bu yaşlara özgü bir asilik içerse de kaçınılmaz. Denemeye dener bu yüzden deneyeceğim. KAYNAKÇA Sakin Olmak: Yaşlanırken Kazandıklarımız, Wilhelm Schmid, İletişim Yayınları, 2015 Ela Naz Akbulut 21601600 İlk Arkadaş, İlk Öğretmen Yaşı kırklı, ellili yaşlara dayanmış büyüklerimize bir Tommiks veya bir Zagor kitabı hediye ettiğimiz zaman duygulanmaları; şu an beş, altı yaşlarında olan kardeşlerimizin ise Sünger Bob karakterini televizyonda gördükleri zaman gerçekmişçesine heyecanlanmaları bizlere tuhaf geliyor olabilir. Her ne kadar farkına varamasak da, zaman zaman bize çocukluğumuzu hatırlatan çizgi filmler, çizgi romanlar veya karikatürlerle karşılaşmak; benzer duyguları yaşamamıza sebep oluyor. Sevimli hayalet Casper’dan, Cedric’e; Temel Reis’ten, Batman’e, Süpermen’e; birçoğumuz için bir karakterden ötesine geçmiş, hayatlarımıza yer edinmiş ve kimi zaman en yakın arkadaşımız olmuş kahramanlarımızla yeniden görüşmemizdir bir bakıma, bize bu duyguları yaşatan etki. Bu yüzden, çizgi filmleri, dizileri, romanları sadece birer eser olarak görmemek; çocuklar için birer arkadaş üreten, yaratıcılığı arttıran ve hayatlarına dokunan çok daha özel bir kahramanmış gibi görmemiz gerektiğine inanıyorum. Bu kahramanlarımızın değerini bir kitapla anlatma fikrini ise; oyuncakların da bir müzesi olması gerektiğine inanan ve bu inancını gerçeğe dönüştüren Sunay Akın dışında birinden beklememiz de doğru olmazdı şüphesiz. Çocukluğumuzu kaplayan bu çizgi filmlerin, romanların neden sıradan bir eser olmadığını anlamak istersek, tıpkı Sunay Akın’ın yaptığı gibi şu soruyu yöneltmemiz gerektiğini düşünüyorum; Neden hayal kahramanları? Onları bu denli özel kılan ve bir karakterden arkadaşa dönüşmesine sebep olan nedir? Bu soruların cevabını bulabilmek için ise kendimizi ve hayatımızı anlamamız gerekiyor. Yaşadıklarımızın, başımıza gelen olayların yanı sıra yaşamak istediğimiz ama ulaşamadığımız olayları, eylemleri düşünmek, onlara sanal bir dünyada gerçekleşme şansını tanımak da hayatımızda önemli bir yer kaplıyor. Evet, kurduğumuz hayallerden bahsediyorum. Yaşımıza, beklentilerimize ve o anki durumumuza göre değişen, tek ortak yönlerinin ise gerçek hayatımızda elde edemediğimiz şeyleri barındırması olan hayallerimiz... Bu nedenle en saf, en temiz ve belki de en olağanüstü hayallerimizi çocukluk yıllarımızda kurmuş olmamız çok da enteresan değildir. Uçmayı hayal ederiz mesela, görünmez olabilmeyi, denizlerde yaşayabilmeyi, güçlü olabilmeyi ve daha nicesi... Budur, çizgi filmlerdeki karakterleri birer arkadaş yapan... Ulaşamadığımız şeylere ulaşabilen bir en yakın arkadaş olmasını istediğimizden... Hayallerimize dokunurken bir yandan, hayatlarımıza da dokunmayı ihmal etmez hayal kahramanlarımız, doğruları gösterir bizlere... Uçabilen arkadaşımız Süpermen, iyilik yapmak için uçmak gerektiğini gösterir bize; görünmez olan kapılardan geçebilen Casper, bir hayaletin bile sevimli olabileceğine inandırır bizleri; denizler altında yaşayan Sünger Bob, her zaman mutlu kalabilmek gerektiğini öğreten ilk arkadaşımızdır ya da gücün sadece gerektiği zaman kullanıldığında etkili olacağını anlatan Temel Reis’e ne demeli? Sunay Akın’ın da Hayal Kahramanları kitabında söylediği gibi, “Hayatımıza yön veren ailemiz ve arkadaşlarımızın yanında, hayal kahramanları da kişiliğimizin gelişiminde pay sahibidir.” İlk arkadaşımızdır, ilk dostumuzdur, ilk kardeşimizdir, ilk öğretmenlerimizdir onlar. Hayatımızın geri kalanında binlerce defa duyacağımız cümleleri, öğütleri bizlere anlatan ilk kişilerdir, hayallerimize de dokunduklarından olsa gerek en etkili anlatan kişiler de onlardır. Hayallerimizi, bir televizyon ekranında, bir kitap sayfasında, bir resimle canlandırdıkları için heyecanlanırız gördüğümüzde çocuk iken; hayatlarımız dokunduklarını, ilk öğütlerimizi onlardan aldığımızı fark ettiğimiz için ise duygulanırız yıllar geçtikten sonra. “Hayal kahramanları, gözlerinin içine bakamasak, ellerini sıkamasak, bir kez olsun sarılamasak da bize çok şey katan ve öğreten en yakın arkadaşlarımızdır.”(Hayal Kahramanları) diyor Sunay Akın, onların dünyasına dair bilgi verdiği, çıkış öykülerini anlattığı ve neden hayallerimizin kahramanları olduğuna değindiği ven en yakın arkadaşlarımızı daha yakından tanıma fırsatı verdiği kitabında. Sizin kahramanınız kim bilmiyorum ama her zaman sekiz yaşında kalan Cedric de olsa kahramanınız, yemeğine düşkün olan Michelangelo (Mikelanjelo) da olsa, unutmayın onlardan bir parçayı mutlaka içinizde saklıyorsunuzdur. Ela Naz Akbulut 21601600 KAYNAKLAR: SUNAY AKIN, HAYAL KAHRAMANLARI Berk Cem Göksel ANTİDEPRESAN OLARAK KORKU Türk Dil Kurumu, korku kelimesini “Bir tehlike veya tehlike düşüncesi karşısında duyulan kaygı, üzüntü.” olarak tanımlar. Bu tanım hakkında bazı şüphelerim var. Çünkü her ne kadar bu tanıma göre korku olumsuz bir kavram olsa da insanların kaçındığı bir şey değil. Eğer korku insana hayatımızda bulunmaması için her şeyi yaptığımız kaygı ve üzüntüyü getiriyorsa neden korktuğumuz her şeyi bırakmıyoruz? Korku kelimesi bile bizi huzursuz etmeye yetse de neden ondan vaz geçemeyiz? Gölün Dibindeki Ev, on yedi yaşında iki arkadaşın insanlardan uzak bir gölün dibinde saklanmış bir ev bulmasıyla başlayıp okurun kitabını kenara koyup çevresini kontrol etme ihtiyacı uyandıracak bir dizi korkutucu olay ile devam ediyor. İnsandaki merak ve korku açlığını iyi bir şekilde harmanlayan ve bunu okura karşı kullanan bu kitap, benim bir şey üzerinde düşünmeme neden oldu: neden korkuyu kötü bir duygu olarak görmemize rağmen onu hayatımızdan tamamen çıkaramıyoruz? Bu konuda beni düşündüren ilk şey korkuyu duygu olarak mı seviyoruz yoksa onunla beraber gelen başka şeyleri sevdiğimiz için mi korkuyu sevdiğimizi düşünüyoruz? Çünkü kimileri korkuyu ya da korkulacak şeyleri değil de onlarla beraber gelen adrenalini sevdiğini savunur. Korku filmlerini korktukları için değil de izlerken adrenalin hormonunun salgılanmasından dolayı sevdiklerini savunan insanlar var. Fakat bana sorarsanız neredeyse kimsenin bahsetmediği bir özelliği daha var korkunun: o da diğer duygulardan daha baskın olması. Nasıl kahve kokusu diğer tüm kokulardan baskındır ve kahveyi kokladığınızda ister çiçek bahçesinde olun ister çöplükte sadece kahvenin kokusu gelir burnunuza, bana sorarsanız korku da aynı şeyi diğer duygulara yapar. Korku insanın dikkatini dağıtır1 diye yazmışlardı bir haberde. Aklında ne olursa olsun korku resmin içine girdiğinde diğer her şeyi atarmışsın kafandan. Bu da korku yapay olarak konduğu sürece hayatınıza, iyi bir şey olarak değerlendirilirmiş. Benim de korku üzerine düşüncelerim bu haberdekiyle aynı. Neden lunaparkta daha çok korkuyu araç olarak kullanan oyunlar var: gondol, hız treni, korku evi, çılgın dansçı gibi? Neden resim yapılan ya da tehlikesi olmayan oyunlar çoğunlukla çocuk oyunları olarak görülüyor? Çünkü insanlar lunaparkın kapısından geçtiklerinde dışarıda bıraktıkları hayatı unutup, korkuyu atlattıkları zaman gelen hazzı yaşamak istiyorlar sadece. O an yapılmak için beklenen ödevler, evdeki tatsızlıklar, hastalıklar önemini kaybedip ve sadece yüzlerdeki gülümseme kalıyor. Bana sorarsanız insanların yaşı kaç olursa olsun lunaparkı sevmesinin sebebi de budur. Aynı şey korku filmleri için de geçerli. Korku filmleri sizi filmde olacaklar ve karakterlerin hayatta kalıp kalamayacakları üstünde düşündürürken diğer her şeyi unutturur. Korkunun kendisi dışında bir konu daha kitapta beni düşündürdü: insan neden korkusunu kendisine saklamaya çalışır? Korktuğu için başkaları onu küçük görecek diye mi korkar yoksa diğer insanların yapacağı bir açıklamadan sonra artık korkmayacağından mı endişelenir? Bana sorarsanız ikincisi gerçek açıklamadır. Lovecraft’ın “İnsanlığın en eski ve güçlü duygusu korkudur, en korktuğu şey ise bilinmeyendir.”2 sözü zaten korkularımızı saklamamızın nedenini açıklıyor. Siz karanlığın arkasında olabileceklerden korkarken biri size arkasında aslında hiçbir şey olmadığını ve yaşadığın hayatın umduğundan daha sıradan 1 “Fear creates distraction, which can be a positive experience.” Javanbakht, Arash, Why We Love to Be Scared. 2 “The oldest and strongest emotion of mankind is fear, and the oldest and strongest kind of fear is fear of the unknown” H.P. Lovecraft, Supernatural Horror in Literature 2 olduğunu göstermesini istemezsiniz. Çünkü korkularla dolu bir hayat baharat katılmış yemek gibidir, beslediği gibi tat da verir; bu tat ağzınızı yaksa bile. Kaynakça Javanbakht, Arash. “Why We Love to Be Scared.” The Independent, Independent Digital News and Media, 30 Oct. 2017, www.independent.co.uk/news/science/why-we-love-to-be-scared-halloween-fear-science-a8022761.html. Lovecraft, H. P. Supernatural Horror in Literature. Feedbooks, 2015. Malerman, Josh. A House at the Bottom of a Lake. This Is Horror, 2016. 3 Orkuncan İZAN 21303081 TURK 102-1 Başak Berna CORDAN Assignment 2 15.02.2015 Hep Dahası Lev Nikolayevic Tolstoy(1928-1910)’un ‘İnsan Ne İle Yaşar’ adlı romanı, çoğu zaman hayata karşı bakışımı şekillendirmiştir. Kitapta çeşitli öyküler ile insanı insan yapan gerçeklerden ve yaşamın sürdürülebilmesi için bir insanın ihtiyaç duyduğu olgulardan bahsedilmiştir. Tolstoy yaşadığı dönemde sosyal ve pedagojik anlamda yaptığı çalışmalarla insanlara ışık tutmakla kalmamış, eserleriyle her dönem insanına ahlaki mükemmellik idealini aşılamıştır. ‘Bir sürü toprağın oldu!” diye bağırdı, Başkan. Uşağı, küreği alarak Pahom’a uygun bir mezar kazıp gömdü. İki metrelik toprak doyurmuştu Pahom’un gözünü.’(s.28) diye bitiriyor öyküyü Tolstoy. İnsan hayat boyu yiyecek, giyecek, ev, toprak için çabalar. Hayatının ne kadar süreceğini, nelerle karşılaşacağını bilmeden çalışır, çabalar üstelik. Kimi zaman aldığının, yaptığının tadını çıkarmaya bile yetmez yaşamı. Ama biteceği hiç düşünülmeden yaşanır hep. Öyküdeki kahraman Pahom gibi. Alacağı toprak konusunda öylesine doyumsuzdur ki, nefesinden vazgeçmek zorunda kalır sonunda. Bir mil daha fazla olsun diye uğraşırken unutur aslında hiçbirinin ona ait olamayacağını. Sonunda sahip olacağı iki metrelik topraktır her insanın. Daha ucuza ve az emeğe elde ediliyorsa toprak; unutur başta sıfırla başladığını insan. Açılır gözleri, doymaz iştahı. Olsun ister; üç yerine on üç mil, iki yerine on iki ekmek. Bir durup düşünse, anlayacaktır; yıllardır zaten iki ekmekle doyduğunu. Çok kazanmak kötüdür demek istemez İZAN 2 Tolstoy romanında, her insanın elde edebileceği kadarı vardır der. Bilmezsen sınırını, yine vardır hak ettiğin iki metre toprağın sonunda. İnsan her şeyden önce, kendisi için ama en önemlisi de insanlar için çalışması gerektiğini bilmelidir. Hayat sonsuz değildir. Ve kimse son nefesinde yanına alamaz bir sonraki nefesini bile. Her zaman ne ile yaşayabileceğini değil de, ne olmazsa yaşayamayacağını düşünür. Bir evim olmazsa yaşayamam. İki ineğim olmazsa yaşayamam. Yaşayamayacağını sanır ama bıraksa hırslarını daha iyi yaşar aslında. Tolstoy romanında öylesine güzel anlatıyor ki insanın ne ile yaşayacağını. Belki defalarca okumalıyız romanını. Her defasında farkındalığı artıyor insanın. Öyküsünde bahsettiği Pahom’uz bizlerde zaman zaman. Başlarda bir çiftçiyle ortak kiraladıkları tarla yetmez ona ve düşünür ki “Kendi toprağım olsaydı, kimsecikler karışmadan ekip biçerdim ve bunlarla uğraşmazdım.”(s.20) Sonra eli darda olan bir köylünün toprağını satın alır. İlk toprağıyla nasıl yetinemediyse sahip olduğu toprak parçasıyla da yetinemeyip daha büyüğüne göz diker. Hayatının sonunu getiren de bu sahip olduklarından daha fazlasına olan merakıdır. Sahip olduklarını zaman içerisinde geliştirerek elde etmeyi amaçlasaydı böyle kolay olmazdı ölümü. Başarıyı elde etmekte izlenecek en kötü yoldur, bir kerede zirveye ulaşmaya çalışmak. Kademeler belirlemeli insan başarısında, emin adımlarla ilerlemeli yolunda. Ama çoğu zaman ani başarı ister insanlar, Pahom gibi. Okurken öğrendiğimi hissettiğim kitaplardan biriydi İnsan Ne İle Yaşar. Hayatın içinde karşılaştığımız ama farkına bile varamadığımız önemli detaylardan bahseder her öyküsünde. Bu kitabında; ne için yaşadığımızı, ne kadarıyla yaşayabileceğimizi, nelerin verilmediğini anlatır gerçek hikâyelerden yola çıkarak. Fark edersiniz; sizler de okurken aslında ne mühim detaylar paylaşır bizimle hayatın her adımından. Kitabın sonunda doymuş hissedersiniz İZAN 3 kendinizi. Farkındalıkla doyurursunuz kendinizi. Çevrenizdekilerden örnekler görürsünüz her sayfada. Ne ile yaşadığımı düşündürdü bana, sonrasında yaptığım her planda aklıma geldi; ne demişti Tolstoy bana kitabında. Doyumsuz olmamalıydım, varlıklarıma sahip çıkarak ilerlemeliyim. Tolstoy bu kitapta; yalnızca doyumsuzluktan bahsetmez. Merhametli olmaktan da söz eder son öyküsünde. Hayatta hiçbir kararı insanların vermediğinden, var olan bir akışın içinde birer piyon olunduğundan, işte sırf bu yüzden ; “İnsanların tümü kendilerini nasıl rahat ettireceklerini düşünerek değil, insanlara verdikleri sevgiyle var kalırlar.” Her cümlesinden sonra durup bir süre düşünülmeli bu kitap. Doğaç MİRZA DÜZEN Çoğu insanın aksine iç sesimle sohbete daldığım anlar tuvalette ya da kafamı yastığa koyduğum zamanlar olmuyor. Gülmeyin. Bu sebeptendir ki kendimi kendimle kavga ederken yakaladığımda arabayı reflekslerime teslim etmiş halde sürüyordum. “Boş günlerimde neler yapmaktan hoşlanırım” değil de “Nasıl bir geleceği seçmeliyim?” cevabını arıyor gibiydim. Sahiden de onu arıyordum. Esasen çok kez böyle iç çatışmalar yaşayıp somut bir sonuca bağlayamadan hayatıma kaldığım yerden devam ederim. Karar verip uygulamaya koyması da öyle kolay değil tabii. Fakat öncekilerin aksine bir şeylere erişiyorum bu sefer. Herkes gibi düzenin parçası olmak ya da hep hayal edilen fakat “düzene” entegre edilemeyen hayatı yaşamak. Düzene uymak deyince tüyler ürperiyor hemen. Özgürüz ya hani, ne demek düzene uymak! Özgür seçimler yapıp hayatımızı şekillendiriyoruz gayet. Mesela, şatafatlı “akademik geçmişim” listesine sahip bir CV ile iş başvurusu yapmakta ya da yeni otomobillere (tabii ki “en dolu paket”) sahip olmak için hayal kurmakta; hatta hayatımızın geri kalanını yaşamak için iş güzergahımıza en uygun konumdaki güvenlikli ve spor salonlu sitelerden birini seçmekte de özgürüz. Tamamen kendi isteklerimiz doğrultusunda, tamamen. Dedim ya düzenimizi kurmakta özgürüz. Diğer herkesle aynı düzen. Öte yandan bana bu iç karmaşayı yaşatan his. Safi özgürlüğe erişme ve her fırsatta o hissi yaşama arzusu. Öteki şahısların özgürlük anlayışıyla örtüşmeyen bu istek işte beni düşündüren. Zaman zaman alıp başını gitmek. Hatta çoğu zaman. Bu kadarcık yüzölçümü olup da güzelim Anadolu’dan daha zengin coğrafi çeşitliliğe sahip neresi var ki? Nasıl bir coğrafyada olmayı düşlüyorsan öyle bir yer muhakkak vardır. Tamam tamam neredeyse yüzde sekseni vardır. Belki de yetmişi. Hayallerimi süsleyen, tercihlerimi şekillendiren his bundan ibaret. Doğaya nüfus etmek. Hava kararmadan önce ateşi hazırlamak. Hava kararınca kurbağaları dinlemek ve yıldızları seyretmek. Çok klişe bir laf gibi gelebilir fakat gerçekten her seferinde büyüleniyorum. Ötekilerin seçimlerinin aksine böylesi bir yola girmek. Çünkü başkalarının özgürce seçtikleri yaşam modeli beni oldum olası kaygılandırmıştır. Büyüyünce tekdüze bir yaşantıya sahip olmanın bir kural olduğunu düşünürdüm. Neyse ki bu bir seçimmiş ve ben hislerimin ışığında yapacağım bu seçimi. Biraz farklı bir şekilde, mecburen. Yine de sahici bir karar bu. Maalesef, bana göre kendi ailem de dahil olmak üzere toplumun büyük çoğunluğu yanlışı seçmiş. Bu benim şahsi fikrim. Çünkü “yolda olma” hazzını hangi yaşam modeli tattırabilir ki? Yolda olmak derken mesai saati trafiğinden bahsetmiyorum. Bizi ait olduğumuz yere, doğaya götüren o bozuk satıhlı yollardan bahsediyorum. Hani çadırı atıp o gece orada konaklamaya karar verdiğin yerlere çıkan yollar. Ağzından bal damlıyor ama o işler öyle kolay olmuyor mu diyorsunuz? Haksız değilsiniz. Gezgin olmak zor iş hele ki benim gibi kararlar almadan ve yola çıkmadan önce aklınızın bir köşesinde tutmanız gereken sağlık durumunuz varsa. Çünkü sigortası olmayana ilaç yok. İşte bu sebeple doğada olmakla rutin yaşantı arasında denge kurmam şart. Öğrenciyken bunu kurmak oldukça basit. Aileden gelen sigortadan yararlan ve ilaçlarını al. Harçlıklarınla alabildiğin en iyi ekipmanları al. Okuluna git gel ve her boşlukta yakın yerlere kaç. Peki ya ileride. Düzenimi nasıl kurmalıyım? Üçlü sac ayağı ev, iş, eş mi yoksa hislerim, ben ve doğa mı olmalı? İşte ilk kampımdan dönerken akıp giden düzeni eleştirip, öğrenciyken nasıl bir rota izleyeceğimi belirledikten sonra tam bu noktada kendimi kendimle kavga ederken yakaladım. İçinde olmayı istemediğim düzene bir şekilde zorlanıyorum adeta. Ne de çok düzen dedim. Bu bile rahatsız etti. Sahiden, doğanın düzenini değiştirip ve doğanın parçası olmayı bırakmayı kim buldu ? Keşfedilmeyi Bekleyen Konser salonundan içeri giriyorum. İlk defa canlı bir klasik müzik konseri dinleyecek olmanın heyecanıyla yerime oturuyorum. Klasik müzik dinlemenin güzelliğini fark ettiğimden beri ayrı bir değer verdiğim konser başlıyor ve beni alıp götürüyor. Evet klasik müzik dinlemenin güzelliğini fark ettiğimden beri diyorum, çünkü bunun değerini kavrayamayışıma yandığım zamanlarım oldu. Nasıl bu kanıya vardığımı veya neden bu konu üstünde bu kadar durduğumu merak ediyor olmalısınız.Siz de azıcık sabredin canım, oraya da geleceğiz! Müziğin bir dil olduğunu biliyorum. Bunu görüyorum. Beni ne karda kolay etkilediğinden, düşüncelerimi, ruh halimi bu kadar değiştirebildiğinden kavrıyorum bunu. Ve işte başlıyor hareketlenmeler. Sanırım bu seferki bir olayı anlatıyor. Ama nasıl bir olay? Tatlı bir yan flüt sesi işitiyorum sanki. Bu ses bana huzuru, sevgiyi çağrıştırıyor. İki sevgilinin birbirine sevgi dolu bakışlarını görecekmişim hissi uyanıyor içimde. Hani birbirini seven iki kalp yan yana oldu mu, sonsuz bir an oluşur ya aralarında.Gözlerine tesir eder kalplerindeki aşkla bezenmiş maya,bir bakış yeter anlamaya bu iki kalbin aslında bir olduğunu. Tam da o an! Gerginlik hüküm sürüyor müzik aletleri arasında.Yoksa bir şeyler ters mi gidiyor? Bilmiyorum, üzülmeli miyim yoksa heyecanlanmalı mı? Neler oluyor, birileri ayıracak mı iki güvercin gibi birleşen yürekleri? Hasretlik mi baş gösterecek? Birbirinden vazgeçmenin korkusuyla çırpınıyorlar sanki avuçlarım arasında. Sanırım tam ortalarına düşmüş bulunmaktayım hikâyelerinin! Kendilerinden vazgeçmemem hususunda yalvaran kanatlar gözlerimde aksediyor. Kim bilir belki de aralarına girmek isteyen birileri vardır? Ya da kendilerine tahammül edemeyip saf sevgilerini kirletmek isteyen haydutlar peydah olmuştur etrafta? Ne olursa olsun bir şeyler yapmalıyım sanırım. Evet onlara yardım etmeliyim! En güzel sevgi,korunmaya değer olandır çünkü.Dünyadan bir güzelliğin silinip gitmesine göz göre göre izin veremem! Heyecanlı bir ritim aksediyor konser salonunda.Bizim gençler kendilerini kurtaracak bir yol buldu da bana mı anlatmaya çalışıyorlar acaba? Beni yanlarına çağırıyorlar adeta birileri gelmeden. Ne yapmalı, nasıl kurtulmalı? Planlar yapıyor bir nota olup aralarına süzülüyorum sanki içine karıştığım melodilerin. Sesimle savaşıyor, sonuna kadar savunuyorum bu iki şahsiyet timsali genci. Yeterince kirlenmiş bir dünyada kaybolup gitmelerini istemiyorum. Saf kalmışlığın böylesi nadir görüldüğü hatta arandığı şu zamandan bakınca görevime daha sımsıkı sarılıyor, elimden geleni yapıyorum.Yapıyor muyum yoksa yapmak istediğim kadarını mı yapabiliyorum bilmiyorum. Sadece yapıyorum. Uzun süren, merak dolu maceramız sona ermek üzere. Ümit dolu sesler duymaktayım. Başardık mı yoksa? Bilmiyorum, belki de samimi bir yürekle karşı koyuşumuzun karşılığını alıyoruzdur. Heyecanla kıvranan keman yaylarının cızırtısı bize bir şeyler anlatıyor. İşte oldu! Yine kuş cıvıltılarını andıran flüt sesleri! Başardık! Bu güzel konser sona ermek üzere iken hayallerimden sıyrılıyorum. Salonda müthiş alkış sesleri. Teşekkür ediyorum içimden bu güzel müziği besteleyene de, çalanlara da. Herkesin kendince anlamlandırabileceği, içindeki özlemleri hayallerinde gerçekleştirebileceği mükemmel bir sahne hazırlama fırsatı veriyor bu müzik. Sonra da soruyorlar popüler kültür müziklerinden neden hoşlanmıyorsun diye! Bu güzellikler bırakılıp içinde neredeyse kayda değer hiçbir anlam barındırmayan, duygularımı coşturmayan, ruhumu inceltmeyen müzik dinlenir mi? Ne yazık ki bu ancak bir tanıtım konseriydi, uzun sürmedi. Müzisyenler bizleri selamlayıp yerinden ayrılırken, ne ilginç, kimse yerinden kıpırdamıyordu! Sanırım onlar da benim gibi düşüncelerinin en derinlerinde birileri ile beraberler ve o dünyadan ayrılmak istemiyorlar! Dakikalarca bekleyişin ardından konserin bittiği –sonunda- algılanınca kimse kahkahasını tutamadı! Demek içimizde arada ilgilenilmesi, buluşulması gereken kimseler taşıyoruz. Bunu sağlayacak ortamı bulduğumuzda ise bırakmak istemiyoruz. Keşfedilmesi gereken bir dünyamız varsa, ne duruyoruz? Biz de keşfe çıkalım! Aramazsak bilemeyiz, içimizde keşfedilmeyi bekleyenleri... Hayatımızı nasıl değiştirecekler, bize nasıl bir ufuk kazandıracaklar, bilemeyiz…Ne demişler: Aramakla bulunmaz ama bulanlar ancak arayanlardır… Süreyya Güder (Mozart,Wolfgang Amadeus, Le Nozze di Figaro ouverture) Şeyda Üzmez Robotluk mu insanlık mı? Dünyanın her yerinde disiplin ve düzen vardır. Bu unsurların olmaması zaten etrafta kargaşa yaratır. Günlük hayatta bile trafik lambaları arızalandıkları zaman, trafikte olan bütün insanlar saygısızca ve dikkatsizce en önden geçmeye çalışıyorlar. Ama kırmızı ışık çalıştığı zaman kurallara uyulmak ve ceza yememek için insanlar az biraz daha dikkatli olmaya başlıyorlar. Yani uzun lafın kısası düzen her şeydir. Kargaşayı engellemek için mantıklı ve disiplinli bir yol izlenmelidir. Her zaman düşünmüşümdür, dünyada şimdiki var olan düzenin elbet bir gün değişmesinin gerekebileceğini. Fakat hiç bu kadar kötü olabileceğini düşünmemiştim. Öncelikle insanı insan yapan çevreye karşı, başka insanlara veya belirli olaylara karşı beslediği duygulardır. Ayrıca düşünme yeteneğimiz de bizi diğer canlılardan ayıran en büyük özelliğimizdir. Ama ya bu önemli özelliklerimiz olmadan yaşamaya devam edersek? O zaman insanlık nasıl bir zihinsel farklılık yaşardı ve en önemlisi dünya nasıl bir yer olurdu? Şu anda bilinen her şeyin değişeceği bir dünya, mesela, sevginin olmadığı, fiziksel yolla çocuk yapmanın yasak olduğu ve günün belirli saat dilimlerinde sizi zihin de tutmak ve sonsuz eğlenceye itmek için tasarlanan maddelerle beslendiğinizi hayal edin. Ama en kötüsü anne ve baba kavramının ağza alınamayacak kadar tiksinç ve demode geldiğini kafanızda canlandırın. İşte bu tür bir dünyada yaşamaya tam olarak yaşamak denemez. Her iki cins için de yaşamını sürdürebilmek için birliktelik önemlidir. Bundan ortaya çıkan meyve ise doğanın bize sunduğu en güzel nimetlerinden biridir. Asla ama asla insan oluşumunu kocaman fabrikalarda sanal bir şekilde üretip buna düzen denmemelidir. Sevgisiz büyüyen insanların çoğunun hayatlarından memnun olmadıklarından yüzde yüz eminim. Günün birinde küresel olan sorunlarımızın; savaş ya da kıtlık gibi, bittiğini fark ettikten sonra hayatı sadece eğlenmek için yaşamak pek olası dışı gözükmese de, yine de insanların birbirlerine sevgiyle bakabildiği, her ne kadar kötü ve zor olsa da acının ve kederin bizimle olduğu bir dünyayı tercih ederdim. Bizi insan yapan şey duygularımızdır ve eğer onları da köreltir ya da yok edersek robotlardan farkımız kalmaz. Biz hissetmek için yaratılan varlıklarız çünkü acısıyla, tatlısıyla, kahkahalarımızla ve gözyaşlarımızla hayatın değerini anlayabiliriz. Fabrikalarda yemek üretilir ya da makine parçaları ama kesinlikle ve kesinlikle insan değil! Mutluluk saf bir duygudur ve basit şeylerle ortaya çıkar. Mesela, karşı tarafa gösterilen naziklik ve sevgiyle elde edilebilir. Çünkü hepimiz bir gram dahi olsa sevgiye açız. Robotlaşmış olarak yaşamını sürdürmek, kurallara uymaktan özgür irademizin tozlara dönüştüğü bir yerde kendimizi ne kadar nefes almaya zorlayabiliriz ki, ya da nefes almanın değerini ne kadar iyi anlayabiliriz. Arkadaşlarımızla doyasıya eğlendikten sonra, eve varınca ilk yapmayı düşündüğümüz şeyin eşimizi ya da çocuklarımızı öpmek olduğu, yolda gördüğümüz aç bir evsiz için cebimizden para çıkmadığı zaman üzüldüğümüz ve bir can kaybında, ruhumuzun derinliklerinde kederi hissettiğimiz bir dünya istiyorum. Hayal ettiğim korkunç bir dünya gibi gözükse de tek istediğim toplumun kötü olaylara karşı ruhsuz, bencil veya umarsız olmamasıdır. Şeyda Üzmez Kaos yaratmamak için ortaya çıkarılan aykırı kuralların ve bilim dalında aşırıya gidilmiş ve gelecek nesilleri yeniden şekillendirebilecek türden bir buluşun insanlığa dokunacağı faydalar varmış gibi görünse de, gerçekte olan sadece insanları hissiz bir et parçasına dönüştürmekten başka bir şey değildir. Böylesine iddalı olan yeni cesur dünya da yaşamanın tek amacı sınırsız eğlenmekse, kendi dünyamı oluşturmayı gözüm kapalı tercih ederim. Şeyda Üzmez Herkesin Öğretmeni İnsan hayatına ağıt niteliğinde bir film izledim: Kumların Kadını. Etkisinden kolay kurtulamadığım bu filmde yönetmenin anlatmak istediği şey aslında çok basit bir şey: İnsanın dönüşümü. Bir tane öğretmen kumların içinde yaşayan bir kadının evine konuk oluyor filmde. Geçici bir konukluk bu, bir gün kalıp gideceğini düşünüyor öğretmen ama gidemiyor. Bir şekilde o kumların içinden çıkamıyor. Çıkamayacağını kabul ettikten sonra da bende dehşet uyandıran bir uyumlanma başlıyor. Öğretmen, dönüşüyor. Koşullar onu dönüştürüyor. Yıllar sonra artık çıkabilecek her şeye sahip olduğunda bile terk edemiyor kumları. Çünkü o artık oraya ait birisine dönüşmüş durumda. İstese de gidemez. Film, kısa süreliğine öğretmenlik yaptığım bir organizasyonu aklıma getirdi. Sadece birkaç çocuğun bana “öğretmenim” demesinin bile bendeki etkisini bugün daha iyi anlıyorum. O çocuklarla geçirdiğim ilk dersten sonra dışarı çıkmıştım ve artık ben eski ben değildim. Sokakta bir öğretmen bilinciyle yürüyordum. Koca koca amcaları, teyzeleri bile bir öğrenci gibi ele alıyordum. Örneğin bir tane amca yere tükürmüştü ve ben onun bu hareketinin ne kadar da yanlış olduğunu zamanla anlayacağına kanaat getiriyordum. “Şu insanlar yok mu? Zamanla öğrenirler.” Üzerimde garip bir olgunluk ve olmuşluk vardı, ben olmuştum, bir öğretmendim. Eve geldiğimde de bir şey değişmemişti. Anneme olgunca gülümsüyor, babamı her şeye rağmen alttan alıyordum; ömürdü bunlar. Sonra odama geçip bir sonraki günün ders programını hazırlıyordum ama o anlarda bile, yani benden başka kimsenin olmadığı o odada bile bir öğretmendim. Başımı yastığa koyduğumda dünyanın tüm çocuklarının sorumluluğunu üstlenmiş ve bu konuda çaba harcayan bir insan ulviliği vardı üzerimde. İkinci gün daha fenaydı: Artık tam anlamıyla bir öğretmendim. Dersin bir yerinde, “Bakın, ben buraya gelir, kitaptan okuyup giderim. Ay sonunda da maaşımı alır gül gibi yaşarım. Biliyorsunuz bunu yapan hocalarınız var. İster misiniz böyle bir şey? Ben burada boğazımı patlatıyorum,” diyecek gibi olup sözlerimi yutmuştum. Çocuklara yarı şefkat, yarı acıma duygusuyla bakıyor, bu delilerle ne yapacağımı düşünüyordum. Öğretmenler odası da vardı ve asıl olay oradaydı bence. Hemen herkes benim gibi dünyadan bihaber üniversite öğrencileriydi, gönüllü olarak orada bulunuyorduk sözde ama görüntüde hepimiz yirmi yıllık öğretmenler olup çıkmıştık. Yirmi iki yaşındaki bir gönüllü hoca şunu bile söyleyebilmişti: “Şimdiki çocuklar fena.” Ha-ha! İşin daha komik yanı ise ben de dâhil olmak üzere hepimizin bu konuyu masaya yatırmasıydı. Ne yapacaktık? Nasıl bir nesille karşı karşıyaydık? Öğretmenler odasının yaş ortalaması yirmiydi ve bunları konuşuyorduk. Ulviydik, olgun ve olmuştuk, sonsuz bir hoşgörü vardı üzerimizde, çocuklardan ne kadar dert yakınsak da onlara bayılıyorduk; ah şu deliler. Sadece iki gün yetmişti dönüşmeme. Her yerde bir öğretmendim ve ben herkesin öğretmeniydim, annemin, babamın, amcaların ve ninelerin bile öğretmeniydim. Öğretmenlik maceramı şu an düşündüğüm zaman gülüyorum kendime. Ancak bir yandan da bu durum beni tıpkı filmde de olduğu gibi dehşete düşürüyor. Anlattığım şeyler tatlı bir hatıranın öyküsü değil yalnızca, ben bu hatırayı bugün anlatıyorum, geçmişte kalmış bir şeye şimdiki zamandan bakıyorum ve yaşadığım dönüşümü ancak şimdi doğru düzgün görebiliyorum. O günlerde asla farkında değildim bu durumun. Her şey bana olağan geliyordu. Mizah yoktu, muziplik yoktu, her şey ciddiydi. Giriştiğim işi ciddiye alıyordum. Bugün ise nasıl da dönüştüğümü, birkaç dersin, bir iki günlük öğretmenler odası deneyiminin bile beni olduğumdan farklı bir insana nasıl dönüştürdüğünü görüyorum. Yani insanın dönüşümü artık her şey bittikten sonra anlaşılıyor. İnsan o anlarda neyi yaşadığını, koşullarının onu ne hale getirdiğini asla göremiyor. Tamamıyla bir bilinç yitimi yaşıyor aslında. Eğer benim kadar şanslıysa, yani kısa süreli bir projenin ardından normal hayatına dönebiliyorsa görüyor gerçekleri ve hayatta böyle bir şansı yok kimsenin. Kumların içinde yaşayan birisine konuk olursunuz ve oradan çıkamazsınız, ölene kadar da dönüştüğünüzü anlamazsınız, korkunç bir şey bu. Kaynakça : Teshigahara, H., & Abe, K. (1966). Woman in the dunes. New York: Phaedra Publishers. Aysun Duyar (21400981) TURK 101 – 002 28.04.2015 Neşe Çetiner Guguk Kuşu / Miloš Forman GERÇEK DELİ KİM? “Tanrı aşkına, siz kendinizi ne sanıyorsunuz? Deli falan mı? Sokakta dolaşan ortalama gerzeklerden daha deli değilsiniz.”(*) -Randle Patrick McMurphy McMurphy, cezaevindeki sıra dışı davranışlarından dolayı akıl hastanesine sevk ediliyor; uzmanlar onun akli dengesinin yerinde olup olmadığından emin değil. McMurphy, kendi bakış açısıyla, tamamen suçsuz. Yaptıklarını inkar etmiyor, tam tersine davranışlarının normal olduğunu, yerinde kim olsa aynı şeyi yapacağını savunurken kendinen emin bir şekilde konuşuyor. Cezaevinden anormal davrandığı gerekçesiyle akıl hastanesine gönderilen bu adam sağlıklı ve cezaevi koşullarına katlanamadığı için rol mü yapıyor, yoksa gerçekten zihinsel sorunları var mı? Doktorların isteğiyle, zorunlu olduğu için orada bulunan McMurphy’i dış dünya onu çok korkuttuğu için hastaneye kendi iradesiyle yatan kekeme Billy Bibbit’ten daha deli yapan ne? Guguk Kuşu bize bu soruları sordururken, “akıl hastası”nın tanımını da defalarca sorgulatıyor. Guguk Kuşu, cinsel baskıdan otoriteye, toplumsal isyanlara, hümanizme ve bireysel özgürlüklere kadar her konuda incelenebilecek bir film. Benim değinmek istediğim nokta ise bütün bu konuların işlendiği çerçeve: delilik. Nedir delilik? Kime deli denir? “Gerçek bilgelik deliliktir. Kendini bilge kabul etmek ise gerçek deliliktir.” -Erasmus Otoriteden gelen baskılara ve mantıksız bulduğu kurallara karşı gelen, bireylerin her alandaki özgürlüğünü savunan, “bir sebze gibi oturmayı” reddeden McMurphy, aykırı tavırlarının ve deli damgasının yanında bilge bir profil de sergiliyor. Hastaları hastaneden gizlice çıkarıp balık tutmaya götürmesi gibi normalin dışındaki davranışları yaratıcı bir zihne sahip olduğu şeklinde yorumlanabilir. Prosedürleri uygulamaktan başka bir şey yapmayan, uygulamaların dışına çıkmayan, yalnızca kurulu düzenin devamını önemseyen hemşireler McMurphy’den daha bilge değiller. McMurphy’i sıradan insanların arasındaki gerçek bilge olarak görürsek, deli kategorisine koymamız gereken esas karakter de odur Erasmus’a göre. Özgüvenli olması, hastane kurallarını ve düzenini hiçe saymada diğer hastalara önderlik etmesi kendini bilge gördüğünün kanıtı saylabilir. Bu da onu Erasmus’a göre “gerçek deli” yapar. “Kim bilmez ki delilik, özgür bir zihin ve görülmedik bir erdemin ortaya attıklarıyla yakın kapı komşusudur.” -Montaigne McMurphy, hastanedeki baskıcı ve kuralcı hemşirelerin sembolize ettiği otoriteye karşı bir özgürlük ve isyan sembolü. Onu bu iki temel kavramın temsilcisi yapan ise hastanedeki ve önceki hayatındaki davranışları, ama daha da önemlisi özgür bir zihne sahip oluşu. McMurphy’nin düşünebileceklerinin ve yapabileceklerinin sınırı yok. Diğer hastaları ve hemşireleri McMurphy ile karşılaştırdığımızda hiçbirinin onun kadar özgür düşünemediğini ve davranamadığını gözlemleyebiliriz. Kalıplara ve kurallara bağlı olmadan özgürce düşünebilmesi, zihninin sınırlarının olmadığının ispatı olarak gösterilebilir. Bu da onu “deliliğe komşu” yapar. Montaigne’in sözüne göre deliliğin komşusu olmanın şartlarından biri de “görülmedik bir erdem” sahibi olmaktır. McMurphy’nin erdemi, bana kalırsa “sebze gibi oturmamak”. Filmin en can alıcı noktalarından biri, filmin başında doktor ve McMurphy arasında geçen konuşmaydı. Doktor McMurphy’e cezaevinden akıl hastanesine sevk edilmesinin sebebini sorduğunda “sebze gibi oturmadığını” söylüyor. Filmi hangi anlamda ele alırsak alalım bu deyimin çok önemli olduğunu düşünüyorum. Bir sebzenin aktif cinsel hayat yoktur, hareket edemez, düşünceleri yoktur, yalnızca “biri” tarafından alınmayı, koparılmayı, doğranmayı bekler. Bitkilerle uğraşmak insanlarla uğraşmaktan çok daha kolaydır; sebzelerin dürtüleri ve beyinleri yoktur. Guguk Kuşu’nun gösterdiği, otoritelerin biz insanlardan insani özelliklerimizi yitirmesini beklemesi ve beklentilerini karşılamadığımzda da bir şekilde cezalandırması. Bu bağlamda McMurphy cezayı göze aldığı için, insanlığından ödün vermediği için ve özgür iradesini koruduğu için erdemlidir. Böyle bir ruhsal olgunluğa sahip olması onu deliliğe birkaç kapı daha yaklaştırır Montaigne’in sözüne göre. Bütün otoriteler kısıtlamacı ve kuralcıdır, toplulukların etrafına duvarlar çevirir. Bu duvarları aşmaya çalışan, aşan ve diğer insanlara da aşılabildiğini gösteren kişiler otoritelerce cezalandırılır. Guguk Kuşu bize bu olguyu akıl hastanesinin perspektifinden gösteriyor ve şu soruyu soruyor: Otorite kurmak mı, otoriteye uyum sağlayıp kuralların dışına çıkmamak mı yoksa otoriteyi reddetmek mi deliliktir? Bana göre delilik, insanın kendini sebzeye dönüştürmesidir. McMurphy eğer psikoloji ve psikiyatri literatürlerine göre deli sayılıyorsa, tüm insanlığın deliliğe ihtiyacı olduğu kanısındayım; aksi halde dünyanın dev bir sebze tarlasına dönüşmesine çok az kalmış demektir. (*) Forman, Miloš, yön. Guguk Kuşu. ABD, 1975. Film. Rengin Tutkusu “Kimi çıldırdığımı düşünebilir. Ama gerçek farklıdır. Gerçek, çılgınlık olmadan aşkın olmayacağıdır. Sadece çılgıncasına âşık olanlar, bir insanı sevmenin ne demek olduğunu bilir. Ben biliyorum.” (236) Ferzan Özpetek, Sen Benim Hayatımsın diyerek başladığı hikâyesini, bu cümlelerle bitirmiş. Anlatılan 10 senelik derin aşktan etkilenmemek imkânsız. Belki biraz ütopya diyeceksiniz. Böyle bir aşk kaldı mı? Hayır, kalmadı. Biz aşkı öyle küçük hikâyelere sığdırmışız ki… Aşk ne demek unutmuşuz. Doğru zamanda karşımıza çıkanı, doğru insan zannetmişiz. Bizim için doğru insan da aşk demekmiş. Âdeta kitap aşkın aslında başka bir şey olduğunu hatırlatmak için görevlendirilmiş. Yanında kalbimin kanatları ağustos böceklerini aratmayacak kadar hızlı çarparmış. En çok onunla mutluymuşum. Onun yanında kendimi güvende hissedermişim. Hep benmişim. Aşk demek ben demekmiş. En çok kendi peşine düşmekmiş. Ferzan Özpetek’in hikâyesi, kulağa bu yüzden inanılması güç geliyor. O, “ben” ne demek unutmuş. Bir taraftan da yaşadığı şeyleri anlatıyor. Tüm duygular gerçek diyorsunuz. Kitabın sonundaki duygusal finalle yerle bir olmuş buluyorsunuz kendinizi. Meğer böyle derin bir aşk da mümkünmüş, sadece nasıl yaşandığını bilmek gerekiyormuş. Ben demeden, o demek neymiş? Bir aşk, her engelde daha da büyüyebilirmiş. Çığ gibi her sarsılmada, daha da güçlenerek. Yol üstünde tutkuyla, ihtirasla yuvarlana yuvarlana dev gibi oluverirmiş. Olmayan şey, olan şeyi güçlendirir ya. Aynen o şekilde. Bu iki erkek arkadaşın arasındaki çılgınlık, gördüğüm en güzel aşk hikâyesi. Herkesi imrendiriyor. Aşkın cinsiyetini tekrar sorgulatıyor. Bu yüzden Ferzan Özpetek, heteroseksüellere kitabı yargılama şansı bile bırakmamış. Aşkın bir seçim olmadığını o kadar güzel anlatmış ki… Hikâyeyi okurken iki erkeğin arasında yaşanıyor oluşu düşündüğünüz son şey, oluyor. Bu tutkulu adam, aşkın sadece farklı cinsler arasında olduğu klişesinden uzaklaştırıp, hemcinse olan aşkı anlatmıyor. Aşk senin içinde. Her şeye aşık ol diyor. Birinin derdiyle dertlen, sevinciyle neşelen diyor. Tüm zorlukları sevdiğin insanlarla beraber yapmanın bir yolunu bul. O zaman zorluk yaşamış değil, aşk yaşamış olursun. Ferzan Özpetek’in tüm filmleri gibi, kitapları da benim için velinimet! Her okuduğumda/izlediğimde “Seni ne mutlu ediyor ve sen ne yapıyorsun? Otur, bir düşün bakalım.” diyor. En önemli şey aşk, onu dilediğince yaşayabiliyorsan ne mutlu sana dedirtiyor. Şöyle ilişkilerimi enine boyuna alıp, iki lafın belini kırıyorum. Bu defa da “Neden gerçekten güzel olan biri, hiç kimsenin hoşuna gitmediğinden acı bir şekilde emin olarak yaşarken başkaları, ona oranla çok daha az çekici olsalar da dünyanın efendisi gibi dolaşır?” diye soruyor. Ne kadar da güzel söyledin diyorum. Biraz özgüven, biraz vurdumduymaz tavırlar… Onların küçük dağları ben yarattım diye dolaşmalarının sebebi, bundandır. Çünkü daha az çekici olanlar daha iyi bilirler, asıl güzelliğin dış görünüş olmadığını. Özpetek, yine aşkın bizim düşündüğümüz aşktan farklı olduğunu söylemekten çekinmiyor. Aşkın cinsiyeti, rengi yoktur. Nedir bu aynılaştırma isteği? “Benim gibi olmazsan…” Sandviç yapacaksın ama sadece ekmeğin var. Sandviçin içine koyacak ne yeterli marulun var, ne de sıkacak sosun. E olur mu böyle sandviç? Tek başına ekmekle sandviç yapabilir misin? Diğer malzemeleri kullanmaktan nasıl korkmuyorsak, hayatta da farklı tatlardan korkulmamalı. Ben beyazım, sen siyahsın diye sen beni siyahınla kirletemezsin ki. Sen ne kadar boyarsan boya, ben yine yıkanınca bembeyaz, pırıl pırıl olacağım. Sen benim beyaz olmamdan rahatsız olursan, nasıl olur bu iş? Bu masmavi küre üstünde nasıl geçineceğiz? Gördüğümüz her renge tutkuyla, aşkla kök salalım. Ferzan Özpetek’in de dediği gibi sadece bir yere kök salmayı başarabilirsek gerçekten uzaklara gidebiliriz. Burcu Kalfa HÜSEYİN BARIŞ ERTAŞAYRIMCILIĞA HAYIR “Gerçekte vahşi ve korkunç bir hayvandan başka bir şey değildir insan. Biz, onu evcilleştirilmiş ve dizginlenmiş haliyle tanıyoruz ki uygarlık dediğimiz şey de budur. Bu yüzden de arada bir gerçek tabiatı ortaya çıkarsa dehşete kapılıyoruz.” der Arthur Schopenhauer İnsan Doğası Üzerine adlı eserinde. Evet, ﬁlmi izledikten sonra dehşete kapıldım. Kötülüğün her türlü korkunç boyutunu hiçbir suçu olmadığı halde o insanlara yaşatan başta Adolf Hitler ve takipçilerinin davranışlarının Schopenhauer’in “insanın gerçek tabiatı” olarak adlandırdığı kavramıyla bire bir özdeştiğini söylemekte bir beis görmüyorum; ayrıca insanoğlunun kötülükte sınırları ne kadar zorlayabileceğinin de bir kanıtı niteliğinde olduğunu düşünüyorum. Filmi izlerken o masum insanların bunu yaşamış olduğu gerçeğini düşünmek acı vericiydi; bir yandan içimde derin bir hüzün, bir yandan da bir insanın niçin bu denli üzerinde yaşadığımız dünyaya egemen olma arzusuna sahip olduğunu; masum insanları eşitlikten, özgürlüklerinden, birey olmaktan mahrum etmeye çalıştığını düşündükçe de bir nefret duygusu hissetmeye başladım. Aklını egemen olmakla bozan, kendileri gibi olanları üstün ırk sayan bir çoban grubu ve onların koyun sürüsü tarihin en kanlı trajedilerine öncülük ediyordu. Tarihe kara bir leke olarak geçen bu caniler arasından en çok merak ettiğim şey ise emir komuta sisteminde en az yetkiye sahip olanlar ve sürekli kendilerinden bir şeyler yapılması istenenlerdi. Onlar neden karşı gelemiyorlardı? Muhakkak ki liderleri kendi iktidarlarını korkuyu temel alan bir düşünce üzerine kurmuşlardı. Yaşam çok kıymetli bir şeydir ve bizler insanoğlu olarak onu olabildiğince uzatmaya çalışırız ve bizler eşitizdir. Şans eseri farklı yerlerde, şu veya bu anneden doğduk. Bu farklılıkların hiçbiri bizim aynı insani değerlere ve haklara sahip olduğumuz gerçeğini değiştirmemeli. Hayvanlar aleminde ﬁlin düşmanı olmamasına rağmen onlar bile grubuyla hareket eder. İçgüdüsel bir şekilde birbirimize bağlıyız. Etrafımızı çevreleyen sistemde, her gün daha da birbirimize tolerans göstermemiz gerektiğine inanıyorum. Bu yüzden kutuplaşmış dünyayı, bizden olanlar, olmayanlar tarzındaki ayrımcılıkları bir kenara bırakmalı ve birbirimize tahammül etmeyi öğrenmeliyiz. Bu anlamda Nazi’ler tarafından birçok etnik gruba ve millete karşı yapılan dehümanizasyonun bir insanı öldürmekten çok daha fazla şey ifade ettiği görüşündeyim. Bu yapılanları tamamen insani duygularından uzaklaşan ve daha da ötesinde; insana has özelliklerinden arınmış bir aklın yeltenebileceği şeyler olarak görüyorum. Bu kötülükler bireylerin ya da grupların politik görüşleri uğruna amaçlarına ulaşmak için bitmek bilmeyen bir hırs sonucu devam ettikleri ve sonunda sebep oldukları, bir anlamda sanatsal değere sahip olan yıkım sanatından başka bir şey değil. Sanatsal bir değeri vardır diyorum çünkü bir şey sizin duygu ve düşüncelerinize hükmediyor, sizde bir şeyler uyandırıyor ise sanatsal değeri vardır ve evet, bu tür hareketlenmeler, davranışlar beni tamamen negatif bir düşünceye itiyor. Bizler eşya değiliz; insanız ve birbirimize muhtacız. Günümüzde her yerde insan, muntazam bir titizlikle, bedeninin ve zihinsel ihtiyaçlarının peşinde koşmaktadır. Yapılan bunca etiketlemenin, bunca kargaşanın, savaşın, ayrımcılığın ne kadar anlamsız olduğunu anlatan, olayların özeti niteliğinde olabilecek Piyanist ﬁlmindeki ceket sahnesi beni gerçekten duygulandırmıştı. Sevmediğimiz; hatta nefret dahi ettiğimiz bir insana günü geldiğinde muhtaç olabilir ve ondan yardım alabiliriz. Çünkü yaşam söz konusu olunca insanlar için her zaman bir uyum şansı doğabilir ve hayatları uğruna inançlarından bile vazgeçebilirler. İnsanların çektiği farklı acıları sınıﬂandırmak ve diğerlerini küçümsemek de zaman zaman ortaya çıkan insanın gerçek tabiatının bir örneğidir. Yapmamız gereken şey ise diyaloğun, barışın, özgürlüğün gücüne inanmalı ve bu değerlerin özüne uygun bir şekilde yaşamayı kabul etmeliyiz. Aksi taktir de insanoğlu birbirini yiyecek ve adaletsizliğin, eşitsizliğin, ayrımcılığın ve sömürünün karşısında duracak gücü bulamayacaktır. KAYNAKÇA: Arthur Schopenhauer. İnsan Doğası Üzerine. İstanbul: Oda Yayınları, 2013. Roman Polanski, Piyanist, 2002, StudioCanal Yaprakları Serbest Bırakmak Yapraklar ağaçlarda sürdürdükleri görkemli yaşamdan ayrılmak zorunda kaldıklarında, yani ağaçlardan dökülünce nereye gider? Bu soruyu çoğu kişi hiç düşünmemiştir belki. Hatta bu kişiler soruyu düşünmeye vakitleri olmadan cevabı öğrenmiş, sonra da hayatlarına olduğu gibi devam etmiştir tahminimce. Ben ise küçüklüğümden beridir çevrem tarafından iyi bir yaprak sevicisi-toplayıcısı olarak bilindiğimden ve hatta bununla içten içe bir gurur duyduğumdan belki de, az önce sorduğum soru üzerinde bir miktar düşünmüştüm vakti zamanında. Ne de olsa, onları ağaç yuvalarından ayrı düşmüş bir şekilde görmeyi herkes kaldıramaz ve bu görüntüler bazı hisli izler bırakabilir insanın aklına. Özellikle yaprakların ayrılık mevsimi olan sonbahar aylarında yol kenarında biriktirilen o ağzı açık simsiyah poşetlerde, uçmak için kanat çırpmayı bekleyen kuşlar gibi görünürdü çocuk gözüme yapraklar. Rüzgâr biraz el verse onlara, yeterdi mesela. Başka siyah poşetlerdeki yapraklardan bazıları, balıkçı ağına takılmış ve son nefesini vermeden çırpınarak denize kavuşmayı bekleyen zavallı balık rollerine bürünürlerdi benim gözümde. “Gidip devirsem mi siyah kovalara benzeyen şu poşetleri” diye az düşünmemişimdir. Elbet bu benzetmeler ve kimine göre aşırıya kaçacak merhamet duyguları uzun kalmadı çocuk hayatımda. Çocukların hayatları kısa ve öz olur çünkü. Bu kısacık hayattan kalan öz anlar ise öyle kolay kolay unutulmaz. Sonra her çocuk büyür, ben de büyüdüm. Evet, sonra birden ben de büyüdüm, birkaç mevsim yaprak yağdı gökyüzünden ve gözlerimi açtığımda büyümüş bulundum. Önceleri yaprakların ayrılık mevsimi olarak gördüğüm sonbahar, çocukluktan çıkmış çokları gibi benim de en sevdiğim mevsim oldu bir zamanlar. Sonbaharın serin havasını solumayı, desen desen şemsiyelerimle yağmurunun altında yürümeyi sevdim. Üzerime ceket alıp sonbaharın bahçelerine çıkmayı, banklarında kitap okumayı, sonbaharda dinlenecek müzikler listesi yapmayı sevdim. Sanırım en çok da ağaçların dökülen ve yerde kuruyan çıtır çıtır yapraklarının üzerinde yürüyüp seslerini dinlemeyi sevdim. Bu son bahsettiğim sevgiyle birlikte de çocukluklarına ihanet etmiş insanlar kervanına katılmış oldum. Zira çocuk ben; asla kıyamazdı yaprakların üstünde yürümeye. Hatta öyle bir ihanetti ki bu, çok uzun bir zaman ihanet olduğu aklıma bile gelmedi. Ta ki The Middle ismindeki Amerikan komedi dizisinin bir bölümünü izleyene dek. Üç çocuklu bir ailenin hayatını konu alan The Middle dizisinin bir bölümünde; yapılması gereken çok ev işi olduğunu fark eden ebeveynler, işleri çocukları arasında paylaştırmaya karar verir. Ailenin sekiz yaşındaki en küçük oğlu Brick, o yaşına kadar doğru düzgün hiçbir işin ucundan tutmadığı sebebiyle babası tarafından sorumluluk almaya zorlanır. Brick’e görev olarak arka bahçedeki büyük ağaçlardan dökülen yaprakları tırmıklayıp poşetleme işi düşer. Küçük Brick bu işi o kadar özenle yapar ki… Yeri gelir yaprakları renklerine göre ayırır, yeri gelir farklı yapıda görünen yaprakları kendi ağaçlarına ait olmadığı düşüncesiyle bahçe komşularına iade etmeye gider. Ayrıca görevi sorumluluk olarak aldıktan sonra, her gün ağaçların altına poşetiyle giderek saatlerce yeni yaprakların dökülmesini bekler ki onları da poşetine koyabilsin. Böylece küçük Brick, babasının deyişiyle sadece bir saatte bitebilecek bir işi ancak tam on bir gün sonra tamamlayabilmiş olur. Aradan geçen birkaç saat sonunda stadyumda babasıyla futbol maçı seyrederken babasına birden şu soruyu yöneltir: “Yapraklar poşetlendikten sonra nereye gider baba?”. Babası bir solukta cevap verir ve yaprakları çöpe atacaklarını, sonrasında tüm yaprakların yakılacak olmasını anlatır. Bunu duyan Brick adeta şok olur ve “ama ben onları ormana götürüp serbest bırakacağımızı sanmıştım” diye bağırır ağlamaklı bir sesle. Dürüst olmak gerekirse yaprakların doğaya geri salınması fikrini ben ne çocukken ne de büyüdüğümde düşünebilmiştim! Hâlbuki yaprakların nereye gittiği konusu bende de hep bir soru işareti bırakmıştı uzunca bir zaman. Brick sayesinde çocukluğumun o merhametli ve düşünceli yıllarını hatırlamış oldum. Ölü yapraklara bile değer veren naif Brick… Brick’in fikrine gelince, babasıyla birlikte ormana gidip elbette yaprakları serbest bıraktılar. Darısı bizim yapraklarımızın özgürlüğünü görmeye! Ranâ Ahsen AK Kaynakça: Eileen Heisler, The Middle, ABC Television, 2009. Fotoğraf: https://tvserieshub.tv/2018/05/02/the-middle-s09e20-great-heckspectations/ HAYALLER İÇİNDE BİR İSTANBUL Taksim Meydanı’ndan insan selinin ortasına doğru gidiyorum. İstiklal Caddesi’ne... Sanki iğne atsam yere düşmeyecek gibi bir kalabalık var her zamanki gibi. Yavaş yavaş bütün caddeyi yürüyorum. Boydan boya... Her adımımda tekrar kapılıyorum bu caddenin büyüsüne. Her tarihi yapısına, her ara sokağına, her insanına, her kaldırımına, her taşına... Caddenin sahip olduğu her şeye... En sevdiğim kısma, Galata Kulesi’ne doğru inilen sokağın başına geliyorum. Birkaç dakika burada etrafı seyredip tekrar adım atmaya başlıyorum. Sanki zaman durmuş, bu güzelliğin tadını çıkarmam için beni bekliyor. Galata Kulesi’nin önüne geliyorum. Her zamanki gibi kalabalık yine kule. Çıkasım gelmiyor artık kuleye. Boğazı, tarihi yapıları bir yana, İstanbul’un o sahte yüzünü yani neredeyse bulutlara kadar ulaşan, bütün güzelliği bozan o beton yığınlarını görmek istemiyorum. Onun yerine, ”Gerçek İstanbul”’u yaşamak istiyorum. Bir banka oturup, insanları seyretmeye başlıyorum. Yüzlerce farklı hayat... Normalde hiçbir benzerlikleri olmayan o insanların şu an tek bir ortak noktaları var. İstanbul... İstanbul’da yaşasın yaşamasın, birkaç saatliğine gezmeye bile gelmiş olan insan İstanbul’un güzelliğinin büyüsüne kapılıyor. Asırlardır, milyonlarca insanın kapıldığı aynı büyüye... Ahmet Ümit’in İstanbul’da geçen her kitabında olduğu gibi “Beyoğlu’nun En Güzel Abisi”’nde de o güzelliğe kapılıyorum. Özellikle Beyoğlu’nu o kadar güzel tasvir ediyor ki sanki her okuduğumda tekrar geziyorum o caddeyi. Tekrar hissediyorum havasını ve kalabalığın getirdiği canlılığı. Bu duyguların hepsi bana normalden daha fazla hayal kurduruyor. Hayatımı İstanbul’da devam ettirdiğimi, her gün boğazı görüp huzur dolduğumu düşlüyorum. Bunların yanında da, hayalimde yalnız olduğumu görüyorum. İstenilen, hayal edilecek bir şey değil ama öyle görüyorum. Nedenini de biliyorum sanırım. Tıpkı İstanbul’daki herkesin hissettiği o ortak noktayı, yalnızlığı, hissediyorum ben de. On beş milyon insanın yaşadığı bir yalnızlık... O kadar insanın içinde kendini yalnız hissetmeninse biraz ironik ve kesinlikle İstanbul’a özgü bir şey olduğunu düşünüyorum. “Bu şehir neden böyle bir etki yaratıyor? Neden insanlar kendilerini yalnız hissediyorlar?” gibi sorular için ise herhangi bir cevabım yok. Bunca güzel duygu ve kurulan hayalden sonra tekrar kitaba döndüğümde, bu sefer de farklı hayatlara dahil oluyorum. Yetim, evsiz çocukların ve o çocuklara yardım etmek isteyenlerin, para kazanmak için zor şartlar altında çalışanların hayatlarına... Sadece bunlar da değil, bir polisiye roman okuduğum için, işlenen cinayetlere, mafyalar arasındaki çatışmalara da dahil oluyorum. Kısacası, Ahmet Ümit o kadar geniş bir insan yelpazesi sunuyor ki, birbirleriyle alakası olmayan insanların hayatlarının tek kitapta buluşmasına şahit oluyorum. Her biri bana İstanbul’un o gece güzdüz devam eden, hiç bitmeyen hareketliliğini ve bütün o yaşamları anımsatıyor. Birbiriyle alakası olmayan insanları... İstanbul’dayken her saniye bir başkasıyla karşılaştığım farklı hayatları... Galata Kulesi’nin önündeki herhangi bir banka oturup seyrettiğim yaşamları... İşine okuluna giden, çocuklarıyla vakit geçiren, yaşlılığını sürdüren, binbir türlü farklı psikolojideki insanları görüyorum. Her birinin nasıl hayatlar geçirdiklerini düşünürken, birden “o insanlardan biri”nin de ben olduğumu fark ediyorum. Tüm bu farkındalık, beni önceden kurduğum o hayallere geri gönderiyor. İşte, “Beyoğlu’nun En Güzel Abisi” böyle bir etki yaratıyor bende. Her sayfasında bir hayale gönderiyor. İstanbul’a taşıyor beni her satırında. İnsanların yaşamlarına ortak ediyor. Kahramanlar veya olaylar ne kadar hayal ürünü olsalar bile içine sürüklüyor. Gerçekte yaşamasa bile hayalinde yaşıyor insan. Zaten insanın yaşadığı ve sahip olduğu en güzel ve özel şeyler de hep hayallerindekiler değil midir? Ahmet Ümit’in de dediği gibi “Hayat, yaşadıklarımızdan çok hayal ettiklerimiz değil mi zaten?” İHSAN UMAY DURUR Kaynakça Ahmet Ümit, Beyoğlu’nun En Güzel Abisi, Sayfa 387, Everest Yayınları (Cep Versiyonu) BİR SUÇLUNUN ÜZERİNDEN ADALETE İNCE BAKIŞ Sefiller filminden bir kare. Jean Valjean diğer mahkûmlar ile birlikte kürek cezasını çekiyor. Victor Hugo’nun Sefiller romanı bugüne dek okuduğum yapıtlar arasında en başarılı bulduklarımdan ve hiç unutmayacağımı düşündüklerimden biri. Böyle düşünmemin ve bu kitabın benim için değerli olmasının sebepleri; dönemin Fransa’sının adaletsiz hukuk anlayışına ustaca vurgu yapması ve beni hukuk, adalet, devlet, birey-toplum ilişkisi hakkında düşünmeye itmesidir. Bir insanı işlediği suçtan ötürü yargılarken, onu o suçu yapmaya iten arka plandaki gerekçelerin de göz ardı edilmemesi ve bu gerekçelere göre suçlu hakkında karar verilmesi gerektiği kanaatindeyim. Çünkü hukukçular, yalnızca görülen sonuç ile ilgilenirlerse âdil olmaktan uzaklaşırlar fikrimce. Söz konusu karakter Jean Valjean’ın, ekmek çalması sebebiyle kürek cezasına mahkûm edildiğini ilk okuduğumda bu kanaati getirdim ve kitapta ilk eleştirdiğim nokta bu oldu. Zira Jean Valjean’ın, onu bu eylemi yapmaya iten mantıklı bir gerekçesi vardı. Maddî durumunun yetersizliği sebebiyle tek bir ekmek alacak parası yoktu, hayatta kalabilmek için bu suçu işlemesi gerekiyordu. Yargı organının bunu göz önünde bulundurması gerekirken, Valjean’ı bu denli ağır bir yaptırıma tâbî tutmasını fazlasıyla adaletsiz buluyorum. Ayrıca söz konusu devlet “sosyal bir hukuk devleti” ise, bu gibi suçlara ne gibi yaptırımlar uygulaması gerektiğini düşünmeden önce, insanları bu suçları yapmaya iten sebepleri ortadan kaldırmalıdır. Söz konusu sebepler ise şüphesiz ki bir tarafın diğer taraftan daha iyi koşullarda olmasından kaynaklanır. Bu durumda devletin bu farklılığı en aza indirmesi, zayıf olan tarafa yardım etmesi gerekir. Çünkü bir hukuk devletinin yegâne görevi, toplumu oluşturan bireyler için fark gözetmeksizin âdil olanı sağlamak ve bireyler yararına eylemlerde bulunmak değil midir? Kitapta, devletin bu koşulları ortadan kaldırmaksızın direkt ağır yaptırıma yöneldiğini görmem sebebiyle sosyal devlet anlayışının egemen olduğu bir hukuk devletinden söz edemiyorum. Bu durumda, Jean Valjean’ın hayatını devam ettirebilmek için çalmasını doğal buluyorum, bunu bir suç olarak nitelendiremiyorum. Onu yargılayan kişi ben olsaydım muhtemelen serbest bırakılması yönünde karar verirdim. Ancak, Fransa’nın bahsi geçen dönemde henüz bir hukuk devleti niteliği kazanmamış olduğunu unutmamak gerek, bu yüzden, doğru bulmamakla birlikte, âdil olmayan böylesi bir yaptırıma karar verilmesine şaşırmıyorum. Bu yönüyle kitap, “adaletten yoksun yargılama sistemi”ne örnek teşkil ederek “adalet” ve “hukuk devleti” kavramlarını sorgulamamı sağladı. Eleştiri getirdiğim bir diğer nokta ise Jean Valjean’ın, cezasını çekmiş olmasına rağmen hayatını bir süreliğine de olsa insanların “suçlu” muamelesine maruz kalarak geçirmesidir. Cezası sona erdikten sonra iş ve kalacak yer ararken kabul edilmediği görülüyor, ta ki iyi niyetli bir piskoposa rastlayana dek. Bu durum beni üzmüştür ve insanların ne kadar acımasız olduğunu, hâlden anlamadıklarını göstermiştir bana. Koşulları gereği işlemeye mecbur kaldığı, üzerinde durulmaması gerektiğini düşündüğüm bu suçundan ötürü, insanların söz ve hareketleriyle ona bunu hatırlatmaları ne kadar doğrudur? Çok zalimce değil mi? Ne yazık ki bu duruma günümüzde çevremizde de rastlıyoruz. Bir kimse işlediği herhangi bir suçtan ötürü cezasını çekiyor ve cezası sona erdiğinde bile suçlu statüsünü taşımaya devam ediyor. Çünkü insanlar, çeşitli eylemleriyle, bir zamanlar kanun önünde suçlu bulunmuş olduğunu yüzüne vuruyorlar âdeta. Bu kimsenin toplumda yeniden kabul edilmesi epey zaman alıyor, belki de bu kabul görmeyişi hayatı boyunca devam ediyor. Görünenin aksine, özgürlüğüne tam olarak kavuşamadığını gösteriyor bu, fikrimce. Bu durum ile kitap, “birey-toplum ilişkisi” üzerine düşünmemi sağladı. Dünya klasikleri arasında sayılan Sefiller romanını milleti, ırkı, inancı, cinsiyeti ne olursa olsun her bireyin okuması gerektiğine inanıyorum. Çünkü her insanı ilgilendiren, evrensel boyutta olan içeriğiyle insanı düşünmeye ve sözünü ettiğim kavramları sorgulatmaya itmesinin yanı sıra, herkesin sıkılmadan okuyabileceği açık ve akıcı bir anlatıma sahip. Okuyucunun düşünce ufkunu genişletmesi sebebiyle, bu romanı okumayan bir insan “eksik” kalır fikrimce. Tıpkı benim, okumadan önceki beni eksik olarak nitelendirmem gibi. Zeynep Özmenler Kaynak: Sparham, Laurie. “Les Miserables”. İmdb.com. Universal Pictures. 3 Aralık 2012. Web. 31 Ekim 2014. Davut, Sanat ve Diğerleri Sizi çok etkileyen bir sanat eseri gördüğünüzde, bir tablo, bir heykel, bir beste, herhangi bir sanat eseri, bazen başınız dönebilir, kalbiniz hızlı atmaya başlayabilir hatta halüsinasyon görebilirsiniz. Kısacası kendinizden geçebilirsiniz. Bu duruma Stendhal Sendromu deniyor tıp dilinde. Benim başıma daha önce hiç gelmedi ama sebepsiz yere gelmesini istemişimdir. Bir sanat eserinden bu kadar etkilenmek ilginç bir his olmalı. Tabii ki çok etkilendiğim sanat eserleri oldu ama asla baş dönmesi, hızlı kalp atışı ya da halüsinasyona sebebiyet vermedi. Michelangelo’nun 1501 - 1504 yılları arasında yaptığı yaklaşık beş metrelik Davut heykeli gözümde çok büyüyordu. Neden bilmiyorum, sadece gözümde çok büyütmüştüm. Gidenler yarım saat önünden ayrılamadım, sadece ona baktım, etraf karardı gibi şeyler söylüyorlardı. Belki ben de Davut heykelini görünce bende de böyle bir etki yaratmasını bekledim. Yaratmadı. Ama yine de çok etkilendim. Ayrıntılıydı. Saçları, gözleri, dudakları, burnu, ellerinden kollarına uzanan damarlar, tırnakları, kasları… hepsi özenle oyulmuş mermere. Büyük emekle yapılmış. Heykele uzaktan bakınca vücut ölçüleri çok oranlı görünüyor fakat aslında kafası bedenine göre çok büyük, kolları çok uzun ve elleri de çok kaba. Ellerinin büyük ve kaba olması büyük ihtimalle savaşçı kimliğini simgeliyordur. Çünkü heykel Davut’un Kudüs’ü fethetmesiyle alakalı. Hatta Kudüs’ün fethinin 3000. yılına özel olarak hediye olarak heykelin replikası yapılmış fakat heykel, Kudüs halkı tarafından heykelin çıplaklığı yüzünden pornografik olarak görülünce heykelin giysili hali yapılıp Kudüs’e hediye edilmiştir. Yukarıda da dediğim gibi heykelin gerek gözleri, elleri, gövdesi hepsi çok etkileyici ve ayrıntılı. İnsan gözlerini alamıyor heykelden. Duruşu kendinden emin, kral olduğunun, devi öldürmenin çok önemli bir şey olduğunun farkında. Hayatını sonsuza kadar değiştirecek bir olay çünkü yaptığı. Devi öldüren, devin kafasını kesen kral olarak anılacak çünkü. Ama şimdilerde Davut’u devi öldürmesinden çok, Michelangelo’nun ünlü heykeli olarak anıyoruz. Hikayelerimizde değil, bir sanat eseri olarak yaşatıyoruz Davut’u. Belki bu Michelangelo için de kötü bir şeydir. Vaktinde bir sürü güzel resim yapıp, neredeyse hep bu heykelle anılmak, sanatçının yeteneğini küçümsemek gibi. Davut’un hikayesi sanatta çok popülerdir. Donatello da bir heykelini yapmıştır Davutun. Bronzdan. Davut’un ayağının dibinde devin kesik kafası. Caravaggio ise resmini çizmiştir Davut’un. O biraz daha farklı yaklaşmıştır tabii bu konuya. Devin kesik kafasını elinde tutar Davut. Ama bu tabloda Caravaggio genç, masum halini Davut’a, yaşlı ve huysuz halini deve benzetmiştir. Değişik bir psikoloji ve yaklaşım onunkisi. Her neyse. Birkaç tane Davut heykeli vardır Floransa’da. Zaten Floransa’nın zamanla simgesi haline gelmiş bu heykel. Farklı meydanlarda, farklı yerlerde bu heykelin kopyasının olması bize sanki bir şey anlatmaya, hatırlatmaya çalışıyor. Sizi izliyorum, buradayım ve hep burada olacağım. Sanat herkes için farklı bir şey ifade eder. Sanat deyince insanların aklına gelen ilk şey kişiden kişiye değişir. Bir insanın aklına müzik gelirken diğerinin aklına resim, başkasının aklına heykel gelebilir. Sanatın tanımı da dönemden döneme değişmiştir. Eskiden insanlar yaptıkları tablolara sanat gözüyle bakmıyorlardı çünkü genelde yapılan tablolar, resimler para için, sipariş üzerine yapılıyorlardı. Daha da eski dönemlerde özellikle heykeller ev ya da tapınak süsü olarak yapılıyorlardı. Pompeii’de villaların duvarları hep boyalıdır, duvar resimleri vardır. Zamanında bu da sanat değildi, sadece duvar süsüydü ama şimdi sanat tarihi dersinde bu resimleri ve heykelleri görüyoruz. O zaman sanat sayılmasa bile şimdilerde sanatın gelişiminin anlaşılması için önemliler. Heykeller de öyle. Şimdi biz bakıp o sanatçıların değerlerini, önemlerini anlıyoruz. Mesela Van Gogh. Yalnız bir yaşam sürdü, sevilmediğini düşündü, sonunda da intihar ederek öldü. Çünkü insanlar tablolarına değer vermiyorlardı, yaptıklarının güzel olduğunu düşünmüyorlardı ve kendisini de tuhaf olarak görüyorlardı. Halbuki günümüzde tabloları milyon dolarlara satılıyor ve hayat hikayesi en çok bilinen ressam. Zamanla her şey değişir tabi ama yapılan işlerinin değerinin zamanında anlaşılması da önemlidir. Dünya üzerinde bir sürü sanat müzesi var. Bir sürü sanat eseri var görülmesi gereken. Dünya üzerindeki “turistik” müzeler yılın her zamanı kalabalık, ünlü sanat eserlerini görmek için insanlar dünyanın dört bir yanından geliyorlar. Ama yine de müzeler ve sanat eserleri hak ettikleri değeri göremiyorlar. Müzeler de gereksiz pahalılar. İnsanlar o yüzden de gitmek istemiyorlar. Sanat gerçekten önemli bir bölümü hayatımızın. İnsanlar küçüklüklerinden itibaren bir sanat dalıyla ilgilenmeliler. Yapamasalar bile, yetenekli olmasalar bile en azından denemeliler. İnsanlar en azından bu konular hakkında bir fikir sahibi olabilmeliler, olmalılar. Harika bilgilere sahip olmalarına gerek yok insanların, kitap okusalar, basit şeyleri bilseler de olur. En azından bir göz aşinalığı olmalı insanların. Mustafa Kemal Atatürk’ün de dediği gibi: Sanatsız kalmış bir milletin hayat damarlarından biri kopmuş demektir. Ceren Ak Arkandan On yedinci gün. Yatağımdan doğrulup başucumdaki saate gözlerimi kısarak bir bakıyorum. Saat beş. Bir daha uyuyabilecek gibi değilim. Gidip yüzüme soğuk su çarpıyorum ve aynada kendimi inceliyorum uzun uzun. Göz altlarımdaki şişliği, rengi sararmış tenimi, kurumuş dudaklarımı. Alnımdaki daha da belirginleşmiş çizgileri. Yüzümü havluyla kurulayıp mutfağa yürüyorum terliklerimi sürüyerek. Buzdolabını açıp içindekilere göz gezdiriyorum, sonra üşeniyorum kahvaltı hazırlamaya, kendime tarçınlı çay yapıyorum yalnızca. Salondaki en sevdiğim tekli koltukta, bir elimde geçen haftadan kalma dergim, bir elimde çayım yeni günü karşılıyorum. Dergiyi bilmem kaçıncı kez bitirdikten sonra her günkü telaşım başlıyor. Bu gün akşamı nasıl ederim? Önce parmaklarım buruş buruş olana kadar duş alıyorum, sonra saçlarımı özenle tarıyorum uzun uzun. Bir değişiklik olsun diye soldan ayırıyorum bu sefer. Ev birden aydınlanıyor. Güneşin doğuşunu izliyorum. Sonra dolabımı açıp sıcak tutacağını umduğum her şeyi geçiriyorum üstüme. Eskiden de çok üşürdüm ama bu aralar üfleseniz donuyorum. Atkımı, şapkamı, eldivenlerimi takıyorum sırasıyla. Botlarımı da giyip kendimi dışarı atıyorum. Bütün cadde boyunca yürüyorum önce. Belediye görevlileriyle selamlaşarak saat kulesinin olduğu meydana geliyorum. Sağ cebimden buğday torbasını çıkarıp güvercinleri besliyorum. Alıştılar bana artık, bu hüzünlü genç kızın hemen hemen on gündür sabahın bu saatinde evinden bu kadar uzakta ne yaptığını sorgulamıyorlar. Ben de memnunum, onlar da. Torbanın dibini görünce biraz hafiflemiş bir şekilde evin yolunu tutuyorum. Çiçekleri suladıktan sonra battaniyeme sarınıp belki bininci kez P.S. I Love You'yu koyuyorum DVD oynatıcıya ve filmin ortasında uyuyakalıyorum. Saat 2 gibi yeniden uyanıyorum, film bitmiş, televizyon kim bilir ne zamandır bu mavi ekranı gösteriyor. Karnımın guruldamasını yatıştırmak için kendime tost yapıyorum ve camdan dışarıyı seyrederek tostumu yiyorum. Birden kapı çalıyor. Caner gelmiş, en yakınlarımdandır. Önce içeri girip kapıyı kapatıyor. Ben öylece dikilirken dağınık saçlarıma, yere sürüdüğüm battaniyeme, pijamama, şiş gözlerime iyice bakıyor. Sonra babacan kollarını bana sarıp teselli edici bir kaç cümle fısıldıyor. Sonra belli ki söyledikleri ona da anlamsız geliyor, biraz kızgın bir ses tonuyla artık toparlanıp hayatıma devam etmem gerektiğini, herkesin benim için çok endişelendiğini, annemlerin gelmeye kalktığını ve onları zor durdurduğunu, kendi kendimi yiyip bitireceğimi söylüyor. Bir süre susuyoruz. Sonra sakince ona yaptıkları için teşekkür edip beni yalnız bırakmasını söylüyorum. Afallıyor, ne kadar kırıldığını gözlerinden okuyabiliyorum. Önce gitmeyecek gibi oluyor, sonra yastığımı kabartıp üstümü örttükten sonra kapıyı yavaşça çekip çıkıyor. Yine yalnız kalıyorum. İlk beş dakika sakince evden gelen sesleri dinliyorum. Saatin tik taklarını, suyun boruların içinde ilerleyişini, üst komşumun süpürge sesini, yağmuru... Birden zar zor tuttuğum gözyaşlarım yanaklarımdan süzülmeye başlıyor ve yıllardır ilk kez keşke annem yanımda olsa diyorum, büyüyen her genç kız gibi özgürlüğümü kazanmak için onu kendimden uzaklaştırdım; ama insan acı çekerken başka kimseyi değil yine onu arıyor işte. Bana sonsuzluk kadar uzun gelen bir süre boyunca hıçkıra hıçkıra ağlıyorum, sevdiğime olan özlemimi ifade edebilecek yalnızca gözyaşlarım var elimde. Ölüm; insan için anlaşılması, başa çıkılması en zor tecrübe. Biri giriyor hayatımıza, öyle mutlu oluyoruz ki ondan önce yaşamıyormuşuz gibi geliyor. Her şey kusursuz ilerliyor, bağlanıyoruz, birlikte bir hayat kuruyoruz, planlar yapıyoruz sanki yeryüzündeki bütün saatlere sahipmişiz gibi, çok seviyoruz. Birden hayat, bir insanı ondan daha çok sevdiğimizi kıskandığı için mi ne, çekip alıyor onu bizden. O insan hiç var olmamış gibi silinip gidiyor. Önce bedeni, sonra sözleri, sonra ismi. Ama ben hatırlıyorum. Bende yaşıyorsun sevgilim. Ben şimdi o çok sevdiğin sahil yürüyüşlerini tek başıma yapacağım, yanımda senin olduğunu hayal ederek. Sarma sardığım zamanlar sofraya bir tabak daha koyacağım. Gömleklerin her daim ütülü ve tertemiz, dolabında olacaklar. En son giydiğin tişörtünü ise hiç yıkamayacağım, özledikçe kokunu içime çekmek için. Anneni daha sık ziyaret edeceğim. "Birini çok sevebilirsiniz. Ama onu asla özleyebileceğiniz kadar çok sevemezsiniz." diye yazmıştı John Green. Artık biliyorum sevgilim. Seni özlemenin ne demek olduğunu artık çok iyi biliyorum. Ve biraz da korkuyorum senin olmadığın bir hayata devam etmekten. O yüzden hiç olmazsa ara sıra rüyalarıma gir. İyi olduğunu, mutlu olduğunu bileyim. Öyle tertemiz bir kalbin vardı ki, çok güzel bir yerde olduğundan eminim. Ve umarım yaşadığım süre boyunca, sen beni izlerken seni gülümsetecek şeyler yapabilirim. Hayatıma girdiğin andan itibaren beni hep daha iyisi için değiştirdin. Sayende kendimi daha iyi tanıdım, hayata güvenmeyi, dans etmeyi öğrendim. Büyük hayaller kurmayı, anı yaşamayı öğrendim. Düştüğümde yüzümde bir gülümsemeyle kalkmayı öğrendim. Bütün bunlar için sana minnettarım. İyi ki beni yüreğine aldın sevgilim, iyi ki beni büyüttün. Şimdi benim için tek başıma yürüyüp ikimiz adına anlamlı ve değerli şeyler yapma zamanı. Ve ben bütün bunlarla meşgulken beni çok sev olur mu? Çünkü ben seni sevmeyi asla bırakmayacağım. Aybala Deniz İrem Şanal Arı Gibi Küçüklüğümden beri yapmayı en çok sevdiğim şeylerden biri camdan bakıp arabaları izlemektir . Trafiğe yukarıdan bakınca sanki arka arkaya dizilmiş arabaları kovanlarına dönmeye çalışan arılara benzetirim. Hepsinin yetişmesi ve bir an önce yapması gereken birbirinden önemli işleri varmış gibi telaşla hareket ederler. İnsanın telaşlı ve arı gibi çalışkan bireyler olması belki de üretkenlik açısından güzel bir durumdur fakat düşünmeden edemiyorum acaba arı gibi çalıştığımız hayatımızda biraz da balımızın tadına bakmaya zaman ayırıyor muyuz ? Sürekli bir yerlere yetişmeye çalışıyoruz ve hep meşgulüz fakat bu kadar çok şey yaparken acaba zamanızın ne kadarını bizi mutlu eden şeylere ayırıyoruz . Geçenlerde Haruki Marukami’nin “Koşmasaydım Yazamazdım“ adlı kitabını okuduktan sonra hayatımı yeniden sorgulamaya başladım. Haruki’nin şimdiye kadar yazdığı en kişisel kitap olarak da bildiğimiz “Koşmasaydım Yazamazdım“ bir romandan çok ilham veren bir biyografi tadında. Haruki’nin kitapları dünyanın her yerinde en çok satanlar listesine girsede o hiç bir zaman koşma arzusundan vageçmemiş . Yoğun iş temposuna rağmen hayatında onu en çok mutlu eden şeye hep zaman ayırmış ve hiç ikinci plana atmamış. Nedense çoğumuz ilk önce sorumluluklarımızı en ön planda tutar diğer işlerimiz arda kalan zamanımıza göre halletmeye çalışırız . Örneğin hobilerimiz ya da zevklerimiz karın doyumuyorsa bu gibi isteklerimizi hep erteler , bu kadar işin gücün arasında birde ona ayıracak vakti bulamayıcağımızı düşünürüz . Haruki, zorlu antreman programı ve yorucu yarış temposuna rağmen hiç bu tür bahanelerin altına sığınmamış ve en büyük tutkusundan hiç vazgeçmemiş. Kendisininde bahsettiği gibi çalıştığı yoğun tempoda böylesine düzenli ve emek isteyen bir sporu profosyonel olarak yapmaya çalışmanın fiziksel ve zihinsel anlamda insanda bıraktığı acı ve yorgunluk var.Fakat yazarın da dediği gibi acı kaçınılmazdır fakat acı cekmek bir tercih meselesidir. Zaten hayat bir tercih meselesi ve her güzel şeyin bir bedeli olduğu gibi belki de yoğun tempomuza rağmen hobilerimizi alışkanlıklarımız haline dönüştürmek için ödeyeceğimiz bedel kazancımızın yanında ufak kalır. Düşündüm de bedenime ya da ruhsal gelişimime en son ne zaman vakit ayırdım ? Malesef ki cevabını hatırlayamıyorum bile .Okuduğum bölümü her ne kadar çok sevsem de zamanımı ve enerjimi okula ayırdığım kadar hobilerime de ayırmayı çok isterdim. Benim için dans etmek hayallerime kavuştuğum sihirli dakilar demek. Nasıl ki Haruki’ ye ilham veren onu hayata bağlayan en büyük tutkusu koşmak benim sevdamda dans etmek. Sanki dans ederken bambaşka birine,olmak istediğim kişiye dönüşüyorum ve bu rüyadan hiç uyanmak istemiyorum.Uzun süren yorucu bir günün ardından sonra yarım saatlik bir dans düşünülenin aksine bütün günün stresini ve yorgunluğunu üzerimden atmama yeterli oluyor. Fakat dans benim için çok büyük bir tutku olsada zamanımın bir bölümü sadece dans etmye ayırdığım spesific bir programım yok. Yapmaktan bu kadar zevk aldığım tek hobim için bile profosyenel anlamda bir çaba sarfetmiyorum.Bu ne kadar önemsiz bir sorunmuş gibi gözüksede sevdiğimiz istediğimiz düzeyde ve zamanda yapamıyacaksak tüm o koşuşturmalarımızın ne anlamı kalır? Keşke yoğun tempomuzun yanında kendimize de ayırdığımız kısa aralar yaratmayı da becerebilsek. Hariku’nin dediği gibi “Zaman ve enerjiyi ne şekilde dağıtabileceğimize dair bir sıralama gerekiyor.Belli bir yaşa kadar böylesi bir sistemi kendi içimizde oturtamadığımızda ömür denilen şey , odağından yoksun ,amaçsız bir hale geliveriyor . “ En çalışkan arılar dahi peteklerini bal ile doldurmak için bütün gün çalışsalarda ballarının birazını kendilerine saklıyor. Arıların kıymetlisi bal ise bizimde en kıymetlimiz zamanımız ve enerjimiz . Bedeli her ne olursa olsun arıların da yaptığı gibi balımızın çoğunu öncelik olarak gördüğümüz sorumlukluklarımıza kullansak bile biraz olsun balımızın tadına bakıp tutkuyla ve severek yaptığımız işlere de zaman ayırmak hayatın tadına varabilmek için gerekli değil midir ? HAYAT ÇEMBERİ Umutcan Aral Bilmediğim, büyük bir kapsamla bakamadığım, gizemli ve akıl üstü, diye nitelendirdiğim olaylara ve durumlara ilgim ve merakım oldukça fazladır. Bu durumlara, ölümün ve hayat, dediğimiz şeyin anlamının ve tanımının girmesinden daha doğal bir şey yoktur. Bazen kafamı yastığa koyduğumda veya sakin bir yerde hayallere daldığımda bir anda hayatım, hatırlayabildiğim kadarıyla on sekiz yılda tanıştığım kişiler, iyi başlayan ama tatsız biten arkadaşlıklar, karşılıklı önyargılar bir film şeridi gibi önümden geçiyor. Fakat bu olayları genelleyip hayatın ne demek olduğunu ve onu sembolik bir şekilde nasıl gösterebileceğimi bir türlü bulamıyordum. Bunları düşünürken muntazam giriş ve gelişme paragrafı olan ama sonuç kısmı getirilmemiş bir kompozisyonun sahibi gibi hissediyordum. Hakkıyla okunan ve gerçeklerle ele ele olan ama aynı zamanda gerçekleri bambaşka bir açıyla yorumlayan kitapların bulanık zihinleri berraklaştırdığına inanırım. Zihin, kitaptaki en küçük bir benzetmeyi veya romandaki karakterin deneyimini benimseyerek kitapta var olan düşünceye kendinden bir şeyler ekleyerek o konuyla ilgili var olan düşüncesini geliştirir. Özetlersem düşüncelerimiz tohumsa, kitap; sudur, topraktır. Ahmet Ulusoy’un kaleme aldığı “Hayat Apartmanı” kitabı da bu tanıma giren kitaplardan birisiydi ve “Ölümlü” bir vatandaş olan Mualla Hanımın son anlarındaki düşüncesi zihnime bir şimşek gibi çakmıştı: “Tebeşirin ucunu tahtaya değdirdi, yavaşça bir çember çizmeye koyuldu. (…) Çemberi tamamladığında hayatının da tamamlanacağı şeklinde bir korkuya kapıldı.” (Ulusoy, Sayfa124) Gerçekten de ilgimi çeken -matematiği sevdiğimden olsa gerek- üzerine düşünülmesi gereken bir fikirdi hayatı çemberi benzetmek. Hemen kâğıt kalemimi hazırladım, çizerek daha iyi anlayabiliyordum, kendimi Mualla Hanımın yerine koyarak kısmen de korkarak çemberi çizip son noktasını koydum. Çemberde ilk nokta ile son nokta aynı olmak zorundaydı. Bu iki noktayı -aslında aynı noktayı- bu kadar özel kılan durumu ve adına duruma göre “Ölüm” ve “Doğum” denmesinin nedenini anladım: İkisi bir bilinmezlikti, kapkaranlıktı, ürkütücüydü. Evet, doğum da ürkütücüydü çünkü ileride bir koalanın ağaca sarıldığı gibi ona sarılacağımız ama o an için bilinmezliklerle dolu, alışık olmadığımız mavi yeşil bir gezegene ayak basmış bulunuyoruz. Dünyanın o an için yabancısıyız. Belki bebeklerin dünyaya ilk ayak bastıklarında ağlaması da o sebeptendir. Sonrasında ilk nefes alışverişimizle birlikte o çemberdeki noktaları oluşturma ve onları birleştirme yolunda ilk adımızı atıyoruz. O andan sonra hayatımız tutuşturulmuş bir ot gibi yanmaya başlıyor, kimi zaman doludizgin kimi zaman dingin, yandıkça çember tamamlanıyor, yandıkça ölüm noktasına yaklaşıyoruz. Düşündükçe bu benzetmenin çok daha kapsamlı olduğunu fark ettim. Peki, çemberin içinde kalan bölge neydi acaba? Beynimden yanıt gecikmedi: “Orada yaşadıklarımızın deposu, sevdiklerimizin sarayı, sevmediklerimizin de gecekondusu bulunur. Unutmadan o bölgeyi hayatın boyunca karşılaştığın kişilerin çemberleriyle paylaşırsın. İç içe geçmiş çemberler binlerce, milyonlarca…” Kağıdıma hemen annemin babamın çemberlerini çizdim, çemberimin içinin büyük bir kısmını onlara ayırdım, birkaç çember daha çizip kendi çemberimi onlarla kesiştirdim, onlar da arkadaşlarımdı. Ailem hayat çemberindeki en büyük en görkemli saraya layık olmalıydı, tam merkez noktasına onlara elimden gelen en iyi sarayı çizdim. Sevdiklerimi, çemberin tam orta noktasına; sevmediklerimi, bir