Özgürlüğü başladık mı konuşmaya hepimizin ruhu serpilecek, tıpkı kitabın yazarı Jack Kerouac’ın istediği gibi. Deniz sonsuz bir güç gibi geliyor çoğu zaman insana. Sahi o kadar güçlü mü deniz? Dünyanın her yerini mavi kollarıyla saran, sesiyle insana cenneti çağrıştıran deniz, hayatımızı kurtarabilir mi gerçekten? Rayından çıkmış hayatımıza yeniden yön verebilir mi? Makinelerin yerini alıp onlarca ezilen işçinin acısını dindirebilir mi mesela? Bir dalgayla gelip o sudan mavi kollarıyla eline bir kürek alıp bir madene girebilir mi? Kafasına ışığının yarısı yanan bir baret takıp kaç metre dayanabilir yerin altında? Yerin altına indikçe sudan mavi kollarını emmez mi o toprak? Emer, kurutur onun suyunu. O yüzden deniz, bir işçinin yerini alamaz hiçbir zaman. Her şeye çare olamaz. Tek yapabildiği: yerin karanlığından çıkıp onun kıyısına oturan, ona içini açan işçilerin yüreğine mavi sularından serpmek. İşte sular serpildikçe insanın yüreğine hayatındaki acıları beş dakikalığına da olsa unutur, ruhu ferahlar o kıyıda. Kafamda bir baretim ya da sırtımda bir buğday çuvalım yok. Yine de bazen benim de ruhum ferahlamak istiyor. Yaşımdan mıdır bilinmez, kaçmak istiyorum. Kıyıların aslında sınırlar olduğunu her fark ettiğimde süvarimle beraber gitmek istiyorum buradan. Benim süvarim: babam. Kendimi bildiğimden beri denizde babam. Belki de o yüzden kıyılar benim için geçiş hakkımın olmadığı sınır. İlk karnemi aldığım gün, dedemin hayata gözlerini yumduğu gün, gitar çalmaya başladığım gün… Bu günlerde bile geçiş izni alamadım o sınırdan. Bir an atlamak istedim ama karnem ıslanmasın, gitarım su olursa paslanır diye atlayamadım. Ama yine kızamıyorum o sınıra. Eninde sonunda babama kavuşturuyor beni. Süvarime kavuştuğum zamanlarda kıyılar sınır olmaktan çıkıyor, koruyucu çit oluyor benim için. Ne kaçasım geliyor ne de ruhum ferahlamak istiyor. Çitler hüznümü, huzursuzluğu atıveriyor başka kıyılara. Ne olmuş sanki her şeye çare olamıyorsa deniz? Sonsuz değilse, ufuk çizgisinde tükeniyorsa gücü… Birçok insanı mavi kollarıyla sarmalıyor, kendi ufuk çizgisini göstererek teselli ediyor onları. Koskoca denizin bile sonsuz olmadığını anlatıyor. Daha da önemlisi, hayatın bir iki kulaç atmak kadar hızla gelip geçtiğini… Rana Özen KENDİMLE BİR RANDEVU Kimim ben? Kaç kişiyim her gün? Kaç kişi daha olabilirim? Toplum içindeki ve kendi içimdeki rollerim yük mü yoksa yükümlülük mü bana? Kollarımı açsam kaç ben daha sığar bana bilmiyorum. Görmüyorum modern hayat hikayesini yaşarken kendimi nereye hapsediyorum. Hepiniz için endişelenemem ama kendim için endişelenmem makul bu konuda. Uyanıyorum bir kimlikle, aynada birini görüyorum, ben miyim bilmiyorum. Dışarı çıkıyorum, tanımadığım bir insana gülümsüyorum yolda. İstediğim için mi yaptım bunu, mutlu muyum gerçekten bir gülüşü paylaşabilecek kadar, yoksa böyle mi öğrendim yada öğretildi bana, bilmiyorum. O insan görmezden geldi bunu, şimdi ne yapmalıyım, kırılmamış gibi devam etmeliyim günüme, çünkü güçlü olmak zorundayım, bu öğretildi bana ve ona. Güçlüysen kalırsın hayatta. Kimin için kimim ben? Bir yabancıyım yeni tanıştığım kişi için. Ona bahsedemem olduğu gibi, açıkça kendimden, rolüm yabancı. Kim karar verdi peki bur role ben mi herkes mi? “Ben yalnızım, onlarsa herkes. Tek bir planım var, o da delirmek.” Bu replik “Holy Motors” filminde yeğeniyle konuşan yaşlı biri kılığındaki oyuncunun ​ ​sözleri. Bu onun girdiği karakterlerden sadece biri. Her gün ismine “randevu” dediği gözle görülemeyecek kadar küçük kameralarla çekilen rolleri oynuyor. Oyunculuğu o kadar gerçekçi ki çoğu zaman bir rol olduğunu unutuyorsunuz. Hayat da böyle mi? Belki o kadar gerçekçi oynuyorum ki rollerimi, gerçekten kimim unutuyorum. Kimim yada kim olabilirim? Kaç rolüm var oynamam gereken? Oysa ben sadece kendimi oynamak isterdim, kendime yalan söylemeden, onları düşünmeden. Biriyle tanıştığımda ona her şeyi anlatmak isterdim. Beklemeyi sevmem kim olduğumu göstermek için ama beklerim çünkü bunu öğrendim. Kısacık hayatımın gizlenmiş acısını çekmek isterdim, her gün yeni bir güne başlamak yerine mesela. Belki saatlerce birini yada bir yeri izlemek isterdim, başka bir randevuma yetişmeye çalışmadan. Bu hayat gerçekten benimse neden olmak isteyip olamadığım birinin dünyasındayım. Bu hayat benim değil. Bu hayat onların. İzin vermek benim elimde mi buna yoksa iznimi isteyen hiç olmadı mı aslında. Bir aktris kadar yetenekliysem peki, kendimi daha çok sevmem gerekmez miydi?. Belli ki o kadar da iyi değilim rollerimde. Hatta kendim bile inanmıyorum gerçekliğine. Ya da belki seyircisiz oynuyorum bu hayatı. Öyle sıkıcıyım ki, filmin ilk dakikalarındaki sahne gibi, uyuya kalmış tüm izleyiciler. Gözlerini kapatmışlar bana. Bu ihtimal daha da korkutucu değil mi? Hem onca rolü oynamak için vazgeçmişim kendimden, hem de kimse görmüyor beni. Hayal kırıklığı mı olurdu bu yoksa başarısızlık mı? İkisi de kabul edilemez ki benim dünyamda. En iyi olmalıyım, en iyi ben oynamalıyım. Herkesten farklı olmalıyım fark edilmek için, herkes inanmalı rollerime. Bunun için önce ben inanmalıyım aslında kendime ki inanmıyorum hiçbirine. Ben, ben olmak istiyorum sadece. Kimse için yaşamamak istiyorum, kimsenin bir şeyi olmadan ama mümkün değil. İzin vermiyorlar. Çünkü bu bir bağımlılık düzeni ve hepimiz bağımlı doğduk. Merak ediyorum, başka bir zamanda yaşasam daha mı çok şansım olurdu kendimi olmaya. Gittikçe kötüleşiyor mu her şey yoksa kötü mü doğdu dünya? Biz mi kötü yaptık onu, o mu zorladı hepimizi buna? Bilmiyorum.. Bir cevabım olsun isterdim ama belki de delirmektir gerçekten bu düzenden tek kaçış. Bir korkağım ben deliremem. Devam ettirmek zorundayım bu düzeni, yoksa memnun edemem kimseyi. Nefretim onlaraymış gibi davranırım kendimden kaçmak için. Tek başıma kalmayı göze alamam. Yalnızlaşabilirim ama yalnız olamam. Çünkü bir farkım yok, ben de herkesim onlar için. Carax, Leos. Holy Motors. 2012. Pierre Grise Productions. Film. ​ ​Mert Can Arıcı NBA TARİHİNE KEYİFLİ BİR YOLCULUK Dünya basketbolunun gözbebeği haline gelmiş, basketbola ilgi duyup duymaması fark etmeksizin neredeyse herkesin keyifle izlediği Amerikan Basketbol Ligi, bilinen adıyla ‘’NBA’’, son yıllarda sosyal medya ve teknolojiyi de etkin kullanarak sevilen markasını pazarlama konusunda bir uzman haline geldi. Bu başarının mimarı olan ekibi tanımamakla beraber Avrupa’nın en önemli şehirlerinden biri olan İstanbul’da açtıkları ‘’NBA Fan Zone’’ isimli sergi beklediğim kadar yankı bulmadı ancak bir basketbolsever olarak içtenlikle söyleyebilirim ki İstanbul’un sosyal kalbinde konumlanmış Demirören İstiklal’e adım atıp bilet gişesini gördüğüm anda bile heyecanlandım. Böylesine önemli bir sergi için bedava sayılabilecek bilet ücretini duyduğumda kulaklarıma inanamadım. Öğrenci indirimi olduğunu duyduğumda şaşkınlığım ve coşkum önemli ölçüde arttı. İçeride geçirdiğim her dakikadan keyif aldığım bu sergiden biraz daha detaylı bahsetmek istiyorum. Haziran ayının başlarındaki İstanbul ziyaretimde beni ağırlayan en yakın arkadaşımla gitmeye karar verdiğim bu sergi, yürüyen merdivenlerden iner inmez genç ve enerjik bir görevlinin elimize tutuşturduğu, üzerinde sorular olan birer kâğıt ve ufak birer kalemle başladı. Kâğıtta 6-7 adet soru vardı, her ne kadar soruların çoğu bana oldukça basit gelse de herkesin ilk bakışta cevaplayamayacağı sorulardı. Bu sergide bana eşlik eden en yakın arkadaşım Ali’nin kâğıda bakışlarını gören görevli kadın gülümseyerek soruların cevaplarının sergide olduğunu söyleyince elimizde kâğıt kalem içeri geçtik. Bizi girişte takımların flamaları karşıladı. İçeri girdiğim andan itibaren dikkatimi cezbeden ilk şey ışıklandırmaydı. Yürüdüğümüz patikaya benzeyen yolda karşıya bakınca hep bir karaltı görüyorduk ve bu merakımızı artırmakla beraber nerede duruyorsak o kısmı incelememizi sağlıyor ve dikkatimizi oraya yoğunlaştırmamıza yardımcı oluyordu. Bizi ana alana ulaştıracak koridorda sağ ve solumuzda kronolojik olarak NBA’nın kilometre taşlarının yazdığı bir çizelge vardı. Benim ilgimi çekmiş olmasına karşın sergiyi benim kadar hevesli gezmeyen biri için sunumu sebebiyle sıkıcı bir kısımdı. Birçok yazının bulunduğu ve birçok bilginin verildiği bir kısım daha estetik ve ilgi çekici olsa daha çok kişi okurdu diye düşünüyorum. Sergideki ana alana girince karşımıza sanal gerçeklik gözlüklerinin olduğu bir bölüm çıktı. Son smaç yarışmasının bu gözlüklerle dört dakikalık bir özetle izlendiği bu bölüm bu gözlükleri ilk defa kullanan biri olarak beni etkiledi diyebilirim. Gözlükleri görevliye teslim ettikten sonra sağıma döner dönmez gözlerim ışıldadı. Efsane oyuncuların formalarının bir mücevher gibi spot ışıkları eşliğinde sütunlar halinde sergilendiği bu kısım bana kalırsa serginin en güzel kısmıydı. Bir çocuk gibi sütunlar arasında turladım durdum. Adeta serginin içinde koşturuyordum. Basketbolun büyüsü bu sporla haşır neşir olan biri için eşsizdir, fakat bu basketbol değil, düpedüz NBA büyüsüydü! Basketbolun zirvesi olan bu ligi keyifli kılan ana etmen parkede oynanan oyunun kalitesinden çok izleyicisini etkisi altına alan elitlik ve kalite. Dünya’nın en keyifli sporunun en üst seviyesine tanık olduğunuz hissi tıpkı ekran başında olduğu gibi iliklerinize kadar işliyor burada da. Bu nadide formaların büyüsünden biraz olsun kurtulduktan sonra sevdiğim oyuncuların formalarını da kadraja alarak birkaç öz çekim yaptım. İşim bitince telefonumu cebime koymaya hazırlanırken şampiyonluk kupasının bire bir ölçülerdeki maketinin sergiye gelenlerin fotoğraf çektirmesi için boş bir alana konulduğunu gördüm. Fotoğrafımızı çekmesini rica ettiğim kişiyi ve hatta Ali’yi dahi bıktıracak kadar fazla zaman harcadım orada ama emin olun buna fazlasıyla değdi. Fotoğraflardan birini anında sosyal medyada paylaştım. Telefonun ekranına hızlı hızlı dokunurken gülümsememe engel olamıyordum diyebilirim. Bu alanda işimiz bitince Avrupalı oyunculara ayrılan bir bölüme çıkardı bizi yürüdüğümüz koridor. Önceki odaya nazaran burası biraz sönüktü sanki. Bu odada tüm takımların formaları ve bazı oyuncuların el ve ayak izleri sergilenmişti. Bu izlerin ölçülerini kendi el ve ayak izlerimizle kıyaslayabilme imkânı sunan bu kısım beni hayal kırıklığına uğrattı. Sergiyi gezen başka insanların bu bölüm hakkındaki yorumları doğrultusunda artan beklentilerim sebep oldu buna muhtemelen. ‘’Beklentiler daima yaralar.’’ Shakespeare’e* bir kez daha hak vererek ellerimi ve ayaklarımı izlerin üzerine yerleştirdim. Azıcık hayal kırıklığına uğramış olsam da basketbolla ve NBA ile iç içe olmaktan son derece mutluydum. Serginin son odasında piyasaya sürülen son NBA oyununun oynanabildiği oyun konsolları vardı. İnsanları eğlendirmesine karşın serginin dokusunu bozduğunu düşündüğüm ve ürün tanıtımına benzettiğim bu bölümde vakit harcamadık ve serginin çıkışı olan, belki de hayatımda kullanmayı en sevdiğim iki şeyin bir arada bulunduğu yere geldik: top ve pota. Burada da çocuklar gibi şut yarışması yaptıktan sonra büyülü yolculuğun sonlanmasının yarattığı durgunlukla sergiden çıktık. Bu arada belirtmeden geçemeyeceğim, sergi sırasında bize eşlik eden müzikler çok doğru seçilmişti. İnsanları havaya sokmak konusunda müziğin üstüne yoktur zaten. Bazı kısımları beklentimin altında kalsa da basketbola ilgiyi artırmak ve sporun da oldukça ilgi çekici bir kültürünün ve tarihinin olduğunu herkese göstermek amacıyla yapılan her etkinlik gibi bu sergi de beni memnun etti. Spor en sade haliyle de güzeldir ama onu ilgi çekici yapan görselliği ve içinde barındırdığı duygu yüklü hikayelerdir. Sergi boyunca attığım her adımdan keyif aldım ve bu serginin Türkiye’de organize edilmesinden memnuniyet duydum. Basketbol özelinde sporu ve sporun bana hissettirdiklerini seviyorum. Sporu hayatımın merkezine koyum sporun ekseninde yaşamayı da seviyorum. Naçizane tavsiyem: Sporu hayatınızdan asla eksik etmeyin ve barındırdığı hikayelerin satır aralarında dolaşmaktan çekinmeyin. Spor hem fiziksel hem de zihinsel bir terapidir. *William Shakespeare’in bu sözü nerede ve ne zaman söylediğine dair kanıtlanmış bir bulgu yoktur. Kaynakça  http://image.istanbul.net.tr/uploads/2017/05/event/nba-fan-zone-770x470.jpg  http://www.biletix.com/static/images/live/event/eventphotos/nba-fone-13.jpg  http://www.finspor.com.tr/profesyonel/images/stories/haberler/01.jpg  Ve kendi objektifimden bazı fotoğraflar Merve Nur AŞKAR YİNE GELSİN YİNE GİDERİM(İbrahim Maalouf’un Illusions albümünün kapağı, 2013) 22 Mayıs 2013 tarihinde Ankara Cer Modern’de harika bir konser olduğunu öğreniyorum, çok sevdiğim bir müzisyenin konseri. Gidip canlı canlı dinleyebilmek için inanılmaz bir istek duyuyorum içimde. Bu konseri benim kadar istekle bekleyen bir arkadaşım daha var, birlikte gitmeye karar veriyoruz. Bütün planlarımızı bu konseri düşünerek yapıyoruz, alıyoruz biletleri, sabırsızlıkla beklemeye başlıyoruz hayranı olduğumuz sanatçının canlı performansını. Tam konser günü geliyor, akşam oluyor fakat; konsere iki saat kala bir yakınımın sağlık sorunu nedeniyle il dışına gitmem gerekiyor. Bütün hevesim kursağımda kalıyor, üzgün üzgün yollara düşüyorum. Arkadaşım bensiz gidiyor konsere, ben de görebileyim diye videolar, fotoğraflar çekiyor. Ama hiçbir şey, o atmosferde o müziklerle coşmak gibi olmuyor, “Bir konser daha olsun lütfen.” diye diye bir buçuk seneyi geçiriyorum. Ta ki, 2014 Eylül’ünün ilk günlerine kadar. Çünkü o sıralarda 24 Ekim 2014’te Ankara’da tekrar konser vereceğini öğreniyorum bu sanatçının. Alıyoruz biletleri yine aynı hevesle, bu sefer herkese söylüyorum o gün bana ulaşamayacaklarını. Bir sorun çıksa bile ne yapıp edip gideceğimi tekrar ediyorum içimden hep. Bu sefer -çok şükür ki- bir sorun çıkmıyor ve o atmosferi yaşıyorum. 24 Ekim 2014 tarihinde kendim için çok iyi bir adım atarak, ünlü trompetçi İbrahim Merve Nur AŞKAR Maalouf’un Illusıons albümü kapsamında hazırladığı Ankara konserine gidiyorum. Müziğin güzelliğini bir kenara bırakarak, konsere genel olarak bir göz atmak istiyorum başlangıçta. MEB Şura Salonu’nda yapılan konserde, her şeyden önce ışık şovlarına hayran kaldım. Parçaların ritimlerine ve bazen de sözlerine uygun olarak planlanan ışık şovu rüya gibiydi, dinleyiciler üzerinde müziğin etkisini artıran çok güzel bir ögeydi; keskin ses değişimlerinde sertçe, sakin ritimlerde yumuşak geçiş yapan dev ışıklar. “O sahnede olsaydım, heyecanımı yenebilmek için en çok bu ışık şovundan faydalanırdım, misafirler bu muazzam görüntüyü izlerken hatalarıma dikkat edemezdi.” diye geçirdim içimden. Nitekim de böyle oldu, sahneyi bütün olarak izlerken, konserin güzellikleri bütün hataları silip süpürdü. Işıklara dikkat ederken seslerin güzelliğini kaçırdığımı düşünmeye başlayıp müziğe odaklandım ve hayatımın en güzel gecelerinden birini geçirdim. İbrahim Maalouf, Lübnan doğumlu ve Fransız asıllı bir şarkıcı. Müzisyen babasının icadı olan dört sübaplı trompetle harikalar yaratıyor yıllardır. Dinlediğim zaman “Nasıl olur da bu kadar duygu dolu şarkılar, trompetle bu kadar güzel çalınabilir?” diye düşünmeden edemedim. Maalouf’u ilk dinleyişimi dün gibi hatırlıyorum, aynı gün içinde hem annem hem de müzik kulağına hayran olduğum erkek arkadaşım dinlemem için o şarkıyı göndermişlerdi bana, They Don’t Care About Us. Aslında Michael Jackson’ın yaptığı bu harika şarkıyı, Maalouf yeni birkaç düzenleme ile özel trompetiyle çalmıştı. Bir seneden fazla geçmiş olmasına rağmen, bu şarkıyı dinlerken neler hissetiğimi detaylarıyla hatırlıyorum. Böylelikle sıkı bir dinleyicisi oldum, İbrahim Maalouf beyefendinin. Ankara’daki ilk konserinden çok farklı olduğunu söylüyor arkadaşım bu konserin. Ekibindeki diğer trompetçilerle yan yana durarak sahnenin açılışını yaptığı için şaşırıyorum ünlü sanatçıya, nasıl göründüğünü ya da kim olduğunu bilmesem “Hani sanatçı? Burada sadece orkestrası var.” diye düşünürdüm. Bu durumu sorguladığımda, sanatçının ne kadar mütevazı olduğunu anlıyorum, kendini ekibinden ayrı tutmadığını. Lübnanlı müzisyenin; ego gösterisi yapmak yerine, ekibiyle bir bütün olduğunu ve onlarsız müziğinin eksik kalacağını vurgulamıştı. Müziğiyle, görsel şovlarıyla, tavırlarıyla ve konserde çaldığı şarkılarının hikayelerini anlatışıyla unutulmaz bir atmosfer yaratmıştı ünlü trompetçi. Bu konserde yeni şarkılarını çalması daha da güzeldi, az bilinen ya da henüz popüler olmayan parçaları ilk dinleyenlerden olmak müthiş bir histi. Ben bir sonraki Ankara konserini hayal etmeye başladım şimdiden; insanın kendine yatırım yaptığını, kişiliğine güzel değerler kattığını hissettiren organizasyonlar her zaman bulunamıyor ne yazık ki. Davet edebildiğim herkesi de davet edeceğim bir dahaki sefere, bu müziği dinleyebilmeleri için. Böyle güzel hisleri ve tınıları sadece kendime saklamak çok büyük bir bencillik örneği olur çünkü. Hilal Sena Balandı 21501631 Bir Cümlelik Hayatlar Her gün onlarca insan biz farkında olmadan geçiyor birer birer hayatlarımızdan. Bazen bir bakışla, bazen bir kahkahayla, bazen ise hızlıca adımlarıyla bir şekilde yaşamımıza katılıyor insanlar tramvaylarda, meydanlarda, parklarda… Çoğunun hayatımızda hatrı sayılır bir anlamı yok, kimisiniyse ömrümüze katıyoruz kendi ellerimizle. Dost oluyoruz, aşık oluyoruz ya da sadece “kanımız ısınıyor” ve arkadaş oluyoruz. Sorsanız bir nedeni de yok çoğu zaman. Aşkın nedeni mi olur? Mantıklı bir sebep bulabilsek adı “aşk” olur mu? Ya da dostlarımızı küçük defterimize yazdığımız “kriterlerimize” göre mi seçiyoruz? Tabii ki hayır. Bir nedenden, iç ısıtan bir hissiyattan doğan samimiyetle tanıdığımız insanlar yıllarca hayatımızda kalıyor kimi zaman. Doğal gelişiyor aşk ve dostluk, doğallığın güzelliğini taşıyor. Bazen, özellikle de gece vakitlerinde, başka hayatların düşüncesini, imgelerini alır taşırım zihnime. Hayatı bir başkasının gözünden görmeye çalışır, şahsın mevcut hayatının hayallerine dalarım. Çocukluğumdan beri yalnız başımayken pencere başına tüneyip gelip geçen insanların hayatlarını zihnimde betimlemek bana ayrı bir tat vermiştir. Görüntülerinden, adımlarının hızından hatta mimiklerine kadar görebildiğim her ayrıntıdan bir anlam çıkarıp kurgularım zihnimde. Geçip giden insanların hayatına sahip olduğumu düşünüp, bir nevi empati kurup, hissetmeye çalışırım hissettiklerini. Düşündüm de, pek kimse yapmaz bunu. Yapmak istemez. Çünkü ağırdır her hayatın yükü… Birçok insan önce “Benim yüküm bana yeter.” diye düşünür sonra da bırakır başka hayatların senaryosunu yazmayı. Tam da bu noktada başka hayatların yükünü alana, almayana Mario Levi “Bir Cümlelik Aşklar” kitabıyla göstermiş her gün yanımızdan gelip geçen hayatların boğucu sıradanlıklarının yanı sıra büyüleyici taraflarını. Her bir öykü öyle gerçek hayattan izler taşıyor ki sanki biri size dönüp, tanıdığınız biri hakkında bir hikâye anlatıyor. Hayatın farkına varmamız adına güzel bir özellik taşıyor yapıt. Mahallede her gün yanınızdan geçen esnafın kızı Ayşe, her sabah saat dokuz sularında ısrarla durakta karşılaştığınız iyi giyimli ama mutsuz görünen adam, camın önünde bekleyen yaşlı Semra teyze… Onların hayatını betimlememiz için birkaç kelime yetiyorken, aslında hiç de öyle olmadığını anlıyoruz. Mesela Semra teyze her gün çocuklarını, torunlarını bekliyor gelsinler de yüzlerini göreyim diye. Sonra umudu kesip akşama kadar dalıyor televizyon kanallarına. Ne yapsın kadıncağız? Semra teyzenin ya da Mehmet amcanın ya da yoldan geçen herhangi birinin dışarıya yansıttığının yanı sıra bir kişilik, bir hayat ve derin duygular taşıyabileceğini unutuyoruz çoğu zaman. Yüzeysel bakıyor, yargısız infazlara bayılıyoruz Türk toplumu olarak. Gerçi düşününce, herkes kendi hayatının derdine düşmüş durumda. İnsanlar evini geçindirip huzur bulana kadar çevresinde olup bitenleri düşünecek vakit bulamıyor. Gençler kafalarını telefonlarından kaldırmıyor, orta yaş grubu ise kazanıp evini geçindirecekleri paranın derdinden kendilerini unutmuş hâlde… Onca derdin, koşturmacanın arasında da insanların hayatı nasıl, kimler ne zorluklar ya da ne güzellikler yaşıyor diye düşünmektense kim ne giymiş diye bakmak toplumumuzun işine geliyor haliyle. Bu durum bizleri çevremize karşı duyarsız bireyler haline getiriyor. Komşularımızla selamlaşmaz, ihtiyacı olan insanlara yardım etmez oluyoruz. Özetle bencilleşiyoruz. Her hayatın kendine özgü problemleri, sevinçleri ve değeri vardır. Ve bu hayatların farkında olup, onları hissedebilmek eminim ki insanlara duyarlılık katacaktır. Umuyorum ki bu farkındalığın getirdikleri ile dünyayı ve hayatı algılayış şeklimiz değişecek, bencilliğimizi bir kenara bırakıp başka hayatların en az sahip olduğumuz hayat kadar değer taşıdığı düşüncesini benimseyeceğiz. Kaynakça: Levi, M. (2016). Bir Cümlelik Aşklar. İstanbul: Everest Yayınevi. Ceyda Tekalp Yıllar Önceydi, Çok da Güzeldi “Önce güzelce okulunu oku, bir iş bul, sonra hali vakti yerinde uygun bir damat adayı getir bize, hayırlısıyla torunlarımızı da sevelim güzel kızım.” Her çocuğun hayallerini şekillendirmesinde doğal olarak en büyük rolü ailesi, onu yetiştiren büyüten insanlar yer alır ve her kız çocuğu ailesinden hayatının bir döneminde yazıma başladığım cümleleri duymaz mı? Bu cümlelerin aynılarını erkek çocukları da güzel bir gelin, iyi bir kariyer gibi değişikliklerle duymaktadır. Peki, sizce bu cümleler çocuklarımızın hayallerini şekillendirirken aynı zamanda da kısıtlamaz mı? Çocuklarımız okula ilk başladıklarında, ilk aşık olduklarında bu cümleleri aile fertlerinden duymaya başlarlar. İlişkilerine, hayallerine bu doğrultuda bakmaya başlarlar. Kağıt üzerinde yazılı olan hayatlarına ulaşmaya çalışırlar bir nevi… Bunu kimse sorgulamaz, bir anda çocuk olmaktan ve saf düşüncelerinden sıyrılıp, yaşamak zorunda oldukları hayatlara adım atarlar. Bu hedeflerine ulaşamayınca üzülürler, hayal kırıklıklarına uğrarlar. Peki, her çocuğun hayali evlenmek, maaşı iyi bir işte çalışıp çocuklarına para götürmek mi olmalıdır? Bir çocuk pilot olup köpeğiyle birlikte tüm dünyayı gezerek geçirmek isteyemez mi mesela bu dünyadaki günlerini? Kendimize ve çocuklarımıza koyduğumuz sınırlı gelecek hayalleri (daha doğrusu planları) yüzünden böyle farklı hayaller kurup mutluluğu yakalayamayan, evli, mutlu, çocuklu bir hayat kurup bunlarla yetinmek istemeyen ama hayatın ona çizdiği küçük çerçeveden de dışarı çıkmaya korkan bir sürü insanla dolu aslında çevremiz. Gayet mutlu görünseler de, içinden gelenleri yapamamış olmanın, kurallara uymuş olmanın verdiği buruk acılarla dolu birçok insanın yüreği. Evlenmek istemeyen ama aşık olduğu adamla tüm dünyayı gezmek isteyen bir kızın önündeki engelleri bir düşünsenize; “Evlenmeden olmaz, hani nerede bizim torunlar yaşınız geldi de geçiyor, gezmeye para harcayacağınıza biriktirin de bir düğün yapalım.” Onlara benimsetilen bu hasarlı ahlak kavramı, hasarlı çocuklar yetiştirmemize sebep oluyor olamaz mı? Arkasına dönüp baktığında çocukluğu boyunca bu hayatı yaşaması için yontulduğunu, hata yaptığı zaman hatalarının çevresi tarafından ustaca düzeltildiğini, deneyerek öğrenmeye çalıştığı zaman cezalandırıldığını ve böylece yetişkinliğe erkenden adım attığını fark eden bir birey… Ne zaman bu kadar normalleştiğini, ne zaman saf hislerini kaybettiğini sorguladığında her şey için çok mu geç kalınmıştır sizce? Yoksa hiçbir şeyi umursamadan kaybettiği yılları yaşamaya çalışsa mutluluğu yakalayabilir mi? Adı kadar renkli olan Renkli Rüyalar Oteli’nin ana karakteri Nihan gibi cesaretiyle bütün toplumsal kuralları yıkarak değişebilir mi? Bütün bunları düşünerek kendinizi sorgulayın. Acaba sizin içinizden geçenler neydi? Toplumumuzdaki ahlak kuralları gereği sınırlandırmalar evlenmek, çalışmak, çoluk çocuğa karışmak gibi eylemlerle de kalmıyor, öznelere de sınırlandırmalar koymaktan çekinmiyor. Ailemizin ön yargılarının oluşturduğu “O sana denk mi? Bir kendine bak bir de ona. Maaşı yeterli mi sence ideal bir koca olabilmek için?” gibi cümleler çıkıyor karşımıza. Yani sadece evlenme hedefimizin gerçekleşmesi yetmiyor, bir de ailemizin bize uygun gördüğü bir insan bulmamız gerekiyor. Hayatta her şeyin denklikler; kültür denkliği, maddi denklik gibi şeylerden ibaret olduğunu sanıyor ve aslında çok yanılıyoruz. Davul bile dengi dengine mantığı… Fakat bence hiçbir birey kimin kiminle mutlu olacağını bilebilecek kadar nitelikli değildir. Böyle aşık olduğu insan soğutulup uzaklaştırılan bir bireyin, sonrasında mutlu bir evlilik yapması pek de mümkün değildir. Çünkü bu bireyin içinde kalmış olan şey sadece bir hayal değil, kalbinin derinliklerine gömülmek zorunda kalınmış bir aşktır. Nihan’ın kitap boyunca geçirdiği değişimlerin sebebi içinde kalmış, yarım bırakılmış hayatını yaşamak istemesiydi bence. Kendi yolunu kendi çizmek, yaptıklarının sonunda çok mutlu da olsa, eskisinden çok daha mutsuz da olsa, pişmanlıklarını da, sevinçlerini de kendi denemek ve görmek! Bu kitap, bu büyük değişim benim hayatıma hiç bakmadığım bir pencereden bakmamı sağladı. Kendimi, yaşadıklarımı ve çevremdeki etkenleri sorguladım ve bir kere daha ailemle gurur duydum. Beni sınırlandırmadan, nasıl mutlu olacaksam öyle yaşamam gerektiğini anlatarak büyüttüler beni. Bu sebeptendir ki ben her şeyi deneyerek öğrendim; üzülerek, gecelerce ağlayarak, sevinerek, sevinçten dans ederek! Her duyguyu kendi yaptıklarımla tattım ve hemen büyümek zorunda bırakılmadım. İçimdeki saf duyguları kaybetmek zorunda bırakılmadım. Benim de ileride anne olursam sergileyeceğim davranış annemden gördüğüm bu güzel ve anlayışlı davranış olacak. Ama eğer içinizde bu yazıda vermiş olduğum örnekleri yaşayarak, bu satırları okurken hayatını bir çerçeveye hapsedilmiş gibi hissedenler olursa, sakın durmasın. Hayatını kendi avuçları içine alıp kısıtlayıcı düşüncelerden kaçsın! Üzülmeyi de, mutlu olmayı da göze alıp harekete geçsin. Çünkü elinizde size verilen sadece bir hayatınız var, bir gününün bile “Keşke, keşke hissettiğim gibi yaşasaydım.” diyerek geçmesine izin vermemelisiniz. Kaynakça: “Felsefi Karikatürler” cnnturk.com 18.04.12 Web. 25.10.16 Baran E. (2016).Renkli Rüyalar Oteli. İstanbul: Okuyan Us Yayınları. DÖNME DOLAP’TAKİ BENİM HAYATIM Yoğun sınav döneminin ardından ilk hafta sonum. Geceden alarmı kurmamıştım. Vücudum ne zaman uyanmak isterse o zaman uyanacaktım. Cumartesi sabahıydı. İyice uykumu almıştım. Ufak tefek atıştırmalıklarla kahvaltımı yaptıktan sonra en sevdiğim şeyi yapacaktım: Kahvemi içerken yoldan geçen insanları izlemek. Kahvemi aldıktan sonra salondaki boy aynasında kendime baktım. Yüzümde özgürlüğün getirdiği belli belirsiz bir gülümse vardı. Sınavlar arasındaki bu kısa boşlukta -belli ki çarçabuk geçecek- kendimi mutlu hissediyordum. Anı yaşamayı seviyordum. Ana caddeye bakan pencereme gittim. Kahvemi yudumlarken bir sağa bir sola koşuşturan insanları izliyordum. Yaşam telaşesi nasıl da büsbütün sarmış insanlığı. Kim bilir hangi hayaller için koşuşturuyorlardı. Hızlı adımlarlar yürüyen orta yaşlı bir adam, giydiği paltosundan memur olduğu belliydi. Çantası belinde lise talebeleri, belli ki hayallerindeki üniversite için hafta sonlarını dershanelerde geçiriyorlardı. Ben de böyleydim. Şimdi hayalimdeki üniversitedeyim. Ama hayallere ulaşmak yeterli miydi mutlu olmak için? Değilse bitmek bilmeyen hayaller zincirine bir yenisini eklemeli miydi? Bu düşüncelere dalmışken farkına varmadan kitaplığıma baktığımı fark ettim. Gözüme Behçet Necatigil’in Sevgilerde şiir kitabı ilişti. Necatigil’in dilini ve üslubunu çok severim. Biçimden çok içeriğe önem verir kendisi. İletmek istediği mesajını imgelerle anlatır. Onun imgesel anlatısını yorumlamak büyük haz veriyor bana. Hazır hayat üzerine düşüncelere dalmışken, çok sevdiğim Dönme Dolap şiirini okumak geldi içimden. Belki bu sefer imgelerden başka fikirler çıkarabilirdim. Sayfaları karıştırdım ve şiiri okumaya başladım. Dizeler gözlerimin ucundan kelime kelime geçiyordu. Behçet Necatigil’in bıkkın ve yalnız dünyasına merhaba diyordum. Gördüklerine, gözlemlediklerine hak veriyordum. Ancak Necatigil kadar hayata uzak değildim. “Başka şeyler de vardı, ekmek gibi, su gibi Gülüşler öpüşler ne bileyim hepsi.” (194) Başka şeyler de vardı elbette bizi hayatta tutan. Gülüşler, öpüşler ve bin bir çeşit insanı mutlu eden, insana hayat enerjisi veren tıpkı ekmek ve su gibi elzem şeyler… Bunlar için yaşıyordum doğrusu. Beni hayatta tutan materyalist dünyanın elinden kurtulabilme hayaliydi. Hayalimi gerçekleştirmem çok zor, ama bıkmıştım artık ardı ardına dizilmiş materyalist hayaller kurmaktan ve onlara ulaşmaktan. Hayalim buydu en azından kendimi sabahlara kadar hırpalayarak ulaşabileceğim hayallerden değildi. “Sıkıştığım yerde vakit çabuk geçti Bak dediler baktım pek bir şey göremedim.” (194) Tanıdık geliyor bu dizeler yaşamımdan. Necatigil gibi değilim ama. “Bak!” dediklerinde bakmıyorum. “Yap!” dediklerinde yapmıyorum. Zamanın hızlı geçtiğini biliyordum zaten. Kendime yetiremediğim zamanı insanların arzuları ve isteklerine harcamamak konusunda yeteri kadar tecrübeliydim. Bildiğim bir şey varsa herkesin kendi hayatını yaşadığıdır. Necatigil’in dönme dolabında herkesin bir turu vardı. “Geldim, yer açtılar, oturdum Girip çıkanlar vardı Zaten ben geldiğimde. ” (194) Turuna yeni başlayanlar ve henüz bitirmiş olanlar hepsi bir tura sahipti yani bir hayata. Bindiği ve indiği yer aynı. Bilinen tek şey bu yerlerin dönme dolabın kapısının dışında olduğudur. Bu öyle bir kapıdır ki ne dönme dolaba bir şey getirmene izin verir ne de dönme dolaptan bir şey götürmene. Demem o ki gelirken ne getirdik ki giderken ne götürelim. Ne demiş Yunus Emre, “Mal da yalan mülk de yalan, var biraz da sen oyalan”. Farkında olmak faniliğin, asıl mesele bu değil mi? “Kalkacaklar yol vermeye bakacaklar ardımdan Az mı söylendilerdi şuracığa ilişirken Zaten ben geldiğimde. ” (Necatigil, 194) Bu gün olumlu bakıyorum hayata. Necatigil’in bıkkın ve karanlık dünyası ne de önem verirmiş başkalarına. Gelirken söylenenler, yaşarken söylenenler, giderken söylenenler ne de yön verir hayatımıza. İhtiyacımız olmadığı halde ihtiyacımızmış gibi görünen hız tutkusu gibi. Doğru ya kim söylemişti ihtiyacımız olduğunu? Bilmek, okumak güzel şey doğrusu, bunlardan daha önemlisi ise düşünmek… Bugün yine düşündüm Necatigil’in yaptığı gibi, üzerine düşündüğümüz şey aynıydı ama nasıl düşündüğümüz farklıydı. Anı yaşamayı seviyorum. Bugün umut dolu düşünürken yarın büsbütün Necatigil’e katılıyor olabilirim. Kahvemi bitirdim. Kitabı kitaplıktaki yerine bıraktım. Hayatıma döndüm. Gelecekten korkmamalı. KAYNAKÇA Necatigil, Behçet. "Dönme Dolap." Sevgilerde. Istanbul: Can Yayınları, 2013. Ömer TEKİN MANEVİ YOLCULUĞA DOĞRU Bu akşam havada tarih kokusu var. Zamanın tozlu raflarından gelen, günümüzde artık kütüphanelerde duyumsayabileceğiniz türden yaşanmışlık kokusu. Tarihi Osmanlı devri konaklarını gezme fırsatı olanlar bilirler, yaşanmışlık duygusu verir insana bu mekânlar. Çok severim bu sanat eserlerinde gezip dolaşmayı. Boğaza nazır beyaz boyalı, üç katlı büyük bir konaktayım. Birkaç ailenin bir arada yaşadığı geniş kalabalık gruplar var bu konaklarda. Kayınvalideler, kayınpederler başköşedeler her zamanki gibi. Birkaç nesli barındıran bu konaklarda ilişkilerin hassas dengesi son derece önemlidir. Yüzyıllardır geleneklerimizden gelen erkek evlat sahibi olma gururunu bir kız olarak anlamamış olmama rağmen alışmış gözükmekteyim. Günümüzde bu önyargılı bakış açısı artık yavaş yavaş gücünü kaybediyor lakin bazı geri kalmış beyinlerde hâlâ başköşedeler. Yazarımız Necip Fazıl’ın aile büyüklerinin ona olan öncelik duygularının bir benzerini ben de ailemde pek çok kez gözlemledim. Annem ve babam olmasa da özellikle babaannem erkek torunlarına karşı her zaman daha özenli, umutlu ve gururluydu. Kızlar ne yapsalar erişemezler o yüce makama. Ne zaman bu cinsiyet ayrımcılığıyla karşılaşsam bir yerlerde dayanamıyorum hemen iki cümle ile de olsa sitemimi dile getiriyorum. Tarihi konaklardaki gönül gezime geri dönmek istiyorum müsaadenizle. Kulağımda çok uzaklardan gelen bir ut sesi var. Muhtemelen konağın paşa dedesinden kalmadır. Camın önündeki sallanan sandalyeye oturup boğazı seyrederken zihnim okumakta olduğum kitapta. Ut sesine tambur ekleniyor. Huzuru hissediyorum iliklerime kadar. Gökyüzü bulutlanıyor- “ yağmur yağacak galiba ” diyor büyükanne. Islak toprak kokusu burnuma geliyor aniden. Çok severim bu kokuyu ve bana hissettirdiklerini. Temizlik güzeldir, hayatın kirlerini yıkar adeta yağmur. Topraktan yeniden umut olarak filizlenir duygular ama artık kirlerinden arınmıştır. Arınmak deyince aklıma konakların asırlık çınarları geliveriyor ve onların ansızın ailelerinden ayrılışları. Ölüm bir nevi arınma benim için. Dünyadan arınıp gerçek huzura ulaşma. Dedeler, nineler aramızdan ayrılırken çocukluk anılarımızı da beraberlerinde götürüyorlar ne yazık ki. Anneannemle birlikte asırlık bilmeceleri, güzel sesiyle söylediği ilâhileri ve doğum hikâyelerimiz de öteki âleme gittiler. Ne kadar da özlemişim onu. Hâlâ pamuk saçlarıyla rüyalarıma giriyor. Gül yanaklı anneannem benim tasavvufla tanışmama vesile olan kişidir. Hayata bakış açısıyla, geçmişte yaşadığı acı anılarına rağmen yaşama neşeyle gülümseyebilen dimdik vakur bir hanımdı. Sadece yaratanın huzurunda eğilmiş, gönül teli Allah deyince titreyen ve ilâhileriyle benimkini de titreten ilk hayat öğretmenimdi. Çocukluğumun neşeli günlerinde neşeme neşe katan, ergenlikte beynimdeki kimlik karmaşasında niçin yaşıyoruz, benim bu hayatta yerim nerede olmalı gibi karmaşık sorularıma en samimi cevapları veren kadını nasıl unutabilirim. Büyüdükçe hayat karmaşıklaşıyor amaçları, öncelikleri belirlemek gerektiğini öğretiyor hayat bizlere. Eski dönemlerde ki mürşidi-i kâmiller misali anneannem benim hayat yolumu seçmemde en etkili büyüğümdür. Hayat beklenildiği gibi tozpembe değil. Acılar, adaletsizlikler, kötü insanlar bir tarafta dururken çok şükür ki iyi insanlar da diğer yanda durmaktalar. Her kişi kendi cephesini seçmeli. Şüphesiz hepimiz insan olmanın gerektirdiği hatalar ve kusurlarla dopdoluyuz. Bu kusurlarımız ve hırslarımızın da etkisiyle yanlış yönlere yönelmemek için bilge insanlara ihtiyacımız var. Yunus Emreler, Mevlanalar bu işlerin kurucuları olmaktalar. Bu arif gönüllerin kalemlerinden dökülen şiirleri yıllar geçmesine rağmen hâlâ etkinliğini korumakta. Ney eşliğinde ne de güzle dinlenirler ve ruhları dinlendirirler. Gönülle çıkmak lazım bu yola. Hayat sadece akılla idrak edilebilecek kadar kesin kurallara sahip değil. Genel geçer bakış açısıyla yaklaşırsanız yaşama, bu ulvi deryadan manevi olarak nasiplenemezsiniz. Akıl tabi ki önemli. Dünyayı, düzeni, hayatın matematiksel yönünü kavrayabilmek için gerekli ilk araç. Ama akılla çıkılan yolda yürek ve ruh aç kalmakta. Ruhu besleyip yaşamı daha farklı görmemizi sağlayan gönül dünyamız ve maneviyatımızdır. Ancak manevi âlemde ilerlemek sanıldığı kadar kolay değildir. Nice acıları göğüslemek, gözyaşı akıtmak gereklidir. İlerleme kat ettikçe yaşanan acı ve hüzünler yerini zevke bırakmakta. Maruz kaldığımız her acının Allah tarafından bizi olgunlaştırmak ve sınamak için geldiği bilinci kişide oturmaya başladıkça kişisel hazlar doyumlar ikinci planda kalmaya başlar. Asıl gayenin ruhu tatmin ederek huzura kavuşmak olduğu sonucuna ulaşılır. Bu yolda nefis ve onun istekleri kişinin en büyük düşmanıdır. Çünkü nefis isteğinin olması için kişiyi hep kıskaç altında tutar. Onunla uzlaşıya varmak da oldukça zorlu bir süreçtir. İnsan bu yolda ilerlerken yağmurdan önceki fırtına misali çeşitli buhranlarla boğuşur. Boğuşur ki sonu rahmet olsun. İnsan bazen kendini bu dünyaya ait hissetmez. Yabancılık hissi kapalar içimizi. Yunus’un da dediği gibi; Bir garip öldü diyeler Üç günden sonra duyalar Soğuk su ile yuğalar Şöyle garip bencileyin Meğerki gökte yıldızım ola garip bencileyin (Şöyle garip bencileyin, Yunus Emre) Necip Fazıl bu şiiri ve mesajını şöyle açıklar bize; garibiz her yerde her şeyin içinde ve herkesin ortasında garibiz. Vatanımız burası sanmayın! Ve bu gurbet Allah hasretinden başka hiç bir şey değil. Her şey ve herkese uzaklığın da aksi davası o, Allah… Yakın olan o ama biz farkında değiliz. (Necip Fazıl, O ve Ben s:113) Bu âlemi tanıma yolculuğunda önümüzdeki rehberimize olan duruşumuz, saygımız, sevgimiz bu yolun temel taşlarından. Onunla her sohbet bir kapı daha aralar dünyadan mana ufuklarına. Bu kapıdan basamaklarla yukarı çıkılır, imtihanlarla dolu bu yolda yaşanan manevi farklılıkları mucize varsayıp, kibre kapılmak en büyük nefsi tuzaktır. Tevazu her daim korunmalı ve edep duygusuyla süslenmelidir. Bu yolun diğer bir adımı rabıta yapmak. Yani kendinizi devamlı huzurda ve sevdiğinizle birlikte hissetme çabası. Amaç, rehberinizle aranızda bir benzerlik kurup kemal noktasına ulaşabilmektir. “Allah ile kul arasına girilmez” diye bir söz vardır. Rabıtanın mantığını bu söze ters bulanlar olabilir. Fakat ikisi arasında ince bir fark vardır. Manevi rehber ve onun kılavuzluğunun amacı araya girmek değil bu çetin yolu kolay kılıp bir bakıma referans olmak olarak düşünebiliriz. Yoksa her kul duasında, her nefes alıp verişinde yaratıcısıyla baş başadır. Bu buluşmayı hissedebilmek mesele… Seven sevdiğini bir an olsun dilinden düşürmek istemez. Herkese ondan bahsetmek ister. Her anında onunla gibidir. Zikir deneyimini de bir içsel bağlılık olarak tanımlayabiliriz. Sadece dil ile arka arkaya ismi tekrar etmekten öte, dudaklar kapalıyken bile fark etmeden gönül bağını kurmak. Bu bağı daimi kılmanın çok önemli unsuru şüphesiz ki namaz kılmaktır. Günde beş vakit Allah’ın huzurunda olmak, bu buluşmaya yetişmek pek çok fedakârlık gerektirir. Hayatınız bölünmüş bir plan dâhilinde sürer. Planlı yaşamak insana farkındalık hissi verir. Aklınızın bir köşesinde bir sonraki adımınız vardır. Bu kutsal buluşma için maddi manevi kirlerinizden arınır, adeta hayata ulvi bir mola verirsiniz. Yazımın başında ilk manevi rehberim olarak tanıttığım anneannemin vefatıyla hayatta kendimi bir anda yalnız hissettim. Sevinçlerimi özellikle hüzün ve kırgınlıklarımı onunla paylaşırdım. Artık iş başa düşmüştü. Tavsiyeleri hatta sesi kulaklarımda hâlâ yankılanmaktadır. Kendisi bedenen burada olamasa da benim içimde yetiştirdiği manevi rahmetle bugün bile yolumu aydınlatmakta. Hayat insana törpülenmeyi kibirden, gururdan hırslar ve öfkelerden sıyrılarak dingin bir ruha sahip olmayı öğretiyor. Aşırı uçlardaki tepkilerimiz yerini kabullenişe olayların arkasındaki asıl manayı görmeye bırakıyor. Asıla ulaştıkça teferruat önemini yitiriyor ve varlıkta eriyor insan. Tasavvufun bende bıraktığı hafifleme hissini seviyorum. Canım anneannemin dizlerinde hafiflettiğim hüzünlerimi artık ondan öğrendiğim manevi telkinlerle hafifletme gayretindeyim. Yağmur yerini fırtınaya bıraktı. Gök gürültüsüyle irkildim. Vakit hayli geç olmuş, konaktakiler çoktan uyumuş olmalılar. İçimde tarifsiz bir huzur var. Duam o ki huzur içinde uyusun herkes, bu dünyadakiler ve âlemini değiştirenler… TEK ATIŞ Sadece tek şansımız var. Nefes almak, aşık olmak, gezip eğlenmek için sadece bir yerimiz var. Dünya’nın cezbedici olmasının sebebi de bu olmalı. Rengarenk bir sürü varlık, bizi sarıp sarmalayan binlerce doğal güzellik... Böyle bir yerde yaşadığımız için çok şanslıyız. Diğer gezegenlerin sıradanlıkları ve zevsizlikleri içinde kaybolup gidebilirdik de. Dolayısıyla restorantın en güzel masası bizim için rezerve edilmiş. Çok güzel yemekleri olan bir restorantın en güzel köşesindeyiz. Yani oraya nasıl geldiğim benim için hiç önemli değil. Biri beni bir anda oraya ışınlamış da olabilir ya da ben bütün masaları gezerek buraya karar vermiş olabilirim. Beni ilgilendiren şey yalnızca menüye bakıp en güzel yemeği seçmek ve birlikte oturduğum insanlarla tatlı bir sohbet eşliğinde yemeğimi yemek. Tabi sonrası da benim için önemli değil. Yemeğimi bitirdikten sonra hesabı ödemeyi ve oradan kalkıp gitmeyi düşünmek bile istemiyorum. Çünkü bu restorantta sadece bir kez yemek yeme şansım var. Bu da beni alabileceğim en büyük keyfi almam konusunda daha da çok cesaretlendiriyor. Yani sonrasını düşünmemeyi. Fakat bazı insanlar için bu durum geçerli olmamış ki yaşamdan sonra ne olacağı konusunu tartışmışlar. Lucretius, tam da böyle bir filozof. Yani daha yemeğini yerken nasıl eve gideceğini düşünenlerden. Doğanın Evrimi adlı kitabında ölümden sonra ne olcağını anlatmaya çalışıyor. Bu noktada bana ilginç gelen bir şey var. Tamam ben ölümden korkmuyorum ve hayatı ölüm korkusu olmadan yaşamam gerektiğini düşünüyorum. Fakat bu zamana kadar etrafımda hiç ölümden korkmayan birini görmedim. Herkes ölümden sonra ne olacağını düşündüğü için veya bu dünyadaki güzelliklerden mahrum kalacağı için ölmekten çok korkuyorlar. Lucretius ise tamamen bu insanlardan farklı ve yaşadığı dönemdeki çok tanrılı ortam ve üstüne devletinin inanç konusundaki baskısına rağmen yine de ölümden korkmanın zararlı olduğunu söyleyebiliyor. Bunu yapabilmesi onun yaşadığı zamanı göz önüne aldığımızda gerçekten beni etkileyen bir olay. Ölümü düşünmek ondan korkmayı beraberinde getiriyor. Çünkü sonrasındaki belirsizlik, insanın tüylerini diken diken ediyor. Gelecekte ne olacağımı ve neye dönüşeceğimi ya da dönüşemeyeceğimi anlamaya çalışmak sadece bir düşünme etkinliğinden öteye nasıl gidebilir ki? Ayrıca bunları düşünüp korkmak da istemem. Bence insana mutluluk verecek olan şey yaşamından keyif almaya çalışmasıdır. Belki bu dediğim şey çok tanıdık gelebilir çünkü herkesin ağzında olan fakat uygulamaya gelince kimsenin başaramadığı bir şeydir bu. Madem ki herkesin kafasında aynı şey var ama kimse bunu başaramıyor; demek ki bizim sandığımız zevkler keyif verici şeyler değiller. Dolayısıyla buna yamuk bakmalıyız. Yani alıştığımız şeylerin tamamen dışında bir keyif algısı oluşturmalıyız. Bu yazıda nelerden keyif alınabileceğini yazmayacağım elbette. Yani paraşütle atlayın, denizde dalış yapın, spor yapın gibi şeyler bana hep yanlış gelmiştir. Çünkü bence keyif, tanımı yapılacak ya da belirli ölçütleri olan bir olgu değil ki. Fakat kendim için keyfin ne olduğunu söyleyeyim: ölümü düşünmeden istediğim her şeyi yapmak. Ölümü düşününce nedensiz bir gerginlik kaplıyor vücudumu. Çocukken gördüğüm bir trafik kazasının da bunda etkisi olabilir ya da dedemi bir daha göremeyecek olmam. Bu yüzden ne adını duymak ne de düşünmek istiyorum onu. Sadece mutlu olmak, bana verilen süreyi çok güzel kullanmak istiyorum. Benim yapmaktan hoşlandığım aktiviteler daha önceden belirlediğim şeyler değil. Bazen kitap okumak, bazen sevgilimle film izlemek, bazen de yalnız kalıp güzel bir yürüyüş yapmak benim için keyfin kaynağı oluyor. Önemli olan ne yapmam gerektiği değil, o an ne yapmak istediğim. Dolayısıyla yaşamak benim için sıcak bir yaz günü biranın verdiği serinlik kadar güzel ve vazgeçilmez. Başta bir restorantın en güzel masasında olduğumuzu söylemiştim. Bu masada güzelce yiyelim, sohbet edelim, bir sürü fotoğraf çekelim, şarkılar söyleyelim... Fakat yemekten sonrasını düşünmeyelim. O zaman bizim için bu güzel şans hiç gelmemiş demektir. Ölümü düşünüp üzülmeye gerek yok. Verilen şansı en iyi şekilde kullanalım yeter. O zaman ne yemekten sonra eve gitmek için trafikte geçireceğimiz zaman ne de yiyemediğimiz diğer yemekler üzebilir bizi! Lucretus. Doğanın Evrimi. Arya Yayınevi. 2011. Baskı.1Ayçanil GündoğanTURK 102 - 44ID: 21601106Instructor: Seren ÜstündağSoyut Kavramlar Sözlüğüİnsanoğlu gözünün görebildiği ve hatta göremediği kavramları tanımlama ihtiyacı duyar. Bukavramlar soyut veya somuttur. Mesela oturmaya yarayan tahtalar bütününe sandalye; fikirlerimizibaşkalarıyla paylaşmak için kağıda döktüğümüz alete kalem denmesi gibi. Bana göre, insanın butarz somut kavramlara isim vermesi işleri kolaylaşırır ve hızlandırır. O nesnenin ismini direkt olaraksöylemek mi yoksa uzunca bir tanımlama yaparak anlatmak mı deseler, herkes tabi ki en kısa olanyolu seçer. Ancak aynı şeyi, soyut kavramları görünür kılmak amacıyla yapılan tanımlar içinsöyleyemeyiz. Çünkü bu, görünmeyen bir ceketin sarı düğmelerinin olduğunu söylemeye benzer.Demek istediğim, soyut bir kavramın hissetirdiklerinin ve anlamının kişiden kişiye göredeğiştiğidir. Dolayısıyla güzelin, iyinin, kötünün veya çirkinin hangi soyut kavramlarısomutlaştırdığını kesin olarak söyleyemeyiz. Özellikle fikirlerin doğruluğunun veya yanlışığınınölçütünü söylemek kimsenin harcı değildir.Bu görüşe herkes katılmayabilir. Bazı insanlar, göremedikleri kavramlara kesin tanı koyarlar.Bazı fikirlerin yanlış olduğunu, doğru olanın ne olduğunu kesin bir dille söyleyebilirler. Çünkütaktıkları fikir gözlüğünün aynı modelinin diğer insanlarda da var olduğunu düşünürler. Hatta bukesin yargılama davranışına halk arasında bilindiği üzere etiketleme de denir. Mesela çoğunluktanfarklı olarak paraya ve lüks yaşama önem vermek yerine tenha bir köye yerleşip hayatını ortalamabir şekilde geçiren milyonere deli demek buna bir örnektir. Fakat bana göre bu etiketleme hareketi,insanın hayatta yaptığı en büyük hatalardan olabilir. Çünkü insanı, başkalarını anlamaktan alıkoyar.Farklı görüşe sahip olan insanlara saygı duymamaya iter. Sonuç olarak hoşgörüsüz bir toplumdoğurur. Ancak asıl yapılması gereken, herkesin fikirlerine iyi ya da kötü şeklinde yorum yapmakyerine “nasıl” ve “neden” diye sormaktır. Diğer bir deyişle dinlemek ve anlamaya çalışmaktır. Kişi2bu soruları karşısındaki insana sorarak aslında bir nevi kendi fikir gözlüğünü kısa süreliğine çıkarıpkarşısındakinin fikir gözlüğünü dener ve böylece gerçekten kendisi için uygun mu değil mi daha iyianlayabilir. İşte bu noktadan sonra kişinin başkasının fikirlerine kendi tanımlarını etiketleme hakkıdoğar. Bu seferki, eleştirdiğim etiketlemelerden değildir. Fakat bana göre, başta bahsettiğim gibi,ne yazık ki çoğu insanın gözlüklerini değiş tokuş yapmaksızın kesin yargılarını yaptıkları da acı birgerçektir. Yine de olaya iyimser bakıp azınlığın örneklerinden ders çıkarmak gerekir.Memleketimizde çoğunlukla Düşünen Adam Heykeli1 olarak bilinen sanat eserinin, günümüzBakırköy Ruh ve Sinir Hastalıkları Hastanesi’ne yerleştirilmesi -bu hastanenin etiketi de delihastanesidir- etiketleme davranışına verilen en güzel cevaplardan biridir. “Deli” hastanesinde,delilerin(!) arasında, derin derin düşünen bir adamın delileri temsil etmesi etiketleme kavramınaindirilmiş bir darbedir. Yeni soyut kavramlar sözlüğünün devrim niteliğinde bir önsözü gibidirâdeta. Gönül ister ki bu devrim bütün kafalara insin.1Düşünen Adam (Fransızca: Le Penseur) Dünyanın en ünlü heykellerinden birisi olan eser, genellikle felsefi düşünceyi anlatan bir simge olarak kullanılmaktadır. Dünyanın çeşitli yerlerindeki bir çok önemli yapıda kopyaları bulunur. Türkiye'de 1951 yılında Bakırköy Ruh ve Sinir Hastalıkları Hastanesi'nin bahçesine hastalar tarafından bir kopyası yapılmış ve akıl hastalıklarının sembolü haline gelmiştir. 3Kaynakça:Rodin, Auguste François. Düşünen Adam. 1904, Rodin Müzesi, Paris.Başaran, İrem. “Auguste Rodin'in 'Düşünen Adam'ı.” Sanat Duvarı, 28 July 2017,www.sanatduvari.com/auguste-rodinin-dusunen-adami/. • “Düşünen Adam.” Düşünen Adam - Vikipedi, www.wiki-zero.com/index.php?q=aHR0cHM6Ly90ci53aWtpcGVkaWEub3JnL3dpa2kvRMO8xZ_DvG5lbl9BZGFt. S s s s s s Turgut Uluç Atıl 21601518 Sahipken Bilinmez Değerler Toplum, bir arada yaşayan insanlar bütününe verilen isimdir. Bu kadar sade ve açık bir anlama sahip olması sizi yanıltmasın, gözüktüğü kadar kolay değildir topluma mensup olmak. Bir bölgede yaşayan herkes o bölgedeki topluma ait midir yoksa başka şartlar da var mıdır? Vardır tabi. Toplumsal değerler, uyulması gereken ahlaki kurallar vardır. Bu şartları yerine getirmeyen bir birey o toplumun merkezinde bile yaşasa o topluma ait olmaz. Toplumun dışında kalır. İşte bu dışarıda kalma sürecine “yabancılaşma” denir. Hepimiz zaman zaman yabancılaşmıyor muyuz topluma? Çoğunluk gibi düşünmediğimiz, içten içe ahlaki kurallara aykırı davranışlar yaptığımız en azından yapmak istediğimiz olmuyor mu? Şahsen benim oluyor. Ama bu acayip adam kadar değil. Kim mi bahsettiğim adam? Sizi Mösyö Meursault ile tanıştırayım. Albert Camus’nün müzmin yalnızı, duygu karmaşalarına ve topluma yalnızlaşmaya dair bütün birikimini kağıda saçmasını sağlayan aracıdır kendisi. Etrafında çok insan vardır; sevgilisi, komşusu, iş arkadaşları, patronu... Peki sizce bu durum Meursault’yu yalnız olmayan biri yapar mı? Tabiiki de hayır. Çölün ortasında tek başına duran ve varlığından herhangi bir canlı organizmanın haberdar olmadığı yorgun, dış kabuğu nasır tutmuş deriye benzeyen bir kaktüs gibi yalnızdır Meursault. Çöldeki yalnız kaktüs ile Meursault arasında yalnızlıkları bakımından büyük bir benzerlik var hakkaten. Peki farkları var mı? Eğer aralarında bir fark varsa bu fark kaktüsün etrafında gelişen olaylara karşı daha alakalı ve duyarlı olmasıdır bence. Zira bu umarsızlıktır Meursault’yu derin yalnızlığa iten. Başlarda bohem bir yalnızlığı vardır Meursault’nun. İşini kaybetmeyi umursamaz, üst komşusunun yaşlı bitkin köpeğine kötü davranmasını umursamaz, tepeden tırnağa materyalist duygular beslediği sevgilisini umursamaz. Belki de bu umursamazlıklar, hepimizin hayalinde olan umursamazlıklar. Öyle ya, hiçbir şeyi kafaya takmamayı ya da taksa bile sonuçlarına aldırmamayı istemez miyiz zaman zaman? Hiç kimseye hesap vermek zorunda olmadığımızı hissetmek, başımıza buyruk yaşamak ve insanlardan uzaklaşıp kalabalığın içerisinde sadece kafamızın içindeki sesleri duymak istemez miyiz? Hayatın hem güzelliklerinden hem zorluklarından uzaklaşmak… Meursault’nun durumu da tam böyledir işte, en azından başlarda. O kadar umursamazdır ki bu yönü onu çok sağlam karakterli bir adam olduğu algısını yaratır bizde. Ya da yanılgısını diyelim... Neden mi yanılgısı diyorum? Şu yüzden, hani bir söz vardır ya “gün gelir devran döner” diye, işte tam bu yüzden. Yalnzlığından mıdır yoksa sonuçlarını düşünmeyecek kadar umursamaz olmasın mıdır bilinmez, bir gün bir adamı öldürür ve idama mahkum edilir Meursault. Bu havalı umursamaz adamdan ilk tepki nedir sizce? Tabi ki önemsemez yine. Fakat dedim ya değişir bir kere işler. O umursamadığı, söylediklerini çoğu zaman dinlemediği kız arkadaşı gözünde tütmeye başlar. Hem onu, hem onunla yaptıklarını özler. Sonra işini özler, güneşi özler, özgürlüğü, mutluluğu, hayatı özler. Özler tabi nasıl özlemesin! Denir ya bir şeyin kıymeti onu kaybedince anlaşılır diye. Hepimiz için geçerli bu durum. Konu ne olursa olsun bir şeye sahipken değeri ya hak edilen kadar veya hatta hiç bilinmez. Alex mesela… Babamı zar zor ikna edip gittiğim maçlarda koşmuyor diye kafayı yerken Kadıköy tribünlerinde, gittiğinde anladım iyi futbolcu olmak için önce koşmak değil adam olmak gerekirmiş. Ya da şehrimi, İstanbulumu… Hayatı her sabah binlerce insana çekilmez kılan Pendik-Kadıköy minibüs yolu trafiğinin bile benim için bir değer ifade ettiğni…. Uzun lafın kısası; insan yalnız da kalmak istese, trafikten hayıflanmayacağı bir şehirde yaşamak da istese hayatımız bunlardan ibaret aslında. Varlığında değerini bilmediğimiz sahip olduklarımızıdan…. Emin Bahadır Türker Bir Başkaldırıdır Özgürlük Kelime anlamını düşünecek olursak özgürlük herhangi bir zorlamaya, kısıtlamaya göre davranmadan, herhangi bir koşula bağlı olmadan yaşamak demektir. Özgürlük bizim geniş düşünmemizi ve kendimize olan güvenimizin artmasını sağlar. Fakat özgürlüğün herkes için farklı anlamları vardır. Kimisi için düşündüğünü söyleyebilmek, kimi için huzurlu bir şekilde yaşamak, kimi içinse rahatça eğlenip gezip tozmaktır. Kişiden kişiye değişen tüm bu özgürlük tanımlarının temelinde aslında rahat ve serbest bir şekilde düşünebilme yetisi yer almaktadır. Yalnızca özgür düşünebilen insanlar toplumda yer edinebilir. Bir insana özgürce düşünebilme hakkı verilmiyorsa, o kişi ne yaparsa yapsın yaptıklarını hür iradesiyle yapmadığından özgür sayılamaz. Böyle durumlarda insanlar ya boyun eğmektedir ya da haklarını aramaktadır. Birçok insan özgürlük ve hak kavramlarının farkına varınca bunlara sahip olmak ve bunları kullanmak ister ama maalesef çok azı bunlar için çaba sarf eder. Bu yazıdaki amacım bir nevi hakkını aramayıp boyun eğenlerde ufak da olsa bir etki yaratmak ve onları harekete geçirmek istememdir. Kitabımıza gelecek olursak, Bjartur adlı karakterin yıllarca karın tokluğuna çalıştığı çiftlikte, sonunda üç beş kuruşu bir araya getirerek kırların ortasında kalan ve lanetli olduğuna inanılan bir çiftlik evini satın aldığını görüyoruz. Aslında bu evi almasının amacı kimseye bağlı olmamak istemesi ve özgürlüğüne büyük önem vermesidir. Bu yüzden ona bu özgürlüğü veren etkenlere çok değer verir. Bu çiftlikte eşiyle, çocuklarıyla ve birkaç hayvanıyla birlikte yaşamaktadır ama evi aldıklarından beri başına gelmeyen kalmamıştır. Önce eşini kaybeder sonrasında da hayvanları hastalanır, bazıları ölür ve geçimini sağlamakta zorlanmaya başlar. Ama o her seferinde bir şekilde toparlamaya çalışır ve asla yılmaz. Eşinin ölümü üzerine başka birisiyle evlenir ve geriye kalan koyunlarıyla yaşamına devam etmeye çalışır. Kitapta geçen ‘’Acını beslemeyeceksin’’ cümlesini her seferinde kendisine söyler ve asla yaşadıklarının kendisini yıldırmasına izin vermez. Evet, yaşadığı kötü olaylara takılıp kalmaması güzel bir şey, eğer karamsarlığa düşüp elinde kalanları da kaybetseydi o çok değer verdiği özgürlüğünü de kaybedecekti ve tekrardan birinin emri altında karın tokluğuna çalışmaya başlayacaktı. Fakat beni düşündüren şeylerden biriyse, hayatta bazı yaşanılanların ne yazık ki öyle arkaya bakmadan yola devam etmemize engel olabilecek güçte olması, bu yüzden de eşinin ölümü üzerine arkasına bakmadan, sadece kendini düşünerek gidip başkasıyla evlenmesi oldu. Bunu da zannediyorum özgürlüğünü kaybetmek istemediğinden yaptı. Peki ya Bjartur’un bu kadar önem verdiği, benimse bu kadar olmazsa olmaz olarak nitelendirdiğim özgürlüğün kötü yanlarının olup olmadığının sorgulanması gerekmez mi? Bazen birilerinin özgürlüğü başkalarının özgürlüğünü kısıtlamakta ve özgürlükle ilgili bana göre tek sorun da bu. Bunun sebebiyse insanların özgürlüklerini yaşarken maalesef başkalarının haklarına saygı göstermemesidir. İnsan önce özgürlüklerini elde etmeli, sonrasında sahip olduğu özgürlüklerle neler yapabilir bunu düşünmelidir. Bu özgürlüklerinin bir sınırı var mıdır, varsa sınırları nedir, bu özgürlükler onların hayatlarına ne gibi şeyler katıyor, hayatlarını daha iyi bir hale mi getiriyor yoksa hem kendilerinin hem de başkalarının hayatlarına zarar mı veriyor gibi sorular sorup kimsenin hakkını elinden almadıklarından emin olmalıdır. İnsanlar biraz da bu soruları kendilerine sorduğunda doğru yanıtı alabiliyorlarsa özgürlüklerini aramalılar diye düşünüyorum. Çünkü etrafımızda özgürlük kavramının arkasına sığınıp bunu suistimal edenler de çok fazla. Özgürlüklerini ararken de gerektiği yerde başkaldırıp, haklı oldukları konularda kimseye taviz vermeden sonuna kadar hakları için uğraşmalı ve bunları korumaya çalışmalıdır. ASLA ASLA DEME İmkansızlık mı? Bana imkansızlıktan bahsetmeyin. Zira bu dünyaya geldiysek eğer, zihnimizde ‘imkansızlık’ kavramına yer vermemeliyiz; çünkü düşüncelerimiz oranında hayal kurarız, hayallerimizin oranında inanırız, inandıklarımız uğruna yaşarız ve yaşadıklarımız kadar varız. Bu doğrultuda çalışır, bu amaç uğruna çabalarız. Böylece düşüncelerimizi, ruhumuzu, hayallerimizi kısacası benliğimizi özgür bırakır ve kafesimizden çıkarız. Biz bu kafesten çıktıkça kendimizin farkına varmaya başlar, hayallerimiz doğrultusunda hayatımıza daha doğru bir şekilde yön verebiliriz. Fakat zihnimizdeki imkansızlık kavramıyla bu saydıklarımdan hiçbirini gerçekleştiremeyiz. Ve bu imkansızlık kavramının, düşüncelerimizi kemiren bir fare olduğunu düşünürsek, bu da zihnimize, düşüncelerimize, en büyük hayal ve amaçlarımıza konulan bir barikat gibidir, zihnimizde yeri olmaması gerektiğini görürüz. Ben, hayatın bize sunduğu rolleri incelemeden, araştırmadan, sorgulamadan kabul eden, o rolleri bir kukla gibi ruhsuz, karaktersiz ve renksiz oynayan, yanındaki insanlara rol arkadaşı muamelesi yapan insanları oldum olası sevmemişimdir. Zaten bu imkansız kelimesini de başımıza saran bu insanlar değil midir? Ben, benim. İçimdeki ruhla, hayallerimle, zevklerimle, geçmişim ve geleceğimle, amaçlarımla, bunları gerçekleştirmek uğruna yaptığım fedakarlığımla, aldığım risklerle, sevdiğim insanlarla, yaptığım seçimlerle, azmimle olduğum ve olmak istediğim kişiyim. Benim için hayat çok basit iki kelime üzerine kuruludur; azim ve inanç. Ben hayattaki rolümü bu iki kelimenin ışığı doğrultusunda şekillendiriyorum. Rolüme ruhumu, inançlarımı ve her koşulda benim yanımda olan insanları dahil ediyorum. Rolümü benim rolüm, canlandırdığım karakteri ben haline getiriyorum. Ve ne var biliyor musunuz? Size başta söylediğim o imkansız kelimesinin benim için güneşin altından erimeden kalmaya çalışan bir kardan adamdan farkı kalmıyor. Benliklerini ve hayallerini hiçe sayan, azmi ve kazanmayı kendilerine düşman edinmiş kendi hayatlarını özgürce yaşayamayan o insanların tek dostu imkansızlıkken; beni ben olduğum için seven dostlarım, arkadaşlarım, yakınlarım, bana en büyük desteği veren ailem, gerçekleştirmek uğruna risk aldığım hayallerim ve bu yoldaki en büyük yardımcım olan azmim, benim en büyük dostum ve yol arkadaşımdır. İmkansızlık, sınırlama, kabullenme gibi kavramlar ise henüz bana karşı zafer kazanamamış düşmanlarımdır. Bu düşmanlarım bir koşu bandının üstünde bana yetişmeye çalışıyorlar ama bilmiyorlar ki azim ve kararlılığım beni her seferinde bitiş noktasına getiriyor. Ben hedefe ulaştığımda ise onlar bıraktığım yerde bana ulaşabileceklerini zannederek sadece yerlerinde sayıyorlar. Bu gülünç durumu bir amacım uğruna savaştığım her zaman yaşıyorum ve bilin bakalım ne oluyor? Sonuç yine aynı… Bundan dört yıl kadar önce bu yazdıklarımı bana okutsalar, bunu benim yazdığıma inanmaz, güler geçerdim. Çünkü o yıllarda her girişimin başarısızlıkla sonuçlandığı, kendime inancımın olabildiğince az olduğu, amaçlarından vazgeçmiş, yanımda olan insanların desteğini pek de umursamayan, kendine inanmayan bir insandım. Ta ki liseye geçinceye kadar… Lisede kendimi daha iyi tanıma fırsatı buldum, neyi yapıp yapamayacağımı ya da istedikten sonra bana o zamanlar imkansız gelen şeyleri başarabileceğimi anladım. Kendime hayallerim doğrultusunda bir amaç belirledim. Bu amaç uğruna yaptığım fedakarlıklar, her şekilde yanımda olan insanların yardımları, azmim ve inancım beni bugün buraya getirdi tıpkı Apollo Creed gibi… Filmi izlerken o insanın gözlerindeki inanç ve azim bana beni hatırlattı. Ben de bir zamanlar istedim, hayal ettim, çalıştım ve başardım. Artık biliyorum ki benim tek rakibim, aynada gördüğüm o insan, benim. Bir şeye inandığınız ve gerçekten olmasını istediğiniz zaman asla geri adım atmayın, size verilen senaryoyu, dayatılan hayatı, sorgulamadan, düşünmeden yaşamayın. En başta kendinize, her koşulda yanınızda olan sevdiklerinize sonra değerlerinize, istek ve hayallerinize inanın, inanın ki önünüzdeki tüm engeller azminiz karşısında eğilsin, ufalsın ve toz olup yok olsunlar. ! !KALABALIK !Her geçen gün, birçok insanı silip kenara iteriz. Bir daha hiçbir zaman görmeyeceğimiz, yakın arkadaş veya âşık olabileceğimiz insanları bir çırpıda silip atıveririz. Bu öylesine hızlı olur ki biz henüz aldığımız nefesi vermeden sokakta yanımızdan geçen adamın ters bakışı biz fark etmeden kıyafetlerimize siner. Anlık bir dalgınlıkta bir dostun elini omzumuzda hissederiz, bu tüylerimizi ürpertir. Bir şey söylemek için ağzımızı açtığımız saniyede bir aşk doğar ve cümlenin sonunda o aşk ölür. Bu anları, geçişleri Görsel'1'1'Chungking'Express düşünmek insana öyle bir acı verir ki arabacı ata kırbaç vurduğu anda Nietzsche nasıl ağladıysa öyle ağlamak gelir insanın içinden ve Nietzsche ata nasıl sarıldıysa öyle sarılmak isteriz yaşamımızdan gelip geçen insanların tümüne. Daha sonra, kendi küçük kalabalığımızın, tek tek sarılamadığımız her bir ferdinin peşinden koşmak isteriz. Nefesimiz kesilene, hiçbir şey düşünemeyene ve kendimizi unutana kadar koşmak isteriz. Ne yazık ki insan bunun imkansızlığının da, tehlikesinin de farkındadır . Tek bir hayat , takip edilecek tek bir yol ve izlenebilecek tek bir yabancı vardır. O, takip edilebilecek tek yabancı kişinin kendisinden başkası değildir. Yaşamımız süresince farkına varalım veya varmayalım sadece ve sadece kendimizi bulmanın peşindeyizdir fakat bu hiç kolay değildir, saptırılabilir ve bu sapmanın sonucunda benliğimizden olabiliriz. Kulağa ne kadar bencilce gelirse gelsin kendini bulma eylemi diğer bütün eylemlerimizi kapsar ve sanıldığı kadar bencilce değildir. Bütün eylemlerimiz, hatalarımız, doğrularımız kendini bulma amacına hizmet etmek zorundadır. Hong Kong Ekspresi filminin Numara 663’ünün aksine, vazgeçmeyi bildiğimiz sürece her biri amacına olağanüstü bir biçimde hizmet edecektir. Kurduğumuz ilişkiler de bu hizmete dahildir. Dostlarımızdan, sevgililerimizden ve ailemizden asla ayrılmak istemeyiz. Numara 663 de kendisini terk eden sevgilisinin hayaletine öylesine sadık bir tutsaktır ki kendini unutmuştur. Bunun sebebi sevgilisinde bir ben var etmiş olmasıdır. Diğer bütün insanlar da sevdiklerinde bir ben var eder. Yani aslında, vazgeçmek korktuğumuz ne annemiz, ne babamız, ne dostlarımız ne de dünyalar güzeli sevgilimizdir. Vazgeçmekten korktuğumuz şey bu insanlarda yarattığımız benliktir. Bu bir sanrıdır, yakınlarımız bir tür sihirli ayna gibi düşünülebilir. Yarı insan, yarı ayna bu kişiler bize görmek ve Görsel'1'2'Chungking'Express duymak istediğimiz bizi sunarlar. Bunun beraberinde korkunç ve neredeyse çaresiz bir körlük getirir. Aynada sonsuza kadar mutlu, kusursuz âşık ve ne fedakâr kadın yalanlarından başka görecek bir şey kalmaz geriye. Peki Bu kuşatılmışlıkta çare nedir? Çözüm, aynaları çatlatacak çığlığı atmak ve koşmaya başlamaktadır. Bu hamle, çevremizdekileri de yansıtıcılığın esaretinden kurtaracak ve belki onların kendi koşuları için işaret fişeği olacaktır. Diğerlerindeki benliğimize duyduğumuz aşktan daha tehlikeli bir şey varsa o da bir ayna olduğumuza kendimizi inandırmamızdır. Kalabalıklar içinde biz de çok yüzlü bir ayna olmak durumundayızdır. Birçoğunun benine yuva olan bir ayna olmak fikri de oldukça çekicidir çünkü beraberinde kandırmaca bir sevgi getirir. Başkalarının kendine duyduğu aşkı, bize duyuluyormuş gibi yorumlarız. Bu, özden tamamen kopmaktır ve varoluşumuzu çürütür, anlamsızlaştırır. Toparlamak kolay olmaz ucuz bir ölümdür o andan sonra en Görsel'1'3'Chungking'Express çok kendimiz olduğumuz an, mezar taşımızda “Canım Annemiz”, “Tanrı’nın Cennet’ini yeryüzünde istedi”, “Biricik Oğlumuz” veya “İyi bir babaydı” yazar, benimizden geriye ancak bunlar kalmıştır, mermere oyulmuş ve içinde soluklanamayacağımız birkaç satır. Oysa insanın, insan olabilmesi için içinde soluklanabileceği bir ağaç kavuğu yeterlidir. Ata sarılmasının ardından, Nietzsche’nin iki gün boyunca bir divanda hareketsiz ve sessiz yattığı ve on yıl sürecek bir sessizlikten önce, son sözlerinin “Anne, ne aptalım!” olduğu söylenir. Nietzsche, atın gözlerinde kendinden başkasını görmemiştir. Her sabah uyandığımda, her birinin gözlerinin içine tek tek bakarak “Hayat, böyle Görsel'1'4'Chungking'Express bir şey değil, ne aptalım!” derim tanrıma, bütün tanrıları öldüren Nietzsche’ye ve küçük kalabalığıma. Bu yedi kelime benim bir ömür boyu sürecek sessizliğimdir çünkü ben kendimi ararken etrafımı kuşatan insanlara kapılmak istemiyorum. İşte, bunun için ardıma bakmadan koşabildiğimce koşacağım. Kaynakça Chungking Express. Dir. Wong Kar-wai. 1994. Kundera, Milan. Varolmanın Dayanılmaz Hafifliği. Vol. 40. İstanbul: İletişim yayınları, 2013. The Turin Horse. Dir. Bela Tarr. 2011. !Görsel!1!1!Chungking!Express!..........................................................................................................................!1!Görsel!1!2!Chungking!Express!..........................................................................................................................!1!Görsel!1!3!Chungking!Express!..........................................................................................................................!1!Görsel!1!4!Chungking!Express!..........................................................................................................................!1!AİDİYET, ARAFTA KALMAK VE KARARSIZLIK Enes DURAN Geçenlerde bir arkadaşımla konuşurken konu nedense ait olma ve aidiyet duygusuna geldi. Arkadaşımın "Kendimi hiçbir gruba veya zümreye ait hissetmiyorum" ifadesi beni gayet şaşırttı. Çünkü benim kafamda arkadaşımın bulunduğu yer, ait olduğu düşünsel grup onun sahip olduğu düşüncelere ve fikirlere göre belliydi. Yine de kendini yalnız ve arafta hissediyordu, kendini hiçbir gruba ait hissetmediği için. Benim de içime belli belirsiz doğup bana sıkıntı veren bu anlık duygu değişimlerinin arkadaşımda da bulunduğunu öğrenmemle bu düşüncenin sadece bana ait olmadığının, başkalarında da bulunduğunun farkına vardım. Peki neden bir gruba ait olmamak, başka bir ifade ile arafta kalmak benim ve ben gibi diğer insanların canını sıkıyordu? Neden aidiyet duymak, ait olmak istiyorduk yani bir yerlere? Bu istek doğuştan mı gelir, sonradan mı kestiremiyorum. Fakat şuna eminim ki bu istek birçoğumuza hayatımız boyunca bize eşlik eder. Mesela çocuklukta bir oyun grubuna dâhil olmak isteriz. Gençlikte de âşık olmak isteriz, kalbimizin birine ait olmasını yani, daha ileri yaşlarda sakinleştiğimizden midir bilinmez belli bir kalıplara ait olmak isteriz, onlara tutunduğumuz, onları savunduğumuz ve onlardan destek aldığımız kalıplar. Aidiyet duygusunun olmaması durumunda ise arafta kalma meydana gelir. Hiçbir yere ait olmamak, her konuda ortada kalmak gibidir araf. Ne gidebilmek ne de kalabilmektir. Bir konuda karar vermeyip o konuyu askıda bırakmaktır. Bu durum bazen insanı iki arada bir derede bırakır. Bir karar verdirtmediği için etken olmayı değil, edilgen olmayı seçtirir. Mesela karar veremeyen bir seçmen oy atamaz, ikilemde kalan bir şoför direksiyonunu bir yöne kıramaz. Çünkü onlar arafta kalmıştır, yani bir sonuca varamamıştır ve bundandır ki kararsız oldukları sürece edilgen olarak kalırlar. Buna ek insanda kimlik bunalımına yol açar arafta kalmak. Çünkü başkalarını tanımlayan ve anlatan sıfatlar arafta kalan kişiyi tanımlayamaz, anlatamaz. Bu durum kişinin sayı doğrusu üzerinde tam 0'da bulunmasına benzer. Ne negatif diyebilir kişi kendine ne de pozitif. Kendini tanımlayamaması ise insanda onun hiçbir yere ait olmaması, hiçbir dayanağının olmaması hissiyatını meydana getirir. Bu da insana sıkıntı verir. Nitekim ana karakter Peri de annesi ve babası arasında arafta kalmanın verdiği sıkıntıyla "Ben ne annem gibi dindarım, ne babam gibi kâinatın beş duyumla kavradığım şeylerden ibaret olduğuna kaniyim. Öyleyse ben neyim?" (34) demiş. Bazı konularda -örneğin Tanrı'nın nitelikleri. Azur hakkındaki düşünceleri- kararsız kaldığından kendini tanımlayamaması, kendini bir tarafa ait hissetmemesi onu büyük bir bunalıma itmiş. Kitabı okurken kendimi de bazı konularda - hayat görüşüm, hayattaki amacım, değer yargılarım -romanın ana karakteri Peri gibi arafta hissettim. Ne bir tarafı tutuyordum ne de diğerini. İki taraf arasındaki farklılıktan dolayı zihnimde dindirilmesi pek de kolay olmayan çatışmalar çıksın istemiyordum. Çünkü ne kadar düşünürsem düşüneyim yine bir tarafı seçemiyor ve yine arada kalıyordum. Bu da bana inanılmaz bir sıkıntı veriyordu. Anladım ki ben hudutlarını bulandırmak istemeyen, karar verip bir tarafa ait olmak isteyen, tüm bunlara rağmen yine de arafta olan biriydim. Bundan olmalı ki bana çok önemli bir ihtiyaç gibi geliyordu aidiyet. Bazılarına da bana garip gelen bir şekilde ihtiyaç gibi gelmez bir tarafa ait olmak, yani sıkıntı değildir onlar için arafta kalmak. Kendisini çeşitli bakımlardan hiçbir sıfatın niteleyememesine aldırış etmezler onlar. Bunun, yani arafta kalmanın seçmeme özgürlüğü olduğunu savunur böyle düşünen insanlar. Yani illâ ki bir tarafı seçme zorunluluğundan kurtulmaktır onlar için araf. Kararsızların, yani hiçbir tarafta yer almayanların kaçış noktasıdır. Sorulan her soruya çekimserim diyebilme rahatlığıdır. Önüne gelen şıkları beğenmemiş olan öğrencinin E şıkkı gibidir araf onlara göre. Hepsine uzak ve hepsine eşit mesafede... İşte böyle düşünenler arafın varlığını ve arafta kalmayı paha biçilemeyen bir çözüm olarak görürler. Her ne kadar arafta kalmanın, kararsızlığın bazı konularda verdiği rahatlık benim için inkâr edilemez olsa da insana kararına göre aksiyona geçme fırsatı verdiği için bence en kötü karar kararsızlıktan iyidir. Çünkü insana destek alacağı bir tarafa ait olmasına izin verir, insanın fikir yalnızlığını bitirir. Kaynakça: Şafak, Elif. Havva'nın Üç Kızı. Doğan Kitap, 2016. Samet Demir 21502139 AŞKIN DİYALEKTİĞİ Hiç aşkı tam anlamıyla tanımlayan bir söz gördünüz mü? Tanımlaması en zor terimlerden birisidir aşk. Bazı kişiler bu tanımlanması zor kelimeyi bir kişi için dünyadan vazgeçebilme gücünü veren duygudur diye tanımlar. Bazıları ise aşk senin için yaratılanı keşfetmenin adıdır diye tanımlar. Bunlar gibi aşkı tanımlayan birçok tanım yapılmıştır yüzyıllar boyu. Ama hiçbiri tam aşkın tam manasını sözcüklere sığdıramamıştır. Eugene Delacroix “Aşkı anlatabilmek için yeryüzünde var olan dillerden çok farklı bir dil gerekir.” diyerek aşkın tanımlanamayacağını göstermiştir. Aşkı anlamamız için bir tanım lazım mı acaba? Yoksa aşkın özelliklerini bilerek de aşkın ne olduğunu anlayabilir miyiz? Ben ilk âşık olduğum zaman bu soruları sırasıyla sormuştum kendi kendime ve bu sorular başka soruları da beraberinde getirdi. “Hadi diyelim ki aşkı bir tanıma ihtiyaç duymadan sadece özelliklerini bilerek anladık, peki o zaman aşkın özellikleri nelerdir ve bu özellikleri nasıl tespit edebilirim?” diye sordum bu sefer kendime. Daha sonra bu sorular üzerinde bir filozof gibi kafa yormaya başladım ve en sonunda aşkı anlamak için bir tanıma ihtiyaç olmadan sadece özelliklerinin yeterli olacağını anladım. Daha sonra aşkın özelliklerine önceden derin bir ateşi ile yanmış büyük sanatçıların hikâyeleri ile ulaştım. Bu özelliklerden birincisinin “Aşk bölücüdür” olduğunu Neşet Ertaş’ın Leyla ile arasındaki aşktan öğrendim. Aşk insanı ailesi ve sevdiği kişi arasında bıraktırır ve birini bırakmak gerekirse kaybeden taraf büyük ihtimalle aile olur. Neşet Ertaş, babasının rızası olmadan Leyla ile evlenmiş ve babasıyla arası kötü olmuştur. Peki, insan neden iki gün önce tanıdığı birini onu yetiştiren, büyüten ailesine tercih eder? Bu nedeni fazla aramaya gerek yok. Bu neden aşktan başka bir şey değildir. Ben Beethoven’ın bütün bestelerini bir kadına aşkında dolayı yazdığını ve bu kadını kimseye söylemediğini öğrendiğimde aşkın ikinci özelliğinin “Aşk gizliliği sever” olduğunu anladım. Bazı insanlar aşkı bir sır olarak düşünüyorlar ve “Üç kişinin bildiği sır sır değildir” diyerek aşkı mümkün olduğunca gizli tutmaya çalışıyorlar. Hatta Ahmet Altan’ın Bir Hayat Bir Hayata Değer kitabında anlatıldığına göre Halil Cibran bu gizliliği daha da abartarak hiç görmediği, sesini duymadığı, kokusunu bilmediği ve hiç bir zaman karşılaşmadığı bir kadına âşık olmuş ve onula mektuplaşmıştır ama görüşmekten yüz yüze görüşmekten kaçınmış ve bu ilişkiyi gizli tutmuştur. Eğer onunla görüşürse aşkının zaman içinde azalacağından ve sonunda biteceğinden korkmuştur. Bu iki örnek bize aşk gizli kaldıkça aşktır gerçeğini yansıtıyor. Sizinle yeri gelmişken bir genel kültür bilgisi de paylaşmak isterim. İnsanların evlenince aşk biter demesinin asıl sebebi aşkın gizliliğinin gün yüzüne çıkmasındandır. Gelin aşkı tek taraflı sevenlerin penceresinden bakarak inceleyelim. Bu pencere aşkın en acı verici ve ateşi ile insanın aciz kalbini kor gibi yakan özelliğine açılır. Bu özelliğin adı “Aşk adil değildir.” Yaratılış itibariyle kimimiz ayna çatlatacak kadar güzel, kimimiz ise aynaya bakmaya utanacak ve korkacak kadar çirkindir bu hayatta. Durum böyle olduğundan dolayı çirkine birine kimse âşık olmaz, çirkin bir kimse âşık olduğunda ise platonik bir aşk acısı yaşar narin kalbinde. Hiçbir zaman ulaşamaz kalbinde yatan prensesine veya beyaz atıyla kendisini bekleyen prense. Her ne zaman yanından geçen bir çift görse yüreği yağın kızgın ateşe atıldığında çıkarttığı sesi hisseder ve kendi yanında da sevdiği kişinin olmasını ister. Aşk bu yüzden bu insanlara karşı adaletli değildir. Tanımı olmayan aşkı daha iyi anlamak ve tanımak için aşkın özelliklerini bilmek yeterlidir. Aşkın bölücü olduğunu, gizlilikten hoşlandığını ve herkese adil davranmadığını iyi bilir ve anlarsak, âşık olmadan önce ne yaşayacağımızı önceden tahmin ederiz ve yapmamız ve yapmamamız gereken önemli şeyleri göz önünde bulundururuz. KAYNAKÇA Altan, Ahmet. Bir Hayat Bir Hayata Değer. İstanbul: Everest Yayınları, 2016. Baskı.Kürk Mantolu Madonna: Kitap Değil, Adeta Bir Arkadaş Dürüst olmak gerekirse, kitap okumakla pek aram yoktur. Ne zaman bir kitaba başlasam ya dayanamayıp sonunu okuyarak kitabın tüm tadını kaçırır; ya da kitap okuduğum sırada duyduğum herhangi bir ses, gördüğüm herhangi bir şeyle dikkatimi dağıtarak, okumayı bırakırım. Beni kendine bağlayan, benimle konuşan ve beni bana anlatan o doğru kitabı bulamamaktan kaynaklandı bu durum belki de bu zamana kadar. Ancak birkaç gün önce bir türlü almaya cesaret edemediğim Sabahattin Ali’nin Kürk Mantolu Madonna’sını okuyunca bu durum değişti. Yazar hakkında pek bilgi sahibi olmamama rağmen kitabın aylar boyunca “Çok Satanlar” rafında durması ve hemen hemen tüm arkadaşlarımın bu kitabı yere göğe sığdıramayarak anlatması beni bu kitabı okumaya şaşırtıcı bir şekilde cesaretlendirdi; nitekim sayfaları çevirdikçe doğru bir karar verdiğimi tekrar tekrar anladım. İki yüz sayfalık kısacık bir romanı bile günlerce okuya okuya bir türlü bitiremeyen ben, bu romanı aldığım gece uykusuz kalmak pahasına bitirdim. Sabahattin Ali’nin 1943 yılında yazmış olduğu son roman olma özelliğini taşıyan bu kitap, okuyanda okudukça roman özelliğinden çıkıp; adeta okuyucuyla içindeki parçaları ve dertleri sürükleyici ve sıkıcı olmayan bir üslupla paylaşan, sessiz ama etkili bir arkadaşa dönüşüyor. Hem bu kadar az sayfa içerip hem de fazlaca Osmanlıca kelime bulundurmasına rağmen hayatımızda ve içimizde aslında sürekli var olan ama fark etmediğimiz çoğu duygu ve düşünceyi bu kadar akılda kalıcı şekilde işlemesi, kitabın bende ayrı bir yer edinmesini sağladı. Kitapta yeni işe başlayan bir memur, içsel dünyasını ve başlarda kendisine sıradanmış gibi gözüken - fakat kitabı okudukça aslında bu memurun da tamı tamına öyle biri olduğunu gördüğümüz - Raif Efendi’nin Maria Puder’le yaşadığı tutkulu ama acıklı aşk hikâyesini ve bu hikâyenin Raif Efendi’nin hayatını nasıl değiştirdiğini anlatıyor. Raif Efendi’nin kitap boyunca hissettiği duygular, yaşadığı olaylar, aslında bir bakıma da bizlere olayları ve kişileri ilk bakışta yargılamamız gerektiğini; olayların insanları ne denli değiştirebildiğini fark etmemizi sağlıyor. Şahsen, kitabı okuduktan sonra eskiden yaşadığım olaylar ve iletişim kurduğum kişiler hakkında yeterince şeyi bilmeden, yanlış yargılara vardığımı; bu yargıların benim şu anki bazı pişmanlıklarımın sebebi olduğunu fark ettim. Kitabın son kısımlarında Raif Efendi’nin, kendisine biricik aşkı Maria Puder’den yazılan mektupların kesilmesinin ardındaki asıl sebebi bilmeden Maria Puder’i suçlaması, ancak asıl sebebin Maria Puder’in ikisinin kızının doğumundan bir hafta sonra komaya girerek ölmesi, benim bu farkındalığımı ortaya çıkartan olaylardan sadece biri… “Gene dün akşam anladım ki, hayatımdan o kadın çıktıktan sonra, her şey hakikiliğini kaybetmiş; ben onunla beraber, belki de daha evvel, ölmüşüm.” sözüyle de pişmanlığını anlatan Raif Efendi’nin, olayın etkisini üzerimde güçlendirdiğini söyleyebilirim. Kitaptan Raif Efendi’nin gerçek olmasını dileyecek kadar etkilendim. Onun kederli, durgun yüzünü görmeyi ve hayatının bu denli nasıl değiştiğini aşama aşama gözlemlemeyi isterdim. Kitaptaki anlatıcının da dediği gibi Raif Efendi “benim üzerimde belki