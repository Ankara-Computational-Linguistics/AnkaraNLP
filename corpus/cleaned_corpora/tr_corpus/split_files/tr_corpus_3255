fark ettim. Şiirin beni içine hapseden bir diğer özelliği ise kısa ve dolu oluşu oldu. Ahmet Telli de dahil olmak üzere bazı yazarların şiirlerinde son kelimeye geldiğimde bütün ana fikirden kopmuş gibi hissettiğim çok oldu. O yüzden bu şiire odaklanmayı tercih ettim. İlk seçtiğimde biraz tereddütlerim oluşmadı diyemem. Kısalığından dolayı, şiire karşı olan hislerimi ifade etmekte yetersiz kalacağımı düşündüm. Fakat şimdi görüyorum ki, kendime ayırdığım sayfaları defalarca dolduracak kadar düşünceye sahibim. Öyle düşünceler ki bir hayat olsa, yaşamaya yıllar yetmez. Her zaman şiirlerden çok etkilenen biri olduğumu düşünmüşümdür. Bunun nedeni belki yazı yazmaya karşı ilgi duyuşum, belki de duygularımı çok içimde yaşarken dışarıya vuramayışımdır. Şairlere bu konuda hep bir hayranlık duymuşumdur. Çünkü şiir, kendilerini ifade etmek için kullandıkları bir araç konumunda olmuştur. Hislerini paylaşmayı sevmeyen bireylerin, hayatın yoruculuğu ve baskısı altında kullanabilecekleri bir kaçış yolunun olduğu gerçeği içimin rahatlamasını sağlayan bir düşünce oldu. Biz okuyucular ise, bu kaçış yolunun sonunda bekleyen kişiler olarak yorumlanabiliriz bence. Çünkü onlar, duygularını kendi içlerinden, biz şiir severlerin kalplerine doğru yönlendiriyorlar aslında. Telli, Ahmet. Bakışın Senin. İstanbul: Everest Yayınları. 2016. Elif Serim Ahmet Yaşar 21501802 Bir Delikanlının Mezar Yazıtı1 Canlılık faaliyetlerinin sona ermesi değil, bilincin yok olmasıdır ölüm, insan için. Güzelliklerin alını morunu, acıların koyu karanlığını hissetmemek; renklerin, seslerin, esen rüzgârın algısını kaybetmektir. Yok olmaktır, silinmektir ölüm. Bir başlangıç da değil, aksine, her bir insanın yazgısı, sonudur. Bu yüzdendir ki, ömür boyunca beklenendir, üzerinde en çok düşünülecek olan gerçektir. Ötesiyle, berisiyle, özlemiyle, korkusuyla… Berisinde hiç bitmeyecek sanılan bir hayat vardır, tek sıkımlık kurşunuyla bir insan beklemektedir; sevenleri, sevdikleri beklemektedir; kederi, sevinci beklemektedir. Ötesinde, kimine göre başka dünyalar vardır; kimine göre, değil bir başka bir dünya, bir karanlık bile bulunmamaktadır. Başka gayelere ulaşmak için ya da hayata tutunamadığından onu özlemle ananların tutkusu ve devasa mezarlara sığınanların, onu iki dudağının arasına almayanların, hatta aklına bile sokmayanların en büyük korkusu da ölümdür. İnsan bu kadar sık ölümü anar, düşünür, ölümden kaçar, korkar da diline, sözüne, yazısına ölüm hiç bulaşmaz mı? Böylesine çelişik duyguların, bambaşka sonuçlar yaratan bir gerçekliğin sebebi, elbette bütün hikâyelerde geçmekte, şiirlere düşmekte, edebiyattan taşmaktadır. Bir dilin ürettiği en güzel sözlerin, yazıların içinde mutlaka ölümü anlatan bölümler de bulunur. Türkçe’nin en güzel mısraları da ölümü barındırır, Türkçe’nin en iyi yazıları da. Ne güzel söylemiştir Ergin Günçe, ‘Ölüm alışsın artık bize/Bir dans gibi bahçemize gelsin/ Gelsin otursun ılık minderimize’2. Cahit Sıtkı, ‘Öldük, ölümden bir şeyler umarak/ Bir büyük boşlukta bozuldu büyü’3 demiş; Cemal Süreya, ‘Her ölüm erken ölümdür/ Biliyorum Tanrım’4 diye seslenmiştir. Nazım, ‘Ben/Daha ölümü düşünmüyorum/ Ben bir çocuk doğuracağım/ Hayat taşıyor içimden’5 diyerek Turgut Uyar da ‘Ama ben onların ölümlü, yanılgan insan,/ Geçen ve bir daha geri gelmeyen bir rüzgâr olduklarını unuttum’6 mısralarıyla ölüme değinmişlerdir. Bir çırpıda aklıma gelenler bunlar ancak daha nice söz söylenmiştir ölüm üstüne. Birini kaybetmenin acısı hep anlatılagelmiş, özlemi dillendirilmiştir. Yaşlılığın getirdiği korkuyla ölümle ilgili sözler sarf edilmiştir. Ahmet Erhan’ın yazdığıdır, ölümü anlatır. Ergin Günçe’nin yazdığıdır, ölümü anlatır. Anlatır da anlatır. Güzel dilimde, o kadar roman, bir o kadar şiir, döner durur ölümü anlatır. Anlatır anlatmasına ama ölüm teması sadece Türkçenin sınırları içinde sıkışıp kalır mı? Bütün bir kurgunun, ölüm döşeğindeki bir adam etrafında döndüğü7, bir kaybını gömmek üzere yola çıkan bir ailenin anlatıldığı8 romanlar yazılmamış mıdır başka dillerde? Ölümü anlatan, ona dokunan şiirler yok mudur? Evrensel olan bu konu romanlarda, şiirlerde pek sık işlenmiştir. Ancak ne var ki, yabancı dillerden bizim dilimize yeterli sayıda, en azından romanlar kadar, şiir çevirisi yapılmamıştır. Büyük bir eksikliktir bu. Bu eksikliği yıllardır dolduran, karşılayan, kaliteli çevirmenlerimizden biri de Bilge Karasu’ydu. Yenilik, Vatan San’at, Akis, Forum, Seçilmiş Hikayeler Dergisi ve Argos gibi pek çok yayın 1 Yunan Güldestesi Epigramlarından Dört Mezar Yazıtı, Bilge Karasu, Şiir Çevirileri. Der: Tunç Tayanç, Metis Yayınları, İlk Basım, s.101. 2 Ergin Günçe, Türkiye Kadar Bir Çiçek. YKY, 1. Baskı, s. 25. 3 Cahit Sıtkı Tarancı, Otuz Beş Yaş. Can Yayınları, 52. Baskı, s.157. 4 Cemal Süreya, Sevda Sözleri. YKY, 63. Baskı, s. 132. 5 Nazım Hikmet Ran, Bütün Şiirleri. Delta Yayınları, 2. Baskı, s.274. 6 Turgut Uyar, Büyük Saat. YKY, 12. Baskı, s.135. 7 Tolstoy, İvan İlyiç’in Ölümü. 8 William Faulkner, Döşeğimde Ölürken. Ahmet Yaşar 21501802 organında yayımladığı çeviri şiirlerin derlenmesiyle bu yönü de okuyucular olarak bizler için tamı tamına ortaya konulmuş oldu. Ben, Metis Yayınları’ndan çıkan, Tunç Tayanç’ın bu emekle hazırlanmış derlemesiyle karşılaştığımda, ölüm temasının işlendiği pek çok şiiri ilk defa, Bilge Karasu’nun başarılı çevirileriyle okumuş oldum. ‘Ölümlü kırı toprağın Kar inleyip titriyor Arkasında kapının’9 Canlılık faaliyetlerinin sona ermesi değil, bilincin yok olmasıdır ölüm, insan için. Güzelliklerin alını morunu, acıların koyu karanlığını hissetmemek; renklerin, seslerin, esen rüzgârın algısını kaybetmektir. Yok olmaktır, silinmektir ölüm. Kapının arkasında, hep bizi, varlığımıza son vereceği günü beklemektedir. Kalanlara acı verse, dimağlara endişe, korku da salsa, giden için mutlak bir kapanış, bir sondur. Lorca ise bunu bilerek şu mısraları söylemiştir: ‘Öldüğümde isterseniz Bir fırıldakla beni Savuruverin havaya Öldükten sonra!’10 9 Bilge Karasu, Şiir Çevirileri. Der: Tunç Tayanç, Metis Yayınları, İlk Basım, s. 47. 10 Bilge Karasu, Şiir Çevirileri. Der: Tunç Tayanç, Metis Yayınları, İlk Basım, s. 33. Ömer Furkan Parmak Ateşin Yaktığı Yer Kayıtsızlığı ilgisizlik olarak tanımlıyor TDK. Milan Kundera’nın Kayıtsızlık Şenliği kitabı ise varoluşun özü olarak “kayıtsızlık” kavramını ele alıyor. Hiç durmadan akan zamanı durdurmanın bir yolu olmaması, bu dünyanın düzenini tersine döndürmenin de onu yeniden düzenlemenin de mümkün olmaması, insana tek bir direniş yolu bırakıyor Kundera’ya göre: dünyayı ciddiye almamak. Bir diğer ifadeyle kayıtsız ve gamsız yaşamak insana asıl mutluluğu, huzuru getirecektir. Kundera’nın bu görüşüne katılmak, kayıtsız ve dertsiz yaşamak, acımasızca bir yaşam biçimi olsa gerek. Hele ki dünyanın bu denli belalarla çalkalandığı, yangınlara maruz kaldığı bir dönemde, olan tek bir olaya dahi kayıtsız kalmak, en basit ifadesiyle kalpteki merhametin tükendiğini ifade eder. Bir insan dünya üzerindeki teröre, açlığa, yoksulluğa, susuzluğa, çevrenin ve hayvanların birtakım maddi hesaplar uğruna feda edilmesine kayıtsız kalabiliyorsa ve bunu yalnızca kendi iç huzurunu sağlayabilmek adına yapıyorsa, kalbi kararmış demektir. Örneğin, yakın zamanda Türkiye’de ve dünyada yaşanan patlamalar üzerine pek çok insan farklı farklı şekillerde tepkisini ortaya koymaya çalışıyor. Hepsinin tek isteği var: terörün sona ermesi. Oturup dert içinde boğulmak çözüm değil elbette, ölünün arkasından ağlamak da ne ölüyü geri getirir ne de potansiyel yeni ölümlere karşı bir koruma oluşturabilir. Buna rağmen ağlayan insana neden ağladın diye sormak da acımasızlığın ta kendisi olur. Çünkü insan ruh ve kalp sahibi bir varlıktır, kalp sızlar, göz de gözyaşı döker. Hüzünlenemeyen eksiktir. Üzülmek, dertlenmek çözümün ilk aşamasıdır aslında. Hele terör gibi bir meselede insanlar üzülmelidir ki harekete geçebilmek, el ele verebilmek için kendilerinde şevk ve kuvvet bulabilsinler. Onları bağlayan ortak nokta kaybedilen insanların hüznü olsun, vatanı ve insanlığı bu beladan kurtarma aşkı ve şevki olsun ki bu noktada sonuna kadar gidilip çözüme ulaşılabilsin. Bu olaylardan sonra sağlam durulsun, tüm insanlık el ele, kol kola, baş başa verip dimdik ayakta dursun ki araya fesat karışmasın ve sonuçta terör sona ersin. Ancak maalesef, tüm bu olaylar yaşanırken sanki dünya güllük gülistanlık bir yermiş gibi yaşamaya devam edenler, yüzlerinden gülücük eksik olmayanlar, ortamların ciddiyetini bozmaya devam edenler de var. Elbette yine gülümsemek gerekir, ancak her şeyin bir dengesi vardır. Cenaze evinde sevinç olmaz diye bir laf vardır. Şu an insanlık bir cenaze evi gibidir, bu sebeple Akif’in şiirinde ifade ettiklerini herkesin üstüne alınması gereklidir: “Irzımızdır çiğnenen, evladımızdır doğranan / Hey sıkılmaz, ağlamazsan, bari gülmekten utan!” (Müslümanlık Nerde) Dünyanın dengesinin bozulduğu bu dönemlerde olaylara deve kuşu misali yaklaşmak, kişiyi insanlığından uzaklaştırır. Kafasını kuma gömen deve kuşu, avcıdan gizlendiğini sanır ve yalancı bir huzura erer. Ancak avcı da onu görmektedir. Dünyadaki olaylara bakıldığında ise terörün bir amacının da insanları insanlığından uzaklaştırmak olduğu görülebilir. Sadece teröre değil, açlık gibi, yoksulluk gibi herhangi bir sıkıntıya karşı deve kuşu tavrı takınmak, kişiyi insanlığından uzaklaştıracak bir tavırdır. Bir kişinin kalbinde merhametin zerresi olmadıktan sonra, o kişinin kalbi karardıktan sonra dünyanın en güvenli ve en refah hayatını yaşasa da bir şey kazanmamış, çok şey kaybetmiş olur. Çünkü insan bireysel bir varlık değildir. Sosyallik, onun yaşamını devam ettirmesinde en önemli özelliklerinden birisidir. İhtiyacı olan şeyleri başkalarıyla iletişime geçerek elde edebilir. Karnını doyurması için yiyecek satın almalıdır. Kışın üşümemek için bir başkasından giyecek satın almalıdır. Bunun gibi neredeyse tüm maddi ihtiyaçları için başkalarına muhtaç olan insan; sevgi, dostluk, şefkat, aşk gibi en az maddi ihtiyaçları kadar önemli olan manevi ihtiyaçlarını karşılamak için de yine sosyallik yönünü kullanmak zorundadır. Hal böyle olunca insan her şeye kayıtsız yaşayamaz. Eşi hastalanan insan kayıtsız kalamaz, en yakın arkadaşı bu dünyadan göçen birisi gamsız olamaz. İnsanların insanlık seviyesine göre olaylara dertlendiği ya da kayıtsız kaldığı söylenebilir. En üst seviyede ise “Ateş düştüğü yeri yakar.” düşüncesinin tam tersi olan “Ateş nereye düşerse düşsün beni de yakar.” düşüncesine sahip olmak vardır. Böyle bir hayat felsefesi huzurun kaynağıdır. Dertlilere maddi-manevi destek olmak, başka insanları mutlu ederek yaşamak Kundera’nın kitabında ifade ettiği gibi bir aptallık değil, aksine insana gerçek mutluluğu kazandırabilecek bir erdemdir. Özetle, kayıtsızlık huzurun kaynağı, varoluşun özü değildir. İnsan sosyal bir varlık olduğundan olaylara, kişilerin dertlerine kayıtsız kalamaz. Her insan seviyesine göre olaylara karşı tepki gösterir. Kayıtsız kalmak, insanı bir boşluğa sürüklerken; olayları dikkate almak ve başkalarının dertlerini kendine dert edinmek insana fikir üretme, aksiyona geçme adına aşk ve şevk verir, insan olmanın tadını hissettirir. Dünyadaki sıkıntılar birer birer sona erecekse bu, bir itfaiye eri gibi her yangına su taşımanın derdinde olanlar sayesinde gerçekleşecektir. KAYNAKÇA Milan Kundera. Kayıtsızlık Şenliği. İstanbul: Can Yayınları, 2015. Ersoy, Mehmet Akif. “Müslümanlık Nerde Şiiri.” Antoloji.Com. y.y. t.y. Web. 13 Nisan 2016. Yavuz 1 Ayşe Ezgi Yavuz Tuğba Kara TURK-101 21703837 22.10.2017 BİLEREK KÖR OLMAK Düşünen bir insan olarak övünmeme rağmen insanlığın bu tek “görme” duyusuna ne kadar bağlandığını ve bu duyunun getirileri kadar götürüleri de olabileceğini bu kitaptan önce bu kadar derinlemesine düşünmemiştim. Tabii ki insanlar gördüklerinden kötü de etkilenebilir, iyi de ancak bu kitabın etkileyiciliği insanların nasıl etkilenebileceğini, bazılarının tek bir görüntü yüzünden hayatları boyunca yaşadığı ve beyinlerini yavaş yavaş çürüten travmaları çok çıplak ve somut bir şekilde ifade etmesindeydi. Aslında somut bir şekilde insanların kafasında yaşadığı sonuçları, iğrenç denebilecek kadar net bir biçimde adeta beyinlerinin nasıl parçalandığını gözler önüne sermesi bu kitabı özel kılıyor. İnsan kaybedince anlar derler ya, sırf birini değil bir şeyi de, mesela bir duyu organını da kaybedince anlıyor insan aslında onun gerçek değerini. Hele gerçekten kaybetmeyip sadece kullanmaması gerektiğini biliyorsa bu insanın bütün içgüdülerine ters düşüyor. Yüzler yok, renkler yok, nesneler bile yok bazen karanlıkta. Gözümüzü açtığımızda gördüğümüz değer verdiğimiz sevdiğimiz anlamlı bulduğumuz hiçbir şey ya da hiç kimse yok. Hatta gözümüzü açmışız, açmamışız anlamı da yok. Kafes bu işte, ne olduğunu bile bilmediğin “canavarları” görürsen aklını kaçırabileceğin bir dünyada, görmekten vazgeçenlerin, kendilerini karanlığa mahkûm edenlerin hikayesi. Kendilerini adeta bir kafese hapseden, hayatta kalmak uğruna evindeki camlardan bile dışarı bakmayan bir kadının hikayesi. Yavuz 2 İnsanlığın en çok güvendiği, bizlere en çok bilgi veren, hatta kalıplaşmış “Gözümle görsem inanmam!” gibi sözlerimizde yer alan en çok kullandığımız duyumuz görmedir. Deyim yerindeyse, bağımlı olduğumuz bu organ bize güneşin doğduğunu, battığını, çimenleri, gökyüzünü, yıldızları ve bize şu an çok normal gelen hiçbir şekilde fark etmeyeceğimiz birkaç yüz muhteşem detayı daha gösterir. Bütün renkleri, canlılığı, neşeyi gösterir. Ne kadar önemlidir sevdiklerimizi görmek! Ancak görmek isteyeceğimiz şeyler olduğu gibi görmemek isteyeceğimiz şeyler de vardır. Görünce adeta insanın beynine kazınan, insanı değiştiren, kendi benliğinden çıkaran hatta delirten olaylar da vardır. Görmek bizim en büyük mucizelerimizdendir ama aynı zamanda en büyük lanetimizdir. İnsan, görmemeyi, gözünü yummayı tercih ederse gerçekten onu suçlayabilir miyiz? Evet, belki kitaptaki gibi “canavarların” olduğu bir dünya değil bizimkisi; ancak bizde de farklı canavarlar var. Her gün dışarda gördüğümüz, belki fark etmediğimiz yüzlerce canavarın arasındayız. Çok uzak bir ihtimalmiş gibi görünse de aslında yaşadığımız dünya kitaptakine ürkütücü derecede benziyor. Biz de hayatımızı değiştirecek, bizi farklı bir insana dönüştürecek belki de ölmek istememizi sağlayacak görüntüler görüyoruz. Biz de bazı şeyleri gördüğümüzde gözlerimizi çıkarmak istiyoruz, şakaklarımızı beynimize ulaşana kadar oyup parmaklarımızı içeri daldırıp, bazı görüntüleri oradan kazıyarak dışarı atmak istiyoruz. Aynı kitaptaki gibi deliriyoruz. Kitapta aslında “canavar” olarak tanımlanan şeyler ne, bilmiyoruz. Bilen herkes aklını kaçırdığından, çoğu öldüğünden, kimse gerçekten neden dünyanın bu hale geldiğini bilmiyor. Yine bizim dünyamızı anımsattı değil mi? Kim bu kötülüklerin sorumlusu, kim bizim yoldan çıkmamızı sağlayan? Ne olduğunu bilmediğimiz şeylere karşı sağlam durmaya çalışıyoruz. Bunu bildiğimiz tek şeyle yapıyoruz, çünkü savaşlarda da böyle yapılır, zayıf yanını yok edersin ki sana karşı kullanılamasın. Gözlerimizi kapayarak ve bence her zaman fiziksel Yavuz 3 olarak kapayarak da değil. Bazen de görmezden gelerek. Yine, aynı kitaptaki gibi kendimizi, benliğimizi, akıl sağlığımızı korumaya çalışarak gözlerimizi kapıyoruz. Evet, yüzleşmeliyiz belki de ama bu kadar çok tehdidin, tehlikenin, “canavarın” kol gezdiği bizim dünyamızda söyleyin bana, gözlerinizi bağlayıp gezmek, bu kadar şeyi yaşamamak uğruna, aklını oynatmamak uğruna gözlerinizden vazgeçmek hala çok mu saçma geliyor? Yavuz 4 KAYNAKÇA Malerman, Josh. Kafes. Çev. Aslı Dağlı, İthaki Yayınları, 2015. İrem Cumalı 21402027 MESELE YALNIZLIK Kalabalık caddeler, otobüsler, metrolar… Tıklım tıklım metropoller… Bunca kalabalığın içinde aynaya bile bakamayan milyonlarca insan… Yalnızlığın üvey evlat gibi horlandığı günümüz dünyasında bireyler robotlaştırılmaya, duygular köreltilmeye devam ediyor. Geniş ailelerin yaşadığı müstakil evlerden üst üste bindirilmiş apartmanlara hızlı bir geçiş yapan insanoğlu bunalımın eşiğine geliyor. Devamlı kalabalıklar içinde yaşarken aslında gerçekten “birlikte” olamamış aynı zamanda verimli yalnızlığı da kaçırır olmuşuz. Kaçımız güneşin doğuşuyla aynaya bakıp kendine “Günaydın, bugün nasılsın?” diyor ya da kaçımız kimseye gönül muhtaçlığı duymadan hayatını sürdürebileceğine inanıyor? Ben cevap vereyim: Pek azımız. Hâlbuki yalnızlıktır insanın acılarına en etkili ilaç. “Günde üç öğün aç karnına yalnızlık” diye yazıverse doktorlar reçetelere, şu dünyada hiç dert kalmayacak gibi geliyor bana. Belki de bu fikirden yola çıkılarak yazılmış bir inceleme kitabı okudum geçenlerde. Cem Şancı, Yalnızlık Doktorası adlı eserinde bahsettiğim düşüncelerimi adeta doktora seviyesine çıkarıyor. Yalnızlığı seven ve birçok soru işaretini ancak yalnız başına düşünürken çözebilen biri olarak kendimi hep diğerlerinden farklı hissetmişimdir. Günümüz algısına göre gençler arkadaşlarıyla gece kulübüne gitmeli, hiç değilse bir yerlerde kahve içmeli, muhabbet etmeli… Sıcak bir odada kahveni yudumlarken kitap okumak bu yüzyıla ait değil sanki. O kitabı irdelemenin verdiği manevi doyumu herhangi bir insan güruhu veremez bana. Yalnızlık insanı olmak kimilerine bencilce gelebilir. Aksine, birliği oluşturacak olgu yalnızlıktır. İnsan önce kendi başına var olabilmelidir, gerektiğinde kendine yetebilmelidir. Çünkü bu, temeli sağlam ilişkiler kurabilmenin şartlarındandır. Kişiliği oturmamış, henüz kendiyle barışamamış kimseler diğer bireylerle barış içinde yaşayabilir mi? Kendiyle hesaplaşmalarını tamamlayamamış insanların birbiriyle hesapları sağlıklı sonuç verebilir mi? Sanmıyorum. Cem Şancı, kitabında bu meseleyi Halid Ziya Uşaklıgil’in anısını içeren küçük bir anekdotla anlatmış. Halid Ziya’nın yalnızlıktan korkup korkmayacağını soran dostlarına cevabı ise yazının en etkileyici kısmı olmuş: “Yalnızlık bir mahrumiyet değil, lükstür.” (s. 13.) Biraz da yalnızlık korkusu ve aşktan bahsetmek istiyorum. Cem Şancı, olaylara daha çok psikolojik açıdan yaklaşma eğilimi olan bir yazar olarak yalnızlık korkusuna da değinmeden geçmemiş. Yalnızlık korkusuyla oluşturulmuş ilişkilerin yapmacıklığından ve sağlıksızlığından bahsederken en çok da aşk meselesi üzerinde durmuş. Yazarın bu düşünceleri aşk ilişkileriyle ilgili kalıplaşmış fikirlerimi tekrar sorgulamamı sağladı. Hayatta kendi kendine var olmayı öğrenememiş iki insanın aşkı, basit bir muhtaçlıktan öteye gidebilir mi? Muhtaçlık duygusuyla çıkılan yolda aşk olduğu gibi kalabilir mi? En güzel aşkların kendi kişisel olgunluklarına erişmiş insanlar arasında gelişmesi tesadüf olamaz. Bu olgunluğa erişmenin en önemli yolu da yalnızlıktır bence. Yalnızlığın sınavlarından geçmiş insanların takdir belgesidir mutlu bir aşk. Yüzyıllar önce büyük düşünürlerin anlatarak bitiremedikleri gözbebekleri yalnızlık, modern dünyanın hızında kayboluyor. Maddi kazançların giderek arttığı ama mutlulukların azaldığı bu zamanda herkes yalnızlığı bir yoksunluk olarak görüyor. Peki, bu düzeni değiştiremez miyiz? Plaza yaşamından kendimizi bir an olsun uzaklaştırıp, hayat denen tuvale çizdiğimiz resme bir göz atamaz mıyız? Bu tuval öyle ki yedeği yok, telafisi yok; tek silgisi ölüm. Mutsuzlar kervanına katılıp gitmeden önce hepimiz birer paydos versek şu koşuşturmacaya. Anlasak keşke mutluluğu getirenin sahte ilişkiler ya da derinlik yoksunu duygular değil de öz farkındalık olduğunu. Özümüze açılan kapının anahtarı şüphesiz kendimize ayıracağımız zaman parçalarıdır. Kimse kimseye bundan daha güzel bir hediye veremez, veremeyecektir. Ne güzel demiş Cem Şancı: “Toprak gibidir yalnızlık / Zamanla sarar seni, köklerini alır içine / Dün yalnızım diye ağladığın yerde / Yarın çiçekler açar” (s. 14) KAYNAKÇA Şancı, Cem. Yalnızlık Doktorası. İstanbul Remzi Kitabevi, 2014 Bir Umutla Yaşamak Gözde Kayretli Başınıza kötü şeyler geldiğinde pes edenlerden misiniz? Savaşmak, düştüğünüz gibi kalkmayı da bilmek varken, köşeye sıkışınca kaçmayı mı tercih edersiniz? Eğer cevabınız evet ise bence kendinize bu denli haksızlık etmeyin. Hayatta bazen çok sıkıştığımız, çıkış yolunu bulamayacağımızı sandığımız anlar olur. Böyle durumlarda paniğe kapılmak sanıyorum ki kendimize yapacağımız en büyük kötülüktür. Her zaman iyi bir kurtuluş bulabileceğimizi elbette savunmuyorum fakat zamana bırakarak düzeltmek varken, tüm gücümüzle her şeyin üstesinden gelmektense neden kendimize zarar verelim ki? Kendimizi sakinleştirip ‘’Ben yapabilirim. Bu da düzelecek.’’ dedikten sonra karşımızda ne durabilir? Ben hep zor durumlarda annemin sözlerini hatırlarım mesela: ‘’Sana senden kıymetli kimse yok, sana senden önemli hiçbir şey yok.’’ Bunun ardından huzur çöker bana. Sonuçta dertler benim büyüttüğüm kadarlar ve eğer ben onlara kendimden daha fazla değer verirsem sorun o zaman ortaya çıkmaya başlar. Genelde çok uçuk kaçık şeyler olsa bile şaşırmam dediğim kitap dünyasında en sonunda beni şaşırtan kitabı buldum. Bu son derece muhteşem ve bir o kadar da kan donduran kitap Münir Göle’ye aitti. İlk ismini gördüğümde kafamda bir ‘’Acaba olabilir mi?’’ düşüncesi oluştursa da hemen konduramadım içinin intihar hikâyeleriyle dolu olacağını ama okuduktan sonra kitabın adını her söyleyişimde tüylerimin diken diken olmasına yol açtı. Çıkış Yolları… Bir insan düşünün. Hayata dair hiçbir umudu kalmamış bir insan. Yaşanacak o kadar güzel günler, edinilecek çokça güzel anı varken hiçbir şeyi gözü görmeden intihar eden bir insan. Her şey bir kenara kendi canını yakmaya korkmayacak kadar gözü kararmış bir insan. Ben ne zaman böyle bir insan düşünsem aklıma önce ‘’Neden?’’ diye sormak geliyor. El ele verdikten sonra düzeltilemeyecek ne varmış ki? Kendi kendimize dertlerimizi büyütüp bir dağ hâline getirmek ve ardından bu dağı aşamayacağımıza kendimizi inandırmak bence bize ait bir yetenektir. Mesela bir iki hafta önce konu nasıl açılmıştı hatırlamıyorum ama eski bir arkadaşın intihar haberi gündemdeydi. Bu haberi ilk kez duymamdan mı yoksa haberden mi bilmiyorum hem hayli şaşırmış hem hayli yıkılmıştım. Gencecik bir kız nasıl kendine kıyabilmişti? İşte yine ‘’Neden?’’ sorusunu yönelttiğimde kesin bir yanıt olmaması da ayrı şaşırtmıştı beni. Kimi derslerden bunalmış olmasından kaynaklandığını söylüyor, kimi nedenin erkek arkadaşı da olabileceğini vurguluyordu. Konu dağılıp herkes farklı bir muhabbete giriştiğinde kendimi kızın ailesini düşünürken bulmuştum. Kim bilir annesi ve babası kendilerini ne kadar suçlamışlardır? Evlat kaybetmenin acısı yetmezmiş gibi kızlarının çıkmaza girdiğini fark edememiş olmak onlara ağır gelmiş olmalı. Ya yardım çığlığı atmışsa ve ailesi duyamamışsa? Peki, ama değer miydi? Dersler çalışılsa toparlanmaz, erkek arkadaş problemi konuşulsa çözülmez miydi? Elbette çözülürdü. Ama daha büyük bir sorun vardı ortada. Biz yaşama tutunmak için umutlarımızdan beslenirken yaşadığımız kötü olaylar ve dertlerimiz de umutlarımızı tüketmek için çabalar ve bu olayda kızın yaşamak için umudu kalmamıştı. İnsanlar her geçen gün intihar haberlerine biraz daha alışıyor, her geçen gün intihar insanlar için bir kaçış yolu olarak olağan ve güzel görünmeye başlıyor. Bununla savaşmak için umut tomurcukları yeşertmek yerine biz de bu duruma ayak uydurmaya, duyduktan sonra biraz üzülüp ardından normalmiş gibi kafamızı diğer tarafa çevirmeye başladık. Hiç unutamıyorum bir gün yakın arkadaşıma hazırlığı geçemediğim için içinde bulunduğum kötü ruh hâlini anlatıyordum ve kurtulmanın beni ne kadar rahatlattığına da değinmiştim. Bana çok büyük bir soğukkanlılıkla ucuz atlattığımı, bu sebepten intihar eden çok kişiyi duyduğunu söyledi. Sonra diğer kızın intihar haberinde yaptığımız gibi bunu bir sohbet konusu olarak gördük, bitti diye yenisini açtık. Sanki az önce bahsettiğimiz şey kendine zarar vermekle veya hayat sonlandırmakla ilgili değil de normal bir dedikodu gibi davrandık. Bütün bunlara rağmen yine de karamsarlığa düşmememiz gerektiğini söylemek zorundayım. Savunduğum şey zaten her zaman içimizde yaşamak için umuda sahip olmak değil mi? Ancak böyle tutunabiliriz hayata. Siz siz olun pes etmek kavramını kendinizden uzak tutun ve her zaman bir umutla yaşayın. M EHMET EMİN ALTUN Kelimenin Ötesinde Vatan Arapça kökenli bir sözcük olan vatanın etimolojik özü ve sözlük anlamı içimizde tutuşturduğu alevi anlatabilmek için yeterli olmadığından, vatanı evrensel olarak kabul edilen anlam olan “Yurttaşların üzerinde yaşadığı veya yaşamadığı halde tarihsel ve kültürel açıdan gönül bağıyla bağlı olduğu toprak parçası” olarak tanımlamak yerine, üzerinde yaşayan insanlara sorduğumuzda çok değişik yanıtlar alabilmekteyiz. Kimisi yemek, kimisi mimari, kimisi de müzikle ifade etmeye çalışır vatanı. Çünkü vatan tekdüze bir cümlenin ötesinde ruhu, sesi ve kokusu olan bir hayatlar bütünüdür. Nazım Hikmet’in “Memleketim: Bedreddin, Sinan, Yunus Emre ve Sakarya, kurşun kubbeler ve fabrika bacaları benim o kendi kendinden bile gizleyerek sarkık bıyıkları altından gülen halkımın eseridir.” deyişinde de görüldüğü gibi vatanv çok sesli bir koro olup içerisinde bulundurduğu mimari eserler, kültürel şahsiyetler ve toplumsal yaşam şeklini anlatan gündelik yapılar bu koronun dekoru olma özelliği taşırlar. Örneğin ülke dışı bir geziden döndüğünüzde ya da bir ülke hakkında araştırma yaptıktan sonra aklınızda kalan ilk şey, gittiğiniz ya da araştırdığınız ülkenin ana özelliği olan mimari eserleridir. İtalya’yı Pisa Kulesi ile veya Fransa’yı Eyfel Kulesi ile hatırlamaz mıyız? Çünkü tarih bu mimari eserlere hapsolmuş bir şekilde kendi vatanlarının yaşanmışlıklarını taşır. İkinci olarak, Şeyh Bedreddin ve Yunus Emre ise bu çok sesli korodaki diğer seslerdendir. Bedreddin, bu topraklardaki asiliğin, Yunus Emre ise huzurun temsilcisidir. Kurşun kubbeler ve fabrika bacaları ise geçmişten gelen kültürün gelecek ile beraberliğini ifade eder. Kurşun kubbelerde okunan ezanlar bugünün fabrikasından çıkan insanı namaza çağırmaya devam etmektedir. Kısacası vatan karşıtlıklarımız ve benzerliklerimizle bizi bir yapan yegane kavramdır. Hele ki bir ayağı iki bin senedir Anadolu’da sabit, diğer ayağı ise dünyanın dört bir yanında, daha önce hiç ulaşılmamış kimselerin gönüllerinde yaşayan bizim vatanımızda her sokak ayrı bir kültür, mimari ve ayrı dini melodiler içermektedir. Vatanın devamlılığını sağlamak için bizim de bu çok kültürlülüğe elimizden geldiğince sahip çıkmamız gerekir. vatanın sınırlarla çevrili, yalnızca bir toprak parçası olmak yerine geçmişi,bugünü ve geleceği sıkısıkıya bağlayan tek bir ruh olduğuna inanıyorsak, bu topraklardan Mevlana ve Yunus Emre’nin geçtiği gibi Konstantin ve Hektor’un da geçtiğini unutmamamız gerekir. Eğer ki yüzyıllar boyunca, elde etmek ya da elde tutmak için Ademoğlu’nun kanını, terini ve gözyaşını akıttığı bu topraklara bağlı her gönülde yeşeren bir ruh varsa ve bu ruh bir bedene bürünecek olursa bu bedende Mevlana, Yunus Emre, Edebali ve Şeyh Şamil gibi Konstantin, Hektor, Antiokhos ve daha niceleri de bulunacaktır. Ve bu vatanda doğan herkes farklı bir aromayla farklı bir iklimde ve farklı bir kültürde doğar, gelişir ve ölür . Bu zengin kültür ve renk mirası, bu yükü kaldıramayacak hamlıkta olanlara ağır geldiğinde, bazı söz sahipleri bu vatanda yaşayan ve yaşatan bu kutsal kültürü, günümüze dek diri tutan “Zorlukla beraber bir kolaylık vardır” parolasını unutup, ve hatta görmezden gelip, ayrılıkçı ve kolaya kaçan bir tutuma sahip olduklarında dahi birbirinden ayrılması mümkün olmayan, kendi yüzyıllarının dekor bulmuş hâlleri İstanbul’un Ayasofya’sı ve Sultan Ahmed’i, Ankara’nınsa Hacı Bayram Camii ile Agustus Tapınağını her akşam birlikte uyutup birlikte uyandıran bu vatan bizi de birarada tutmaktadır. Yaşayan bir ruh olan vatandan hayatının bazı dönemlerini ya da içinde barındırdığı farklı kimlikleri çıkarabilir miyiz? Bu vatanın damarlarında dolaştıkça gezdiği, gördüğü yerlere dikkat etmeye, bu eseri kim, neden, kime ithâf ederek yapmış gibi sorular sormaya başlıyor insan. Örneğin Kapadokya denilen Konya, Nevşehir ve Aksaray’ı kapsayan bölgede sayısız Ortodoks kilisesi ve yaşantısına tanık oluyorsunuz. Aynı şekilde Ege ve Akdeniz’de eski Likya uygarlıklarının şehirlerini nerdeyse her kent yakınında görebilirsiniz. Bu kadar uygarlığın beşiği olan vatanımızı, eski sahiplerininin yaşadığı dönemleri ve onların birikimlerini görmezden gelerek düşünmemiz mümkün müdür? Vatan sözlük anlamıyla yurt olmasının ötesinde, içinde yaşayan insanların onu tanımlamasıyla değişen bir ruhtur. Ve bu ruh, tarih geçse de kendi tarihine kattığı her bir özellik ile yaşamaya devam eder. Bu yüzden vatanı sadece bir millete mâl etmek ya da maddeleştirmek doğru olmaz. Tüm insanlığın, dünyanın her yerine her kültürden,dilden ve dinden eserler bıraktığını düşünürsek vatanı evrensel kabul etmek yerinde bir karar olacaktır. Elvan Mert Uğurlu TURK 101-­‐2 21301153Düş Görüyorum, Öyleyse Varım.. Rüya görmenin insanlara verilmiş en güzel fırsat olduğuna inanmışımdır hep. Düşlerimizde yeni bir dünya yaratır; yeni hayatlar, yeni düşünceler kurgularız, biz onları düşlediğimiz için vardır bunlar. Kendi düşlerimde de içinde elbet benim de olduğum pek çok yeni hayat kurarım. Rüyalar âleminde her şey mümkündür, sınır yoktur, olmaz yoktur, düşlerken kontrol benim elimdedir. Peki ya ben başka birinin düşlediği evrende var olan bir kahramansam? Onun şekillendirdiği şekilde yaşamaya mahkumsam? İşte bu soruları İhsan Oktay Anar da kendine soruyor ve okuyucuları derin bir düşünüşe sevk eden Puslu Kıtalar Atlası adlı kitabını kaleme alıyor. Anar, güçlü betimlemeler ve aralara serpiştirilen tarihi bilgilerle beni yüzyıllar öncesine sürüklüyor ve Konstantiniye sokaklarında gezdiriyor. Zamanını sadece uyuyarak ve düş kurarak geçiren Uzun İhsan Efendi ve oğlu Bünyamin’le tanışıyorum. Uzun İhsan Efendi düşlerinde dünya atlası çizerken, babasının uyuyarak kazandığı paranın nerden geldiğini sorgulamaya çekinen Bünyamin’in, lağımcı olarak tünel kazma işine atılıyor. Bünyamin’in gittiği ilk seferde yaşadığı talihsizliklere üzülmemek elde değil. Eline geçen kara bir akçe önce yüzünün parçalanmasına sebep oluyor, sonra da ardı arkası kesilmeyen talihsizlikleri beraberinde getiriyor. Bünyamin bana gençliği, dinamikliği ve yılmamayı çağrıştırıyor. Babasının eziyetler görüp dilenci olarak çalıştırılmaya zorlandığını öğrendikten sonra kendi hayatı pahasına da olsa babasını kurtarmaya çalışması onun ne kadar kararlı ve fedakar olduğunu gösteriyor. Bazen şaşırıp kalıyorum böylesine genç yaşta böylesine azimli olmasına, kıskanmıyor da değilim Bünyamin’in bu azmini.. Bilmek ve bilmek için uğraşmak çok yüce bir çabadır. Çünkü insan ne kadar çok bilgiye sahip olursa , o kadar hakimdir dünyaya, o kadar güçlüdür. Anar’ın çizdiği Büyük Efendi Ebrehe de benim için bilginin verdiği gücü ve kudreti temsil ediyor. Ebrehe kim mi? Dünyadaki pek çok casus ağıyla elde ettiği bilgileri kullanarak güç sahibi olmuş gizli istihbarat teşkilatının başkanı. Ancak bilginin de sahip olabileceklerinin sınırı vardır. Bilgilerin ölümsüzlüğe ulaşmak için yeterli olduğuna inanmak gerçekten zor. Ancak Anar bu noktada beni oldukça şaşırtıyor ve konuyu felsefik bir boyuta taşıyor. Ölümden kaçabilmek mümkün olsa bile onun için ölümün antitezi olan doğumun sebebini bulmamız gerekir elbette, yani evrenin ilk maddesini. Peki evrenin ilk maddesi nedir ve nasıl ulaşabilir? İşte bu noktada Anar dikkatleri Bünyamin’in elindeki kara paraya çekiyor. Büyük Efendi de sonsuz hıza, boşluğa ve ölümsüzlüğe ulaşmak için kara paranın peşine düşüyor. Einstein’ın izafiyet teorisinden de küçük kırıntılar serpiştirilmiş esere. Ben de düşünmeye başlıyorum. Eğer sonsuz hıza ulaşırsak, sonsuzluğa, ölümsüzlüğe de ulaşabilir miyiz? Anar hikaye içerisinde erittiği derin düşünüşü okuyucuya titizce aşılıyor. Bence yazarlık, içinden geçenleri doğru şekilde kelimelere aktarmanın ötesinde bir uğraştır. Metnin içine sinmiş küçük ayrıntılar ile okuyucuyu derin bir sorgulamaya yönlendirmektir. Anar’ın en sevdiğim özelliği de bu. Aralara serpiştirdiği felsefi ve tarihi bilgilerle hayatın anlamını sorgulatan bir tesiri oldu bende. Anar sadece güçlü bir içerik değil aynı zamanda çok etkili bir üslupla ele almış eserini. Her ne kadar eski Türkçe ve pek çok yabancı kelimeye yer verilmiş olsa da , başta gözümü korkutan bu durum okumaya devam ettikçe yazarın kullandığı güçlü üslupla ortadan kalkıveriyor. Kitabı okumaya başladıktan sonra sayfalar nehir gibi akıp gidiyor ve kitap ayraç kullanmadan bitiyor. Peki ama Uzun İhsan hayali bir karakter miydi yoksa İhsan Oktay Anar kendi ismini verdiği karakterle kendisini mi çizmek istemişti? Kafamdaki cevapsız sorular ve yüzümdeki anlamsız tebessümle kitabın kapağını kapıyorum... Genç Bir Okurun Gözünden 'Hayvan Çiftliği' Bütün hayvanlar eşittir ama bazı hayvanlar öbürlerinden ''daha'' eşittir. Kitap da tamamen bu konu üzerine kurulu zaten. Tam bir eşitlik içerisinde eşitsizlik bana kalırsa. Herkes birbirini eşit sanıyor fakat işin diğer yüzüne bakıldığında çeşitli dolaplar döndüğü görülüyor. Tamamen arkadaşım önerdiği için başladığım bu kitapta çok çeşitli dersler aldım. Aldığım derslerin birincisi olarak da insanların size yaşadığınız yeri yönetmek için vaat ettikleri şeyler ile yaptıkları şeyler arasında dağlar kadar fark olduğunu söyleyebilirim. George Orwell kitabında bu konuyu bana kalırsa çok güzel işlemiş. Gerek yönetim şekli olan ''dolaylı kominizm''i gerek ise yönetim şeklinin uygulamalarını çok güzel eleştirmiş. Biliyorsunuz ki kominizmde bazı insanların parası diğerlerinden fazla bile olsa herkes eşit görülür ve buna göre uygulamalar yapılır. Romanda ise başlarda bu uygulama yapılıyor gibi gösterilmeye çalışılmış, ileriki zamanlarda ise işin yüzünün değiştiği görülmüştür. İşin derinine inersek George Orwell'in açık açık Stalin'i eleştirdiği de gözlerden kaçmamaktadır. Romanın en ilgi çekici bir başka kısmı da bu zaten. Romanı okuyorsunuz okuyorsunuz beyninizde birşeyler canlanıyor ve sonra canlandırdığınız şeyin zaten gerçek yaşamdan bir hikaye olduğunu anlıyorsunuz. Romandaki olay kurgusunun başlangıç, gelişimi ve sonucu da buna uygun olarak hazırlanmış. Başlarda dediğim eşitlik içerisinde eşitsizlik kavramını biraz açmam gerekirse; dediğim gibi yönetim herkesi birbirine eşit göstermeye çalışıyor ve bazı kurallar koyuyor. Kurallara uymayanlar cezalandırılıyor, kurallara uyanlarla ise yola devam ediliyor. Buraya kadar her şey normal zaten. Asıl sorun burdan sonra başlıyor. Yönetim kendince kendini üst görmeye başlıyor ve çeşitli mallardan kısıtlama yapıp himayesi altına alıyor. Tam bir 'diktatör' gibi. Kuralları da istediği gibi değiştiriyor. Yönettiği millet çok cahil olduğundan hiçbir şey anlamıyor ve her şeye onay verip işlerine bakıyorlar. Böyle bir milleti bence de yönetmesi zor olmasa gerek. Düşünsenize bir milleti yönetiyorsunuz sizin bütün emirlerinize evet diyor, itiraz etmeden kabul ediyor. Üstüne üstlük verdiğiniz emirlerde kendinize daha çok yarar sağlayacak şekilde değişiklikler yapıyorsunuz ve ona dahi ses çıkarmıyorlar. Bunun dışında yolunuza çıkan insanları da çeşitli iftiralar ve oyunlarla teker teker etkisiz hale getirebiliyorsunuz. Bu topluluğu yönetmek için çok zeki veya çok nitelikli bi insan olmaya gerek bile yok. Önemli olan topluluğu yöneten insanın karakteri aslında. Toplumu yöneten insan eğer topluma birşeyler öğretebiliyor, toplum ile kendi arasında çeşitli etkileşimlere girebiliyorsa başarılıdır fakat toplumdan kendi çıkarları doğrultusunda yararlanıp bu olayı topluma hiçbir şey yokmuş gibi gösteriyorsa, üstüne üstlük toplum da bunu anlayamayacak kadar cahilse o toplum ülkeyi çok kötü yerlere de sürükleyebilir. Peki yasak olan bir şeyi topluma göstermeden, toplumdaki insaların arkasından işler çevirerek gizliden gizliye yapan bir insandan nasıl bir fayda bekleyebilir ki o toplumdaki insanlar. Devletten nasıl faydalanabilirim diye düşünen insanlarla işbirliği yapmak nasıl bir yüzsüzlüktür anlamak güç. Sadece kendini düşünen -başka bir deyişle bencil- insanlardan ülkeyi yönetmesini beklemek göz göre göre sömürülmeye göz yummak gibi birşey zaten. Bunu değiştirmek tamamen toplumun elinde bana göre. Ya içlerinden onları daha iyi yönetebilecek toplum kurallarına sadık bir adam bulmaları lazım ya da yönetimi devirmeye yönelik devrim tarzı bir başkaldırı gerçekleşmeli. Ne yazık ki hikayedeki yönetilen toplum o kadar bilgisiz ve kör ki bunu gerçekleştiremedikleri için de kaderlerine razı olmak zorunda kalıyorlar. Hikayede domuzlar 'sözde çok bilgili' diktatör insanlar olarak çok güzel betimlenmiş zaten. Hikayenin beğendiğim başka bir özelliği de bu. Bir insan o kadar çalışan çabalayan, ülkeyi daha güzel bir yer yapmaya çalışan insanlara nasıl bu kadar zalimce davranır anlamak güç gerçekten. İnsanların gece gündüz çalışıp, uğraşıp meydana getirdikleri gerek estetik gerekse ülke yarararına olan eserlerin saniyeler içinde bir olayla yok olmasına toplumdaki insanların sesini çıkarmadan yenisini yapmaya koyulması da ayrı bir ironi. Toplumun içinde bilgili ve ilerigörüşlü insanların olmasının önemi de çok açık bir biçimde görülüyor. Ülkemizden bir örnek vermek gerekirse herkesin de tahmin edebileceği gibi bu bilge ve ilerigörüşlü insanın en büyük örneği 'Atatürk'tür. Bu kitabı okuyacak insanlara tavsiyelerim elbette ki var. Öncelikle kitabı tamamen anlayarak, en ufak bir ayrıntısını dahi kaçırmadan, olay kurgusunun özünü iyi anlayarak okumaları gerek . İsteyen okurlarımız ise kitabı okumadan önce kitapta anlatılmak istenen kahramanlar hakkında biraz araştırma yapabilirler. Kaliteli bir yazardan kaliteli bir kitap ve hala zamanınız varken okumanızı tavsiye ediyorum... Barış Kalkan MÜKEMMELLİK REHBERİ Bu zamanlarda en çok okunan kitapların başında kişisel gelişim kitapları gelir ve bu yüzden en azından bir tane de olsa kişisel gelişim kitaplarından bahsetmek gerekir. Piyasada çok fazla kişisel gelişim kitabı vardır; ancak bu yazıları herkesin okuyabileceği bir duruma getirmek her yazarın yapabileceği bir iş değildir. Kişisel gelişim kitabı yazabilmek için gerekli en önemli faktör, o konuda tecrübesinin yeterli olmasıdır ve yazıldığı zamana ve ötesine uygun yazabilmesidir. Modern kişisel gelişim denilince akla gelmesi gereken ilk isim Robin Sharma’dır. Kişisel gelişim yerine “Gerçek başarı üzerine Modern Hikâye” dememiz daha doğru olur, çünkü kendisi kitabında öyle söylemektedir. Robin Sharma ismini söylediğim zaman tanıyanının pek çıkmadığını; fakat kitaplarından bir tanesini –Ferrari’sini Satan Bilge(3 milyondan fazla satılmıştır)- söylediğim zaman “O kitabın yazarı O muymuş?” gibi tepkileri aldığım yazardır. Robin Sharma’nın kitapları, ele alındığı ilk dakikadan itibaren etkilemeye başlıyor insanı. Kitap isimlerinden kapak yazılarına kadar, eline alan kişide, parayı ödeyip okuma isteği, ihtiyacı uyandırıyor. Kapak yazılarında ünlü yazarların, kitap hakkındaki yorumları herkesi etkiliyor çünkü. “Mükemmel bir hayat istiyorsanız Robin Sharma’yı kesinlikle okumalısınız”(Paulo Coelho- Simyacı’nın yazarı) gibi bir yorum etkileyici olur okur üzerinde. Kitabının içine doğru yol aldığımızda, ilk sayfasından başlamak üzere her bir sayfasında ders çıkarılabilecek önemli cümleler mevcuttur. Cümlelerden ziyade beni nasıl etkilediğini, nasıl dersler çıkardığımı yazmam kitap hakkındaki düşüncelerinizi daha iyi etkiler. Öncelikle kitabın açık ve hikâyelerin bölümlere ayrılarak anlatılmış olması en çok etkileyen kısmıydı, çünkü anlamadığım sürece kendi hayatıma yansıtma olasılığım yok. Bana, lider olmak için bir yerde patron, CEO, genel müdür veya aktör gibi unvanlara ihtiyacım olmadığını anlattı. Bunu düşündüğümüzde, herkes söz sahibi, sözünün dinlenildiği bir birey olmak için unvanın gerekliliğini savunur. Derler ki seni kimse dinlemez, sen de kim oluyorsun. Oysa hiç öyle bir durum olmadığını yaşayarak, hayatıma uygulayarak öğrendim. Hiçbir unvana ihtiyacınız yok, tek ihtiyacınız olan; unvanların en üstünü, kazanması zor ama bir o kadar da kolay olan “İnsanlık” tır. Sadece insan olabilmeyi başarmak ve şu 5 harfli kelimeyi hayata uygulamak yeterlidir. I innovation(yenileme) M Mastery(ustalık) A Authenticity (orijinallik) G Guts(cesaret) E Ethics(ahlak) Kitabı okumaya devam edince bu sefer de karşıma daha farklı hayat dersleri çıkıyor. Hepimizin, benzer durumlarda benzer tepkiler vereceğimize inandığım durumlar. Zor zamanlar… Zor ve sıkıntılı zamanlarda insanlar pes etmeye o kadar alışmıştır ki başka seçeneğinin olabileceğine inanmazlar. Aslında bu gibi durumları değerlendirebilsek muhteşem birer lider olabiliriz. Nasıl mı? Çalkantılı zamanlarda çoğu insan pes eder ve o durumlarda işleri ilerletecek, liderlik yapabilecek kişilere ihtiyaç duyulur. Çalkantılı zamanlar tıpkı elek gibidir; güçsüzler, kolay vazgeçenler elenir; güçlü ve muhteşem liderler kalır ve bu gibi durumlarda dahi unvana ihtiyaç olmaz. Çalkantılı zamanlarla nasıl başa çıkılabileceğine dair yine 5 harfli bir kelimeyi gösteriyor bize Sharma. S Speak With Condor (konuşurken içten ol) P Prioritize (öncelikleri belirle) A Adversity Breeds Opportunity (zorluklar fırsatlar doğurur) R Respond Versus React (etkiye tepki vermektense karşılık ver) K Kudos for Everyone (herkesi öv) İlerlemeye devam ediyoruz kitabın derinliklerine doğru. Kitabın derinlikleri derken bendeki etkisinin derinliğinden bahsediyorum. Hayatıma uygulamayı isteyip de bir türlü hayata geçiremediğim bu kısa ve basit uygulamaların bendeki etkilerinin derinliğinden bahsediyorum. Hep derinlik dedim bu paragrafımda, çünkü derinlik liderlik için en önemli etkenlerden birisidir. İnsanlarla olan ilişkimizin derinliği liderliğimizin gücünü ve etki alanını artırır. İnsanları ne derece anlayabilirsek o derece lider oluruz, ne derece yardım edersek o kadar yardım ediliriz. İlişkinin derinliğiyle alakalı Sharma’nın elbette ki söylediği bir söz var ve o da yine 5 harfli tek bir kelime: H Helpfulness (yardımseverlik) U Understanding (anlayış) M Mingle (bir araya getirme) A Amuse (eğlendirme) N Nurture (terbiye etme) Her güzel kitabın bir sonu olduğu gibi bu kitabın da sonu var, ama bu kitabın vermeye çalıştığı derslerin sonu yok. Yine de madem kitabın ilerleyişiyle gittik, kitabın sonuna geldiysek çıkarılacak derslerin de sonuna gelelim. Çıkarılabilecek en büyük ders! Bir lider gibi yaşamak, hatta lider olup yaşamak istiyorsak öncelikle büyük bir şahsiyetimiz olmalıdır. Büyük liderler ancak büyük şahsiyetlerden çıkar. Büyük işler başarmak isteyen büyük düşünmelidir, ama küçük ve sağlam adımlarla yola çıkmalıdır. İleriyi görmelidir, fakat yakınındakileri unutmamalıdır. Son ve bence en önemli kelimeyi yazarak düşüncelerimi noktalamak istiyorum. Bu kelime de diğerleri gibi doğal olarak 5 harflidir. S See Clearly (açık görüş sahibi ol) H Health is Wealth (sağlığın en değerli hazine) I Inspiration Matters (ilham vermek önemlidir) N Neglect not your Family (aileni ihmal etme) E Elevate your Lifestyle (yaşam tarzını geliştir) Düşüncelerime noktayı koydum, ancak yazıma noktayı koymak için öncelikle bu yazarı, avukatı, kişisel gelişim uzmanını sizlere şiddetle tavsiye etmem gerekiyor. Kitaplarını -kronolojik sıraya göre- okuyun, sözlerini okuyun ve gerekirse sosyal ağlarda takip edin. Neden tavsiye ettiğimi söylemeyeceğim, çünkü okuyunca ne demek istediğimi anlayacaksınız. Kimi yazılar insanları düşündürür, kimileri ise düşünmeye bile fırsat vermeden dersini verir. Kişiyi çok hızlı bir şekilde etkisi altına alabilecek bir kitap olduğunu biliyorum çünkü yeterince tecrübe ettim. Tavsiyemi de verdikten sonra kitabı kapatabiliriz bir kapak yazısıyla daha doğrusu yorumuyla. “Liderlik üzerine binlerce kitap var ama sadece bir tanesini gerçekten okumalısınız. BU KİTABI.” (Matthew May) Eyyub BAŞKENT 21302326 Elektrik-Elektronik Mühendisliği HER ŞEY YOLUNDA “3 Aptal” filmi, Hint eğitim sisteminden yola çıkarak aslında ezberci ve eğitimde yarışı dikte eden her sistemi eleştiri niteliğinde olan bir film. Öyle güzel bir kurguya sahip ki filmi izlerken çeşit çeşit duygular yaşıyorsunuz. Uzun bir film olmasının aksine çok sürükleyici ve derin. Bu derinliği filmin sonunda çok daha iyi anlıyorsunuz. Hem ağlayarak hem de kahkahalarla gülerek izlediğim bu filmde zaman zaman kendimi buldum ve bana çok güzel çıkarımlarda bulunmamı sağladı. Özellikle içinde bulunduğumuz bu eğitim sistemini sorgulamama ve eğitim hayatım ve sonrasına dair olan bakış açımı fazlasıyla genişletmemi sağladı. Bu nedenle filmdeki bu sıcak ve samimi işleyiş, filmi çok daha fazla sevmeme neden oldu. Filmin ana konusu Hindistan’ın en iyi üniversitesi olan ICE’de okuyan üç mühendis arkadaşın okul öncesi ve sonrası hayatlarıdır. Bu üç karakterden bir tanesi olan Rancho filmin başkarakteridir ve aynı zamanda eğitim sistemine baş kaldırışta bulunan ismidir. Farhan ise asıl tutkusu fotoğraf çekmek olan ve babasının baskısı üzerine mühendislik okumaya çalışan karakteridir. Ve son olarak da Raju fakir ailesini bu durumdan kurtarmaya çalışan ve bunu için bir ton sorumluluğu yüklenmiş karakteridir filmin. Rancho, Farhan ve Raju üniversite hayatlarını birçok zorlukla geçirmelerine rağmen üniversite boyunca da eğlenmeyi en iyi bilen üçlü olmayı başarmışlardır. Filmi izlerken onların dostluğuna ve her ne yaşarlarsa yaşasınlar birbirlerine karşı olan bağlılıklarına açıkçası çok imrendim. “Dostluk” herkesin bulabileceği kadar kolay bir kavram değildir. Özellikle de bu yarış ve hırs içeren eğitim sisteminde kime dost olarak baktığımız çok önemlidir. Filmde de böyle bir karakter ele alınarak hırslı, çalışkan ve itici bir tip yüklenmiş karaktere. Her zaman bu üçlünün dostluklarını ve özellikle de Rancho’nun okul birinciliğini kıskanan bu tip, okulun sonunda Rancho’yla bir iddiaya giriyor ve yıllar sonrası için kimin daha iyi bir yerde olduğunu görmek için bir tarih belirlenip randevulaşıyorlar. Bu sahneden sonra insan daha çok merak ediyor neler olacağını. Ne var ki mezuniyet gününden itibaren 10 yıl boyunca Rancho’yu dostları dâhil kimse görmüyor ve ondan haber alamıyorlar. Ta ki, belirlenen tarih gelene kadar... Büyük çabalar sayesinde Rancho’nun dostları Farhan ve Raju onu bulurlar, tabi ki yanlarında yıllar önce iddialaştığı okul arkadaşları da vardır. Profesörlerin gözdesi olan hırslı okul arkadaşı bir şirkette iyi bir pozisyonda çalışıyordur. Fakat Rancho, onun patronu niteliğinde bir yere gelmiştir ve şehrin dışında bir mühendislik okulu açıp orada öğretmenlik yapıyordur. Küçük çocukları eğitip onlara kendi beceri ve eğitim anlayışını aktarmaktadır. Yani aslında hayalleri gerçek olmuştur. Mühendisliğin ezbere dayalı bir alan olmadığını hem kendisine hem de çevresine kanıtlamıştır. Oluşan tabuları yıkmış ve hedeflerine ulaştığı için oldukça mutludur. Neden ortadan öylece kaybolduğuna gelirsek de; aslında Rancho babasının yanlarında müştemilat olarak çalıştığı zengin bir ailenin oğlunun ismiyle üniversiteyi bitirmiştir ve anlaşmaya göre okul bittiği an Rancho’nun ortalardan kaybolup diplomasını teslim etmesi gerekmektedir. Bu anlaşmayı tamamen kendisi için kabul eden Rancho karşılığında da kendisinin büyük bir arzuyla ulaşmak istediği mühendislik bilgilerine sahip olmuştur. Buradan anladığımız gibi Rancho’nun hayatında etiketlerin veya bir diplomanın hiçbir anlamı yokmuş. Filmin sonunda bunu görmek insanı çok daha fazla duygulandırıyor ve açıkçası ben kendime şöyle sordum. “Acaba ben okuduğum bölümü kendim için mi okuyorum yoksa gelecek hayatımda bir etikete ve unvana sahip olup iyi bir pozisyonda çalışmak için mi okuyorum?” Açıkçası buna ben cevap veremedim ve sanmıyorum ki, üniversite okuyan insanların çoğu bu soruya cevap verebilirsin. Tüm bu olanlar ve yaşananlardan sonra diğer iki karakterimizin hayatlarına baktığımızda; Farhan çok yetenekli ve ünlü bir fotoğrafçı olmuştur, Raju ailesini bu durumdan kurtarmış ve güzel bir hayat yaşıyordur ve bunların hepsi de biraz olsun Rancho sayesinde olmuştur. Rancho’nun yaşadıklarından sonra hayatında sadece aşk eksiktir. Yıllar önce ondan nefret eden profesörün kızına âşık olan Rancho filmin sonunda dostları sayesinde bir şekilde bu kızla evlenmeyi başarır ve film böylece duygu dolu bir sonla biter. Daha öncede belirttiğim gibi filmdeki müzikaller olsun, dram dolu sahneler ve komik anlar olsun tamamıyla herkese hitap eden bir film. Üç saatlik uzun bir film olmasına rağmen her sahnesi dolu dolu ve asla izlemekten sıkılacağınızı sanmam. Filmin bana kattığı çok şey oldu, öncelikle eğitim hayatıma dair çoğu görüşümü değiştirdi ve aslında birazcık da moral niteliğinde oldu. Herkesin içinde kendine bir pay çıkaracağı çok başarılı bir film ve kesinlikle her zaman odanızın bir köşesinde izlemeye hazır durmalı. En azından Rancho’nun her sıkıntılı durumunda söylediği “All is well”(Her şey yolunda) sözünü duyup hayata bu pencereden bakmak için güzel bir seçim olur bu film. Zeynep Sonkaya Renkler 7 Milyar Tonda Kendimi bildim bileli planlayarak yaşamayı seviyordum. Hatta etrafımda gördüğüm plansızlık beni rahatsız ve huzursuz ediyordu. Ta ki resim hocam gittiğim kursta bizlere birer reprodüksiyon çalışması yapmamız için bir ressam adı söyleyene kadar. Bana yukardaki tablonun sahibi Cézanne’ı vermişti. Hangi resmini yapacağıma karar vermek için tüm resimlerine bakmıştım. Hepsi, beni rahatsız edecek kadar bulanıktı. Fırça darbeleri çok belirgin değil ve geçişleri çok sertti. İtiraf etmeliyim ki resimlerinin çirkin ve hatta basit olduğunu düşünüyordum. Resimlerdeki belirsizlik moralimi bozuyordu. En sonunda yukarıdaki resmi çalışmaya karar verdim. Taslağını çizdikçe resmin karmaşasını fark ettim. Düzen içinde var olan karmaşasını. Sanatının kendisine has olan hiçbir şey söylemeden düşündüren yapısı çok şey anlatıyordu. Dalları ve gövdesi olmayan ama ağaç olması gerektiğini düşündünüz o yeşil tonlar çok şey ifade ediyordu. Bilmece gibi mantığa uygun ve düzenli ancak anlaşılması zor ve karmaşık. Düzenin içindeki karmaşası çok güzeldi. Çok gerçekçiydi. Belki siz de bilirsiniz, insan resim yaparken yaptığı şeyden başka bir şey düşünmez sadece renklere ve güzelliğe odaklanır. Resimdeki her rengin ne kadar güzel olduğunu fark eder. Resme ara verdiğinde çevresinde olup bitene tekrar bakabilir. O zaman çevresindekileri biraz daha farklı görür. Bu geri çekiliş sırasında birlikte oturup resim yaptığım arkadaşlarımı inceleme fırsatı bulurdum. Her birinin ne kadar güzel olduğunu ve hepimizin o an orada olmamızın ne kadar rastlantısal olduğunu düşünürdüm. Bu düşüncelerim dışarı çıktığımda da devam ederdi. Sadece o molalara sığmaz, tüm hayatıma yayılırdı. Cézanne’nın resimlerinde her detayın ne kadar ilginç ve rastlantısal olduğunu fark ettim. Hayatımda da aynı şekilde her şeyin ne kadar rastlantısal olduğunu ve her karşılaştığım insanın ne kadar ilginç olduğunu fark ettim. Cézanne’nın dokunuşlarındaki gibi her zaman birbirine bağlanmayan ve birbirine karışmayan renklerin varlığı her zaman herkesin uyum içinde olamayacağını gösterdi. Biz insanlar çok özel varlıklarız, hepimiz farklı tonlardayız, hepimizin yanına ayrı tonlar yakışıyor. Bazı noktalarda kendimiz olmaktan çıkıyoruz, ton geçişine izin veriyor ve başka renklerle karışıyoruz. Başkalarından etkileniyoruz ve rastgele bir araya geliyoruz. Karşılaşmalarımız o tuvale boyayı sürenin kararlarından ibaret. Bazıları bunun tanrının etkisiyle olduğunu, bazıları ise şansın etkisiyle ve bazıları da tuvalin aslında var olmadığını savunabilir. Ben yanıtın hangisi olduğunu bilemeyeceğimizi düşünüyorum. Tek yapabileceğimiz, resmin tadını çıkarmak. Doğaya koşmamız doğanın tadını çıkarmamız gerek. Sanatın gerçek olduğunu bilmeliyiz. Sadece resim üstündeki dağdaki güneşin renklenmesiyle büyülenmek yetmez, o dağa gidip oradaki güneşin selamını almamız gerekli. Bir başka deyişle hayatın tadını çıkarmalı ve gerçekliğimizi sorgulamamalıyız. Rastlantıların ve planların hep beraber tadını çıkarmalıyız. Örneğin seyahate nereye gideceğini belirlemek, nerede kalınacağına karar vermek elbette önemli ama her yapacağınızı detaylı planlamaya gerek yok. Günlük yaşantımızda rastlantılara açık olmak lazımdır. Çünkü hayatı hayat yapan beklenilmeyen planlanmamış sürprizlerdir. Bazen bu sürprizler bizi üzebilirken bazen bizi havalara uçurabilir. Her birimizin hayatını birbirinden farklı ve her birimizi farklı kılan o sürprizlerdir. Doğumlar, ölümler; başarılar, başarısızlıklar; nefretler, sevgiler. Her yaşadığımız saniyenin bize etkisi çok büyüktür. Kelebek etkisi yapar hayatımızda. Mesela sokakta karşılaştığımız eski bir dostumuzla tekrar görüşme planı yapmamız gibi. Tamamen tesadüfü olaylar bize yeni yollar açabilir. Cézanne’nın bu resmi artık benim çok hoşuma gidiyor. Onun net olmayan dokusu beni düşündürüyor ve gülümsetiyor. Resmin reprodüksiyonunu tamamladığımda anladım ki sanatçı olmak kesinlikle kolay değilmiş ve beğenmediğim resimleri tanırsam onları çok güzel bulabilirmişim. Tıpkı hayatımızın da hem çok güzel hem de zor olduğu gibi. KAYNAKÇA: Cézanne, Paul. Monte Sainte-Victoire. 1895. HER KADINDA FARKLI CAN BULAN BEDENLER Bireylerin kendi estetik yargılarını topluma dayatması sonucu kadınların bedenlerine damgalanmış etiketler, kendilerini bu etiketlerle özdeşleştiremeyen çoğu kadının ruhsal çöküntüsüdür. İnsanlığın kadın kavramına biçtiği tanıma uymayanlar, kendi kadınlıklarını tanımlayacak olgunluğa ulaşıncaya kadar ruhsal çöküntülerle dolu bir hayat sürmeye mahkum edilirler. Küçük bir azınlık, genelin güzel bulmadığını kendi estetik yargılarıyla incelemeye ve değerlendirme yapmaya cesaret eder. Pablo Picasso kübizm akımının başlangıç noktası olarak kabul edilen Avignonlu Kızlar eserinde genelevdeki kadınları resmetmiş, toplum tarafından güzellik tabularına en çok uyması gerektiği düşünülen kadınları. Picasso’nun bu eseri sayesinde azınlıktan tarafta olduğunu kanıtladığını ve kalıplaşmış güzel kadın çizgilerinden çıkarak kadının her bedende kadın olduğunu gösterdiğini düşünüyorum . ( Pablo Picasso, Les Demoiselles d’Avignon ) (Pablo Picasso, Avignonlu Kızlar) Kadın dendiğinde akıllara gelen güzellik tanımları, küçük yaşlarından itibaren kadınların zihinlerine işlenir. Henüz aynaya bakıp kendilerini inceleme evresine gelememiş kız çocuklarına güzellik kaygısını aşılar toplum. Bazen onları çok seven aileleri bile kızlarına ideal beden tanımlamaları yaparlar. Genelde bu güzellik algısının empoze edilmesi kızlar topluma karışınca yoğunlaşır. Toplum bireylerin bedenlerine iltifat eder ve güzellik tanımı iltifat edilen kişiler baz alınarak yapılır. İnsan içgüdüsü kendiyle aynı kulvarda birini gördüğünde kıyaslamaya geçer. Kendini diğerleriyle karşılaştıran bir kız çocuğu, sonuca güzel olarak öğretileni ve bedenine yapılan yorumları düşünerek varır. Yapılan kıyaslamaların sonucu bazen kadınların ruhlarını etkileyebilecek düzeyde olabillir. Çocukluğunu ve gençliğini sırf birileri kilolu olduğunu söylediği için gönlünce yaşayamayan bir sürü kız var toplumda. Sivilceli bir yüzün güzel olamayacağını düşündükleri için geceleri ağlayan genç kızlar ve doğum sonrası çatlakları yüzünden depresyona giren kadınlar da var. İnsanların fiziksel beğenisine uymadığı için kendisini çirkin zanneden, bedenlerinin varoluş amacının yaşamak olduğunu unutup estetik obje sanan kadınlar bunlar. İnsana bir kereliğine bahşedilen hayatı kalıplara sıkıştıranlar ve hayatı kaçıranlar. Bu kadınlar kalıplardan kaçıp, fikirlerini kendi zihinleriyle oluşturduklarında bedenleriyle barışabilirler. Her kadın kendi farklılığının büyüsünün farkına varmalı ve sıradanlığın sıkıcılığını kabul etmeli diye düşünüyorum. Güzellik kalıpları kadınlara sıradanlığı dayatır, her kadının kıvrımlı hatlara, uzun ve ince bacaklara, pürüzsüz bir cilde, uzun saçlara sahip olmasını ister. Kilo kaybının bir başarı sanıldığı ve tebrik edildiği bir toplumda yetişen bir bireyin güzellik tanımını zayıf bir beden karşılar. Ancak asıl güzel olan kendine has özellikler ile donanımlı olabilmektir. Toplumun çirkin dediği bir burna sahip olmak, vücudunda kıl olması, kilolu olmak hiçbir kadına kendini çirkin hissettirmemeli. Bir başkası beğenmedi diye ameliyat masasına yatıp kendi bedenini değiştirmemeli. Eğer bir estetik operasyon istiyorsa bunu sadece kendini öyle daha mutlu hissedeceği için yapmalı, başkalarının değil kendi güzellik tanımı için yapmalı. Hiçbir kadın beklediği beğeniyi, kendi kendine sunmaktan çekinmemeli. Güzellik objesi olarak algılanmaktan rahatsız olan her kadın, bu algıyı öncelikle kendi zihninden silmeli. Başkalarının güzellik standartlarına erişmeye çalışmak yerine kendi ruhunu mutlu etmeye odaklanmalıdır. Büyüme döneminde toplumun dayattığı güzellik yargılarını zihinsel yetişikinliğe gelindiğinde devam ettirmek bir kadının kendine yapabileceği en büyük kötülüklerden biridir. İçlerinde hissettikleri bu kötü ruh hali artık toplumun değil onların hatasıdır. Picasso Avignonlu Kızlar eserinde nasıl güzellik yargılarına karşı durmayı başarabildiyse, kadınlar da kendi mutlulukları için aynısını uygulamalıdır. Bu sorundan kurtulmak için kadınların güzellik anlayışlarını bağladıkları anlamsız tabulardan uzaklaşması ve güzelliğin göreceli bir kavram olduğunu kabullenmesi gerekir. Toplumsal zihniyetin değiştirilmesi bir kadının hayatına sığabilecek kadar kolay bir mesele değildir ancak bireysel zihniyet değiştirilebilir. Kendi kararlarını verebilen ,kendi hayallerini oluşturabilen, kalıplaşmış yargıları kendi beyin süzgecinden geçirmeyi başaran bir kadının başaramayacağı hiçbir şey yoktur. Kalıplara uysun ya da uymasın her kadın güzeldir ve bunun farkındalığına eriştiği an itibariyle de özgüvenli ve güçlüdür ,bu şekilde hissetmeyenler henüz kendilerine bedenleriyle barışma fırsatını sunmamış olanlardır. ELİF KASAPOĞLU KAYNAK: Picasso, Pablo. Avignonlu Kızlar/ Les Demoiselles d’Avignon. 1907. Tuval üzerine yağlıboya 243.9 x 233.7 cm. The Museum of Modern Art, New York. Kaan Seyrek – Birleşik Bir Evren Arayışı Paul Halpern’ın Einstein’in Zarı ve Schrödinger’in Kedisi gerçekten insanda ilginç düşünceler uyandırıyor. Kitap diğer popüler bilim kitapları gibi formüllerden, kuramlardan, matematiksel yaklaşımlardan çeşitli benzetmeler ile beraber araya yer yer teknik terimler serpiştirerek bahsediyor. Ancak, bunu adeta okuyucuyu muazzam bir bilgi bombardımanına tutarak yapıyor. Fizikte benim gibi iyi kötü bir merak ve çaba ile öğrenmiş olduğunuz yerler varsa o bildiğiniz yerler hakkında anekdot tarzında bilgileri epey akıcı bir üslup eşliğinde görmek oldukça keyifli ama kitaptan alınacak keyfi de çok fazla okuyucuya bağlı kılıyor. Ne demek istediğimi şöyle açayım: Kitabın işlem yapmaya alışmış ve otomatiğe bağlamış süratli bir fizikçinin elinden çıktığı aşikar. Eminim ki, bu kitaptan da en çok bir fizikçi zevk alır. Alacağı zevkin muazzam olacağına da eminim. Çünkü bu kadar yoğun bir veri akışı ile beraber bu kadar insani bir hikâye nasıl bu kadar güzel anlatılabilir ki? Kitap olağanüstü. Yazar Einstein’ın Öklid geometrisi ile tanışmasını ve onun geleneğine dayanan geometrik düzene adeta tablo gibi görünen bir kadına aşık olur gibi bağlanmasını anlatıyor, bir yandan da Mileva Maric adında birisine tutkulu şekilde aşık olmasını. Einstein’ın dağınık ve romantik bir çılgın izlenimini genel olarak bütün kitap boyunca hayatının detaylarında görüyorsunuz bütün evreni kendisinin görebileceği devasa bir matematiksel şablona indirgeme çabası ile beraber: Matematik derslerine katılmayıp hocası tarafından “tembel köpek” şeklinde damgalanan ancak sonrasında ünlü bir fizik dergisinde adıyla yayımlanan özel görelilik kuramındaki önermeleri yüzünden dibi düşen aynı hocadan yardım görmüş bir insan Einstein. Schrödinger ise aynı yola daha farklı bir yaklaşım ile çıkmış, ikilemle dolu, tütünsever, gizemli birisi olarak lanse ediliyor. Max Born’un elektrona soyut bir uzayda (Hilbert) hangi konumda bulunacağını veya öbürünün ölçümündeki hata payını arttırarak hangi ivmeye sahip olacağını olasılık şeklinde tayin eden kritik ilavesi haricinde madde (elektron) dalgası mekaniğini –fonksiyonunu metresi ile beraber tatil yaptığı Alpler’deki bir dağ evinde buluyor Schrödinger. Peki kitaba ismini veren bu adlar nereden çıkıyor? Bunlar Heisenberg, Bohr ve Born gibi başlıca fizikçilerin yorumları ile başlayan ve onların gerilimli Einstein – Schrödinger ikilisiyle kırılma noktasına karşılık gelen ünlü metafor ve kavramlar. Kitap boyunca sık sık yaptıklarının bahsi geçen Niels Bohr gibi diğer fizikçiler az çok pragmatik bir anlayış ile belirsizlik ilkesine dayalı kuantum mekaniğini Kopenhag yorumu adı altında benimsiyorlar. Fakat hem Einstein hem de bizzat Schrödinger buna karşı çıkıyor. Eğer bir parçacık sürekli akan ve kesin olarak hareketi - genliği öngörülebilen bir şeyden ziyade olasılıklar halinde belli belirsiz şekilde uzayda hareket eden (ya da pat diye beliren mi diyelim) bir şeyse nasıl bütün evrenin dokusunu açıklayan birleşik bir kuramdan veya şık bir denklemler dizisinden söz edilebilir? Felsefi olarak Doğu’dan gelme evrenin birliği hissine sahip Schrödinger ile “ihtiyar” dediği doğa tanrısının her şeyi şansa bıraktığına inanamayacak olan Einstein için kuantum kuramı sadece sinir bozan bir çıkmaz sokak olabilir. Richard Feynman gibi başka bir dahi fizikçi bile Einstein’ı mutlu edemiyor yepyeni kuantum eklemesiyle. Çünkü sorun o “kuantum”, o “belirsizlik” laflarındadır. Çünkü Feynman bile tanrıya sadece farklı bir tarzda zar attırıyordur kuantum elektrodinamik kuramıyla. Anafikir hâlâ aynı. Yine de Einstein’ın pes etmeyip ve Schrödinger ile temasta bulunup ömrünü bu belirsizliği yıkacak bir birleşik alan kuramını geliştirmeye adadığını görüyorsunuz. Muazzam bir arzu, kışkırtıcı bir tutku gerçekten. Kitabın sonunda yazar standart bileşik kuram ve genel göreliliğin başarısına yine tonla terimle değinerek okuyucuya Einstein ve Schrödinger konusunda onlara hak veriyormuş gibi bir hava veriyor. Fakat sonra da, bu iki kuramında izah etmekte yetersiz kaldığı karanlık madde ve karanlık enerji gibi dolaylı yollardan keşfedilmiş çok az bilinen şeylerin evrenin yaklaşık %95’ni oluşturduğunu söyleyince tabii insan “bu gariplerim tek başlarına ne yapmaya kalkmışlar ya” diye insan acıyor da. Müonlar, taular, Higgs bozonu vs hadi neysede azıcık sezgisi olan anlar. Bu oran çok fazla! Paul Halpern, Einstein’in Zarı ve Schrödinger’in Kedisi, Kırmızı Kedi Yayınevi, 2015 Can Şahin Yaşama Yelken Açmak Hayat, ne kadar alışmaya çalışsanız da sizi daima şaşırtmayı başaran bir büyücü. İnce hesapların hepsini tek bir el hareketiyle bozan, insanın ruh halini sokak tezgâhı gibi dağıtmayı görev edinmiş bir zabıta. Ancak hepsinden önemlisi hayat, kim olursanız olun, ne yaparsanız yapın kendi bildiğinden asla vazgeçmeyen bir deniz. Otuz beş yaşını yolunun yarısı diye tanımlayan Cahit Sıtkı’yı ellisini göremeden sular altında bırakabilecek kadar insafsız, Kazım Koyuncu’yu bir şey demeden boynuzlayacak kadar hırçın bir deniz hem de. Bizlerse, bu denize açılan bir kaptanız bir noktada. Her sabah uyandığında çapayı tekneye çekip hırçın dalgalara doğru korkusuzca açılan balıkçılarız. Sabaha karşı dualarla ve umutlarla ava çıkıp, ağı taşana kadar balıkların peşinde koşan pervasız avcılarız. Eve döndüğünde aç kalmamak uğruna denizin türlü pisliğine, dalgasına ve teknenin sevimsiz mürettebatına katlanan bir tayfayız. Hepsinden önemlisi ise yarının daha iyi olacağına dair inanan ve bunun için elinden geleni ardına koymayan hayalperestleriz. Öyle olmakta zorundayız, çünkü bizi hayatta tutan şey aslında bu hayal gücü. Konuşamadığımız o yakışıklı/güzel çocukla konuştuğumuz zamanın hayalini kurmak veya gelecekte bugün çektiğimiz acının ödülünü almayı düşlemek zorundayız, çünkü bunu düşlemeden hayatımızı yaşamaya çalışırsak bir süre sonra her gün sabah uyanıp hayata açılmanın anlamı kalmaz. Hayata devam etmemizi sağlayan o dürtü geleceğe dair umudumuzda saklıdır çünkü. Gelgelelim umut, içimizde uzun süre saklayınca pek bir anlam ifade etmiyor. Ben ise bunu, her gün gün metroya bindiğimde kırışık yüzleriyle somurtan, gençlere baktıktan sonra arkasını dönüp derin bir of çeken yaşlılarda görüyorum veya gençliğimde ben yapamadım şeklindeki serzenişlerde duyuyorum. Yazıyı da bunları duyup görmekten artık bıkıp usandığımdan yazıyorum zaten. Hayatı boyunca çok güzel şeyler hayal etmiş, ancak bunlar için kılını kıpırdatmamış insanlar bunu okuyup harekete geçsin istiyorum. Çünkü hayatın bazı sapmayan gerçekleri var. Bunlardan ilki, hayatın çoğu insana hiçbir şeyi altın tepside sunmadığı. Hayallerimizi bir nebze olsun bile gerçekleştirebilmek için savaşmak, çırpınmak, hatta kan, ter ve gözyaşı dökmek gerekiyor. Çoğu zaman da hayaller bu yüzden gerçekleşmiyor zaten, insan bu özveriyi göstermekten, bu savaşı vermekten çekiniyor. Ancak çekinmenin kimseye faydası yok. Hatta öyle ki savaşıp kaybetmek bile, savaşmamaktan iyi. Çünkü, savaşıp kaybettiğinizde, en azından anılar edinip hayata dair bir şeyler öğreniyorsunuz. Hayalleriniz uğruna savaşmadığınızda ise elinizde koskocaman bir pişmanlık kalıyor. İşte bu yüzden bile, hayaller uğruna çabalamaya, savaş vermeye ve uğrunda kan, ter, gözyaşı dökmeye değer. Hiç savaşmadıysanız bile, savaştan da korkmayın. Hayatın belki de en büyük güzelliği arkanızda olacak. Kaybederseniz, tekrar deneyebilirsiniz. Tıpkı başaramayıp üniversite sınavına tekrar giren gençler gibi, hayatta yakalamayı deneyip yakalayamadığınız her şey için tekrar bir şansınız olacak. Bu yüzden başarısızlıktan da asla korkmayın, sadece hayallerinizi gerçeğe dönüştürmek için somut düşünceler içerisinde olun. Planlarınızı yapın ve uygulamaya koyulun. Onları istemeye ve gerçeğe dönüştürmek için kararlı oldukça, zaten gerisi gelir. Eğer hayalleriniz var ise, ne mutlu size, yaşamak için bir nedeniniz ve yaşamda bir gayeniz var. Ancak yaşamda bir gayenizin olması asla yeterli değil, o gaye için çırpınmayı, savaşmayı ve gerekirse o gaye uğrunda fedakarlıklar yapmayı öğrenmek zorundasınız. Yoksa, hepimizin yüzünün kırışıp saçlarının beyazladığı o günlerde, gökyüzüne gururla ve tatmin duygusuyla değil, boş bir pişmanlıkla bakarsınız. Bir fotoğraf karesinde gökyüzüne boş bakışlar atan yapan bir adam olmaktansa, savaşmış ve yorulmuş bir adam olmayı yeğleyen herkese, yollarında şansları bol olsun dileğiyle. Kaynakça: Dina Alfasi – İsrail – Sony Fotoğrafçılık Ödülleri 2017 Adayı Ece SEL TİYATROYU HİSSETMEK “Herkes hazır mı? Başlıyoruz. Son, iki, üç, sahne!” Bu sözler sizin içinizde belki sadece bir tiyatro oyununun arka perdesindeki konuşmayı çağrıştırmaktan farklı bir his uyandırmıyordur, olabilir bu, normaldir. Fakat benim için bu durum tamamen farklı. Fakat bu kısacık cümlenin söylenmesinin ardından yaşadıklarım, hayata bakış açımı tamamen değiştirdi ve daha farklı bir beni keşfettim. Aslında farklı bir ben olmasından çok o kişi, gerçek bendi, gerçekliğimdi. Uzun zamandır farkında dahi olmadığım bir boşluk varmış içimde, dört yıl önce Ogün o sahnede gerçekten ait oluğum yeri keşfederken doldurdum bu boşluğu. Tiyatro ne demektir, ne anlam ifade eder? Kimisi için sadece boş zamanları değerlendirmek için gidilen yer, kimisi için farklı hayatların izlenildiği bir salon, kimisi için ise edebiyatın hayata geçirildiği canlı bir kitaptır. Fakat benim için tiyatro her zaman farklıydı. Benim için kendini ifade etmekti, özgürlüktü, farklı insanların yaşamlarına bürünüp ruhen aynı fakat kişilik olarak farklı bir ben koymaktı ortaya. Aslında tiyatro farklı insanların hayatlarını merak eden, hep bir değil, birden çok mesleğin içinde bulunmak isteyen ben için bu meslekleri kısmen de olsa yaşamak adına büyük bir şanstı. Bir gün dünya yıldızının hayatına bürünmenin diğer bir gün ise suçluları kovalayan bir polis olabilmenin şansıydı. Gittiğim bir tiyatrodaki anımdan bahsetmek istiyorum size. Bir gün annemle beraber devlet tiyatrosunda gösterilen bir tiyatro oyunu izlemeye gitmiştik. Başroldeki oyuncu psikolojik sorunları olan ve çok zor bir yaşama sahip bir karakteri oynuyordu. Kendisi ile büründüğü karakteri o kadar büyük bir yetenekle birleştirmişti ki oyunun her salisesini büyülenmiş bir şekilde kaçırmadan izlemiştim. Baştan sonra tüylerimi diken diken eden bu oyun boyunca ne kadar mükemmel bir oyunculuk ile karşı karşıya olduğumu ve acaba ben de bu kadar kendimi geliştirebilecek miyim diye hissetmiştim. Oyun sonrası çok büyük bir heyecanla oyuncuları tebrik etmeye gitmek istedim ama çevrelerinde çok kişi olacağını düşündüğümden göremeyeceğim için biraz endişeliydim. Fakat gittiğimde benden başka herhangi bir izleyicinin oraya gelmemesine çok şaşırmıştım. O kadar mükemmel bir oyuncuyu kimse neden tebrik etmek istemez, çok büyük bir yetenek ve emek vardı ortada, nasıl fark edilmez ve desteklenmez diye kızmıştım aslında izleyicilere. Fakat daha sonra anladım ki izleyenlerin çoğunun etkisinde kaldığı nokta aslında olayın kendisiydi, nasıl geliştiği ve nasıl bittiğiydi, oyunculuğun ne kadar mükemmel olması değildi. Onların odaklandığı nokta “O nasıl oldu da bunu yapabildi?” veya “Keşke hiç gitmeseydi, acaba şimdine olacak” gibi şeyler üzerine tartışmaktı. Fakat benim asıl odak noktam hep “Sizce de bu karaktere bürünmek çok zor değil mi, gerçekten çok büyük bir yetenek, acaba gerçekte kişiliği nasıldır?” veya “Duygusunu tam yansıtamamış, acaba ben olsam nasıl yapardım?” gibi sorular sormaktı. Daha sonra anladım ki hiç bilmediğim bir karaktere bürünmek, onun duygularını yaşamak, yaşayışını hissetmek benim ilgimi daha çok çekiyordu ve bu ilgimi tiyatro ile sahnede yaşabiliyordum. Kendimi buldum dediğim dört yıl öncesine geri dönelim. Arkadaşlarımla sergileyecek olduğumuz oyun Shakespeare’in en ünlü eserlerinden, aşkların en güzel, saf ve masalsı yansıtıldığı eseri olan Romeo ve Juliet’ti. Ben oyunumuzda Juliet’i oynayacaktım. Hayatımda daha önce bu kadar heyecanlandığımı hatırlamıyordum gerçekten. Birçok arkadaşım sahneye daha önce çıkmıştı fakat benim ilk oyunum olacaktı. Beni izlemek için en yakınlarım gelmişti. Peki, asıl nedeni neydi bu heyecanı? Yakınlarımı hayal kırıklığına uğratmamak mıydı, yoksa yüzlerce kişinin önünde oyun sergilemek miydi? Bilmiyordum. Yönetmenimizin geri sayımıyla oyunumuz başladı ve sahneye adımımı attığım an ışıkların yüzüme vurması ve karanlığın arkasındaki seyircilerin sadece sahneyi izliyor olduğu düşüncesi, attığım her adımla kalbimin daha da hızlı çarpmasına neden olmuştu. Heyecanımı yenmek için kısa bir süredurup gözlerimi kapatıp kendimi dinledim. İşte o an hissettim kendimi, gerçek beni. Uzun zamanlardır hayal kurduğum anın asıl tam olarak içinde olduğumu anladım. Sahnedeydim, tiyatro sevgimi gösterebileceğim yerde, kendimi farklı bir karaktere büründürebilmeme imkân tanınan alanda. Heyecanımın asıl nedeni önceden bahsettiklerim değilmiş, hayalimi yaşamanın verdiği mutlulukmuş bunu o an anladım. Gözlerimi açtığımda heyecanıma yenik düşmeden hayalimi yaşamanın verdiği bu mutluluk ile karakterime tekrar bürünmüştüm. Repliklerimi söylemeye başladıktan bir süre sonra yine heyecanımdan kaynaklı hepsini unutacakmışım gibi hissettim bir süre fakat daha sonra farkına varmadan kendimi tamamen oyunun içinde hissetmiştim. Sanki bir sahne repliği değil de gerçekten içimden geçen sözler gibiydi söylediklerim Bunun asıl nedeni kendimi sahneye tam olarak ait hissetmemdendi. Sahne duygusu bambaşkaydı çünkü. “Sahneye çıktığım an sanki bir büyü bir yerlerden aniden gelir ve ruhu size çarpar ve tamamıyla kontrolünüzü kaybedersiniz.” (Michael Jackson) Sahne sizi içine çeken büyülü bir dünyaydı. En güzeli an ise oyunun bitip tüm arkadaşlarımın elini tutup sahnede selam verdiğim zamandı. Tüm yıl yorgunluğumun ve çabamın karşılığını almak ve o an yüzlerce kişinin bizi en içten şekilde takdir etmesi hiçbir şeye paha biçilemezdi. Hani derler ya işin hobin gibi olsun diye. O alkışlar ile beraber anladım ki tiyatro benim işim olursa, her gün hobimi yapıyor olacaktım. İnsanlar dışarıya perdelerini kapatıp kendilerini yalnız bıraktıklarında bulurlar benliklerini, ben ise kendimi perdelerin açılıp kendimi sahneye bıraktığımda buldum. O zaman açılsın tekrar perdeler. Son, iki üç, Sahne! Kaynakça Sözler, http://www.sevilensozler.com/michael-jackson-sozleri-etiketi.aspx?s=3 Rob Martin, Palace Theatre, https://www.timeout.com/manchester/theatre/palace-theatre, 2014, Resim İçgüdü Olarak: Mantık Görmek, birçok insanın en güçlü duyularından biridir. Hayatı ve gerçekliği anlamlandırmada inanılmaz bir görevi üstlenir. Gördüğünüz her ışık zerresi beyninize gider ve orada ilginç işlemlerden geçirilir. Kesilir, biçilir ve yapısı değiştirilir. Sonrasında ise size altın bir tabakta tam bir görüntü olarak sunulur. Ama işin aslı beyin oldukça iyi bir yalancıdır ve çok iyi bir resim düzenleyicidir. Algılayamadığı boyutsal kavramları kısaltıp aynı boya getirir veya aynı olmayan ama yakın tona sahip iki rengi aynı gibi gösterir. Başka bir sahtekârlığı ise arkamızdan iş çevirmesidir. Daha siz fark etmeden o sizin yerinize birkaç küçük ayrıntıyı siler veya ekler. Tıpkı siz fark etmeden reklamların kafanızın derinliklerine yerleşmesi gibi. Hatta bazı durumlarda beyniniz sanal koku veya doku hissi bile üretebilir. Peki, ama bu kadar manipülasyona yatkın bir organ nasıl olurda hayatta kalma becerisini bu denli geliştirip, günümüzün en baskın canlısını yaratabilir? Cevap kısaca mantıktır. Yaptığınız her işlem, her hareket belli bir mantık çerçevesinde oluşur. Mantık algılayabildiğimiz dünya ile algılayamadığımız şeyler arasında sağlam bir köprü görevi görür. En karmaşık matematiksel işlemden, en basit duyguya kadar her şey belli bir mantığa sahiptir. Mantık anlayamadığımız şeyleri anlamamız açısından tek kelime ile devrimseldir. Bilimin temeli, çalışmanınsa en gerekli araçlarından biridir. Tek sorun insan beyninin mantığı içgüdüsel olarak algılayamamasıdır. İçgüdülerimiz basit birkaç özellik ile sınırlandırılmıştır. Ve mantık bu özelliklere dâhil değildir. Örnek olarak insanlar çoğunlukla bebek bir köpeğe bakıp “çok tatlı!” derler. Ama aslında bilmezler ki bütün bebeklerin şirin ve tatlı olmasının bir sebebi vardır. Doğada ki tüm bebekler sevimlidir çünkü bu bir savunma mekanizmasıdır. Çok zor durumda kalmadıkça avcı olan bir canlı bir bebeği avlamaz. Çünkü bebek, ona da biz e olduğu gibi şirin gözükmektedir. Bu aslında bir nevi doğadaki her canlının üreme döngüsünü devam ettirmesini sağlayan bir mekanizmadır. Yani bir bebeğin en önemli silahı sevimliliğidir aslında. Ama insanlar bunu görmez. Genelde sadece içgüdüleri ile hareket ederler. Öte yandan bir matematik problemi, görsel olarak insan beyninin algıladığı hiçbir deseni içermez. Sorunu çözmek ve bir tepki üretmek için saf mantık kullanmak zorundasınızdır. Olayı anlamanın veya algılamanın tek yolu budur. Belki de bu yüzden birçok çocuk matematiği algılamakta güçlük çeker. Çünkü hiç doğal değildir. Ama bu demek değildir ki mantık kavramı içgüdü ile çelişkilidir. Mesela bir bilgisayarın içgüdüleri sadece ama sadece basit mantık ile sınırlıdır. Tabi ki bilgisayarın içgüdüleri olduğu tartışmaya açıktır ama gerçek te bunu net bir şekilde bilmek mümkün değildir. Öte yandan mantığın içgüdü olarak bir insanda gelişmesi an meselesi olabilir. İnsanlık hızlı bir şekilde ilerliyor ve zekâ nesilden nesle kendini değiştiriyor. Bu içgüdüsel bir mantık olgusunu tetikleyebilecek bir mutasyona sebep olabilir. Örnek olarak bir bebeğin annesinin sırtına tutunmak için geliştirdiği bir davranış olan yumruk sıkma davranışı artık oldukça gereksiz. Bunun