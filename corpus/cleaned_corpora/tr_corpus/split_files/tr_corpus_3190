noktalar buldukça da bu huzurlu atmosferin resmini kafamda daha net bir şekilde çizip somutlaştırıyordum. Sonra düşündüm herkes gibi biraz. Hani olur ya, bir otobüste, metroda, uçakta veya gece, kulaklarında en sevdiği şarkıcının o sesi, hayatı sorgularken bir sonuca varır bazen insan. Ben de gezimin üstüne düşünürken beynimde bir anda şimşekler çakmıştı: belki de benzer şeyleri keşfettikçe sevinmemin sebebi kendimizden bir şeyler bulmamdı bu kültürde. İnsan kendinden olanı görünce seviniyordu işte. Daha derinlere indikçe böyle ortak yöneri bulunca sevinmemin asıl nedeninin insanın kendine benzeyeni daha çok sevmesi olduğu sonucuna vardım. Bunun da nedeni belki de kendimizi sevmemizdir, egomuzdur. Belki, belki... Emin olduğum bir şey varsa o da kesin bir dille konuşamayacak kadar cahil olduğumdu. Biraz daha kafa yorunca bu meseleye, şu kanıya vardım: dış dünyayı aslında yabancı olarak addeden bizim kendi bakış açımızdı. Dikkatli bakarsak aslında her kültürde, her millette kendimizden bir şeyler bulabiliriz. Onlar da bizden bulur. Çünkü aslında her ne kadar birbirimizden farklı gözüksek de özünde tek bir atadan geldik. Yine aynı söz aklıma geliyor, nasıl ki ilim bir nokta idi, onun gibi kültür de aslında bir taneydi. Zamanla genişledi, çeşitlendi. Elbette ki bunu yapanlar cahil falan değildi. Ama bence farklı olanı düşman ilan eden, öğrenmek için çaba sarf etmeyenler cahildi. Yani aslında dışardan her ne kadar birbirinden farklı gözükse de özünde hepsinin kaynağı tek. Bu yüzden de bence başka kültürleri, âdetleri ve alışkanlıkları her ne kadar ilk başta yadırgasak da kucaklayıcı bir şekilde ortak noktalar ararken sevgi atmosferinde eritmeliyiz. Tabii bunu başarabilmemiz için de önce kendi kültürümüzü öğrenmemiz önemlidir. Bu şekilde aslında yabancıladığımız dış dünyadaki kültürlerin bizimkiyle beraber aynı ağacın gövdesinden serpilen farklı dalları olduğunu anlayabilir, husumeti ve soğukluğu bir kenara bırakıp sevgiyle kardeşçe yaşayabiliriz. Çünkü insan sevgiyle yaşayıp sevgiyle yaşatabilir ancak. Sevgidir ilk tattığımız duygu; annemizi severiz ilk. Bir çocuğun masum gülüşüdür. Sevgidir saf mutlulukların kaynağı. Yani mutlu bir hayat yaşamak istiyorsak kendi kültürümüzü, özümüzü, kendimizi bilmemiz gerekiyor. İlim kendin bilmektir, kendini bilmezsen ya nice okumaktır der Yunus. Tıpkı Mevlana gibi, Yunus Emre de tüm meseleyi aslında tek bir noktaya nasıl da topluyor değil mi? Günümüzdeki bilgi kirliliğinin ve kaosunun aksine berrak zihinlerinden fışkıran zekalarıyla nasıl da basite indirgiyorlar tüm meseleleri... Seyfullah Said Orhan Alkım Büke Özduran 21501304 Ev Denen Yer Colm Toibin’in Brooklyn adlı kitabı İrlandalı genç Eilis Lacey’nin 1950’lerde Amerika’ya göç etmesini anlatıyor. Hikâye Eilis’in doğduğu ve büyüdüğü Enniscorthy isimli küçük kasabada başlıyor. 20’li yaşlarında olan Eilis, burada annesi ve ablasıyla yaşıyor, abileri ise babalarının ölümünden sonra çalışıp para kazanabilmek için İngiltere’ye göç etmişler. Hep hayalini kurduğu gibi bir muhasebeci olabilmek için dersler alan Eilis, yaşamının sonuna kadar bu kasabada yaşayacağını düşünürken, ablası, Amerika’ya göç edip kendine daha iyi bir hayat kurmaktan vazgeçerek bu fırsatı Eilis’e sunuyor. Eilis, ablasının bu fedakârlığı karşısında, biraz da zorunda hissettiği için, ailesi, arkadaşları ve tüm hayatını geride bırakarak Brooklyn’e göç ediyor. Burada yeni hayatına başlayan Eilis, büyük bir mağazada tezgâhtar olarak işe giriyor ve geceleri bir üniversitede muhasebe dersleri almaya başlıyor. Brooklyn’de çoğu İrlanda’dan gelen başka göçmen kızlarla bir evde kalmaya başlıyor. Fakat bir türlü geride bıraktıklarını, eski hayatını, unutamıyor, bunun üzerine evden gelen her mektup onu daha da yalnız daha da mutsuz hissettiriyor. Ta ki bölgede gençler için düzenlenen bir dansta İtalyan göçmen bir çiftin oğlu olan Tony Fiorello ile tanışına kadar. İki genç kısa sürede birbirlerine aşık oluyorlar ve bundan sonra Eilis yeni hayatına alışmaya başlıyor. Yavaş yavaş, okulu, işi ve arkadaşlarına alışmaya başlayan Eilis, Brooklyn’deki yeni hayatını kabullenmeye, hatta sevmeye başlıyor. Aniden, Eilis ablasının ölüm haberi üzerine İrlanda’ya dönmek zorunda kalıyor ve çok kısa bir sürede eski hayatına geri dönüyor. Bu sırada Jim Farrel adlı delikanlıyla tanışıyor ve onunla bir ilişkiye başlıyor. Bir karar vermesi gerekiyor; Enniscorthy’de Jim ve ailesi ile kalıp eski hayatına mı dönemli yoksa Brooklyn’e geri dönüp Tony ile birlikte kurduğu hayatı mı sürdürmeli?İki erkek arasında karar vermesi gereken Eilis’in hikâyesi yüzeyden bakıldığında sıradan bir aşk üçgeni hikâyesi gibi gelebiliyor. Ama bu kararın altında aslında çok daha önemli bir soru yatıyor. Eilis aslında evinin neresi olduğunu, kendisinin nereye ait olduğunu bulmaya çalışıyor. Kitapta asıl sorulan soru, ‘Evim neresi?’. Bu aslında çok evrensel bir soru. Er ya da geç, herkesin hayatında bunu sorguladığı anlar oluyor ve bu soruya doğru cevabı bulmak kolay görünse de aslına bakılırsa o kadar da kolay değil. Bu sorunun cevabını bulabilmek için öncelikle kendimize sormamız gereken başka bir soru var, o da ‘Ev nedir?’. Ev kelimesinin sözlük karşılığı ‘Bir kimsenin veya ailenin içinde yaşadığı yer, konut veya hane.’ Tamamen nesnel bir bakış açısıyla konuya yaklaşıldığında bu tanım doğru oluyor. Kime sorarsanız sorun ev deyince akıllarına çatı, duvar, kapı gibi kelimeler gelir. Peki, neden bazı yerler, ne kadar uzun süre yaşarsak yaşayalım bize ev gibi hissettirmezken bazen de yaşamadığımız yerler evimizde gibi hissettirir? Evimiz olmayan yerlerin hepsi gurbet midir? Veya neden bazı insanlar için ev olan yerler bazılarına hiçbir anlam ifade etmez? Çünkü ev aslında sadece somut bir yapı değildir. Ev, bu fiziksel yapıların çok ötesinde bir şeydir. Ev bir duygudur. Bir yeri ev yapan şey sizin orada hissettiklerinizdir. Duvarlar, kapılar, odalar... Bunların hiçbiri tek başına bir anlam ifade edemez ama o duvarlara asılan fotoğraflar, o kapı eşiklerine senelerdir işaretlenen boy çizgileri, o odalarda edilen sohbetler, atılan kahkahalar... İşte bunlar değer katar bu yapılara. Bu yüzden bazı gurbetler bir süre sonra eve dönüşür. Kısacası, ev hep bahsedildiği gibi yaşadığımız binanın ötesine geçen bir kavram. Ev, o yerlerin içinde yaşanan hayatlardır. Kaynakça: Toibin, Colm, Brooklyn, Everest Yayınları, 2015 http://tdk.gov.tr/index.php?option=com_gts&arama=gts&guid=TDK.GTS.580fab1eabeca0.73635201 DENİZ OLUNMALI EGE'DESaat sabah sekizi vurduğunda dağların yeşilliğine bir süre ara verip kendimi denizin büyüleyici maviliğine bırakmıştım. Denizin berraklığına dalmışken bir sürü güzel hayaller canlandı kafamda. Bir süre sonra Ayvalık'a daha varmadan küçük sakin bir köyde kahvaltı için durduk. Zeytinleriyle ünlü olan bu köyde yaşlı, tatlı bir çiftin kafesine giriyoruz. Hem otantik hem zevkle döşenmiş sadece 3-4 masadan oluşan bu kafede bizi çok sıcak kanlı karşılıyorlar. Ardından yolculuğumuza devam etmek için arabamıza yerleşiyoruz. Radyoda hepimizin sevdiği Vaya Con Dios'un Pauvre Diable şarkısı çalmaya başlıyor ve ardından tatlı bir sohbet. Sımsıcak bir hava esiyor arabada belki de ailecek ne zamandır bir araya gelemediğimizden.Sohbetin koyuluğuna kendimizi kaptırmıştık ta ki Ayvalık tabelasını görene dek. Büyük bir beklentiyle gitmediysem de birden o küçük ilçenin büyüsüne kapılmıştım. Ayvalık merkezi gezmeden en çok merak ettiğimiz Cunda Adası'na doğru yol alıyoruz.Adanın herhangi bir yerinden kafanızı kaldırdığınızda adanın en tepesinde yer alan eski taş değirmeni görüyorsunuz. İlk durağımız tabi ki bu değirmen oluyor. Yalnız burası artık kent kitaplığı olarak kullanılıyormuş. Taştan yapıya küçük bir kapıyla giriyoruz ve kitapların o eski kiliseden kalma resimleriyle bütünlüğü içeride farklı bir hava estiriyor. Eski kiliseden sahile doğru dar sokaklardan inmeye başlıyorum. 1820'li yıllarda bu küçük ve sevimli ilçeyi terk etmek zorunda kalan Rumlardan sonradan ilçeye göç eden Müslüman halk, evlerin mimarisini bozmamıştır ve evler hala eski havasını kaybetmeden çok güzel sokaklar oluşturmuştu. Birden köşe başındaki pembe duvarlı tarihi fırından gelen damlasakızı kokusu her tarafı sarmıştı. Dar sokağın sonunda huzur veren o berrak deniz gözüküyordu. Etrafta el ele dolaşan çiftler, bu küçük huzur dolu yerde romantik bir tatil geçiriyor gibilerdi. Bir yandan dondurmasını güçlükle yemeye çalışan küçük çocuk diğer yandan elinde gitarı sahilde sanatını gerçekleştiren genç adam. Adada tarif edilemeyecek bir canlılık vardı ama hiç rahatsız etmiyordu insanı, herkes adanın büyüsüne kapılmıştı. Dar sokaklara yine kendimi attığımda karşıma birden Taksiyarhis Kilisesi çıktı. Kilisenin taş duvarları biraz ürküttü beni. Sebebini bilmediğim bir huzursuzluk kapladı içimi. Sanki geçmişte yaşayan insanlarla yan yanaymışım gibi hissettim.Kilisenin ilk yapıldığı halini canlandırmaya çalıştım kafamda sonra da yılların ne kadar çabuk geçtiğini fark ettim. Senelerin bıraktığı izleri gördüm duvarlarında. Duvarlarında bulunan Hz. İsa ve Meryem Ana figürleri herkes gibi benim ilgimi de üzerlerine çekti.Sokaklardan dolaşırken dikkatimi çeken bir diğer tarihi şey ise zamanında kilise olan ancak Rumların göçünden sonra camiye çevrilen yapılar oldu. Kiliseye eklenen bir minare, caminin içinde hala zarar görmemiş kiliseden kalan resimler, hem kültürün hem de iki dinin harmanını öyle güzel yansıtıyorlardı ki. Güneşin batışını kaçırmadan rotamızı önceden araştırdığım Şeytan Sofrası olarak adlandırılan tepeye çeviriyoruz. Mitolojik hikayeler hep ilgimi çekmiştir hep belki de biraz da o havayı yaşamak için merak ediyordum orayı. Kıvrımlı bir yoldan tepeye ulaşıyoruz ve harika bir gün batımıyla karşılaşıyorum. Güneşin denize ve küçük adacıklara yaydığı o sıcak his, denizin güneş ışıklarını üstüne örttüğü eğer güneş batarsa üşüyecekmiş gibi derin bir maviliği... Güneş batınca sanki beni terk etti gibi hissettim. Deniz de benimle aynı duyguları hissediyor olacak ki o dalgalı halini birden bir sakinlik kaplıyor. Akşam tek başıma sahilde yürümeye çıkıyorum. Denizden gelen o hafif esinti yaz akşamında olmamıza rağmen biraz üşütüyor beni. Aslında hep bir sahil kasabasında yaşamak istemişimdir çünkü denizin beni rahatlattığına inanırım. Oturup denizi izlemeye başladığımda sanki denizle dertleştiğimi hissederim. Tabi ki bazen de güzel hayallere dalarım. Olmayacak şeyleri bile hayal ettirebilir bana deniz. Yok hayır, sonradan üzülmem hayallerim gerçekleşmedi diye. Aksine o hayaller mutlu bile eder beni. Sahilden ayrılmak istemesem de küçük butik otelimize geri dönüyorum. Güler yüzlü sahibiyle ve dekorasyonuyla hem sıcak hem de o tarihi dokuyu hissedebileceğim bir yerde kaldığımız için dönmek çok zor da olmuyor. Sabah güneşin tenimi ısıttığını hissederken hep meraklısı olduğum antik kenti gezmek için yola koyuluyoruz. Böyle önemli tarihi eserler barındıran ve eski olan bu antik kentin niye az ziyaretçisi olduğunu düşünerek içeriye giriyorum. Zeytin ağaçlarıyla çevrili küçük bir patikadan Antandros Antik Kenti'ne doğru adımlarımızı atıyoruz. Antik kente adımımı atar atmaz o dönemlerde yaşamış 10-11 yaşlarında bir çocuk gibi kendimi hayal ediyorum. Sahilden koşarak evime geldiğimi o anda o harika renkleri olan muhteşem mozaikleri yerleştiren sanatçıları izlediğimi hayal ediyorum. Harabelerin içinde ilerlerken bu sefer de genç bir kız olduğumu, sevdiğim çocukla zeytin ağaçları arasından tepeye çıkıp denizi izlediğimizi düşlüyorum. Biraz daha ilerleyince kalan surları görüyorum ama bu sefer o gülümseyerek hayal ettiğim şeyler gelmiyor aklıma. Bu kenti korumak için kanlar döküldüğünü biraz önce düşlediğim küçük kızın belki babasının öldüğünü düşünüyorum ve yüzümden bütün gülümseme birden kayboluyor. O bütün güzel veya kötü yaşanmışlıklar surlara da yansımış olmalı ki hepsi kalıntı halindeydi. Çıktığımız patika yolu inerek rotamızı son durağımız olan kaz dağlarına çeviriyoruz.Etrafıma bakınca sadece varılacak menzilin değil yolun da değerli olduğunu anlıyorum. Kaz dağlarında her bir yamaçtaki güzellik, her ağaçtaki yaşam enerjisi dikkatimi çekiyor. Yeşilin yüzlerce tonu huzurun kaynağı denizle buluşuyor. Her yerin güzelliğine kaptırıyorum kendimi ama biran için zihnimde bir cümle canlanıyor. Evet diyorum:" Ayvalık güzel ama her mekan insanla güzel.". Kaynakça Resim: http://www.rmk-museum.org.tr/cunda/ http://yesimlehertelden.blogspot.com.tr/2015/07/gezi-rotasseytan-sofras.html Beyza Nur ERCOŞKUN 12 Eylül 2015 Ankara Özgür Dizdar ğKeşke oyun hakkında baştan savma bile olsa bilgi edinme hatasına düşmeseydim. Shakespeare... Kim ki bu adam? Zorda mıymış? Ne yapabiliriz onun için? Sanırım, onu her defasında gururlandırmak dışında yapabileceğimiz bir şey yok artık... Ne beklersin böyle bir oyundan? Özellikle Shakespeare hakkında öyle ahım şahım bilgisi olmayan biri olmadığını düşünürsek? Aklına gelenler seninle kuzu gibi dursun bu yazıyı okuduğun süre boyunca, o sırada ben sana kafamın içindeki kırk tilkinin en azından bir kısmını anlatayım. Ben samimiyet duygusu hissettim bu oyunda. Sebebi nedendir biliyorum çünkü tiyatroda bir televizyon dizisinden veya bir filmden farklı olarak oyuncuların izleyiciyle birebir temas kurma imkânı vardır, izleyiciyi oyuna istenildiği zaman dâhil edilebilir. İşte Shakespeare Zorda beni buradan yakaladı. Diğer oyunlardan daha farklı bir tadı vardı, dahası bu tadı herkes beğenmese bile herkes hissedebiliyordu. Ağzımdaki tükürük salgısı artıyor, severek izlediğim oyunun kokusu burnumda tütüyor anılarıma can verdikçe. Bazen olur ya, tiyatrodasındır ancak sadece oturduğun koltuktasındır. Her şey yerli yerindedir: Sen, bedenin, düşüncelerin, kol saatin, kol saatinle flört eden gözlerin, yanındaki sevdiceğin. Bazen de tiyatrodasındır, ama aklının odaları arasındaki serüveninin nerede son bulacağını sorgularken aynı zamanda “Aklımda kaç oda daha var acaba?” sorusuna cevap bulmaya çalıştığın seyahattesindir aslında. Ben mi? Ben ikinci seçenekte kaybolmaktaydım. Bir kahkahalarımın yarattığı dalgaların hızında yüce dağlara çıkıyor, daha sonra Kraliçe Elizabeth’in menfur ses tonuyla o dağların tepesinden eteklerine yuvarlanıyordum. Hoştu yahu! Dahası da var üstelik! Belki benim yaşadıklarımı yaşamazsın, çünkü herkes ayrı bir bireydir değil mi? Ancak bir husus var ki senin de benzer şeyler hissetmeni bekliyorum: 1600’lü yılların İngiltere’sinde taş döşenmiş yollarda yürürken aniden “Hah, buradaymışım!” hissine kapılabilirsin. Bu üstelik tiyatro sarmalının ilk dolambacıydı. Hiç ummazsın bir anda oyun devam ederken çıkıp da yönetmen rolünde birinin bir anda seyirciler içinde belirip sahnedekilere tipik “Kestik!” sözünü söylemesini. Bunun adı dumura uğramaktır. Çok görülmemişi göstermenin başarılı bir örneğidir aynı zamanda. O anda tüm seyahatlerimi bir kenara bırakıp bir anda oyunun içine dâhil olduğumu fark ettim. O yönetmendi, ben onun yakınındaydım. Demek ki en azından teknik ekibe mensup bir çalışandım. Bu yüzden en başta dedim ki: Oyun hakkında bilgi edinme hatasına düşmeseydim, ah! Çünkü bu özgünlüğü kesinlikle son raddede hissetmek isterdim. Pekâlâ, bunu bir şekilde atlattım. İşin doğrusu, biraz da hazırlıklıydım buna. Ya daha sonra gördüklerim için ne demeliyim? Burada itiraf ediyorum: Oyun hakkında bilgi edindiğim için pişmanım, ama çok üstünkörü olduğu için mutluyum bir yandan da. Ben daha izlediğim oyunun aslında o oyunun provası olduğunu yeni idrak etmişken, birden hoparlörlerden bir “Kestik!” sesi daha duyup o anda pılımı pırtımı toplayıp yok olmak istedim. Ne biçim bir oyunun içinde kayboluyordum ben böyle! O da neydi ki şimdi? Ben izlediğim oyunu izlerken itilip kakılarak kendimi o oyunun provasında bulmamış mıydım? Provada bu sefer itilip kakılmakla kalmadım, tekme tokat dayak yedim. Yumruk da yedim. Yanımda sevdiceğin varlığıyla gurur yapıp “Sen bir de karşı tarafı gör!” dercesine çaktırmadım, kendimi bozmadım, yıkılmadım, ayaktayım! Kapı çarptı kapı. Sadece bir oyun değil, yanında son derece güzel düşünülüp güzel de uygulamaya geçirilen sevimli iki adet “oyuncuk” izleme fırsatı bulduğum için kendimi çok şanslı addediyorum. Oyun bitiyor, tüm salon olarak iki elimizden ne geliyorsa o kadarını duyurmaya çalışıyoruz. Gülmekten karnımız acıkmış, benimle paylaştığı mutluluk sonrası parlayarak bana bakan bir çift göz ve sıcaklığını hissettiren bir el ile beraber oradan ayrılıyoruz. Sevin, tiyatroya gidin, konsere gidin, ilk defa baleye gidin hayatınızda. Anılarınızdır sizi dolduran, umutlarınızdır sizi yaşatan... Öznur ÖZTÜRK ÖLÜMLE DANIŞIKLI DÖVÜŞ Birkaç ay önce dedemin vefat etmesiyle hem duygusal hem de düşünsel anlamda derinden sarsıldım. Çocukluk anılarımın birçoğunda yeri olan, her fırsatta beni mutlu eden tonton dedem artık yoktu. İlk kez sevdiğim birini kaybetmek, ilk kez bir cenazeye, hem de sevdiğim birinin cenazesine, katılmak beni “ölüm” üzerine düşünmeye itti. Pek fazla kafamda yer eden, aşina olduğum bir kavram değil ölüm. Dediğim gibi ölümle yakından tanışmadım daha önce, televizyonda veya gazetede gördüğüm ölümler dışında fiziksel olarak tanıdığım birinin ölümüne şahit olmamak bu kavramın gerçekçiliğini azaltıyordu benim için. Ta ki dedemin ölümüne kadar, ölümün gerçekliğini tattığım güne kadar. Farkında olmasam bile her gün ölümle iç içeyim, bedenim dahi ölü organizmaların geriye bıraktıklarından oluşuyor. Tüm bunları göz önüne alınca ölümü kabullenmem ve ölümün farkında olmam gerekmez mi? Bilinçli ya da bilinçsizce ölüm fikrinden uzak duruyor ve yokmuş gibi davranıyordum, böylelikle daha güvende hissediyordum. Soru soracağı kesin olan bir öğretmenden göz teması kurmayarak kurtulabileceğimi sanmak gibi bir tutum bu. Halbuki ben öğretmenimi yok saysam da o beni yok saymayacak. Ölüm fikrinden kaçma sebeplerim üzerine kafa yordum. Bulduğum ilk sebep ölüm ve yaşamın anlamı arasındaki çelişkiydi. Hepimiz bir uğraş içindeyiz, hayatımızı daha iyi, daha anlamlı hâle getirmek için uğraşıyoruz. Ailemle birlikte yaşadığım, her daim sıcak yemek olan evi bıraktım ve şehir dışına okumaya geldim. Verdiğim bu uğraş hayatımı anlamlandırabilmek, kendime değer katabilmek için. Peki aile evinde rahat eden birey de, yurtta her gün makarna yiyen birey de vaktin sonunda ölecekse neden bu çaba? Anlatmaya çalıştığım şey ölümün bilincinde olmamız, yaşadığımız ya da yaşamak istediğimiz hayatı anlamsızlaştırıyor. Hele ki ölümden sonraki sürece çok anlam yüklemeyen bireyler, mesela ben, için bu sorun daha da karmaşık. Sonu olan bir şeye yatırım yapmak çok da rasyonel gelmiyor çünkü ölüm geldiğinde tüm birikimimi kaybedeceğim. Yaşayacağım yetmiş ya da seksen yıl, bu yılların barındırdığı birçok iyi ve kötü şey yalnızca hayatta olduğum süreç içinde anlam ifade edecek. Her şey sona erdiğinde, bilincimi kaybedip benden önceki canlılarla aynı kaderi paylaşacağımda, doğaya geri döneceğimde, yaşadığım, yaptığım ve sahip olduğum hiçbir şeyin önemi kalmayacak benim için. Benim için konunun ikinci aşaması “O hâlde neden yaşıyorum?” sorunsalı. Bu sorunsal üzerinde oyalanmak “Neden yaşıyorum ve neden hayatıma son vermiyorum?” safhasına doğru götürüyor beni. İçimdeki hayatta kalma güdüsü ve aileme, sevdiklerime olan bağlılığım ve sorumluluklarım intihar düşüncesini aksiyona dökmekten uzaklaştırıyor beni. Tüm bu düşünceler ve çelişkiler inanılmaz bir ruh yorgunluğu doğuruyor. İşte tüm bu yorgunluktan kaçmak için ölüm düşüncesinden uzak kaldığımı fark ettim. Sevdiğim birini kaybetmenin getirdiği “ölüm farkındalığı” ve neden ölüm düşüncesinden kaçtığım sorusuna bulduğum cevabı harmanlayıp bir çözüme ulaştım. Ölüm doğal sürecin bir parçası, en azından içinde bulunduğumuz yüzyılın gerçeklerinden biri. Yunan filozof Epikuros’un ünlü sözü “Ben varsam ölüm yok, ölüm varsa ben yokum.” Yani ölümden korkmamalıyız, çünkü ölüm ve bizim aynı anda var olmamız mümkün değil. Biz hayatımızı sürerken ölüm söz konusu olmayacak, olduğunda da zaten hayatta olmayacağız. Benim kendim için bulduğum çıkış yolu, ölümün hem farkında olup hem de ondan korkmamak. Öleceğim zamana kadar yaşadığım hayat, aldığım zevkler, tattığım mutluluklar bana ait. Ölecek olmam bahsettiğim duyguları yaşamış olduğum gerçeğini değiştirmeyecek. Bugün yediğim tatlının bana verdiği haz ya da iyi dostlara sahip olmanın verdiği huzur yaşadığım hayat süresi içinde değerli şeyler. Evet belki elli yıl sonra bir önemi kalmayacak fakat o güne dek anlamlarını koruyacaklar. Yaşamsal ihtiyaçlarımın, yeme içme veya barınma gibi, karşılanmadığı ve tüm ihtiyaçlarımın karşılandığı iki farklı hayatı hayali olarak karşılaştırıyorum. İkisi de ölümle sonuçlanacak olsa dahi yaşamımı sürdürürken tecrübe ettiğim şeyler aynı değil. Muhtemelen bu iki hayattaki mutluluk ve zevkim de aynı olmayacak. Yaşamımı anlamlı kılan olgu onu nasıl geçirdiğim bence, sona erdiğinde ne olduğu değil. Hem eylemlerimi yaparken tattığım duygular hem de geriye dönüp baktığımda anımsadıklarım hayatımı anlamlı kılıyor. Geçen yaz arkadaşlarımla gittiğim tatilin anıları aklıma geldikçe mutlu oluyorum, o anıları yaşarken mutlu olduğum gibi. Ölüm ve sonrası gibi belirsizliklerle kaygılanmak yerine yaşadığım hayatın kendisine değer veriyorum. Bugün varım ve bugün benim için çok değerli. Ölümden kaçamayacağımı bile bile onu yok saymayı bıraktım. Öğretmenimin sorusundan korkarak gözlerimi kaçırmak ve o tedirginliği yaşamaktansa cesur olup gözlerine bakabilmek daha huzurlu. AİDİYETLİK Zaman geçtikçe ve bir şeylerin farkına varmaya başladıkça acaba gerçekten ben bu muyum, buraya mı aitim gibi sorular aklımı kurcalamaya başladı. Herkesin doğup büyüdüğü şehirde ölene kadar kalma şansı olmuyor. Bazen özel ya da zorunlu sebeplerden memleketinizden başka yerlere gitmek zorunda kalıyorsunuz. Ben de onlardan biriyim. Anne ve babamın tayinleri nedeniyle tüm çocukluğum başka başka illerde geçti diyebilirim. Belki dışarıdan farklı farklı iller görmüş olmak güzeldir gibi bir düşünce uyandırabilir. Fakat bu sadece turistik amaçla gezdiğinizde öyledir. Eğer ki sürekli olarak bir yerden başka bir yere sürgün edilircesine gitmek zorunda kalırsanız size işkenceden başka bir şey ifade etmez. Farklı şehirler görmenin güzel yanları var. Ama hiçbir zaman ben buraya aitim diyemiyorsun. Sürekli farklı kültürler görüyorsun, başka alışkanlıklar öğreniyorsun çevreden. Her öğrendiğin şey seni giderek başka biri haline getiriyor. Ama asla ilk olduğun kişiye dönüşemiyorsun. İlk gittiğin yere göre çok değişmiş oluyorsun, son gittiğin yere göre daha öğrenecek çok şeyin var. Değişmeyen tek şeyin değişim olduğunu da böyle böyle öğreniyormuşsun. Yine de hiçbir zaman en temiz ve saf halin olamıyorsun. En baştan başlayayım. Kendi memleketimde ailemle ve akrabalarımla 5-6 yıl geçirdim. Belki de hayatımın en güzel yıllarıydı. Herkes birbirini tanıyor, kimseye karşı bir güvensizlik hissetmiyorsun. Kendi çeperleri olan bir alanda mutlu mutlu yaşıyorsun. Sonra, benim için yepyeni bir dünyaya bakacağım başka bir şehirde belki de kalsaydım öğrenemeyeceğim şeyleri tecrübe edinmeye başlıyorum. İnsanlara karşı saygısızlık, sevgisizlik hatta ikiyüzlülük nedir öğrenmeye başlıyorsun. Gittiğin şehirler büyüdükçe ruhunun sıkıştığını fark ediyorsun. Eskiden bana huzur veren şeyleri şu an iki kere düşünmek zorundayım. Gerçekten öyle midir değil midir diye. Bence bunun başka bir adı da sürgün ruh olabilir. Çünkü her şehrin kendi hikâyesi, kendi benliği var. Her gittiğim yerde başka bir benliğin egemenliği altına girdiğimi düşünüyorum. Bu egemenliklerin sayısı da çoğaldıkça kendimi oradan oraya savrulan bir yaprak gibi hissediyorum. Son 7-8 yıldır Ankara’da yaşıyorum. Burası oldukça büyük bir şehir ve buranın kalabalıkları ve yorgunluğu aslında bu sürgün ruhumu daha da derinlere hapsediyor. Çünkü bu büyük şehirlerin her yerde benim gibi sürgün ruhları olduğunu düşünüyorum. Metropol şehirlerin en büyük problemi belki de budur. Kendi köklerini sorgulayan milyonlarca insanın bir arada yaşamaya çalışması. Sürekli bunalan, içinde büyük bir sıkıntıyla dolaşan insanlar çevrede. Ben de kendimle baş başa kaldığım anlarda nedenini bilmediğim derin boşluk hissediyorum. Sürekli bir yere gitmem gerekiyormuş gibi geliyor. Eğer gidersem bütün o sıkıntı ve boşluk bir anda yok olacakmış hissiyatına kapılıyorum. Ama hiçbir zaman sonlanmayacak bir döngünün içerisinde olduğumu da biliyorum. Jeanette Winterson’ ın Normal Olmak Varken Neden Mutlu Olasın? Kitabında da yazar kendi köklerini terk edildiğinden beri aramaya başlıyor ve onun hikâyesini anlatıyor. Aslında bütün yaşamımız sürekli o köklerimiz aramak uğruna geçiyor bilincinde olarak ya da olmayarak. Hayatımın en güzel anlarını kendimi arayarak geçiyorum belki de. Nereye ait olduğumu, neye sahip çıkabileceğimi arayarak aslında kendimi bulmaya çabalıyorum. Çünkü sürekli bir yerlerde var olmak ve olmamak arasında gidip gelmek belki de bir insanın başına gelebilecek en kötü şey. Karasızlık arasında kalıp kendi ruhumu göçebe haline getirmek, beni psikolojik ve fiziksel olarak çok derinden etkileyen bir şeydir. Hepimizin böyle anları olduğunu düşünüyorum. Sürekli kendimizi bir yerlerde hayal ediyoruz ya da kaybolmak istiyoruz. Göçebe ruhlarımıza gerçek bir yuva bulmak dileğiyle… NİDA TÜRK Alihan Bakır. ZAMAN VE PARA Ben insanın kendine ayırdığı zamanın ve kazandığı paranın birbiriyle ters orantılı olduğunu düşünen bir insanım. Neden mi? Çünkü zamanımızı ileriki hayatımıza, daha doğrusu işimize, yatırım yapmakla harcarsak ileride para kazanmamız işten bile değil. Zamana Karşı (Niccol, 2011) adlı filmde de tam aksi konu edilmiş olsa da film beni bu düşünceye yönlendirdi. Şu anda içinizden “Hiç çalışmadan da para kazanan bir sürü insan var.” dediğinizi duyar gibiyim. Evet var. Ancak o insanların da ya büyükleri çok çalışarak o paraları kazandı ya da onların büyükleri. Şimdi de “Çok çalışmasına rağmen hak ettiği parayı kazanamayan insanlar da var.” der gibisiniz. Ona da evet. Ama hesaba katmadığınız bir şey var. Her zaman daha çok çalışan birileri olacak dolayısıyla zaman harcamak sonu olan bir eylem değil. Sürekli artırarak devam etmek gerekli. Bildiğiniz gibi boş bırakmaya gelmez. Kafanızdaki düşünceleri çürütmemin hemen ardından artık ters orantıdan ne kastettiğimi açıklamaya başlayabilirim. Öncelikle, zamandan kastım ders çalışmadığımız veya işe gitmediğimiz, kendimize ve arkadaşlarımıza ayırdığımız boş zaman. Tanıdığınız tüm insanları düşünmeye çalışın. Şimdi onları en çok çalışandan en az çalışana doğru sıralayın. Şimdi her birine birer ofis seçin. İlk ofis seçeneğiniz elli üç katlı bir iş merkezinin en üst katında, bir basketbol sahası büyüklüğünde ve bir köşesinde dev, camdan yapılmış oval bir toplantı masası duran; diğer bir köşesinde yine cam bir çalışma masası olan bir ofis. Ayrıca odanın içinde dev bir televizyon ve çok pahalı bir sürü süs eşyası dizili. Odanın tüm tasarımı çok başarılı iç mimarlarca yapılmış. Diğer bir ofis ise çocukluğunuzu geçirdiğiniz evin o küçücük mutfağı kadar. İçinde nemden dökülmekte olan bir ahşap masa var. Masanın önündeki sandalyeler oturulmaktan yumuşaklığını yitirmiş. İçeriye hava ve ışığın aynı anda giremediği küçücük bir penceresi var. Tahminimce hepiniz o kafanızdaki listenin en üstündekileri ilk ofise diğerlerini ikinci ofise yerleştirdiniz. Belki hiç yerleştirmediniz bazılarını. Benim gözlemlerim de sizin görüşlerinizle aynı yönde. Gerçekten kendine ayıracağı zamandan bile fedakârlık edenler genelde toplumun ortalamasından daha çok para kazanıyorlar. Yıllarca büyüklerimizden duymaktan belki de yorulduğumuz, ama benim düşüncelerimi çok güzel özetleyen “Vakit nakittir.” atasözü de bir amaç uğrunda ne kadar vakit harcarsak o amaca dair o kadar geri dönüş alacağımız fikrini destekliyor. Diğer bir yandan da tüm vaktimizi para kazanmaya yani çalışmaya ayırdığımızda tabii ki hayatımız mükemmel olmuyor. Çok para kazanabilecek kadar çalıştığımızı ve paramızın hayallerimizin çok üzerinde olduğunu düşünelim. Bu durumun devam edebilmesi için aynı performansla hatta arttırarak çalışmaya devam etmemiz gerektiğini de unutmadan bu parayı harcayabileceğimiz ne kadar vaktimiz olacağını düşünelim. Benim bu güne kadar ki gözlemim çoğu insanın hayallerini süsleyecek kadar para kazanan insanların bu parayı harcayacak zamanı olmadığıdır. Tabii haksız yollarla kazanan insanlar var ama onları genelin dışında tutarak konuşuyorum. Örnek vermem gerekirse bir ev hayal edin bahçesi uçsuz bucaksız, içeride yüzlerce oda… Hatta ayrı bir eğlence odası bile var. Bu odanın içinde bütün video oyunlarının olduğunu yanlarında bilardo masası ve hatta küçük bir bovling sahası düşünün. Bu eğlence odasının tam üstünde bir çalışma odası da olsun. Bir de bütün bunları elde edebilmek için çok çalışan bir insan hayal edin. Henüz evinin çalışma odası ve yatak odası dışındaki bölümlerini görememiş çok ama çok zengin bir avukat. Sizce mantıklı mı? Bence değil. Ama bir de tam dengeli bir hayat düşünün. Kendisini tatmin edebileceği kadar para kazanan ve bunu istediği zaman harcayabileceği boş zamanı olan biri. Evet, belki evinin altında bir bovling sahası olmaz veya uçsuz bucaksız yatıp yuvarlanabileceği bir bahçesi de olmaz. Ama arkadaşlarıyla bovling oynamak için dışarı çıkabileceği zamanı olur. Ailesiyle uçsuz bucaksız bir parkta piknik yapabileceği kadar tatili de olur muhtemelen. Ben de böyle bir yaşam isterdim. Kazandığım parayı harcayabileyim, arkadaşlarıma ve aileme zaman ayırabileyim. Yoksa yaşamın ne anlamı olurdu ki? Sadece çalışıp para kazanıp onu harcayamadığımız boş bir hayat. Kaynakça: Niccol, Andrew. In Time. 2011. 20th Century Fox. Film. Mehmet Can Gökçimen Metamorfoz Vakti Sizce insanı diğer bütün canlılardan ayıran özelliği nedir? Cevap aslında çoğumuzun daha küçük yaşlarda dersliklerimizde öğretildiğimiz, zekasını çevresinde var olup biten değişimlere iradesini ve düşünebilme yetisini kullanarak karşılık verme becerisidir. Buradan çıkarılabilecek yargılardan biri insanın aklını bu denli etkili kullanabiliyor olması, onu mutlak özgürlüğe de kavuşturabilmesi şeklinde olabilir. Ne yazık ki tarihsel süreçte kurulup yıkılan pek çok uygarlığın yarattığı bir olgu “ahlak” insanlığı sayısız doğrultuda yol alabilme fırsatından uzaklaştırıp, bir giriş ve çıkışı olan karanlık bir tünele sokmuştur. Ahlaklı olmanın erdemi üzerine büyütülen çocuklarımız doğru ve yanlış arasındaki keskin çizgileri tek amaçlarıymış gibi ezberlemiş ve ezber bozan bütün dış unsurları da sorgusuz reddetmişlerdir. Çarkın dişlileri gibi kısır döngü halinde devam eden bu süreç, ahlak kavramını sorgulamaya fırsat tanımamış ve hayatlarımızı kendi öz irademiz ve düşüncelerimiz doğrultusunda kontrol etmeyi engellemiştir. Yüksek ölçüde kültürlerini muhafaza etmeyi başarabilen, kendi benliklerini kültürel yozlaşmanın uzağında tutup devam ettiren toplumların ahlak yasaları da daha belirgin olmakta. Bir kültüre sahip çıkmak ve onu kaybetmemek uğruna verilebilecek bir takım fedakarlıklar elbette olmalıdır ancak toplum bireyleri hiçbir koşulda ahlaki değerlere sıkıştırılıp iradelerinden uzak tutulmamalıdır. Kendi ülkemden başlamak üzere durumun oldukça iç karartıcı örneklerini sürekli görmekteyim. Henüz kendilerinin de ne olduğunu anlamadığı olgular üzerinden evlatlarına baskı yapan aileler ilerde bilmiyor ki çocuklarını ne denli kaotik bir kadere sürüklüyor. Durumu örnekleyebilecek bir anımı paylaşayım. Çok yakın bir arkadaşımın ailesinden gizli tuttuğu bilgisayar ortamında yaratılan müzik türlerine ilgisi ve hatta bununla ilgili geleceğe dair bir kariyer hedefi vardı. Ne yazık ki ailenin bu idealleri öğrenmesi ile gelecek garantisi içermediği için bu yönde bir destek olmayacaklarını aksine öyle saçma bir tutkunun peşine koşmakta çalış mühendisliklerden birini tuttur dediklerini ve arkadaşımın hayal kırıklığını daha dün gibi hatırlıyorum. Durumun baskılama ile gerçekleşmesine gerek bile kalmadı aslında. Öyle farklı bir beyin yıkama söz konusu ki, çocuklar ufak bir burukluk ile düşünce ve ifade özgürlüklerini kaybettiğini hissedemiyorlar bile. Ahlak algıları yok diye eleştirdiğimiz kesimleri anlam çerçevesine sokamadığımız için bizden daha başarılı oldukları zaman da sebebini kendi yaptığımız hataların dışında tutuyoruz. Peki bu kadar konuşuyorum, sisteme tepkimi gösteriyorum ama ne yapılması gerek o zaman diye mi düşünüyorsunuz? Hani o hastalığa çare yok derler ya bazen hekimlerimiz, durum öyle değil. Neden bir durup ben ne yapıyorum, hayatımdan mutlu muyum, gerçekten özgür müyüm diye kendimize bu soruları sormayalım ki? Hep yapmak isteyip de yapamadığımız eylemlere atılmak size garanti veriyorum, şimdiye kadar tatmadığınız bambaşka bir duygu sunacak. Esra Baran’ın Renkli Rüyalar Oteli nde benim ifade edebileceklerimden çok daha somut şekilde gözlemlenebilecek olan hislerimizin arkasına takılıp yola koyulma düşüncesi beni bu yazıyı yazmaya itecek kadar etkili oldu. Bir bireyin duyguları doğrultusunda hareket edebilmesi, bu özgürlüğe sahip olması onu büyük başarılara taşıyan en kritik unsurların başında gelir. Ben bugüne kadar şanslı bir genç oldum ve toplumun tabularından uzak bana herhangi bir dayatmada bulunmayan her konuda bana destek olan bir ailenin çocuğu olarak büyüdüm. Bazen burnu dik biri olmam sadece kendi düşüncelerimi takip etmem yüzünden eleştirildiğim de oldu fakat geriye dönüp baktığımda verdiğim hiçbir kararın da pişmanlığını yaşamamış oldum. Bu şansım tüm insanların elinde bulundurduğu bir fırsat olmalı ki dünya çok daha yaşanılası, yaşamaya can atılacak bir yer olabilsin. İşin aslı zaten bunun bir fırsat değil gereklilik, doğuştan var olan bir gerçek olması zaten bu yazımın asıl endişesi. Konuştuklarımın hepsini tek bir potada eritecek olursam; ahlak bugüne kadar bizim hep yanı başımızda olan bir olgu olmasına karşın, zamanla bizim varlığını sorgulayamadığımız bir hal almış. Bizler de artık bu değişen ahlak biçimini kabullenmeliyiz. Yani ahlakın aslında bizi nasıl tabulara sıkıştırdığını anlayıp bunun çıkışını kovalayabilmeliyiz. Çocuk naifliği ile sadece merak ve duygularımızın bizi yönlendirdiği günlere geri dönebilmeliyiz. İnsanlığın değişimi her gün her dakika hatta her saniye devam etmekte. Yeni bir şeyler denemek için hiçbir zaman geç değil, her an yeni bir serüven. Kaynakça: https://forum.donanimhaber.com/m_113520573/tm.htm Baran, Esra, Renkli Rüyalar Oteli, Okyanus Yayınevi, 2016. CAN YELEĞİM Duvarlarla dost, dizi ameliyatlı bir genç kızdım iki ay öncesine dek... Zamanı boş verecek kadar boşluğa düşer ya insan, ben sakat dizimle düşmeyi de becerememiştim. Umutsuz ve bezmiştim. Okulla ev arasında mekik dokurken yıpranmış dizlerim beni daha fazla Dikmen'in eteklerinden tepelerine taşıyamıyorlardı. Birçok Bilkent öğrencisinin de yaşadığı gibi aralıksız çalışmakla geçen son üç senem boyunca istediklerimi yapacak vaktim olmadığı için hayallerini unutmuş ve tamamen büyük şehrin koşturmacasına adamıştım kendimi; üniversite yeterlilik sınavı, hazırlık okulunu geçme telaşesi, düzensiz öğrenci olmanın verdiği yoğunluk, sınıf atlayabilmek için yaz okuluna kalmak ve ardından ameliyat olmak... "Yok mu zamanı durdurmanın bir yolu? Karınca gibi çalışıyor olmama rağmen neden ağustos böceğininki gibi talihim var?" diye çığlıklar atıyordum çok da uzak olmayan geçmiş rüyalarımda. Okul başlıyordu. Neredeyse her gün üç kat merdiven çıkacak olmak gözümde büyüyor olmuştu. Ta ki sevgili stüdyo hocalarımız bizi Alanya'ya şehri analiz etmek için götürmek isteyene dek. Birden yaşam sevinci gelmişti bana. İlk kez uçak ile seyahat edecektim ve Alanya'da daha önce hiç bulunmamıştım. Üstelik beş senedir tatile gitmeye fırsat olmamıştı. Siz de benim yerimde olsanız midenizde kelebekler uçuşmaz miydi? Ben Deli Dumrul misali yerimde duramıyordum. Öyle ki babam "deniz lafını duyunca birden sakat ayağı iyileşti." diyerek kinayede bile bulundu. O kadar istiyordum ki bir an önce o zamanın gelmesini; her zamankinin aksine saatler geçmek bilmiyordu. O gün geldiğinde,kulaklarım heyecandan yanıyordu. Platformdan uçağa doğru ilerlerkenki her detayı hatırlıyorum.Huzura giden yol olduğundan olacak ki; yollar yeşil çimendendi. Duvarların soğuk çerçevesini, yanımdaki dostum ve pamuktan şeker dünyasına açılan pencereler almıştı. Bilgi her şeydir...Öyle ki, uçak inerken ve kalkarken sürekli hosteslerin rehberliğindeyiz. Alanya'ya giderken acil bir durum olduğu taktirde neler yapılması gerektiği hakkında bilgi verilirken; heyecandan ve gökyüzünün güzelliğini seyredip manzaraya bakmaktan fark edememişim bile ama dönüşte herşey trajikomik geldi. Açıklamalı broşüre baktığımızda; can yeleğimizi acil bir durumda koltuğumuzun altından çıkarıp şişirmemizi söyleyen hostesi dinlerken, başka bir hostes uygulamalı olarak rehberlik ediyordu; kibar ama bir o kadarda alaycı bir gülüşle. Sizce neden olsa gerek? Yolculuğun %90 dan fazlasını kara üzerinden yapıyor olmamızdan kaynaklı olduğunu düşünüyorum... Dolayısıyla acil bir durumda, yeleğinizi istediğiniz kadar şişirebilirsiniz; sonuçta zeminden lastik top gibi sekemezsiniz...Peki neden ısrarla can yeleği kullanımını anlatıyorlar dersek; bence yolcuları yolculuk boyunca sakin tutabilmek ve bir umut vermek için... Bunları keşfettikten sonra neden panik olmuyorum sorusuna gelirsek, yaşadıklarımdan sonra Aylin Balboa'nın da söylediği gibi "Aslında hepimiz birer ölüyüz, sadece vücudumuz henüz mezara girecek kadar soğumadı.” düşüncesiyle hayata yaklaşıyor olmam. Düşünmenin de ötesinde daha önce ölümün kokusunu almış olsam da o ameliyat masasına oturmuş ve bu gerçeği bütün çıplaklığıyla kabullenmiş olmamdan. Okuyana sadece iki kelime ama yaşayana büyük bir ders olur cinsten yaşadım genç yaşta bu hisleri. Ne en ufak bir pişmanlık nede üzüntü var içimde ameliyatı kabul ettiğim için. Nitekim her dikişime baktığımda beni yetişkin yaptığını hissediyorum ve tekrar tekrar benimseyerek bakıyorum... Başlarda yalnızca hayata zorla tutunmak, korkarak yaklaşmak ve belki de kaçarak devam ediliyor gibi gözükse de, anladım ki her zaman yaşamak için bir neden vardır o yüzden can yeleğinin kullanımını sadece umudun canlandıkları dinlerler... Merve Yamak KAYNAKÇA Balboa, Ayli̇n. Belki̇ Bi̇r Gün Uçariz. N.p.: n.p., 2014. Print. SEYİRCİ Kitap listesinden kendime uygun kitapları seçmeye çalışırken buldum “Olağanüstü bir Gece”yi. Açıkçası kitabı kısa olduğu için aldım. Hemen okuyup yazarım diye düşündüm. Seçtiğim kitapları okumadan geçmek istemiyordum. Kaçırmak istemiyordum onları fakat bu, nedenini bilmiyorum ama Bilkent’e geldiğimden beri çok kez yapmış olduğum bir şeydi. Karar verdim. Bu kez yarım kalmış bir kitap daha bırakmayacaktım. Bu yüzden bu kitabı aldım. Kitaptaki kahraman lüks hayatının içinde kaybolup gitmiş biri. Duyguların getirdiği heyecanını yaşamayı unutmuş.. Bunun farkına varması zaman alsa da hayatını değiştirecek o günü yaşayabiliyor en sonunda. Kitabı sevmemin nedenlerinden biri de karakterle, tümüyle olmasa da çoğunlukla, aynı istekleri paylaşmam: Hayatı “tam anlamıyla” yaşamak ve tekdüzelikten kurtulmak... Duygusuz geçen yaşam, hayatın bize sunduklarını kaçırmamıza neden oluyor. Gözümüzün önünde, apaçık bir şekilde duran şeyleri görmezden gelmeye başlıyoruz. Geçip gidiyor günlerimiz. Sıradanlaşıyor ve biz bunun farkına bile varamıyoruz. Arkamıza dönüp baktığımızda başkalarına anlatabilecek bir anı bile bulamamışsak yaşamımız elimizden kayıp gidiyor olabilir. Bu yüzden korkusuzca yaşamak gerekir Bir hareketin üzerinde çok fazla düşünmek bize pek bir şey katmaz. Hatta vakit kaybıdır. Hayatımızı her zaman güvenceye alamayız. Her hareketimizle planlamaya çalışırsak tesadüflerin ve sürprizlerin getirdiği mutluluğu tadamayız hiçbir zaman. Hem neden güvenceye almaya çalışalım ki? Neden bunu yapıyoruz? Pişman olmamak için mi? Pişman olmamak mümkün müdür gerçekten? Bana göre bir insan “ben hiç pişman olmadım bu hayatta” diyorsa, hayatı yaşamamıştır. Korkaktır hatta. Binlerce kez pişman olandan daha korkaktır. Risk almamıştır çünkü. Kendi seçtiği hayatı yaşamaz, önüne sunulan hayatı yaşar ve bunu sanki kendi seçimiymiş gibi anlatır. Kayıp hayatını sanki kendi seçmiş gibi benimser. Kendini bile inandırmıştır hatta belki buna. İşte bu durum bence en tehlikelisi. Farkına varmadan gelip geçen günlerine son verme şansı yoktur artık ancak eğer farkına varırsak işte o zaman şanslıyızdır. Her şey farkındalıkla da bitmiyor maalesef. Farkındalık sadece ilk adım. Zor olan harekete geçebilmek. Harekete geçmek için gereken o zor ama en gerekli adımı attıktan sonra gerisinin kendiliğinden gelişeceğini düşünüyorum. Kitaptaki ana kahraman bunu başarabilen insanlara iyi bir örnek. İlk adımı kötülük yapmak olsa da yine de bir adım. Kötülük yapınca içindeki kıpırtı ona yaşamaya devam ettiğini hatırlatıyor. Kötücül bir duygu yaşamasına karşın, bu duygunun getirdiği heyecanın peşinden gidiyor. Öğle vakti başlayan bu heyecan akşama kadar devam ediyor. Sürüklüyor onu. Peş peşe yaşanacak olan olayların başlamasına öncülük ediyor. Yaşama olan bakış açısı değişiyor en sonunda. Kitabı okurken kendi yaşadığım bir olayı hatırlattı kahramanın başından geçenler. Bakış açımı çoğunlukla değiştiren ilk olay yalnızlık, ikincisi de heyecandı. Yalnızlık olaylara dışarıdan bir seyirci gibi bakabilmemi sağladı. Bir an için yaşamımdan sıyrılıp ona yukarıdan bakabilme ve onu eleştirebilme fırsatı verdi bana, kahraman da bunu yapabilmiş biri; Heyecan da kendimi geliştirmemi sağladı. Korkmamak için zorladım o an kendimi. Pişmanlıktan korkmamak için, fakat ben sadece farkına varıp adım atmaya karar verme aşamasında kaldım. Her ne kadar pişman olmaktan korkmamak gerekir; hayatı tam anlamıyla, korkusuzca yaşamalıyız desem de bunu uygulayabilmeye en çok özenen insanlardan biriyim. İçimdeki sürekli susmak bilmeyen eleştirel yanı ortadan kaldırabilmeyi çok istesem de yapamadım bunu hiçbir zaman. Bu yanı içimde tutmaya devam etmem de hayatın hepsini değil ama birazını elimden kaçırmama neden oldu. Şuan ki hayatımı kum taneleri gibi düşünüyorum. Parmaklarım açık elimde tutuyorum. Birazı parmaklarımın arasından kayıp gitmiş olsa da avcumun içindekileri hala kaybetmedim. Kalanları kaybetmemek için de gereken cesaretin içimde olduğunu biliyorum, tıpkı “Olağanüstü bir Gece”deki kahramanda olduğu gibi. Aslınur İnalcı BUTON MESELESİ Geçtiğimiz günlerde sosyal medyada Onedio’nun bir hikaye paylaşımına denk geldim. Adını şu an hatırlayamadığım sunucu ofiste çalışanlara elindeki butonu tutarak cevabın “basarım” ya da “basmam” olduğu sorular soruyordu. Ama bunlar, “Butona bastığın anda uçabileceksin, basar mıydın?” tarzında klasik sorulardan değildi, insanı düşünmeye ve tedirgin etmeye yetecek düzeydeki sorulardandı. Beni en çok düşündüren soru ise, “Bu butona basarsan herkesin onlara baktığın anda ne düşündüğünü görebilme yeteneğine sahip olacaksın, basar mısın basmaz mısın?” Eminim birçoğumuzun hayatında karşımızdakinin gerek bizim hakkımızda gerek o anki durum hakkında gerçek anlamda ne düşündüğünü bilmek istemişizdir. En basitinden sınavlarda öğrencilerin öğretmenlerinin zihnini okuyarak her sınavda yüksek not almak istemesinden ya da sevgilisinin yalan söylediğini hisseden ama bundan emin olmayan çiftlerimizin sevgilisinin gerçekte ne düşündüğünü bilmek istemesine kadar örneklendirilebilir. Bu ilk bakışta çok hoş ve sahip olunası bir yetenek gibi durabilir, belki de bunun hayalini kuranlar bile vardır ancak üzerine kafa yorulduğunda o kadar da istenecek bir yetenek olmayabilir. Bu soruyu ilk duyduğumda cevap verememiştim ancak şimdi bir cevap bulmaya çalışacağım, sizin de iyi düşünmenizi tavsiye ederim. Hepimiz hayatımızdaki insanları kategorilere ayırırız: her şeyin anlatılacağı grup, her şeyden biraz daha azının anlatılacağı grup, günlük şeyleri konuşmaktan zarar gelmez grubu, işimiz düştüğünde görüşülecek grup, selam ver geç grup… Bütün bu ayrımın sebebinin insanın içindeki şeytandan kaynaklıdır. Herkes iyi değildir, herkes iyi şeyler olsun istemez ve o yüzden de herkesin bizlerdeki yeri farklıdır. Bu ayrımları yapıyoruz, evet, ama bu kategorilerde yer alan insanlar daimi değil. Maalesef ki bir gün her şeyimizi anlattığımız insana ertesi gün hiçbir şey anlatmayabiliyoruz; ya kategorilere ayırırken hata yapıyoruz ya da kandırılıyoruz. Peki, bunun değişmesini ister miydiniz? Kimileri bu soruya evet deyip butona basabilir. Nietzsche’nin içinde kötülük barındırmasına rağmen kendini iyi gibi gösterenlere nasıl da boş yere vakit ayırdığıyla ilgili bir sözü vardı. Bu sözden yola çıkarak kimseye boş yere zaman ayırmak istemem, insanların gerçek yüzünü ne kadar erken görürsem o kadar iyi düşüncesine kapılanlar olabilir. Ancak ben o kişilerin butona bastıktan, çok değil, birkaç güne birlikte yaşamaya değer insanlar bulamayacağını düşünüyorum. Çünkü aramızda gerçekten kötülükten uzak, saf iyilik içeren düşüncelerle dolu bir insan olabilir mi? Kimseyi kandırmayalım şimdi… Ayrıca bazen karşındakinin o gün güzel olduğunu söylemesine, aslında hiç güzel olmayan saçına “ne kadar da yakışmış” ya da “sesin çok güzelmiş” demesine ihtiyacınız vardır. Öyle zamanlarda birinin sırf sizin iyi hissetmeniz için söylediği yalanları bilmemeniz gerekir. Yani bir diğer deyişle bazen buzdağının sadece görünen yüzüyle yetinmek gerekiyor, dolayısıyla bana sorsalar böyle bir yetenek istemezdim. Çünkü sahip olursam dünya yaşanması mümkün bir yer olmaktan çıkar. Ben insanların hata yaptığını göre göre ve insanlarla olan ilişkilerimde hata yapa yapa büyüyorum, öğreniyorum ve ne yapmamam gerektiğini görüyorum. Aksi halde herkesin ne düşündüğünü duya duya kendi sesimi duyamaz, insanların yarattığı koca kalabalığın içinde yalnızlığa mahkum olurdum. Biliyorum ki karşımdaki iyi de olsa kötü de olsa kendini bir yerde muhakkak belli edecek ve bunun için her şeyi bilmeme ya da duymama gerek yok. Daha önceki deneyimlerimden gözlemlediğim kadar kötüler kötü, iyiler ise iyidir. Çok nadirdir bir kötünün iyi ya da bir iyinin kötü olduğu durumlar, o yüzden insanları bu kadar düşüneceğime kendime biraz daha vakit ayırıp iyi davransam daha faydalı olacağına inanıyorum. En başında butona basacak ve insanoğlunun kötülüğüyle yüzleşecek kadar cesur olduğunuza inanıyor olabilirsiniz ancak bahsettiklerimden sonra düşünceniz hala aynı mı merak ediyorum doğrusu. Her şeyden öte, buna değer miydi? Hüseyin Sarp ARSLAN Muhammed İkbal Kazar Geçmişte, Şimdi ve Gelecekte Anılar İnsanın hafızasında yer edinmiş ve zaman zaman kendini gösteren kısa hikayelerdir anılar. Savaş gazisi bir dedenin yıllar önce gençliğinde, askerlikte geçirdiği maceralar olarak karşımıza çıkar kimi zaman. Çocuklarının torunlarına anlatması üzerine her bayramda bahsettiği o hikaye artık zihinlere kazınmıştır uzun yıllar sonrasında. Çocuklar kendi zihinlerinde canlandırdıkları şekilde başkalarına anlatırlar sonra bu anıları. Haliyle kendilerinden bir parça, yeni bir ufak detay belki, eklemeden edemezler hikayeleşen bu hatırayı anlatırken. Geçmişte yaşanan maceralar olduğu gibi akılda yerini koruyan bir hayal olarak da karşımıza çıkabilir anılar aslında. Yapılacaklar listesinde yanına işaret koyulmasını bekleyen hayalden hatıraya dönüşmesini beklediğimiz bir hikayeyi düşün mesela. Başkasından duyduğun veya son okuduğun biyografide geçen hikaye senin için kendinden bir parça ekleyip geçmişe terk etmeni bekleyen bir hayaldir belki de. Geçmişte yaşadığın ve yıllar sonra dahi olsa da zihninde yerini koruyan anılar vardır eminim. Çoğu zaman güçlü bir duygu ile bağdaştırmışsındır seni bir türlü bırakmak istemeyen anını fakat farkında bile değildirsin. Bu duygu bazen mutluluk gibi pozitiftir. O kadar güçlüdür ki hatırlamadan edemezsin, en mutlu anılarında dahi içini bir özlem kaplar. O günlere geri dönmek tekrar yaşamak istersin tıpkı kaseti geri sararcasına. Her mutlu anda tekrar tekrar canlandırırsın o hatıranı çünkü senin için öyle özel bir yeri vardır ki geçmişi geçmişte bırakıp o anki mutluluğuna odaklanmak dahi istemezsin. Yıllar geçtikçe, defalarca izleyip her ince detayını hatırladığın ve aklında sayısız defa oynamış bir film halini alır o hatıran. Soğuk bir kış gününde yalnız başına sıkılmış bir halde otururken zihnini yoklaman yeterlidir böylece. Fakat aynı zamanda geçmişe saplanıp kalmanın da en önemli suçlusudur o mutlu hatıran. Yerini asla yenilerine vermeyip geleceğe olan umudunu yok eder ve geçmişe özlemden ibaret bir hayat bırakır insana. Kendine esir bırakan uyuşturucu bir madde gibidir adeta o hatıranı hatırlamak. Bir eziyet halini alır her geçen gün istemeyerek de olsa tekrar tekrar zihninde canlanarak. Bazıları istedikleri zaman unutup geleceğe yönelebileceklerini zanneder, hatıralarına olan bağımlılıklarını kabullenmezler bir türlü. Kabullenmek istemezler çünkü gerçek karanlık yüzünü görmemişlerdir henüz bu bağımlıklarının. Nasıl bir çıkmaza girdiklerinin farkında değillerdir. Mutluluğun aksine olumsuz duygular ile ilişkilendirip zihnimize kazıdığımız diğer türde anılar da var. Geçmişte yapılan bir hatanın sonuçları insanı o kadar etkiler ki her önemli karardan önce bir korku filmi gibi gözünün önüne gelir eskiden yaşananlar. Bazen dışarıdan öğrenilmiş üzücü bir anı empati yoluyla senin için de bir hatıraya dönüşür. Kendini bu kısa hikayedeki acınası kahramanın yerine koyarsın ister istemez. Kendi kişiliğinden detaylar eklersin hatta ve benimsemen daha da kolaylaşır böylece. Sürekli hatırladığın ve kendinin ana karakter olduğu bir kabus halini alabilir bu tarz bir hikaye fakat gelecekteki seçimlerinde hatırlatıcı bir rol üstlenip, aynı hataları yapmanı engelleyen ana faktör olarak yeni mutlu hatıralara ulaşmanda yardımcı olabilir aynı zamanda. Kimilerini hayata bağlayıp, kimilerinin ise yaşama sevincini tüketir hatıralar. İyi gibi görünürler ilk başta bazen fakat etkileri yıkıcı olur. Aynı zamanda çoğu insan tarafından kötü duygularla tarif edilecek anılar geleceği olumlu etkileyebilir ilginç bir şekilde. Kısaca anıları tanımlamak ve tam anlamıyla etkilerini ölçmek mümkün değildir. Sadece yaşanmış geçmiş filmlerden ibaret değillerdir anılar. Her bulundukları zihnin izini taşırlar insandan insana anlata anlata aktarılsalar bile. Sebald Vertigo adlı eserinde 19. yüzyılda Napolyon’un ordusunda yer almış ve ​ ​vahşetin yüksek derecelerine şahit olmuş bir askerin anılarının değişim sürecini ve Stendhal mahlasıyla meşhur bir yazara dönüşümünü de ele alıyor. Sebald’ın eserindeki karakterlerin anılarıyla şekillenen hayatları hatıraların ileriki yaşama etkisini de gözler önüne seriyor aslında. Tarihteki her büyük olayın, savaşların, küresel ekonomik krizlerin, yıllar sonra varılan barışların bu nedenle sayısız farklı açıdan hikayesi olsa gerek. Her hatıranın tarihsel anlamda faklı olduğu gibi geleceği yönlendirme ve insanları etkileme şeklinin farklı olduğu da unutulmamalı. KAYNAKLAR: Sebald, W. G. Çev. Hulki Demirel. Vertigo. İstanbul: Can Yayınları, 2015. ​ ​SEÇME ÖZGÜRLÜĞÜ Günümüzde ekonomi ve psikoloji bilimleri, birbirlerine yaklaşma eğilimi ve trendi göstermiştir ve bu iki bilimin ortak katkılarıyla davranışsal iktisat bilimi doğmuştur. Açıkcası, geçtiğimiz yıl ekonomi nobel ödülünün bu alana verilmesi ve iktisat bölümü öğrencisi olmamın da kazandırdığı farkındalıkla, bu alana ilgisiz ve atıl kalmak benim için imkânsız hale dönüştü. Bundan dolayı, davranışsal iktisat alanında yeterli bilgiyi edindikten sonra Richard Thaler ve Cass Sunstein tarafından kaleme alınan Dürtme adlı kitabı okuma kararı aldım. Doğrusunu isterseniz kitabın hedef kitlesi sadece iktisatçılar veya psikologlar değil çünkü kitabın asıl amacı; insanların günlük hayatlarında yiyecekleri yemekten, çocuklarını gönderecekleri okullara, kişisel finansmandan alacakları sağlık hizmetlerine kadar pek çok farklı alanda karar vermeleri gerektiğini ve bu alanlarda optimal düzeyde fayda görmek istediklerini göstermek. Ama madem insanlar en doğru kararları verip karşılığında optimum fayda istiyorlar ve buna ek olarak kendileri için çoğu zaman en doğru kararı verebilecek kişinin yine kendileri olduğuna inanırken neden çoğu zaman hatalı seçimler yapıyorlar? Peki bu denli karmaşık ve ölçülemez olan insan davranışları nasıl bir etkiye maruz kalmalıdır ki en doğru kararlar verilebilsin? İşte bu noktada, iktisat biliminin insanların rasyonel olduğu ve mantıklı seçimler yaptığı ilkesinin yanlış olduğunu görebiliyoruz. Çünkü en basitinden bir örnek verecek olursam normalde iki veya üç lira ödediğim bir bardak çaya, başka bir mekanda ve halen aynı fiyata içebileceğim başka bir zamanda üç-dört katı kadar ödüyorsam, o kadar da mantıklı kararlar vermiyorum demektir. Bu gibi fikirlerden ve kitabın bana kazandırdıklarından yola çıkarak, bu soruları cevaplandırmaya çalışacacağım. İlk olarak, insanların hayatlarının herhangi bir alanı ile ilgili doğru seçimler yapamıyor olmasının en önemli sebeplerinden birinin çok fazla seçenek olmasına ve insanların tüm bu seçenekler hakkında yeterli bilgiye sahip olmamalarına bağlı olduğunu düşünüyorum. Hepimizin bildiği gibi seçeneklerin fazla olması, seçme özgürlüğünü destekleyen ve hatta seçme özgürlüğünün bizlere kazandırdığı olumlu bir sonuç olarak değerlendirebiliriz. Başka bir deyişle, maksimum seviyede seçenek hakkı, minimum seviyede kısıtlama ve müdahale olarak da tanımlayabiliriz seçme özgürlüğü ifadesini. Ama bu denli çok seçeneğin arasından doğru olanı bulmanın ne kadar zor olduğunu tahmin edersiniz. Örneğin, çocuğunuza okul seçimi yaparken, binlerce okul seçeneği olmasına rağmen; eve yakınlığı, verilen eğitimin kalitesi, yabancı dil eğitimi verip vermiyor olması, okulun güvenlik ve temizlik durumu gibi kriterleri göz önünde bulundurarak çocuğunuz için birçok seçenek arasından doğru olanı düşündüğünüz seçimi yaparsınız. Böylelikle, bir tür eleme yöntemi uygulamış olursunuz çünkü okul seçimi sizin bilgili olduğunuz, belki daha önceden deneyimlediğiniz ve belirli beklentilerinizin ve kriterlerinizin olduğu bir alandır. Peki ya bilgisiz olduğunuz bir alanda seçim yapmanız gerekirse? Richard Thaler ve Cass Sunstein’in vurguladığı gibi: “ İnsanın deneyimsiz, bilgisiz olduğu ve acil bilgi desteği alamadığı alanlarda seçim yapması zordur.” (22) Örneğin, belirli miktarda paranız var ve yatırım yapmak istiyorsunuz. Yatırım konusu, kayıp riskini de beraberinde getirdiği için ve piyasalar konusunda çok da fazla bilgi ve deneyim sahibi olmadığınız için zorluk yaşayacağınızın farkındasınız ve böyle bir durumda sizin için en doğru kararın bir finas danışmanına başvurmak olduğunu bilirsiniz. Yani kendiniz için en doğru kararı, kendinizin veremeyeceğini anlamış olursunuz. Peki ya bir danışmana başvurma imkanınız yoksa ve bir karar vermeniz gerekiyorsa? Böyle bir durumda, etrafınızdakilerin veya daha genel bir ifadeyle çoğunluğun ne yaptığına bakarak karar verirsiniz. Çünkü birçok insanın çoğunluğun seçimlerinden, beğenilerinden ve kararlarından etkilenme eğiliminde olduğunu düşünüyorum. Örneğin birçok reklamcı her on kişiden dokuzu bizim ürünümüzü kullanıyor veya deneyenlerin yüzde doksan dokuzu memnun kaldı şeklinde ifadeleri kullanır. Bunun temel sebebi insanların bilinçaltında çoğunluğun seçimi bu yönde şeklinde gibi bir etki bırakmaktır. Buradan anlayacağımız gibi, birçok insan seçme özgürlüğüne sahip olduğunu iddia etse bile, toplumun; bireylerin seçimleri ve davranışları üzerinde çok büyük bir etkiye sahip olduğu aşikârdır. Bunu çok iyi bilen yöneticiler, reklamcılar veya satış danışmanları bu durumu fırsata çevirmiştir. Örneğin, kitapta da bahsedildiği gibi insanlara toplumun yüzde doksanı vergi yasasına uyuyor denildiğinde ya da bu bölge halkından on kişiden dokuzu geri dönüşüm çöplerini ayırıyor denildiği zaman insanların davranışlarında değişim olduğu gözlemlenmiştir. Benim tam olarak anladığım şudur: eğer insanların davranışlarında değişim istiyorsanız dikkatlerini başkalarının ne yaptığına, ne seçtiğine veya nasıl karar verdiğine çekerek amacınıza ulaşabilirsiniz. Sonuç olarak, bireyleri hem tüketici olarak hem vatandaş olarak hem de toplumun bir parçası olarak değerlendirdiğimizde, birbirlerinin davranışlarından, seçimlerinden ve kararlarından etkilenmeye çok açık olduklarını görebiliriz. Onlar seçim yapma konusunda tamamen özgür olduklarını ve maksimum sayıda seçim hakları olduğunu düşünseler bile, çoğunluğun kararlarından bu kadar etkilendikleri için, aslında bu çeşitliliği ve özgürlüğü tek bir sayıya indirgeyenlerin veya bir norma dönüştürenlerin yine kendileri olduğunu düşünüyorum. KAYNAKÇA: Thaler, Richard, Sunstein, Cass. Dürtme. İstanbul: Pegasus Yayınları, 2013. HİLAL TAŞKAN TÜRKÇE-102/60 Esra Ceren Kara Korkulara Doğru Küçük Bir Adım Ne zamandır dönmeye korkuyoruz kendi içimize orada bulacaklarımızdan korkarak. Ne istediğimizi, nelere kırıldığımızı saklıyoruz kendimizden. Hep bir kaçış içerisindeyiz hayattan. Her şey yolundaymış gibi davranıyoruz, kendimizi kandırıyoruz. Eğer yeterince görmezden gelirsek yok olacakmış gibi geliyor boşa çıkan umutlarımız, hayallerimiz; unutabilecekmiş gibi hissediyoruz acılarımızı, korkularımızı. Kendimizden kaçmak için binlerce yol geliştiriyoruz. Bazılarımız bunu kendini bir şeye adayarak yapıyor, bazılarımız ise kendini binlerce parçaya bölüyor. Ben ikinci gruptanım. Kendi içime dönmemek için kendimi derslerime, arkadaşlarıma, sosyal etkinliklere bölüyorum. Hepsine zaman ayırmaya çalışınca da gün bitiyor zaten, kendimle baş başa kalmaya vaktim kalmıyor. Çünkü yüzleşmektense kaçmak daha kolay geliyor ve en önemlisi de cesaret gerektirmiyor. Buradaki cesaret korkusuzluk değildir asla. Tam tersine korkuların olmasına rağmen o korkulara doğru adım atmaktır. Planlanmamış bir eylemdir cesaret. Risk almaktır bir nevi. Sonucunu bilmeden bir işe kalkışmaktır. Bu sonuç insanı harap edebileceği gibi aydınlığa da çıkarabilir. Lakin kaçmak ve saklanmak götürmez insanı hiçbir yere, sadece yolda biraz daha vakit geçirmesini sağlar. Kendimizden, sorunlarımızdan uzak olduğumuz sürece herhangi bir sorun yaratmaz bu oyalanma. Tam tersine çözüm gibi gözükür. Halbuki kaçmak hiçbir zaman bir çözüm yolu değildir ve olmayacaktır. Peki tüm bunları bilmemize rağmen neden hâlâ kaçmaya devam ediyoruz? Bizi geceleri uykusuz bırakmasına, mutsuz etmesine neden izin veriyoruz içimizde tuttuklarımızın? Önemli olan bu nedeni bulmak işte. Neden kendimizle hesaplaşmak için cesaretimiz olmadığını bulmak. Çoğu insan da bu neden kırılma korkusudur. Geçmişteki kötü deneyimlerine bakarak ileride de böyle şeylerle karşılaşacaklarını ve kendilerini bundan korumaları gerektiğini düşünürler. Etraflarına duvarlar örer ve kimseyi içeri almazlar. Hatta bu duvarları o kadar iyi örerler ki kendilerini bile dışarıda bırakırlar bazen. Yaralanan, incinen yerlerini iyileştirmeye çalışmaktansa kendilerinden uzaklaştırıp unutmaya çalışırlar. Ancak nasıl evine dönen bir asker savaşın getirdiği vahşeti ve acıları unutamazsa onlar da unutamazlar incinen yerlerini. Tam unuttum derken hatırlatacak bir şey yaşarlar muhakkak. Bu yüzden de duvarlarına daha sıkı tutunurlar. Kısacası geçmişteki kötü bir deneyim gelecekteki yüzlerce iyi ihtimali öldürmelerine neden olur. Halbuki bu acıyla yüzleşip kendilerine mutlu olma şansını vermeleri daha iyi değil midir onlar için? Sakın Oraya Gitme kitabında insanların kendileriyle yüzleşme, hesaplaşma korkusundan bahsetmiş Yekta Kopan. Samodey adlı öyküsünde annesinin hafızasını yitirmeye başlamasıyla onun hayatındaki yerinin farkına varan ve her şeyi unutmasından endişelenen oğlunu anlatıyor yazar. Oğlu, annesinin hastalığını öğrenince bununla hesaplaşmaktansa kaçmayı ve endişelerini saklamayı seçiyor. Kitabı okuyunca anladım benim de tüm hayatım boyunca bunu yaptığımı. Kırıldığım, korktuğum bir şeyle yüzleşmektense ters yöne kaçtığımı. Bir arkadaşım beni kırdığında, beni üzecek şeyler yaptığında yüzüne söylemektense onun anlamasını ve kendisini düzeltmesini beklerdim eskiden. Tabii bunu anlaması yüzlerce yıl sürerdi arkadaşımın ve ben de bu sırada kendimi yerdim. Uzaklaşırdım ondan çünkü, soğurdum. Arkadaştansa tanıdığım bir insan haline getirirdim onu. Böylece kıramazdı beni daha fazla, üzemezdi. Bu da benim savunma mekanizmamdı işte. Neden böyle bir mekanizma geliştirdiğimi anlamam ise kendimle yüzleşmemle gerçekleşti. Onu kaybetme korkumdan söyleyemiyordum ona ne kadar incindiğimi, ama bunu söylemeyerek de kendimi uzaklaştırıyordum ondan. Her türlü kaybediyordum onu yani. Değişen bir şey yoktu. Kendimde bu sorunun kaynağına inme cesaretini bulmam ona kırıldığımı anlatmamdan daha zordu benim için. Ama başarmıştım en sonunda, önce kendimle yüzleşmiş sonra da arkadaşımla konuşup çözmüştüm sorunlarımı. İnsanın kendiyle yüzleşecek cesareti bulması belki de yapabileceği en zor şeydir bu hayatta. En büyük korkularınla yüzleşirsin. Kendinle hesaplaşırsın. Uzun ve sancılı bir süreçtir kısacası. Bittiğinde ise değiştirir seni, farklı biri yapar. Artık kendin değilsindir, tam anlamıyla daha iyi, daha huzurlusundur eskisinden. İçsel sıkıntılarını, kötü anılarını aşarsın. Arınırsın yani bir bakıma. Bunların hepsi ise korkularına doğru attığın küçük bir adımla başlar sadece. Kaynakça Kopan, Y. (2016). Sakın oraya gitme. İstanbul: Can Yayınları. Vefa Unut(a)madığını Hissettirmemektir “Vefa, bazen unutmaktır!” (138) diyor Haydar Ergülen ve tekrarlıyor “Unutmak, unutmak, unutmaktır.” Vefa bazen unutmaktır! Bugün şairlerin ve yazarların ‘ümmetin vefası’ ,’milletin vefası’, ‘anne vefası’ ve ‘vefalı sevgili ‘gibi başlıklarla yazılarını, şiirlerini süsleyen, kendinden çokça söz ettiren ama ortalıkta hiç de gözükmeyen vefa. Herkesin ortak fikri ile unutmak gibi çok büyük bir fedakârlık gerektiren vefa, gerçekten de unutmakmıdır? Yaşanılan tüm kötü şeyleri arkaya atıp yeni bir sayfa açmak mıdır? Unutabilir miyiz? Biz insanoğlu geçmişten bugüne hiç unutabildik mi? Kendimi düşünüyorum… Hayır, unutamadım ama bundan da utanmıyorum. Vefasız mıyım? Hayır, vefasız da değilim. Ben insanım çünkü… Yaratılışımdandır ben bununla doğmuşum. Duygusal olarak yoğun yaşanan bir olay adeta kazınır insanın hafızasına. Silmek de imkânsızdır. Bana yapılan iyilikleri çabucak unuturum, göz açıp kapayıncaya kadar, şıp diye. Ama bana yapılan kötülükleri, vefasızlıkları ve haksızlıkları asla unutamam. Fıtratımın bir gereğidir bu. Belki affederim ama unutamam. Hep derler ya:” Şu vazoyu düşürdün hadi şimdi tek tek yapıştır, eski haline dönünceye kadar uğraş denilse yapabilir misin? Hayır, yapamazsın, o yüzden kırma, incitme, yolda bırakma, terk etme.” Unutmadım diye ne vefasızım ne de kindar. Yine gülerim incitene, yine severim terk edeni ve yine, bir kez daha güvenirim yolda bırakana. Ne yazık ki yazara katılamıyorum çünkü vefa benim için unutmamaktır. Benim vefam unutmamaktır; ne dostumun zamanında bana yaptığı iyiliği ne de yaptığı kötülüğü unutmaktır. Ama iyiliğe gönlümün başköşesini ayırıp onu orada tazelerken, kötülüğü, vefasızlığı ve sadakatsizliği gönlümün en kuytu köşesinde saklayabilmektir vefa. Her ne kadar unutamadığım için canım yansa da unutamadığımı hissettirmemektir. Unutmamak bugün herkesin düşündüğü gibi birinin hatasını tekrar tekrar pişirip önüne koymak ya da her sinirlendiğinde yüzüne hiç düşünmeden hatalarını haykırmak değildir. İnsanlar böyle düşündükleri için vefa unutmaktır yalanını uydurmuşlardır. Ama kimse de becerememiştir unutmayı. Eğer unutabilselerdi vefa, bugün iç çekerek konuştuğumuz bir terim haline gelmezdi. “Vefa unutmaktır” cümlesi ile vefayı pratiğe dökülebilecek bir eylem olmaktan çıkarıyoruz. Hiçbir zaman unutamayan ancak unuttuğunu sanan biz insanoğlu en küçük tartışmada su koyuveriyoruz, unuttuğumuzu sandığımız ne varsa kalbimizden birer birer çıkıp dilimize dökülüyor… Vefa unut(a)mamaktır! Unut(a)madığını hissettirmeden sevmek, gözlerinle gülmek ve kalbinle kucaklamaktır. Sarsılmaz bir irade ile kalbinin en ücra köşesinde barınan kırgınlıkları, kavgaları ve vefasızlıkları dışa vurmamak için direnmektir, dilinin ucuna geleni yutmak için çabalamak ve yutmaktır, yüzüne karşı bağırmamak için arkanı dönmek, toparlanıp tekrar gülümsemektir vefa. Tadı acı gelen biberi tükürmeden, son lokmasına kadar çiğneyip yutmak gibidir vefa. Acı gözlerinden yaşlar getirse, burnun aksa ve kulakların sızlasa bile yutmaktır. Vefa inadına, sabırla ve sarsılmaz bir yürek ile unutamamaktır, “unutamamaya” rağmen eskisinden de iyi davranmaktır, hata edene hatasını unutturmaktır, sen unutmasan bile, mahcup olmaması için gerçekten bir şey olmamış gibi yapabilmektir. Vefa “unutamama” işini hiç çaktırmadan yapmaktır sevgiliye, anneye, babaya, dosta ve kardeşe. Vefa yürek ister, cesaret ister. Yüreksizler vefalı olamazlar onun için “vefa unutmaktır” cümlesinin altına sığınırlar. Vefayı sırtlanmamak için bir bahanedir bu, tıpkı sorumsuz bir öğrencinin ödev yapmamak için bulduğu bir bahane gibi. Şimdi tekrar sormak gerekir, vefa her şeye rağmen ve unutamadığını bile bile unuttum demek midir? Vefa herkesin dediği gibi unutmak mıdır? Hayır! Vefa benim için büyük bir sebat ile unutmadığını hissettirmemektir. Merve Kiraz Şevval CENGİZ 21501869 KÜÇÜK ÇOCUK Bir ütopya hayal edelim. Yılın bütün zamanı meyveler dallarda olsun. Hava hiç kararmasın. Para icat edilmemiş olsun; sosyal statüler olmasın. Uğruna savaşacak ortak çıkarlar olmasın. Evren, huzuru bir bebekmişçesine korusun ve taşısın. Düşünmesi bile zor geliyor, değil mi? Yıllar önce, devletler kendi yağında kavrulur, insanlar birbirlerine muhtaç fakat beraberlik duygusuyla yaşarken, duygularımız reklamlar ve politikalar tarafından sömürülmemiş, uyuşturulmamışken, tebrik ederim: Nur topu gibi bir kapitalizmimiz oldu! Bencillik ve üstünlük psikolojisi bu denli yüksek düzeyde olmadığından, kapılarımızı çaldığında cevap vermedik ona. Fakat bir süre sonra bazı üst düzey yetkililer, özelleştirmeyi uygun gördü ve harika bir ideoloji geliştirdiler kapitalizmin annesi Amerika ile: Yabancı mal Türk malından iyidir, dediler. Elbette insanlar şaşırdılar, yerli yerine yabancıyı tercih etmenin ülkede ne denli istihdam açığı yaratacağını ve ekonominin gittikçe küçülüp daha fazla dışa bağımlı olacağını öngöremedikleri gibi, bu yabancı ürünlerin sağlığımız ve iyiliğimiz taraftarı olmadığını da öngöremediler. Tatlı çocuk kapitalizm, televizyon oldu oturma odamızın başköşesine oturdu, deterjan oldu banyoya, kola oldu mutfağa girdi. Geldiği gibi de gitmedi; sevdirdi kendini bize, ürün çeşitliliği, renkli reklamlar getirdi. Kendimizi havalı ve üstün hissettirdi ve hepimiz daha önce tatmadığımız bu hırslı, yıpratıcı ve bencil üstünlük hezeyanına kapılıverdik. Zamanla ünlü aktörleri, aktrisleri, çizgi romanları tanıdık. Ama kapitalizm şımarık ve inatçıydı, hep daha fazla ilgi istedi. Pamuk cenneti olan Türkiye’de yerli tekstil durma noktasına geldi, Sümerbank kapandı. Zira kapitalizm yanına yakıştıramamıştı bizim giysilerimizi. Bize 80’li yıllarda saçlarımızı kabartmayı,taytlar giymeyi öğretti. Mutfağımıza girdi, ocaktaki bamyayı tezgâhtaki Ülker’i beğenmedi; patates kızartması ve kola istedi. Aradan biraz zaman geçince alım gücü nazaran daha yüksek olan ailelerin çocukları genetiğiyle oynanmış patates cipslerinden, früktoz şuruplarından başka bir şey tüketmez oldular. Çünkü kapitalizm kıkırdayarak dedi ki, sadece fakirler yerli malı giyinir ve ev yemeği yer. Gel zaman git zaman kıyafet ve zevkler statü habercisi oldu; Lacoste giymeyeni beğenmedik; mercimek çorbası içene gülmeye başladık. Hepimiz sıfır noktamızı ve özümüzü unuttuk. Kapitalizm artık çocuk değil, evimizin efendisi oldu. Daha da güçlü şimdilerde… Geçen seneler çok Şevval CENGİZ 21501869 fazla kültürü akışına hapsedip, önüne katıp sürükledi. Yozlaşmayı hep alüvyon nehirlerine benzetirim, ikisi de verimli toprağı sıyırıp alır götürür, geriye sadece çorak, mineralsiz toprak kalır. Bize dair güzel olan ne varsa, samimiyetimiz, hoşgörümüz, yardımseverliğimiz, güler yüzümüz… Hepsini kapitalizm götürdü. Geriye küçülmüş bir ekonominin, daha çok çalışmak zorunda kalan işçilerinin asık suratları ve hayat kaygıları kaldı. Her yer ev oldu, yabancı şirketler her yeri sahiplendi, beton yığınları arasında mutsuz ve bencil çocuklarımız oldu. Yıllardır yediğimiz, içtiğimiz katkılı ve genetiğiyle oynanmış ürünler, kansere yol açıyor.Hayat kalitemiz düştü, artık daha şişman fakat daha hassasız. Yürümeyi, arkadaşlarımızlayken birbirimizle ilgilenmeyi unuttuk. Manevi aldığı bunca şeyin yanı sıra kapitalizm bizden canlar aldı. Faili meçhul onlarca cinayetten sorumlu olduğunu çok iyi biliyoruz. Terörü böylesine kapımıza kadar kimin getirdiğini de… Bunca askerin kimler yüzünden öldüğünü çok iyi biliyoruz fakat biz artık resmen kapitalizmin evinin kiracılarıyız. Bir şey söyleme hakkımız yok; evden atılırız. Hepimiz hayatlarımız için endişeliyiz, Kızılay’a gitmekten korkuyoruz. Eğer hep iddia ettiğimiz gibi bu ev yani bu vatan, bize ait olsaydı dışarı çıkmaktan korkmazdık. İdil’de çatışmalar olmaz, Cizre harabeye dönmezdi. Kimse evinde bir yere gitmekten korkmaz bu ev artık kapitalizmin evi ve o efendimiz. Her şey o küçük çocuğu eve almakla başladı. Şevval CENGİZ 21501869 Mert Çallıoğlu Çallıoğlu, 1 21301795 Şube 16 Usta Bir Kalemin Gözünden Toplum Gerçekliği Birçok edebiyat ürünü gibi şiirler de insanların hayatından kesitler taşır içinde. Günlük hayatta karşılaştığımız olayları, duygularımızı, düşüncelerimizi ve hayallerimizi görürüz şiirlerde. Bazı dizelerde kendimizi buluruz. Bazılarında ise o kadar yakın hissederiz ki kendimizi dizelerle, o şiir bizim için unutulmaz olmak ile kalmayıp hayatımızı etkiler ve şekillendirir. Şiirin bu inanılmaz gücünü ben, Nazım Hikmet’in şiirlerini okurken yaşarım. Şair, birkaç dize yazar ama o satırlar çok daha fazla şey barındırır içinde. O birkaç kelime hakkında uzun uzun konuşulabilir ve sayfalarca hatta bir kitap kadar bile yazılabilir. Böyle durumlarda şiirin etkileyici gücü kadar şairin kaleminin gücü de etkilidir. Nazım Hikmet’in birçok şiirini büyük bir beğeni ile okurum, fakat “Davet” şiirindeki dizeler beni en çok etkileyen mısralar olmuştur hep. Şiirin son dörtlüğünde yazdığı “Yaşamak bir ağaç gibi tek ve hür/ Ve bir orman gibi kardeşçesine” sözleri benim için son derece anlamlı ve değerli olmuştur. Nazım Hikmet on iki kelime yazmıştır ama söylediği şey ne sayfalara sığar ne kitaplara. Çoğu insanın bir ütopya olarak gördüğü ideal toplumun sahip olması gereken temel unsurları dile getirmiş ve bana göre tanımını yapmıştır. Özellikle günümüzde, savaşların olduğu, güç ve iktidar kavgalarının yaşandığı, etnik köken, ırk, din, dil, renk vs. ayrımlarının yapıldığı ve insanların birbirlerine hoşgörü ve saygı gösteremeyip, içlerine nefret tohumlarının ekildiği bir dünyada bu dizeler çok daha çarpıcı ve etkileyici oluyor. Ülkemizde de en çok dem vurduğumuz konular, bireysel hak ve özgürlüklerin ihlali ve toplumdaki kutuplaşma iken her bir bireyin bir ağaç gibi tek ve hür ve de toplumun bir orman gibi kardeşçesine olmasına her şeyden çok ihtiyacımız var. Kinin, nefretin, biribirlerine tahammül edemeyen insanların olduğu bir toplumda bu sözler, hayranlık uyandırıcıdır ve Çallıoğlu, 2 çoğu insanın ortak hayalinin dillendirilmesidir. Bireylerin kendilerini özgür hissettikleri, kimseye bağlı kalmadan kendi hayat tarzlarına göre dilediğince yaşayabildiği bir toplumda en önemli temel taşlardan biri yerine oturmuş demektir. Bir o kadar da önemli olan diğer temel taş ise toplumun ister etnik köken, ister din/mezhep, ister cinsiyet, ister yaşam tarzı, ister siyasi düşünce farklılıkları olsun bunları gözetmeden hep birlikte kardeşçe yaşayabilmesidir. Bu iki temel koşul sağlandığı takdirde bana göre o toplumda huzur sağlanır ve o toplumun daha ileriye gitmesine karşı en büyük engel ortadan kalkmış olur. Ülkemizde en temel problemler haline gelmiş ve birçok kötü gelişmenin sebebini oluşturan bireysel hak ve özgürlüklerin ihlal edilmesi, yaşam tarzlarına karışılması ve toplumdaki büyük kutuplaşma ve onun sonucu ortaya çıkan kaos ortamı düşünüldüğünde Nazım Hikmet’in bu dizelerinin ne kadar değerli olduğunu, ne kadar çok şey ifade ettiğini ve bir toplum için ne kadar çarpıcı bir tespit olduğunu anlamak mümkün. İnsanların çoğunun bir ütopya olarak gördüğü, hep hayal ettikleri ve tarih büyunca bir arayışta oldukları ideal toplumun bir tanımıdır “Davet” şiirinin bu mısraları. Nazım Hikmet’in bu ideal toplum tespiti, benim son derece benimsediğim ve düşüncelerimin şekillenmesine katkı sağlamış bir ifadedir. Şair, bu dizelerle kalemini ustaca konuşturmuş, kelimelerin ötesine geçerek bu konudaki fikrini ortaya koymakla kalmayıp çoğu insanın ortak bir hayali olan durumu dile getirmiştir. Ayrıca, tıpkı diğer şiirlerinde olduğu gibi, bu sözlerin de günümüzde son derece geçerli ve birçok kişi tarafından büyük bir beğeni ile benimsenmiş olması şairi ölümsüz yapan nedenler arasındadır. Ölümünden onlarca yıl sonra bile dizelerinin şu anki toplum yapısı için bir yol gösterici olması ve herkesin ortaya bir fikir attığı ve hep bir arayışta olduğu bir konuda böylesine çarpıcı bir tespitte bulunması hem şairin kalem gücünü hem de bir edebi ürün olarak şiirin kendi gücünü kanıtlar niteliktedir. Bu dizeler, benim için de hayat boyu unutmayacağım ve hep düşünsel olarak besleneceğim sözler olarak yerini koruyacaktır. Alperen Bedir ÇARESİZLİKTEN Mİ MANTIKSIZIZ? Mantıksız adam diye seslenilse yadırgamayacak bir insan izleyince Mantıksız Adam diye bir filmi, koyuyor birçok açıdan. Joaquin Phoenix tüm mantıksızlığıyla ve çirkinliğiyle canlandırırken gerçek hayatta da benzediği karakteri, size hayranlık ve hüzün içinde izlemek kalıyor. Abe Lucas’la bir oluyorsunuz istemeseniz de. Stresin özgürlükle geldiğini savunurken mantıktan uzaklaşa uzaklaşa her cümlesinde, uyuşturucuların o bildik etkisini yapıyor tanımadığınız ama çok yakın hissettiğiniz mantıksız adamın yaptıkları. Felsefenin fazlası ağız için mastürbasyon değil midir zaten? Sırf o yüzden izlemez miyiz zevk almıyormuş gibi yapan, tanısak nefret edeceğimiz insanları? Sebep bulamıyoruz yaşamaya ve başkalarının sebeplerini eklemeye çalışıyoruz yaşama isteğimize. Eklediklerimiz yetersiz kaldıkça daha çok okuyoruz, daha çok izliyoruz. Boşluk da büyüyor eklediklerimizle. Asla dolamayacak boyutlara geldiğinde, vazgeçebileceğimiz noktayı çoktan geçmiş oluyoruz. Geçmiş sevgililer gününde çok pahalı bir hediye aldığı için ayrılmayı mantıksız bulan aşağılık insanlara dönüşüyoruz hayata karşı. Dünyayı değiştirmek için başladığımız yaşam, ergenliğin bitmesiyle hiçbir şey beceremediğini anlayan, aynaya baksak tanıyamayacağımız bir adamla yaşamak için sebep arayışımıza dönüşüyor. Üstelik sevgi, bu lanetin hiçbir yerinde bulmuyor bizi. Dikkatimizi dağıtan şeyler yok olduğunda kendimiz de yok olmak istiyoruz bu sevgisiz dünyadan. Sonrası? Sonrası da karanlık. Çok mu karanlık başladım? Gerçekler böyle ilerliyor, hiç oyun oynamadınız mı sanki? Woody Allen, Mantıksız Adam filminde, insan mantığının cevaplayamadığı ama aynı zamanda sormaktan da kaçınamadığı sorular yüzünden lanetlendiğinden bahsediyor. Film aynı zamanda üzerine de koyup, aynı noktayı daha acı bir şekilde anlatıyor. Cevaplayamadığınız soruları sormak zorunda kalıyorsunuz mütemadiyen ve etrafınızdakiler acınızı görüp, neden acıya acıtma iznini verdiğinizi soruyorlar. Bu yüzden mantıksız adam oluyorsunuz. Elinizde olmadığını bilmiyorlar. Diğer insanlarla aynı kaderi paylaştığınızı sanıp, boşluktan soru ve dert ürettiğinize inanıyorlar. Üstelik eğer yeterince vakit