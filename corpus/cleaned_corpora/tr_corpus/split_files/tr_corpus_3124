sonucu olarak da nankörlük var. Yeraltı adamı tezatlarla, çelişkilerle dolu bir adam.Tüm insanlığa küfreden, ama sonunda kendisinin de en az o küfrettiği insanlık kadar aşağılık olduğunu kabul eden, öyle olduğunu düşünen bir adam. Dostoyevski aslında bir insan yaratmamış bu yapıtında.Zaten her çağda yaşamış, yaşayan ve yaşamaya devam edecek olan yeraltındaki insanların ruhunu aktarmış. Aslında onların çelişkilerinden ya da kötü düşüncelerinden çok,onların gerçekleri herkesten ne kadar iyi bildiğini, ne kadar geniş düşünebildiklerini, varoluşlarındaki amacı, çevrelerini ne kadar iyi sorgulayabildiklerini ve en önemlisi de kendi benliklerini, düşündüklerini tüm çıplaklığıyla ne kadar yüksek sesle haykırabildiklerini göstermiş.Bence aslında Dostoyevski kendi içindeki ve hepimizinde içinde çok az bir miktar da olsa bulunduğuna inandığı "yeraltı adamını" anlatmış. Çünkü bu kitabı okuduktan sonra şuna inandım ki istesek de istemesek de, hatta bu düşünceden nefret etsek de hepimizin içinde yeraltı adamları var ve giderek bizi ele geçiriyorlar. REMZİYE ATABEK BUGÜNÜN REZALETİ Dünya'nın oluşumundan bugüne kadar geçen milyarlarca yılda milyonlarca din ortaya çıkmıştır. İnsanların üstün bir güce inanma ihtiyaçlarından ortaya çıkmış olan din kavramı yaygınlığıyla ters orantılı bir şekilde tabulaştırılmıştır yani din kavramı yayıldıkça daha büyük bir tabu haline gelmiştir. Bizim toplumumuzda da durum bu şekildedir ve etrafta herhangi bir dini sorgulayan birilerini bulmak zordur. Peki, bu sorgusuzluğun zararını insanlık ne derecede görmektedir. McCarthy ve Josh Singer, yazdığı yönetmenliğini ise Tom McCarthy'nin üstlendiği Spotlight bu zararları gözler önüne seriyor. Tabulaştırılmış bu kavram -din- yeteri kadar sorgulamayan toplumlarda insanları etki altına almak, onların beyinlerini yıkamak için en sık ve en kolay şekilde kullanılan yoldur. İnsanlar kendi sapkınlıklarını meşrulaştırmak adına dini kullanırlar ve dinimizce bu durum şöyledir diye başlayan onlarca cümle kurarlar.Bugün bizim toplumumuzda da pedofili meşrulaştırmak , erkek cinsinin sapkınlıklarını ve sapıklıklarını topluma normal göstermeye çalışmak için sıfatı din alimi olan pek çok insan tarafından da İslam dini kullanılıyor. Bir babanın kendi kızına şehvet duymasını normal gören, 9 yaşındaki bir kız çocuğuyla evlenilebileceğini söyleyen bir din olamayacağını normal zekâ seviyesine sahip her birey 2 dakikalık bir düşünmeyle fark edebilir. Fakat üzülerek ifade etmek durumundayım ki bu toplum anlamayı değil körü körüne boyun eğmeyi seçmiş durumda. Tecavüze uğrayan 3 yaşındaki bir kız bebek acıdan ölürken insanlar hâlâ adı din hocası olan -çok affedersiniz- bazı şarlatanları arayıp 6 yaşındaki bir çocukla evlenip evlenemeyeceğini soruyor. Bu galiba bugünün dünyasının, bugünün Türkiye'sinin en büyük ayıbı. Elbette bununla da kalmıyor güya din eğitimi verilen çeşitli yurtlarda yurt yöneticileri erkek çocuklara tecavüz ediyor. Maalesef bu artık sıradan bir durum haline geldi. Din adı altında minicik çocuklara yaklaşıp bazılarının ölümüne yol açıp bazılarınınsa hayatlarını karartıp sonrasında çıkıp fetva yayımlamayı iş edinmiş bu insanları durduracak olan toplumdan başkası değildir. Spotlight'ta yapıldığı gibi gazeteciler ve halk şüphelendikleri bu durumun peşine düşüp kendi çocuklarını ve kendi dinleri kurtarmalıdırlar. Filmde 12 yaşındayken bir rahibin tacizine uğramış olan adamın da dediği gibi, bu şekilde çocuklara yaklaşıp onlara zarar vererek onlardan inançlarını çalıyorlar. Kimsenin hiçbir sıfatla, imam ya da rahip fark etmeksizin bir çocuktan geleceğini ve inancını çalmaya hakkı yoktur. Düşünmüyoruz, sorgulamıyoruz, kim biliyor son birkaç yılda kaç kadınımızın, kaç çocuğumuzun tecavüze uğradığını? Bu toplum hâlâ kör ama sorun değil çünkü hâlâ gerçekten inançlı (!) Elbette kör olan sadece Müslümanlar değil koca bir Hıristiyan dünyası da aynı şekilde kör.Katolik kilisesi tarafından korunan binlerce çocuk tacizcisi rahip ifşa edildi yakın zamanda. Bizim hocalarımız (!), onların baş piskoposları el ele verip din başlığı altında pedofili ayinleri düzenleyecek güce ulaşmış durumdalar. Yazık, gerçekten yazık. Galiba yine de umudumuzu yitirmemeliyiz. Beyinlerimizi dört açıp olanın bitenin ve olması gerekenin farkına varmalıyız. Güzel bir şey varsa bugüne dair o da hâlâ böyle önemli bir olayı konu edinebilecek yazarların, yönetmenlerin varlığı. İnsanların çektiği acılara biraz olsun ayna tutabilmiş bir film Spotlight. Üzerimize düşen çok fazla görev yok aslında kendi aydınlığımızı topluma ulaştırsak yeter ve elbette geleceği kuracak yeni nesil olan bizler inanmadan önce mutlaka sorgulamalıyız ki bugünün rezaletleri yarına taşınmasın. Dini bir REMZİYE ATABEK olgu olarak benimseyip, tabu olmakta çıkarıp ve dini gündemimizin en üst sırasına koymadığımız takdirde bugünü kurtarmak da çok kolay. Yeter ki inanların sapkınlıklarına alet olmayı bırakalım toplumca. OYUN Hiç tanımadığım nemli kaldırımların üzerinde geziniyorum. Ciğerlerime dolan hava içimi ürpertiyor. Yabancı ama heyecan verici... Etrafıma hiç alışkın olmadığım kadar kusursuz bir düzen hâkim. Sokaklar, ağaçlar ve binalar ahenk içinde. Modern dünyanın keskin hatlarına teslim olmamış burası. Bir kez olsun soğuk mavi gökdelenler tuğla dükkanların yerini alamamış. Şehrin estetiği o kadar güzel korunmuş ki... Büyüleniyorum. Gözlerimle gördüğüm her kareyi çaresizce kalıcı hafızama atmaya çalışıyorum. Geldiğim yerde neden böyle değil ki? Biraz üşüyen on üç yaşındaki bir kız çocuğuyum, Brugge sokaklarında geziniyorum. Şehir olduğu gibi kalmış. Üç yüz yıl önce nasılsa, hâlâ öyle gibi. Yaşanmışlıklarla dolup taşıyor sanki. Gözümün önünden senaryolar geçiyor. Şu bankta belki bir asır önce bir adam sevdiği kadını ilk defa öpmüş, şu kasvetli köşede ise bir oğlan babasının ölüm haberini almış gibi. Hayal gücümü kullanarak yabancı olduğum bir dünyayı anlamaya çalışıyorum. “Ne kadar tuhaf?” diye düşünüyorum. Başka dili konuşan, başka şeyler düşünen, başka doğruları olan insanlar... Küçük bir oyun oynuyorum kendi kendime. Bir tanesinin kafasının içine giriyorum. Mütevazı bir çikolata dükkânı olan bir esnafım şimdi. Burası bana büyük büyük büyük büyük büyük dedemden kalmış. Yoldan geçen turistlere pek de iyi olmayan İngilizcem ile denemelik çikolata ikram ediyorum. Hava bugün çok güzel, tanrıya şükürler olsun ki soğuk günlere daha var. “Goedemorgen, hoeveel kost honderd gram chocolade?” demeye çalışıyor içeri çocukları ve kocasıyla giren güler yüzlü yabancı bir kadın. Buralı kocası ona gülümsüyor. Onlara küçük bir indirim yapıyorum. Kasada ödemeyi alırken gözüm vitrindeki kendi ellerimle yaptığım çikolata heykellerinin fotoğrafını çeken heyecanlı, uzun saçlı, genç bir kıza ilişiyor. Çıkıp ona bir parça çikolata ikram etmek istiyorum ama grubu takip ederek uzaklaşıyor. Bir elimle annemin elini sıkı sıkı tutarken diğer elimle de köşedeki stanttan aldığım patates kızartmalarını tutuyorum. Şehrin ortasında kocaman bir meydan var. Mütevazı bir festival havası hâkim. Kısık sesle güzel müzikler çalıyor. Annemden beni şeye götürmesini istiyorum. Oyuncak bir silahla hedeflere ateş ederek pelüş oyuncaklar kazandığın oyunlar var ya hani? Heh, işte ona. Annem abiye bir euro uzatıyor. Bedenim çok küçük olduğu için tezgâha yetişemiyorum. Görevli abi gelip üzerine çıkmam için bir tabure koyuyor. Küçücük ellerimle su tabancasını tutmaya çalışıyorum. Yandaki ablalar bana bakıp gülümsüyor. Ne dediklerini anlamasam da ben de onlara el sallıyorum. Brugge’ün en sakin yerlerinden birinde, Sevgi Gölü’nde süzülüyorum. Köprünün üzerinden geçen bazı gelişmiş hayvanlar, bana ve arkadaşlarıma yem atıyor. Arada bir havalanıyoruz. Suyun üzerinde dans eden beyaz kanatlarımızı gören bu tuhaf canlılar, ağızları açık bir şekilde ceplerinden metal bloklar çıkarıp onları bize doğru tutuyorlar. Biri ekmek attığında onu alabilmek için bazen diğer kuğularla yarışıyorum. Bazen geri de kalsam, halimden memnunum. Hepimize yetecek kadar var. Biraz üşüyen on üç yaşındaki bir kız çocuğuyum, Brugge sokaklarında geziniyorum. Meydanın ortasına devasa bir buz pisti, onun da tam ortasına ışıklı bir ağaç kurulmuş. Hayatında hiç buz pateni yapmamış Antalyalı hâlimle ben, neyime güveniyorsam, bir çift paten kiralamaya koşuyorum. On beş yirmi dakika cebelleştikten sonra sonunda işi biraz kapıyorum. Yarım saat sonunda kuş gibi hissediyordum kendimi. Hava biraz kararmış, etraf sıcak tonlu ışıklarla bezenmiş. Nedense burada her şey çok huzurlu, herkes çok mutlu gibi. Sanki bir porttan geçmişim de başka bir boyuta gelmişim gibi hissediyorum kendimi. Kocaman buz pistinde turlar atarken meydanı inceliyorum. Elinde birası, kahkahalara boğulmuş amcalar, bir yandan el ele tutuşup diğer yandan boş kalan elleriyle sosisli yiyen sevgililer... Hediyelikler, şekerler ve Belçika’yı simgeleyen her türden şeyi satan stant sahipleri... Hava kararıyor ama etraf loş bir ışık ile aydınlanıyor. Annemin küçükken bana anlattığı masallar böyle bir yerde geçiyor olsa gerek. Hiç olmadığım kadar hafifim, yağ gibi kayıyorum buzun üzerinde. Buradan ayrılmak istemiyorum. Beş gün sonra havalimanındayım. Gerçek, soğuk su gibi çarpıyor suratıma; rüya bitti. Sorumluluklarıma, hep gergin ülkeme geri dönüyorum. Umutsuzca anılarımı ders çalışır gibi tekrar ediyorum kafamda. Hiçbirini unutmamalıyım. Ne buz pateni kiralatan tonton amcayı ne gölde süzülen kuğuları ne de bana lolipop hediye eden güler yüzlü ablayı... Hepsini aklımın derinliklerine kazıdım. Bu anıları ne zaman düşünsem, içimi tatlı bir hüzün kaplar. Bir daha yaşanamayacakları için... Eda Gündoğan BİR GENÇ KIZIN YARIM KALMIŞ HİKÂYESİ… / ARZU SÜLÜKÇÜTarih içinde birçok iyi ve kötü olayı barındırır. Dünya tarihini göz önünde bulundurduğumuzda savaşları, ayrımcılıkları ya da din için yapılan kavgaları görebiliriz. Yakın zamanda şahit olduğumuz, bütün dünyanın bildiği Yahudi Soykırımı insanlık tarihinin yüz karalarından biri olarak değerlendirilir. Adolf Hitler bu olayın baş sorumlusu olarak kayıtlara geçmiştir. Almanları saf bir ırk haline getirmek için Yahudileri sürgün etmek, çoğunu Nazi kamplarına yollamak gibi insan haklarının hiç bir maddesiyle uyuşmayacak uygulamalarda bulunmuştur. İşte tam bu dönemde bize ışık tutan bir kaynak vardır. Yaşananları bir çocuğun gözünden tüm çıplaklığıyla anlatan Anne Frank'ın Hatıra Defteri... Anne Frank Yahudi Soykırımdan ailesiyle birlikte kaçmış ve Hollanda’ya yerleşmiştir. Yaklaşık 2 yıl boyunca küçük bir bölmede ailesiyle birlikte saklanmış ve bu dönemde yaşadıklarını günlüğüne aktarmıştır. Fakat bu kaçışları sadece 16. yaşına kadar sürmüştür. Alman gizli örgütü tarafından saklandıkları bölme basılmış ve Anne Frank götürüldüğü Nazi kampında ölmüştür. Her kitap aslında bir insan benim gözümde. Sayfaların içinde yaşanmışlıklar, pişmanlıklar en çok da keşke dediklerimiz saklıdır. Anne Frank’in kitabında da yaşanmışlıklardan çok yaşanmamışlıklara tanık oluyoruz. Aslında, beni etkileyen de bu yarım kalmışlıktı. Benden 5 yaş küçük, çaresiz bir kızın yerine kendimi koyarak, sonu hiç yazılamamış kitabını tamamlamak istedim. Bir koku geliyor burnuma, çürümüş yiyecek gibi ya da hayır yanık kokuyor. Gözlerimi açmak istiyorum ama neredeyim onu bile bilmiyorum. Bu sesler de ne böyle. Annemle Margaret yine kahvaltı konusunda kavga ediyorlar sanırım. Annemin sesi neden böyle yoksa ağlıyor mu? Hayır, bu annemin sesi değil kim peki. Anne Frank gözlerini açmalısın, açmak zorundasın. Gözlerimi araladıkça gördüğüm şeyler yüzünden nefes alamamaya başladım. Soluklarım hızlandı kaçmak istedim. Her yer de insanlar var çoğu ölmüş gibi. Kaçmak istiyorum ama bu telleri aşmam imkânsız. Yavaş yavaş zihnimdeki bulanıklık gidiyordu. Her şeyi daha net hatırlamaya başlamıştım. Ailem… Onlar neredeydi. Kaç gün olmuştu buraya geleli onu bile hatırlamıyordum. Etraftaki sesleri susturmaya, duymamaya çalışıyorum ama nafile. Alman askerleri herkesi tekmeliyor, bağıranların başına silah dayıyorlardı. Korkuyordum hem de çok. Ayağa kalktım, üstümdeki kıyafetler kir içindeydi yırtılmışlardı. Ayaz içime işliyordu. O sırada bir düdük duyuldu, ellerindeki coplarla bizi hizaya soktular. Ellerimize siyah beyaz çizgili, pijamaya benzer kıyafetler verdiler. Kendimi damgalanmış gibi hissediyorum. Açlığımı bastırmaya çalışıyorum ama olmuyor. Günlerdir yemek yemedim sanırım. Bir asker beni tuğlaların olduğu yere doğru itti. Bunları taşımam gerekiyormuş. Ailemi özledim, korkuyorum… Bugün kampa gelişimin üstünden 21 gün geçti. Umudumu kaybettim, buradan kurtulamayacağım. Her gün trenlerle yeni insanlar geliyor fakat kimse o trenlere binip gidemiyor. Sayımız sadece öldükçe azalıyor… Yemek yiyemiyoruz, askerlerin tabaklarında bıraktıklarıyla besleniyoruz. Sadece gözlerimi kapatmak istiyorum. Ölüm benim için tek kurtuluş. Burada denek olmak istemiyorum ya da rastgele bir komutanın parmağı beni gösterdi diye ölmek de istemiyorum. Ben daha 16 yaşındayım. Gezmek istiyorum, yakamda sarı bir yıldız olmadan, Yahudi olduğumu saklamadan yaşayacağım bir dünya istiyorum. Böyle doğmak benim suçum mu? Her geçen gün biraz daha ölüme yaklaşıyorum. Yaşamak için bir nedenim yok. Ailemi özledim, onlarında benim yaşadığım şeyleri yaşadıklarını düşündükçe uyuyamıyorum. Bir kurtuluşa ihtiyacım var… Bugün 15 Nisan 1945, benim kurtuluş günüm. İngiliz ordusu kampı basıp bütün esirleri kurtardı. Kimlik tespiti için hepimizi bir yere götürdüler. Ailemi bulmak istiyorum. Onlar olmadan buradan kurtulmamın bir anlamı yok. Kurtuluşumun 3. Günü bugün. Hepimizi şehir merkezinde bulunan bir devlet binasının yemekhanesinde tutuyorlar. Ailesi bulunanlar tek tek ayrılıyor. Halâ uyuyamıyorum, korkuyorum uyurken. Annemin kollarında uyumak isterdim şimdi… Buraya gelişimin üstünden 11 gün geçti halâ bir ses yok. Biri ismimi mi söyledi? Evet, yanlış duymadım. Birisi Anne Frank diye sesleniyor. Görevli yanıma geldiğinde Otto Frank’in şehrin diğer tarafındaki binada kaldığını söyledi. Babamı bulmuştum. Bugün benim esas kurtuluşum. Nazi soykırımından kurtuluşumun 42.yılı. 57 yaşında torunları olan bir babaanneyim artık. O kamptan sadece babam ve biz kurtulduk. Yaralarımızı birlikte sardık. Almanya’ya geri döndüm, burada evlendim, çocuklarımı burada doğurdum. Kendi vatanımda ötekileştirilmeden yaşayabiliyorum artık. O dönem yazdığım günlüğümü herkes okuyabilsin, yaşananları anlayabilsin diye basımını gerçekleştirdik. Tüm dünyadaki insanlar bize yaşatılanları ilk ağızdan okuyabilme fırsatını yakalasın diye yaptım bunu. Bu yaşıma kadar hayattan çıkardığım en büyük derslerden bir tanesi ise insanın asla umudunu kaybetmemesi. Hiç ummadığınız an da o karanlık kuyuya güneş doğabilir… Tanımsız Olan Mutluluğun resmi çizilebilir mi? Bu sorunun okullarda münazara etkinliklerindeki favori soru olmasının en büyük nedeni net bir cevabı olmamasıdır. Peki neden net bir cevabı yoktur? Çok basit, çünkü herkesin mutluluk anlayışı farklıdır. Kimisi için mutluluk işten eve geldiğinde gülen yüzler ve güzel bir sofra görmek. Kimisi içinse kafasını dinleyebileceği ve yalnız kalabileceği bir yer bulmaktır. Bu yüzdende mutluluğun resmini çizmek imkansızdır bence çünkü herkes için mutluluk anlamı taşıyan bir şey yoktur. Dianne Dengel bu soruya bir cevap vermek istermişçesine bir resim yapmış ve adını “Mutluluk” koymuştur. Aslında bu eser hakkında yanlış bilinen bir bilgi var, resmi Abidin Dino’nun yaptığını zanneder çoğu insan. Bunun asıl nedeni ise Abidin Dino’nun Nâzım Hikmet arasında geçen bir konuşmadır. Nâzım Hikmet ve Abidin Dino Paris’te eşleriyle birlikte bir otel odasında muhabbet etmektedir ve sonunda Nâzım Hikmet şu meşhur soruyu Abidin Dino’ya yöneltir “Mutluluğun resmini yapabilir misin Abidin?”. Dino mutluluğu somutlaştırıp bir kareye sıkıştırılamayacağını biliyordu o yüzden kısa bir cevapla yetindi “Buna da ne tuval yeterdi, ne boya…” Nâzım Hikmet şiirlerinde de bu konuşmalarından bahsettiği ve Abidin Dino’nun ismini kullandığı için Mutluluk resminin aslında Dino tarafından yapıldığı gibi yanlış bir algı oluştu ve yayıldı. Bana kalsaydı bırakın bir resimle anlatmayı bir paragrafla bile anlatamazdım mutluluğu. Belki evrensel olarak kabul edilebilecek bir tanımım yok ama kendime özel bir tanımım var, özgürlük. Ne yapabileceğine kendin karar verme, dış etkenler tarafından manipüle edilmeden ya da bizim ülkemizde çok popüler olan “El âlem ne der?” gibi anlamsız düşünceler tarafından zincirlenmediğimiz bir hayat, işte benim için mutluluk bu. Maalesef ki etrafıma baktığımda bu mutluluğu çok göremiyorum. Nedeni de oldukça basit aslında çünkü biz kalıplaşmış doğrulara ulaşmak için kendini harcayan bir milletiz. Sokağa çıkın ve bakın, insanlarımız mutsuz, yorgun, amaçsız. Bunun başlangıcı nereden geliyor hiçbir fikrim yok ama nasıl devam ettiği hakkında bir fikrim var. Çocukken ailelerimiz hep çalışmamızı iyi bir doktor, mühendis ya da avukat olmamızı isterler. Çünkü bizim halkımızda saçma bir düşünce var, bu meslekleri yapmıyorsan işsizsin ve boşsun. Neden bu meslekler empoze edilmeye çalışılıyor? Çünkü para var, hepimizin tanrısı. Tanıştığım çoğu insanda aynı basma kalıp hayalleri görüyorum, iyi bir iş, araba ve ev. Başka hayalleri olan insanlar yok demiyorum ama maalesef oldukça azlar. Herkes etrafı tarafından paranın en önemli şey olduğu söylendiği için başka bir hayal kurma gereği duymuyorlar. Parası olmayan yok diye mutsuz olan da var ama ne yapacağız diye mutsuz, anlayacağınız bu oyunda kazananda kaybeden de mağlup. Bunun çözümü ne mi bence? Kalbimizin sesini dinlemek basma kalıp düşüncelerden kendimizi kurtarmak. Dünya turu mu yapmak istiyorsun? Yap. Bir bilgisayar oyununda profesyonel mi olmak istiyorsun? Ol. Üst komşun Fatma teyze senin aklın hep havalarda diye laflar söylediğinde umursama. Hem ona ne ki? O mu gezecek dünyayı sen istiyorsun diye? Bu senin hayatın, senin mutluluğun. Kapitalist düzenin insanların beynine sokmaya çalıştığı iyi bir araba, güzel bir sevgili ve dolu bir cüzdandan oluşan bir tablo değil mutluluk. Mutluluk kendi verdiğin bir kararı gerçekleştirmektir. Eğer senin için mutluluğa giden şey saatlerce kitap okumaksa ya da spor yapmaksa bununla uğraşmalısın diğer insanların oluşturduğu kalıplarla değil. Türk halkı olarak ancak bunun farkına vardıktan sonra mutlu olabiliriz yoksa şu an olduğumuz çukurda daha derine gitmekten başka bir şey yapmayız. Mutluluk, Dianna Dengel TAVŞAN KAÇ, TAVŞAN KOVALA Hani insan kendini bir boşlukta, âdeta bir hiçlikte süzülüyormuş gibi hisseder de zaman çevresinde donup kalmış gibi oturur ya yerinde, işte öylece oturuyorum yerimde uzun zamandır ben de… Ne yaparsam yapayım doğru hissettirmiyor, içimdeki karanlıklar aydınlıklara çıkmıyor, konuşacakken kelimeler ağzımda düğümlenip içimi kanatıyorlar. En kötüsü de ruh hâliniz bu durumdayken hiçbir müdahalede bulunamamakmış, bunu anladım. Hayatın temposu beni çok yormuş olacak, ne kendime ne düşünmeye ne de başka bir şeye mecalim yok son zamanlarda. Sorunun da tam burada olduğunu anlamam fazla zaman almadı, tek gereken Pia Tafdrup’un Bulunduğun Yerde adlı kitabını elime alıp ilk sayfasını çevirmek oldu… İçimde bir şeylere dokundu kitabın her dizesi, özellikle de “Konuşuyorum / Öyleyse dalgalanmaktayım boşlukta.” (Tafdrup, 2016, sf. 42) dizelerini okuduğumda dönüp de son birkaç yılıma baktım. Bir alışkanlığım vardır benim, âdeta bir hobimmiş gibi her gün düşünmeye zaman ayırırım. On dakika, yarım saat, iki saat… Her gün bir köşeye çekilir yalnızlığım eşliğinde kendi düşüncelerimde yüzerim usul usul. Fakat şöyle dönüp de bir baktığımda son birkaç yılıma, artık bu küçük “hobime” hiç zaman ayırmadığımı fark ettim. Hatta hiçbir hobime zaman ayıramıyor, ayırmıyordum. Okuma yazma bilmiyorken bile şiir yazarmışım mesela ben, annem anlatır hep… Ben söylermişim annem babam dökermiş kâğıda. Yıllarca da hep yazdım, her duygumu yazdım, her şeyimi yazdım… Şair değildim, ben de bir şiirdim. Yavaş yavaş eksildim dizelerimden, bıraktım yazmayı. Sadece konuşuyordum. Annemle, babamla, arkadaşımla, mağazadaki görevliyle, okuldaki güvenlik görevlisiyle, apartmanın kapıcısıyla… Hep konuşuyordum, hiç düşünmüyordum. O yüzden de dalgalanıyordum boşlukta işte, tabir yerindeyse… Düşünmüyordum, düşünemiyordum, kendimden korkuyordum. Düşünürsem tüm olumsuzluklar somutlaşacaktı sanki, öyle hissediyordum. Oysa düşüncelerime zaman ayırmayarak kendimden uzaklaşmıştım, korktuğumdan daha da karman çorman bir hâl almıştı her şey, hayatın telaşı en çok beni terletiyordu sanki. Mutluluklarım akıp giderken acılarım daha bir acıydı, daha bir batıyorlardı artık. Lafın kısası şu ki artık kendimde kayboluyordum, bunu fark ettim. Hem kendimde kayboluyor hem de kendime çıkan yolu bulamıyordum… Tam bu sırada karşılaştım kara trenimi rayına koyan dizelerle. “Ve şu anda uzaklaşacaksam eğer / Kendimden / Gecenin sessizliği gerekli bana / Hemen şimdi bu gece.” (Tafdrup, 2016, sf. 16) diyordu Tafdrup. Buydu işte ihtiyacım olan, kendimle baş başa kalmalıydım. Yıkık dökük bir evliliği kurtarıyormuşçasına uğraşmalıydım kendimi anlamakla. Son zamanlarım hep koşuşturmayla geçmişti. Okulum, yarı zamanlı işim, hasta bakıcılığını yaptığım anneannem derken oturup soluklanamamıştım bile. Arta kalan zamanlarımda ise ya arkadaşlarımlaydım ya sevgilimleydim, ama asla kendimle değildim… Tafdrup ne yapmam gerektiğini söylediği gibi mükemmel bir mekân da vermişti bana. Gecenin sessizliği… Hatta nasıl olacağını da söylemişti “Yürüyerek kat et yolun / Geri kalan kısmını / Ve dans etmeyi dene / Merdivene gelince / Adını yazarak kuma / Yaralanmaz kıl kendini.” (Tafdrup, 2016, sf. 17) dizeleriyle. O an daha da iyi gördüm ki ihtiyacım olan sürekli koşmayı bırakıp yürümekti artık, biraz dans etmekti, vücudumu hayatın doludizgin akışına değil de müziğin usul harmonisine bırakıp biraz rahatlamaktı. Gecenin sessizliği en güzel müzik olacaktı benim için, sonunda kendimle baş başa kalacaktım. Kaldım da… Yüzleştim sonunda kendimle. Düşüncelerimi ayıkladım, acılarımla barıştım, mutluluklarımla dans ettim. Sonuç ise Tafdrup’un bir başka şiiri gibi oldu. “Hiçbir şey duyumsamamak ya da yaşamak / İçimdeki acıların güneşiyle / Fark etmek / Yaşamın bıçak ucuyla çizildiğini / Kandaki tuzdan beslenen o ateşi fark etmek.” (Tafdrup, 2016, sf. 123) dizeleri tokat gibi çarptı sanki suratıma. Fark etmiştim ateşin sudan farkını, fark etmiştim acıların da insanın bir parçası olduğunu, fark etmiştim kendimden kaçtıkça kendime çıkacağımı… Kaçtığım ne varsa ben kaçtıkça büyümüşlerdi, ama artık kaçmayacaktım. Koşmayacaktım. Yürüyecektim, dans edecektim, süzülecektim ama boşlukta kalmayacaktım, tıpkı bir Pia Tafdrup şiiri gibi yaşayacaktım hayatı. Öylesine sade, öylesine derin, öylesine dinlendirici, öylesine gerçek… Beste YAZICI KAYNAKÇA Tafdrup, Pia. Bulunduğun Yerde. İstanbul: Yapı Kredi Yayınları. 2016. Hürriyetleri için Öksürenler Omzuma bir el dokundu. Meydandan bize doğru gelmiş ihtiyar bir amcaydı. Düzgün giyimliydi, sinekkaydı tıraşlıydı, yakasında Atatürk rozeti vardı, Mikrop’la ikimizi gösterip, ”Siz niye bağırmıyorsunuz evladım?” diye sordu. “Mustafa Kemal’in askerleri değiliz ki biz amca,” dedim. “Ya neyin askerisiniz?” “Biz neyin askerleriydik Mikrop?” “Uykusuz gecelerin askerleriyiz reis.” İnsanlar kitapları ellerine okumak için almalı ve okumalarının da sebebi olmalı, kuru kuruya okumak kimseye bir şey katmaz. Evet, okunan kitapların da insana herhangi bir konuda(eğitim, sağlık, spor, genel kültür, hayat vs.) bir şeyler öğretmesi gerekir. Benim de bu kitaba başlamama, para verip okunmaya değer görmeme -çok yakın bir dostumun bana fotoğraf olarak gönderdiği- yazımın başında kitaptan alıntı yaptığım bölüm etkili oldu. “Uykusuz gecelerin askerleri” bize çok yakışan bir tabirdi ve böyle bir şeyin kitapta karşıma çıkması beni daha da hoşnut kılmıştı. Kitabın yazarının da gecelerinin uykusuz geçtiğini düşünerek “en azından bir yazarla ortak yünümüz var” diyerek sevindim ve bu düşüncemde haklı çıktım. Geceleri bizi uykusuz kılan meşgale çoğu zaman “muhabbet” olmuştur. Üzerine konuşulan konular, saatlerce süren tartışmalar bizi uykudan her zaman alıkoymuştur. Nerede veya nasıl olduğunun önemi yok; sadece konuşmak, muhabbet etmek var. Ben alkol kullanmam ama her zaman “Muhabbetin Sarhoşu” olmuşumdur. Bu kitabı elime aldığımda da aynı düşünce içinde başladım, yazarının yazısının ve muhabbetinin hoş olduğunu düşünerek, okurken keyif alacağımı ve arkadaşlarla yeni bir muhabbet konusu açılacağını düşünerek. Bu yazıyı okurken aklınızdan neden bu kitap hakkında yorumlar, kitap ve yazarı hakkında eleştiriler yapmadığımı geçirebilirsiniz belki; ama yazı daha yeni başlıyor ve bu kitap ile yazarını eleştirmek için bir girişin yapılması gerekiyordu. “Girişi neden kendimle ve çevremle alakalı yazdım?”. Çünkü bu yazarı ve kitabını kendime çok yakın hissettim, kendimden bir parçaymış gibi hissettim. Neden bu kitabı elime alıp okumaya başladığıma dair bir açıklama yapma ihtiyacı duydum. Şimdiye kadar hep neden okumaya başladığımı yazdım. Bundan sonra ise nasıl devam ettiğimi neden elimden bırakamadığımı yazmam gerekiyor; çünkü her okuduğum kitap bana zevk vermez, bir tat bırakmaz ve hatta kitabı yarıda bırakabilirim hakkında yapılan güzel yorumlar, başlamadan önce okuduğum kitabın arka kapak yazısının edebi yönü yüksek olmasına rağmen. Çünkü ben edebiyat değil ebediyat arayışı içerisindeyim. Evet, neden mi kitaba devam ettim? Çünkü her cümlesinde bir içtenlik vardı. Adam(kitabındaki samimiliğine dayanarak öyle demek istiyorum) içinden geçen şeyleri karşısındakinin ne düşündüğüne önem vermeden yazmış ve bunu da yazısında dile getirmiş. Bu birinci sebebim. Diğeri ise, okuduğum her cümlede kendime ait bir şeyler buldum. Her cümlenin sonunda “bende öyle düşünüyorum benim düşüncemi çalmış bu adam ” “bu cümleleri benim yazmam gerekirdi” gibi yorumlar yaptım bunları dedirtti yani. Her kitap, her yazar bunu başaramaz. Bizden biriymiş gibi görmeye başladım, karşılıklı muhabbet ediyormuş gibi de okumaya devam ettim. Kimileri aklındakileri kalemiyle yazıya döker, kimileri onları muhabbetine konu eder, kimileri de yazılanları okur. Okuyanlar için çok güzel bir kitap “Deliduman”. Belki kız kardeşiyle alakalı bölümler okuyana sıkıcı gelebilir ancak dayısına o kadar rahat bir tavır sergilemesi istediği şekilde hakaret edebilmesi, Mikrop Cengiz’le olan dostluğu, o genç yaşına rağmen yaşadıkları sıkıntılar, gezi olaylarındaki tarafsız görüşleri, kız arkadaşıyla olan ilişkisi ve nasıl bittiği insanın kitapta kaybolmasını sağlıyor ve hatta karamsarlığın içinde sokuyor. Kitabın bir başka özelliği de-yaşadığım tecrübeden- 24 saatte bitiyor ama 2 gün sürüyor olması. Ele alındıktan sonra bırakılamıyor, çünkü bıraktığın zaman bir karamsarlığın içine düşeceğini biliyorsun ve o kitabın elinde olmadığı zaman içine bir sıkıntı çöküyor sanki birileri göğsüne taş koymuş gibi. O yüzden sürekli bir okuma halinde oluyorsun, olmak zorunda hissediyorsun. Bu yazımın sonunda kitabı okumak isteyen herkesin öncelikle ikinci bir defa düşünmesini tavsiye ederim. Kitabın anlam derinliğini kaldıramayabilir herkes ne anlatılmak istendiğini anlayamayabilir. Karamsar bir kişiliğe sahipseniz ve mutsuzluğu kendinizde alışkanlık haline getirmişseniz tam size göre bir kitap. Hayata bakış açınızı, hayattan beklentilerinizi hatta kız veya erkek arkadaşınıza bakışınızı dahil çok hızlı bir şekilde değiştirebilecek etkiye sahip. Yazıma başlık olarak Emrah Serbes’in kitaba vermek istediği ilk ismi koydum ve okunmaya başlandığı ilk andan itibaren düşündüreceğini umuyorum. Dikkat: Kitap(ları) bağımlılık yapabilir ve kişisel gelişim kitaplarından soğutabilir! Eyyub BAŞKENT ID NO: 21302326 BÖLÜM: Elektrik-Elektronik Mühendisliği Şehirlerin Ruhları Herkesin bir hayali vardır gerçekleştirmesi çok zor olan. Kimi en lüks arabaya binmek ister kimi ise sessiz sakin bir sahil kasabasında kafası rahat şekilde yaşamak. Herkesin olduğu gibi benim de bir hayalim var tabii ki. Küçüklüğümden beri en büyük hayalim dünyadaki tüm ülkeleri gezmek olmuştur. Peki, bu hayali gerçekleştirmek için ne yaptım. Sadece Avrupa’daki birkaç şehri gezmiş bulundum. Özellikle interrail adlı tren anlaşması sayesinde altı şehri gezebildim Avrupa’da. Dünyadaki her ülkeyi gezme amacında olan biri için on iki adet ülkeyi gezmek ufak bir başlangıç olabilir. Ancak her hayalin bir başlangıcı vardır. Sizin de hayaliniz benim gibi dünyadaki tüm ülkeleri gezmek ise tek yapmanız gereken bir yerden başlamak. Interrail adı altında Avrupa’yı gezerken fark ettiğim en önemli şeylerden biri her şehrin kendine ait bir ruhu olduğuydu. Her şehre ayak bastığımda tamamen farklı bir yere geldiğimi her defasında hissetmiştim. İşte aslında her defasında farklı bir yere gelme hissi, çevrenin ve insanların değişmesi ve yepyeni yerler görmüş olmanın heyecanı daha çok gezme isteği uyandıran faktörlerdi bende. Arkadaşlarımla ilk vardığımız şehir olan Madrid’de öncelikle toplu taşımanın ne kadar gelişmiş olduğuna şaşırmıştık uçaktan inince. Ne var ki sonrasında gideceğimiz şehirlerde daha da gelişmiş toplu taşıma ağları görünce Madrid hayranlığımız azalmıştı. Önceden de bahsettiğim gibi her şehrin farklı ruhu vardı. Madrid’in ruh hali ise enerjik, biraz burnu havada, oldukça umursamaz ancak gerektiğinde de oldukça disiplinli olabilecek bir şekildeydi. Böyle hissetmemin sebebi sokakta gördüğüm spor kıyafetlerle gezen kaslı adamların yanında takım elbiseleriyle bisiklete binen dinç çalışanları görmemdi. Arkadaşlarıma ilk gittiğim şehir olan Madrid’de maalesef biraz tedirgin biraz da ne yapmamız gerektiği konusunda tedirgin olduğumuz için hakkıyla gezemediğimizi düşünüyorum. Ne var ki Madrid’in bu enerjik olan ruhu sayesinde sonraki şehirlerde bizim de ruh halimiz değişecekti. Üç gün Madrid’i gezdikten sonra hızlı trenle Gaudi’nin yarattığı çılgın şehir Barcelona’ya vardık. Üç arkadaş olarak ilk kez uzun tren yolculuğuna çıkmıştık ve oldukça eğlenceliydi. Öncelikle konakladığımız yerden bahsedeyim. Yorgun bir şekilde sırt çantalarımızı yerleştirip ödemeyi yapacakken kasadaki bayanın Türkçe konuşması bizle baya şaşırtmıştı. Aslında zıt kutuplar birbirini çeker derler ancak bu Avrupa gezimizde hep Türkleri çekmiştik kendimize. Herhalde bir Türk ile karşılaşmadığımız yer yoktu gezdiğimiz şehirlerde. Tabi ki gezdiğimiz en güzel şehir olan Barcelona’nın ruh halinden bahsetmeden geçmek olmaz. Şehrin yaratıcısı gibi çılgın bir ruh haline sahipti Barcelona tabi ki şehir mi yaratıcını çılgın yaptı yaratıcısı mı şehri tartışılır. Ancak bu çılgın şehre bir kez daha gidilmesi gerektiği gerçeğini değiştirmez. İspanya’dan sonra Paris, Brugge, Prag gibi farklı farklı ruhlara sahip şehirlere de uğradık ve hepsinin değişen ruh hallerini teker teker keşfettik geri dönüş yolculuğunda. Paris tahmin edileceği üzere entelektüel ancak muhalefet ve protestocu bir ruh haline sahipken Brugge yaşlı amcalarımız, teyzelerimizde olan artık değişmek istemeyen ve kendinden memnun bir ruh haline sahipti. Prag ise Brugge ile zıt kardeşler gibiydi. İkisi de yaşlı olsa da sanki Brugge yaşıtlarıyla sohbet edip eski günleri özleyen yaşlılar gibiyken Prag ise genç torunuyla konserlere giden çılgın büyükler gibiydi. Elbette ki bu kadar şehrin ruh halini keşfedince ufaktan fark ettim Ankara’nın da bir ruh hali olduğuna. Bu ruh hali diğer şehirlerinki gibi belirgin olmasa da diğerlerinden çok daha farklı bir ruh haline sahip olduğumuzu hissettim dönünce. Ne Prag ve Brugge gibi yaşlı ne Paris gibi entel ne de Barcelona ve Madrid gibi çılgın ve umursamaz bir ruh haline sahip olmasak da bizim de kendimize has bir ruh halimiz var bence keşfedilmeyi bekleyen. Cem Harputoğlu 21502183 TURK102-21 13.10.2019 SORUMLULUK VE TECRÜBE İnsanları insan yapan, duygu durumunu ve psikolojisini etkileyen birçok durum vardır ama ülkeler arası savaş durumu şüphesiz ki herkesi etkiler. Andrei Tarkovski’ nin İvan'ın Çocukluğu (1962) filmindeki İvan'ın duygu hali ve düşünceleri bu durumu çok net bir şekilde yansıtır. Çoğu insan, İvan gibi hayatının belli başlı dönemlerinde duygusal olarak kaos ve karmaşa haline düşebilirler bu gayet doğal bir durumdur çünkü insan doğası ve hayatı çok kırılgan bir yapıdadır ve karşılaştığı olaylardan çok çabuk etkilenebilir. İnsanın hayatında iz bırakan olaylar onların psikolojileri üzerinde çok büyük etkilere sahiptir. Örneğin Irak savaşından dönen ABD’li askerler yaşadıkları kötü olayların etkisinden ülkelerine döndüklerinde dahi çıkamamışlardır. Diğer bir örnekse yaşadığım çevredeki Suriye’den kaçan mültecileri gözlemlediğimde onlarında yaşadıklarının psikolojileri üzerinden çok büyük etkisi olduğunu fark ettim. Bu aynı zamanda insanın yaşadığı kötü olaylara karşı ne kadar kırılgan olduğunu da gösterir. Geçmişte yaşadığımız kötü bir olay gelecekte yaşayacağımız durumlarda vereceğimiz kararlar ve tepkiler üzerinde etkisinin olması insan psikolojisinin ne kadar iç içe ve karmaşık olduğunu gösterir. Kendi hayatımda örnek vermek gerekirse araç kullanırken trafikte yaşadığım bir kaza aynı durumu bir daha yaşamama birçok defa engel olmuştur çünkü geçmişte yaşadığım bir olay gelecekte yaşayacağım bir durumu etkilemiştir. Aynı zamanda şunu belirtmek isterim ki geçmişte yaşanan her kötü olay kişinin hayatını kesin kötü etkileyecek diye bir kaide de yoktur. Mesela ben o trafik kazasını yapmasaydım gelecekte de olabilecek daha kötü kazalara karşı da hazırlıksız olacaktım. Aslında geçmişte yaşadığımız tatsız ve kötü olaylar hayat tecrübesi oluşturarak gelecekte yaşanabilecek kötü durumlara karşıda hazırlık sağlar. Bu yönden günlük hayatta yaşadığımız tatsız olaylara karşı dünyanın sonu gelmiş gibi yaklaşmayı doğru bulmuyorum. Hayatımızda çeşitli şeyleri yaparken daha fazla sorumluluk alırız çünkü bazı duygular (sevgi, öfke, nefret, saygı) hayatta bazı eylemleri tetiklemektedir. İvan'ın Çocukluğu filmi aslında bu duruma çok güzel bir örnektir. İkinci Dünya Savaşı’nda Nazilerin ailesine uyguladığı vahşete tanıklık eden İvan, Sovyet Ordusunda Nazilere karşı casusluk yapmaktadır. İvan casusluk faaliyetlerine hayatı pahasına değer vermektedir çünkü Nazilerin ailesine uyguladığı vahşetten dolayı onlara kin ve nefret duymaktadır. Diğer yandan bu duygular İvan'ın duyguları gibi sadece kin ve nefret üzerine kurulu olmayabilir. Örnek vermek gerekirse okul hayatımda yazılım geliştirme ile ilgili konuları daha çok sevdiğim ve ilgi duyduğum için o alanda daha çok sorumluluk alıyorum. İş dünyasında da genel olarak bu durumun az çok böyle olduğunu düşüyorum insanlar sevdikleri ve ilgi duydukları alanlarda daha çok sorumluluk alır ve önemserler. Çevremde de bazı insanlarda bunu çok net gözlemliyorum akademik bir alanda başarısızlıklarını sorumsuz ve tembel olmalarına bağlıyorlar ama halbuki asıl sebebi çalıştıkları alanı (örnek: matematik, fizik) ilgi duymamalarıdır. Aile baskısı veya başka faktörlerden dolayı sevmedikleri bölümlerde veya alanlarda çalışan insanlar bir süre sonra sahip oldukları başarısızlıklarını kanıksaması bence o kişi çok üzücü bir durum. Sonuç olarak insanın başına gelen iyi veya kötü olaylar insanların psikolojilerinde ve kişiliklerinde belli miktarda iz bırakır. Bu durum insanların gelecekte olaylara verecekleri tepki üzerinde büyük bir role sahiptir. Ayrıca insanların başına gelen her kötü olay onları gelecekte tamamen negatif etkileyecek diye bir yargıya varmak yanlıştır çünkü insanların başından geçen olaylar onlara tecrübe katar. Diğer yandan insanlara çeşitli duygularla bağlandıkları işlerinde daha fazla sorumluluk alırlar. Kaynakça: Andrei Tarkovski. İvan'ın Çocukluğu.6 Nisan 1962. Siyah Yalnızlık Örtüm Yalnızlık. Kapkara, yoğun, kapkalın bir örtü. Bütün vücudumu çepeçevre sarmalamış ve ben onun içinde kaybolup gitmişim. Her hareketimde sonsuz örtü beni daha da sıkı sarmalıyor, kıvrılıp bükülerek beni içine çekiyor. Peki ya ben? Neden izin veriyorum bu siyah kadife örtünün içinde kaybolmama? Çıkamaz mıyım dünyanın en karanlık tepelerine ve sıyırıp atamaz mıyım bu kara çarşafı çekip üzerimden? Ben kendimi tanıyorsam yaparım: dünyanın en karanlık mağaralarında ışık, en dipsiz kuyularında oksijen aramaya bayılırım. Öyleyse neden hareket ettirmiyorum o koca örtüyü üstümden çekip alacak elimi? Belki korkuyorumdur. Aylarca uyuyan bir ayının uykusundan kalkınca gördüğü ışıkla birlikte gözünün kamaşması gibi beynimin kamaşmasından korkuyorumdur. Belki de örtüsüz kalmaktan, sarılacak bir şeyim kalmamasından öyle korkuyorumdur ki karanlık örtüm beni boğazımdan ne kadar sıkarsa sıksın ses etmiyorumdur. Ya da kadife kumaşımın içine balıklama atlamayı özlerim diyedir bütün bu harekete geçmeyişim. Ama doğruyu söylemem gerek, seviyorum örtümün altındaki ağır ve havasız havayı. Artık hatırlamıyorum aynı havayı kaçıncı kez soluduğumu. Tam şimdi burnumdan giren hava tazeliğini kaybetmiş gibiydi. Oysa bir önceki az da olsa ferahlık getiriyordu akciğerlerime. Önemi yok, zaten naneli şeker yedikten sonra su içmeyi veya dışarı çıkıp derin bir nefes çekmeyi hiç sevmezdim. Damarlarımdan çekiştirilmiş gibi hisseder, gözümdeki kılcallar patlıyormuş sanırdım. Şimdi kılcallarıma kadar dolan siyah kadife hava beni iyice uyuşturuyor. Ses tellerim birer birer eriyor, artık konuşmama gerek yok. Zaten kendimden başka kimseyle de konuşmuyorum. Çünkü kırılırım ve Ali Lidar’ın da Olmamış Kahraman Emeklisi kitabında dediği gibi kırılan küçük şeylerin kimse farkında olmaz (44). İnsanın kendiyle konuşması için ses tellerine ihtiyacı olmaz. Tek gereken kendisidir. Bana da tek gereken şey kendim. Keşke daha çok kendimden olabilseydim. Böylece daha çok konuşur, karanlık örtümün altında daha iyi vakit geçirebilirdim. Ama hayır, kafamı karıştırıyorum, kendi başıma daha iyiyim. Konuşacak kimsenin olmaması daha iyi. Böylece kafam asla karışmaz. Kendimle konuşurken kafam karışırsa örtüme daha sıkı sarılırım. Onu ağzımdan içeri sallandırırım. Aldığım her nefeste burun deliklerimden içeri girmesinin verdiği hazla gözlerim yuvalarında kayar. Bir titreme alır tüm vücudumu: tüylerimi diken diken eder ve sanki derimin altında karıncalar selden kaçıyormuşçasına titrerim. En derin nefesimle kendimi örtümle boğarım. İşte o zaman kafa karışıklığım sona erer. Evet, örtümün altındayım. Karanlık, kadife. Yoğun, yumuşak ve ağır. Uyuşuk bedenim rahatlar, kaslarım gevşer. Baygın gözlerim açıldığında gördükleri ilk şey yıldızlar olur. Göz küremin kenarlarından kayarlar. Hepsi birbirinden renkli: simsiyah, koyu siyah, açık siyah, alacalı siyah… Yakılan ağıtlar gibi havalanıp etrafta dolaşır yıldızlarım. Koşar adım sağa, sonra sekiz adım yukarı. Geriye doğru titrek bir sıçrayış ve yana açılan cesur bir bacak. İlahi bir raks. Derin bir nefes ve işte hepsi kaybolup gitti yıldızlarımın. En başa döndüm. Kapkara, yoğun, kapkalın bir örtü ve altında ben. Yalnız sayılmam sonuç olarak kendimle birlikteyim. Kafam karışana kadar kendimle konuşmaya devam edeceğim ve sonra yine yıldızlarımın dansını seyredeceğim. Hayır yalnız değilim. Yıldızlarımı tıpkı Lidar'ın ölülerini gömmesi gibi gömdüm ama yalnız değilim (84). Yalnızlığım bir tercih mi yoksa kaderim mi? Eğer tercihimse neden onu mutlak bir kadermiş gibi gösterip harekete geçmekten kendimi alıkoyuyorum? Hayır, kafam karışıyor, kendimle konuşmak istemiyorum. Lidar için yalnızlık bazen kader bazen mutlak bir kader olabilir ama benim yalnızlığım tercih ettiğim bir kader (90). Ben yalnız olan kaderimi tercih ettim ve örtüme sarındım. Benim gömülmeyi bekleyen ölülerim kalmadı, hepsini gömdüm. Şimdi de örtüme gömüleceğim hem de kendimi arkamda bırakarak, artık kafam karışmayacak… Kaynakça: Lidar, Ali. Olmamış Kahraman Emeklisi. İthaki Yayınları. 2019. Can BÜYÜKBURÇ1 Burcu Diana Erdoğan Bir İletişim Öyküsü Her insanın hayatında değiştirmek istedikleri ve bununla beraber ortaya çıkan dönüm noktaları olur. En basitinden bazen en küçük bir değişiklikle dahi kendinizi farklı bir serüvende bulduğunuz olmuştur.Gece boyunca uykuya dalmayı başaramadığı beşinci günün sabah saatlerinde yatağından doğrulan ve iç sesinin kendisine çektirdiği işkenceye bir son vermek için , karşısındaki duvara bakarak “Yaşamımı değiştirmem gerek.”diyen bir kişiyig ele alalım. Eski yaşamının yerleşmiş düzeni, yıllardır sürdürdüğü alışkanlıkları, beğenileri, aktiviteleri, çevresiyle ilişkileri vb. şeylerin tamamı yürümez olmuştu ve bozulan eski düzen yatak işkencesi, iç seslerin kaosu ve bunların sonucunda gelen uykusuzluk biçiminde alarm sinyalleri veriyordu. Her şey bir anda mı bozulmuştu yoksa dikkate almadığı irili ufaklı aksaklıklar birike birike bir yığın haline gelmiş de uyku perilerini mi kaçırmıştı adamın? Bilmiyordu. Bildiği tek şey uykusuzluğun enerjisini emdiğiydi ve yaşamında ne olup bittiğine dair sağlıklı bir sorgulamaya girişebilecek kadar dahi enerjisi kalmamıştı. Gerçek olan tek bir sorunu vardı: Uykusuna yeniden kavuşmak. En zahmetsiz halledilebilecek olanlardan başladı değişim işine: Yatağının bulunduğu odayı değiştirdi. Yeni odada sadece yatak bulunuyordu. Madem ki yatak odası uyumak için var, o halde yatak dışındaki tüm diğer eşyalar gereksiz kaçıyor diyerek eski odasının karmaşasından kurtuldu. Gece karanlığının uyku getirici etkisini iyice hissedebilmek için mümkün olan en büyük sessizliği sağlaması gerektiğini düşündü ve geceleri elinden bırakamadığı telefonuyla ilişkisine mesafe koydu, telefonu yatak odasına götürmeyi yasakladı kendisine. Sabah saatinde uyanabilmek için alarma gereksinim duyuyorduysa, bunun için alarmı olan bir saat gayet de işini görebilirdi. Telefonun hiç sönmeyen mavili yeşilli ışıklarına, gecenin bir saatinde gelen bildirimlerin yol açtığı titreşime, her an ulaşabilir ve ulaşılabilir olma kaygısına bir son vermenin vakti gelmişti. 2 Burcu Diana Erdoğan Uyku düzenine yeniden kavuşabilmek için çareyi ilkelleşmekte bulmuştu adam ve bunda başarılı da oldu. Bir süre sonra uykusuna yeniden kavuştu. Özlediği birine kavuşmuş kadar huzurlu hissetti kendisini. Gece uykusuyla kavgalı olduğu zamanların acısını çıkarırcasına erkenden yatağa gider oldu. Çoğu geceler on, on iki saat uyuyor ve oldukça karmaşık rüyalar görüyordu. Uyandığında mutfağa gidiyor, sabah kahvesini hazırlıyor, kahveyi pişmeye bıraktıktan sonra kendisi de banyoda güne başlamak için gereken hazırlıkları yapıyor ve sonrasında mutfaktaki masada kahvesini içerken gece gördüğü rüyaların anlamının ne olabileceği üzerine kafa yoruyordu. Düşünebilmek için gereken zihin huzuruna yeniden kavuşmuştu sonunda ve rüyalarını düşünüyor, anlamlarını okumaya çalışıyordu. İlk bakışta birbiriyle alakasız görünen pek çok bulanık rüya sahnesi, üzerine düşünmeye başladığında sis perdesinden çıkıyor ve barındırdıkları gizli bağlantıları göstermeye başlıyorlardı adama. “Ne kadar saçma bir rüya” diye başladığı rüya okumasında ısrar ettiği pek çok seferinde şaşkınlık ünlemlerinin eşlik ettiği bağlantılara ulaşıyordu. Yaşamını düşünmenin yolunu gördüğü rüyaları yorumlamakta bulmuştu adam. Böylelikle yaşamını en eski anılarına kadar izleyebiliyor, unuttuğunu zannettiği pek çok kişiyi ve olayı bilincinin yüzeyine getirebiliyordu. Uykusuzluğu yok etmeyi başarmakla kalmamış, geçmiş yaşamının üzerine çöken unutkanlık perdesini de sıyırmayı başarmıştı. Gece uykularının huzuruna sabahları yorumladığı rüyaların huzuru da eklenmişti. Yeni yaşamının iki merkezi vardı bundan böyle: Uyku ve rüya yorumu. Geceleri dışarıya çıksa bile rüya görmesine engel olabilecek karmaşık ortamlardan, gürültüden, fazla alkolden, geç saatte yenen ağır yemeklerden uzak duruyordu. Akıllı telefonundaki iletişim kurmaya yönelik uygulamaları silmesinin üzerinden uzun zaman geçmişti. Hatta çoğu zaman telefonu açmaya dahi gerek duymuyordu. Başka türlü bir iletişim kanalı bulmuştu kendisine 3 Burcu Diana Erdoğan ve o kanal aracılığıyla keşfettikleri geri kalan tüm iletişimleri gereksizleştirmiş, yapay hale getirmişti. Eğer okurken bir cümlede dahi kendi hayatınızdan bir kesit bulduysanız , bu aslında dönüm noktalarının bir yatağın yerinin değişmesinden çok kendinizle ve küreselleşmenin sunduğu araçlardan uzak olarak kurduğunuz iletişime dayalı olduğunun kanıtıdır. Sorulması Yasaklı Sorular Bu dünyaya geldiğimiz zaman sorgulamanın iyi bir şey olduğu öğütlendi. Sınıflarda soru sorabiliyorduk, soru sormamız isteniyordu. Çocuk doğası gereği daha her şeyden sıkılmamıştık. Sormanın kötü bir durum olmadığı söylendi, ancak bunun da kendi sınırları vardır. Sorgulanmaması gereken büyük bir şey vardı. O kadar büyük ki, içimdeki merakı kabartan ve daha çok soru doğuran tek bir şey! İnanç. Asla soru sormamalıydınız, asla merak edemezdiniz, yaratıcının varlığı söz konusu bile değildi. Olabildiğince dogmatik bir sistemin kurbanı gibi hissediyordum. Onun bu sorgulanamazlığı içimdeki hırçın ruh halini ortaya çıkartıyordu. İsyan etmek istiyordum, Tanrı’yla konuşmak tek talebimdi. Bunu yapabilirdim, ben konuşurdum ve isterse dinlerdi o. Asla cevap alamadım. Bu konu hakkında binlerce sorum ve tartışma isteğim vardı. İlki, inanç gerçekten bir insanı iyi kılan tek değer miydi? Diğer sorum ise, din gerçekten iyi miydi? İnanç, insanları ahlaklı kılan tek değer kimilerine göre. Eğer ki bir yaratıcı korkusu olmazsa insan yoldan çıkar diyorlardı. Buna tüm kalpleriyle de destek veriyorlardı. Her insanın asla o seviyede kötücül olabileceğine inanmadım. Kendimi de sayarak söylüyorum bunu. Elbette kötülük bir parçamız, iyilik kadar. Demek istediğim o ki, inanç içimizdeki iyiliği canlı tutan bir rüzgâr değil. Tek rüzgâr o olamaz. Bakış açısı denilebilir yahut dünyayı algılayış şekli. Klasik realist bakış açısı insanın kötü olduğunu ileri sürer. İnsan korku filmlerindeki şeytan tarafından ele geçirilmiş oyuncak bebektir yani. Sonra Tanrı tüm ışığıyla dolar odaya ve mutlu son. Artık o diyarlarda mutluluk, adalet ve melekler hüküm sürer. Pratikte çok güzel bir senaryo olduğunu inkâr etmeyeceğim ancak gerçek hayatta herhangi bir uygulanabilirlilik göremiyorum. Elbette inanç yoksunluğunun yeni bir tür barışı getireceği gibi bir iddiam da yok. Sadece bu körü körüne bağlılığın, bu uykunun salt olumlu sonuçları olacağı konusunda ciddi şüphelere sahibim. Ve en büyük soruya geliyorum. İnanç yahut dinler, gerçekten iyi midir? Olumlu yanlarını inkâr etmeyeceğim lakin saptırılabilecek olumlu yanlarını da sorgulamaktan geri kalmayacağım. Her şey olabildiğince kapalı bir anlamda yazılmışken ve asla çerçeveler koyulmamışken nasıl bu kadar kısıtlayıcı bir hale gelebilmiş? Yorumlardan ve ideolojik bakış açılarından arındırıldığında kullanılabilir ve düzenleyiciyken nasıl bir anda bu kadar kuvvetli bir silah halini alıyor? Öncelikle, insan yaşamı algılayabilecek bir yaratıktır. Yaşama içgüdüsü insanı mevcut duruma kadar taşımıştır. O halde nasıl olurda bir takım dinlerde, görmediğimiz bir yaratıcı uğruna ölmek veya daha da kötüsü, kurban edilmek yüceltilebilir? Anlamaya çalışıyorum, ancak hiç tanımadığım ve görmediğim bir kişiye gözlerimi kapayıp tamamen güvenmekle aynı şey gibi geliyor. Güven düşüşü gibi düşünün. Birbirlerini tanıyan iki kişi ayakta duruyor ve birisi tereddütsüz kendini geriye atıyor, diğeri de tutuyor. Ve genellikle bu düşüş birbirini tanıyan özneler tarafından yapılıyorken, nasıl oluyor da hiç görmediğim ve sadece varlığı konuşulan bir yaratıcıya kendimi bırakabilirim? Bütün bu sorularım bir isyan değil, reddetmek anlamına da gelmiyorlar. Tüm içtenliğimle cevabını aradığım sorular. Asla sorulmaması gereken şeyler belki, asla sorgulanmamalı. Doğrusunun ne olduğunu bilemiyorum ancak bildiğim tek bir şey var, sormam gerekiyordu. İnanç Uykusu isimli kitap bu soruların çoğunu oluşturmamda yardımcı olan bir araçtı, şimdi gerçekten bu soruların cevaplarını bulmaya ihtiyacım var. Zira kitapta inancın toplumları ve toplulukları manipüle eden, hatta bizi de bir uykuya yatıran bir silah olduğuna neredeyse ikna oldum. Öyleyse nasıl aksine inandırabilirim kendimi? Kaynakça: Erdoğan, Eyüp. İnanç Uykusu. İstanbul: İthaki Yayınları, 2016. Boran Yıldırım 21401947 Turk101-030 23.02.2015 Aslı Uçar Gönlüm Hep Seni Arıyor, Neredesin Sen? Neşet Ertaş, adı söylendiği zaman kelimeler kifayetsiz kalır. O “Bozkırın Tezenesi” , mızrabını her vurduğunda telden çıkan, yürekleri dağlayan o ses bir neslin aşkı öğrenmesine ve yorumlamasına yardımcı olmuştur. Benim içimde her zaman farklı bir yere sahip olan insan babama dedemden, bana da babamdan kalan bir miras gibidir. Şarkılarını her dinleyişimde farklı bir anlam fark ettiğim ve her seferinde beni farklı dünyalara sokabilen bir insandı. Benim için sadece radyodan veya CD den ibaret olmamakla birlikte hayatımın raflarını dolduran edebi eserlere sahiptir. Kendisini ilk dinlediğimde belki beş, belki altı yaşındaydım. Hayatın ne denli zor ve çileli olduğunu bilmememe rağmen sanki yıllardır acı çeken bir insan gibi gözlerim dolmuştu, evet Neşet Ertaş’ın o kendine has sesi ve mızrabı beni büyülemişti ve ben o küçük yaşıma rağmen bu büyük halk ozanının ne demek istediğini küçük ve saf kalbimde hissetmiştim. Adeta hayat boyu kalbimden, gönlümden çıkmayacak bir acı saplanmıştı sineme. Acılarla ve yoksullukla dolan hayatında “Garip” mahlasıyla çıktığı bu yolda koşma tarzı şiirler de yazdığı ozan yönünü uzun zaman kimse fark etmedi. Yazdığı birçok estetik seviyedeki türkünün ve bozlağın altına attığı imzayı mütevazı bir kişi olduğu için kimselere söylemedi ve bu türküler anonim olarak sahipsiz kaldılar. Büyük yaratıcı seviyesi ve ruhu, şarkılarını, türkülerini öylesine içten etkiler ki adeta her okuyuşunda farklı bir beste veya farklı bir şarkı havası verir. 21 Mart 2011, Cemal Reşit Rey konser salonunda Kültür ve Sosyal İşler Daire Başkanlığı Kültür Müdürlüğü ile İstanbul Büyükşehir Belediyesi’nin ortak organizasyonuyla Âşık Veysel’i Anma Gecesi adlı programda sahneye çıktı büyük üstat Neşet Ertaş. Kendisi vefat etmeden önce canlı olarak bir tek o gün dinleme fırsatı yakalamıştım. Ankara’dan İstanbul’a sadece bu konser için gitmiştik babamla ve bir buçuk sene sonra Üstat Neşet Ertaş aramızdan ayrıldı. Üstat sahneye çıktığı an inanılmaz bir gürültü ve alkış vardı salonda, tüylerim diken diken olmuştu. Bağlamasının teline vurduğu o an CD’lerden, videolardan, ses kayıtlarından bambaşka bir Ertaş vardı sahnede, adeta altı yedi kişilik bağlama grubu saz çalıyormuşçasına vurdu teline. Bu kadar yüksek ve bir o kadarda kulağa hoş gelen bir sesti onun bağlamasından gelen ses. Birçok ünlü, zengin ve fakir insan vardı konser salonunda ama Usta mızrabını vurdukça, ne sınıf ayrımı kalıyordu ne de maddi varlıkların değeri. “Niğde Bağları” türküsünü çaldığında herkes kalkıp oyun havasını oynuyor, “Mühür Gözlüm” dediğinde ise herkes yerine oturup uzaklara dalıyor, kalplerinde hissediyordu şarkıyı. Aslında her insanın derdinin gönül derdi olduğunu, kalplerindeki aşk ile hayata sıkıca bağlı kaldıklarını anlatıyordu o konser ve belkide herkesin gönlünde taht kuran bir insan olduğu için ve bu insana Neşet Ertaş’la ulaşabildiği içindir bunca sevgi bunca özlem.Usta, konserlerini beni dinlemeye gelen fakir fukaranın bilet parası yoktur diyerek bedava yapan bir insandır. Bu hayatta maddi açıdan çok iyi yerlere gelebilecek bir insanken, halkıyla aynı seviyede ve beraber yaşamayı tercih etmiştir. O bu ülkedeki genci yaşlısı herkesin Neşet Babasıydı ve gittiği her yerde de böyle ağırlanmıştı. “Cebin zengin olmasa da, gönlün zengin olsun.” lafına en çok uyan ve o cümleyi gerçekçi bir kılan kişiliktir. “Dünyanın en yoksul insanı, paradan başka bir şeyi olamayandır.” der büyük üstat Neşet Ertaş. Nazlıcan Aktürk 21201341 Türkçe 101- 57 Seda Uyanık Tanrıverdi ÖLÜM KANDIRILAMAZ Gerilim filmlerinden fazla hoşlanmamama rağmen The Final Destination( Son Durak ) filmini bir solukta izlemekle kalmadım, hızımı alamayıp serinin ikinci ve üçüncü filmini de bitirdim aynı gün içinde. Gerçekten bağımlılık yapıyor. Üstelik filmin başından sonunun ne olduğunu kestirebilmeniz bile filmin verdiği heyecanın dozunu azaltamıyor. Film, ana karakterin, dehşet verici bir uçak kazasının hayalini görmesiyle başlıyor. Uçaktan hiç kimse sağ olarak kurtulamıyor. Bu gördüğü hayal ana karakterimizi o kadar etkiliyor ki, herkese uçağın düşeceğini söylüyor, onları uyarıyor ve uçakta gerginlik yarattığından, birkaç arkadaşı ve öğretmeniyle birlikte uçaktan atılıyorlar, uçak havalandıktan bir kaç dakika sonra patlıyor ve uçağın içindeki yolcuların hiçbiri kurtulamıyor, sonuç olarak ana karakterimizin gördüğü hayal gerçek oluyor, ama bazı istisnalar var, o esnada ana karakterimiz, onun arkadaşları ve öğretmeninin de uçakta olması gerekiyordu, yani ana karakterimiz birkaç dakika sonra gerçekleşecek faciayı o an için durdurmayı başarıp, arkadaşlarını ve öğretmenini kurtarabiliyor, fakat yalnızca bir an için. İşte filmin işlediği ana fikir de tam olarak bu. Film , gelecekte olacak olaylardan haberdar olsak bile buna belli bir yere kadar müdahale edebileceğimiz mesajını veriyor. Kısacası çok ilginç bir kader anlayışıyla yazılmış, orijinal bir konu. Senaristlerin de bu kadar marjinal bir konusu olan ve gişe rekorları kıran bu filmi devam ettirmek istemesi çok doğal, serinin bütün filmlerinin konusu ve işlenişi ortak olduğundan, diğer filmlerindeki en cezbedici özellik filmlerin görselliği diyebiliriz; özellikle gerilimin doruğa çıktığı, kan dondurucu ölüm sahneleri. Başta bahsettiğim gibi filmin ortalarından itibaren ne olacağını az çok tahmin edebiliyorsunuz. Filmin başında kazadan kurtulan karakterlerin hepsinin bir şekilde öleceğini tahmin edebiliyorsunuz belki, ama bu bile sizin filmin o anına kadar olan heyecanınızın dozunu azaltamıyor. Yani sonuç olarak en ufak bir sıkıntı duymadan, yüreği ağzına gelmiş şekilde izlemeye devam ediyorsunuz. Tabi kan görünce fenalaşan izleyicilere çok tavsiye edilesi bir film değil. Zira, film oldukça kanlı sahneler içeriyor. Bir anda kafasının yarısı kopan adam, kafası asansöre sıkışıp, can çekişerek ölen kadın, gözüne yangın merdiveninin direği giren genç adam, gibi örnekler verirsem kafanızda ölüm sahnelerinin yaratıcılığını ve acımasızlığını canlandırabilirim herhalde... Filmle ilgili olarak değinmek istediğim bir diğer nokta, oyunculuklar. Canlandırılan karakterlerin çoğunlukla ergenlik çağında, boş konuşan, saçma sapan bir espri anlayışına sahip olan insanlar olduğunu gözlemlediğim için onlara herhangi bir sempati duymadım, filmdeki karakterler beni bu kadar rahatsız etmeyi başarabildiğine göre buradan oyunculukların son derecede başarılı olduğu sonucuna ulaşabiliriz. Zaten ölüm sahnelerinin genel olarak bu kadar başarılı bulunmasında en büyük etkenlerden biri oyuncuların inandırıcılıkları. Filmdeki karakterlerin boşboğazlıklarından bahsettim az önce, bu yüzden bazı sahnelerdeki diyaloglarda gülebiliyorsunuz bile. Yani film çok hafif de olsa bazı komedi unsurları içeriyor. Film serisiyle ilgili olarak söylemek istediğim bir diğer özellik kazalarda ölen veya ölecek olan karakterlerin birbirleriyle bağlantıları olması. Örneğin filmin birinci serisinden sağ kurtulan karakterin ikinci serideki karakterlere yardım etmeye çalışırken hayatını kaybetmesi, ya da ölüm sırası gelen kadına çarpıp onu öldüren trenin içindeki yolculardan birinin ölümden kaçmaya çalışan bir başka karakter olması filmdeki ilginç tesadüfler. Senaristlerin özellikle bu tesadüfleri ekleyerek izleyicileri biraz daha hayrete düşürmeye çalıştıkları çok açık bir biçimde gözlemlenebiliyor. Açıkçası bu film benim "kader" kavramı üzerinde biraz daha detaylı düşünmemi sağladı. Hiçbirimiz gelecekte ne gibi olaylarla karşılaşacağımızı kesin olarak bilemeyiz. Bu yüzden belki de şu anda yaptığımız davranışların geleceğimizi nasıl etkilediği hep bir gizem olacaktır. Ama bazen bir davranışımızın istemediğimiz şekilde sonuçlandığını gördüğümüzde pişmanlık duyup farklı bir şekilde davranmış olmayı dileyebiliriz. Bunu yalnızca yaptığımız hataların sonucu olarak görebiliriz. Yani günlük yaşamımızda kaderimize bilerek müdahale etme gibi bir şansımız yok, olsa bile biz bunları farkında olmadan yapabiliriz, Son Durak filmindeki gibi olayları önceden görüp ona göre davranma şansımız ne yazık ki yok... KAYNAKÇA: "Full Cast & Crew." IMDb. IMDb.com, n.d. Web. 23 Oct. 2014. Zenginlikler Ülkesi: Mısır“Eğer tek bir yerde kalmak için yaratılmış olsaydık, ayaklarımız yerine köklerimiz olurdu.” Sanırım bu, hayat felsefemi en iyi özetleyen söz. Kendimi bildim bileli Dünya'nın keşfedilmek için beni beklediğini hissetmişimdir. Bu nedenle kendi ayaklarımın üzerinde durabildiğimi anladığım anda başka ülkelerin ara sokaklarında gezerken buldum kendimi. Almanya, İtalya, İngiltere, Rusya... Ama bu ülkelerde bulamadığım bir şey vardı. Daha eski, daha mistik bir şey. Bu yüzden beni adeta kendine çağıran Mısır oldu son durağım. Efsanelerin, mitolojinin, tarihin başkenti Mısır... Hakkında çekilen filmler, fotoğraflar, belgeseller; yazılan hikayeler pek çoğumuz gibi bende de o büyülü ülkeye karşı büyük bir merak uyandırmıştır. İzlediğim mistik karakterler ve olaylarla dolu filmler o kadar olağanüstü manzaralar içerirdi ki “Yok canım, daha neler!” demekten kendimi alamazdım ve tüm bunları yerinde görmek, hissetmek için pek çok insanın cesaret edip gidemediği o ülkeye tek başıma gitme kararı aldım ve düşündüğümden çok daha farklı ve zenginliklerle dolu bir Mısır'la tanıştım.Tutkumun dünyayı gezmek olduğundan bahsetmiştim. Fakat Mısır'ı gezerken fark ettim ki keşfedilecek tek bir dünya yok. Zaman akıp giderken, arkasında tarihten katmanlar oluşturuyor ve her bir katmanda ayrı bir dünyaya yer veriyor. Her ne kadar en üst katmandaki vasat günümüz görüntüsü hoşuma gitmese de gördüğüm öbür katmanlar, dünyalar, eski medeniyetlere açılan kapıları oluşturuyor. Elimi daldırıp bir katman seçiyorum ve karşıma Mısır denince akla ilk gelen yapılar, piramitler, çıkıyor. Ne ihtişamlı mezarlar ama! İlk iş gidip o devasa taşlara dokunuyorum tarihi hissedebilmek için. Kim bilir kimler koymuştu o dokunduğum taşları oraya veya kimler dokunmuştu yüzlerce yılda. Kısa, kısacık bir an için bile olsa tarihte yolculuk yaptığımı hissediyorum. İşte bu, ne fotoğraflarda ne de filmlerde hissedilebilecek türden bir duygu: Binlerce kişiyle ortak bir duyguyu,anı paylaşmak..Sonra başka bir katman seçiyorum. Daha derinde, daha eski bir katman. Nil Nehri boyunca yürürken kurulan ilk medeniyetler canlanıyor gözümün önünde. Nil'e karşı gün batımını izleyip naneli ve bol şekerli Mısır çayımı yudumlarken bastığım topraktaki tarihi düşünmekten kendimi alamıyorum. Kısacası, eşeledikçe daha eski zamanlara ait izler çıkıyor karşıma. İnanın, bu her ülkede bulunabilecek türden bir zenginlik kesinlikle değil.Her ne kadar beni derinden etkilemiş olsa da, Mısır'ı piramitler ve Nil Nehri'ne sıkıştırmak büyük bir hakaret olur. Orada geçirdiğim 45 günün herbirinde Mısır beni şaşırtmayı başardı. Mesela, başkalarını bilmem ama ben Mısır'ın plajlarının eşsiz güzellikte olduğunu oraya gidince öğrendim. Göz alabildiğine turkuaz ve tertemiz bir deniz. Ben ki denizi sevmeyen biriyim, saatlerce çıkamadım Akdeniz'in sıcak sularından. Çünkü biliyorum ki ne Türkiye'de ne de Avrupa'nın herhangi bir ülkesinde bu kadar güzel bir deniz bulamayacağım. Mısır denince gözümüzde canlanan bir başka şey de çölleridir sanırım. Çöl denince aklımıza uçsuz bucaksız kumlar gelir değil mi? Ya da çaresizlik, susuzluk.. Fakat asla bu kadar basit değil. Çöl denip geçilen kum yığınları, içlerinde öylesine inanılmaz güzellikler saklıyor ki sanki ulaşılması özellikle zor olsun da kimsenin bozmaya gücü yetemesin der gibi. Sapsarı kumlardan sonra mavinin en güzel tonuyla sizleri karşılayan bir göl düşünün. Bir de gece başınızı gökyüzüne çevirince kendini size cömertçe sergileyen Samanyolu yıldız kümesini.. Sonsuz sessizliği de unutmamak lazım. Sadece yıldızlar ve ben. Hayatımdaki en huzurlu geceyi çölün ortasında bir başıma geçirmiş olmam garip gelebilir ama o gece sonsuza kadar sürse, sonsuza kadar gözümü bile kırpmadan izlerim o muazzam gökyüzünü. Anlatılacak çok şey var ancak aklımdan geçenlere kalemim yetişemiyor. Tarih ve doğayla iç içe, her günü ayrı güzel geçen Mısır'a gitmek, verdiğim en isabetli karar olabilir. Böylece hayatıma yepyeni bir “iyi ki” ekleyebildim. İyi ki o mucizevi yerlere gidebilmiş, gözün gördüğünü kameraların yansıtamadığına şahit olabilmişim. İnanın hiçbir teknoloji Mısır'ın yaşanmışlıklarını ve güzelliklerini size hissettirebilecek kadar gelişmiş değil. Dünya çok büyük ve keşfedilecek çok yer var. O yüzden kök saldığınız topraklardan ayrılın ve gezin! İlk rotanız ise efsanelerin ülkesi Mısır olsun.PINAR DÖKÜCÜ2150314721601371 - Elif Nur Bilgin KÜÇÜK DÜNYANIN BÜYÜK İNSANLARI Dünya kelimesi biz insanlar için çok şey ifade eder. Çoğu hissimizi dünya kelimesi ile bağdaştırarak anlatırız belki de. Mutluluğumuzu dünyalar benim oldu diyerek ifade ederken üzüntümüzü dünyalar başıma yıkıldı diyerek anlatırız. Bazen dünya yıkılsa umurumda değil diyerek boş vermişliğimizi belirtirken sen bir yana dünya bir yana ya da dünyalara değişmem seni diyerek sevgimizin boyutunu gösteririz. Çok istediğimiz bir şey gerçekleştiğinde ise derin bir oh çekerek dünya gözü ile gördüm demez miyiz? Bir de meşhur sanatçılarımızın hepimizin diline pelesenk olmuş şarkıları, sözleri vardır dünya üzerine. Neşet Ertaş’ın da söylediği gibi Ah yalan dünya. Peki sahiden de dünya biz insanların hayatında yer kapladığı kadar büyük bir paya sahip midir evrende de? Günden güne gelişen ve yeni keşiflere kapı aralamamızı sağlayan teknoloji sayesinde dünyamızın içinde bulunduğu Samanyolu Galaksi’sinin evrendeki sayısı tam olarak bilinmesi imkânsız milyarlarca galaksiden yalnızca biri olduğunu biliyoruz. Yani milyarlarca yıldız, gezegen ve galaksi arasında dünya aslında hiç de bizim düşündüğümüz gibi bir yere ve boyuta sahip değil. Adeta uçsuz bucaksız bir ormandaki karınca ifadesini uzayın küçücük bir kısmını kaplayan dünyamız için kullanmış olsak herhâlde garip kaçmaz. İşte buradaki çarpıcı kısım ise bizim uçsuz bucaksız olarak nitelendirdiğimiz dünyamız bile aslında ufacık bir yer kaplarken bizlerin bir karınca kadar parçası olamadığımız bir evrende yaşadığımız gerçeği. Hâlbuki çoğumuz ne kadar da büyük görüyoruz kendimizi, dünyanın merkezine koyuyoruz adeta. Bana göre de işte en büyük yanılgımız tam da burada başlıyor. Her insanın uğruna çabaladığı şeyler olduğunu inkar edemeyiz. Bu istekler kimi zaman çok başarılı olmak kimi zaman ünlü olmak yahut çok zengin olmak olabilir. Bu hayaller ve hedeflerimiz gözümü bürüyebilir. Bunlara ulaşmak uğruna yapılmaması gereken şeyleri yapmak, başkalarına zarar vermek; kendimizi çok önemsemek, dünyanın merkezine kendimizi koymak değil midir? Sonsuz sınırsız bir evrende küçücük bir yere sahip olmamıza rağmen bu bencillik bu hırs nasıl bürüyor biz insanoğlunun gözünü. Mesela sırf daha çok para kazanabilmek için nasıl kıyıyoruz havaya, suya, doğaya. Rahat ulaşımımız için fosil yakıtları sınırsızca kullanıp havayı kirletmek, çeşitli atıkları denize çöp kutusu muamelesi yaparak atıp suyu kirletmek, ormanlarımızı gözümüzü kırpmadan daha fazla konut ve yol için katletmek insanoğlunun kendini fazla önemsemesi ve sınırsız, bencil isteklerinin sonucu değil de ne? İşte gök bilimci Carl Sagan Soluk Mavi Nokta adlı kitabında tam da bu noktaya parmak basar. Dünyanın uzaydan çekilmiş bir fotoğrafından hareketle ona bu ismi veren yazar düşüncelerini kendi diliyle şu şekilde ifade etmiştir kitabında. “Dünya, dev bir evrensel arenada yer alan çok küçük bir sahnedir. Şan ve şöhret içerisinde, bu noktanın küçük bir parçasında kısa bir süre için efendi olabildiler. Bu noktanın bir köşesinde yaşayanların, başka bir köşesinde yaşayan ve kendilerinden zar zor ayırt edilebilen diğerleri üzerinde uyguladıkları zulmü düşünün...” İşte bu açıdan bakmaya başlamak belki de sınırsız olan bencillik ve nefretimizi aşmanın bir yolu olmada önemli bir adım olabilir. Yani evrende ayrıcalıklı olduğumuz düşüncesini bir kenera bırakmak, dünyanın bizim etrafımızda dönmediğini kabullenmek tam tersine bizim yaşamak için dünyaya muhtaç olduğumuzu fark etmek bizler için zor olsa da eninde sonunda yüzleşmemiz gereken bir gerçek. Bu gerçekle yüzleştiğimizde ise daha kolay şeylerden mutlu olarak sıkıntılarımızın hafifleyeceğini fark edeceğiz. Abdulkadir Falay Gerçek Şeytan 2015'in son haftasında gösterime giren yeni Amerikan dizisi Lucifer, ağustos ayında sızdırılan ilk bölümüyle büyük bir ilgi ve tepki topladı. Yıllardır masallarda dinlediğimiz Adem ve Havva'yı cennetten kovduran şeytanı konu alan bu dizi bizleri alaycı bir tavırla selamlıyor. Cehennemin günlük işerinin monotonluğundan bunalan Lucifer Morningstar cehennemdeki krallığını terk edip dünyada tatil yapmaya karar veriyor. Dizinin tepki toplamasının en büyük sebebi şeytana sempati kazandırması ve dini değerlerle alay edilmesi olmakla beraber birçok insanın büyük beğenisini topladı. Şeytan bir insan görünümünde insanların arasında dolaşıyor, insanların en karanlık düşlerini ve isteklerini sadece gözlerine bakarak söylemelerini sağlıyor. Henüz daha ilk bölümleri yayınlanan bu dizi benim fikrimce şeytanı sempatikleştirmektense bize şeytanın gerçek kimliğini bir ayna gibi yansıtıyor. Her ne kadar bizler tarafından kötü olarak bilinse de Tanrı'nın isteklerini uygulayan meleklerden biri olduğunu hatırlatıyor bizlere. Şeytanın görevinin insanların içine kötülük yerleştirmek değil, içindeki kötülüğe hükmetmek olduğunun altını çiziyor. Yapılan her kötü hareketi ve iyi olmayan her niyeti şeytana yıkmaktansa bunun insanın doğasında olan bir şey olduğunu görüyoruz. Bastırılmış ve üstü kapatılmış olsa bile insanoğlu içindeki kötülükle varlığını sürdürmekte ve benim fikrimce insanların dizinin konusuna olan hassasiyetlerinin kaynağı da bu. Bi çok insan hayatını kendilerince doğru olanı savunup kendi doğrularınca yaşayarak geçirir ve hayatı boyunca kendi doğruları çerçevesinde kimseye kötülüğü dokunmayan bir insan herkesin içinde kötülük olduğu düşüncesini kabullenmekte zorlanacaktır, çünkü iyi bir insan olduğuna inanmış kendini günahsız bir insan olarak tanımlamış ve bütün hayatını böyle geçirmiştir bu kişi. Kötülüğün insan doğasının bir parçası olduğunu anlaması bu yüzden kişi için mümkün olmayacaktır. Kabullenmek her ne kadar zor olsa da bizi iyi yapan davranışları kendi erdem ve karakterimize yorarken kötü düşüncelerimiz, kendimizden korkmamızı sağlayan hareketlerimiz ve kimseyle paylaşmadığımız arzularımızın suçlusunu gerçek olup olmadığını bile bilmediğimiz bir varlığa yormak saçma olacaktır. Kişi yaptığı her iyiliği kabullenip gururlanırken yaptığı her hatanın arkasında durmalıdır. İnsan doğuştan iyi veya kötü değildir. İyilik ve kötülük asırlardır kendi dengesi içinde kavrulup gider. Bu dizide Lucifer karakteri insanların içindeki karanlığı dışarı çıkarıyor fakat bu sadece bir kurgudan ibaretken, gerçek hayatta dört bir yanımızı sarmış olan kötülük tamamen biz insanların eseridir. Kişi şeytanlarıyla yüzleştiği kadar huzurludur. Kötü yönlerimizi yüce oluşumlarla bağdaştırmadan önce veya üzerlerini zamanın tozlu örtüsüyle kapatmadan önce kabullenmeli ve içimizdeki şeytanlarla yüzleşmeliyiz. Çünkü insanın varoluşu içindeki şeytanla bir bütün halindedir ve bu şeytanı dışarı kovmak mümkün olmadığından şeytanlarımızla barış içinde olmayı tercih etmeliyiz. Kötü yönlerimizi bastırıp korkarak yaşamaktansa bunu kabullenip kendimize kucak açmayı denemeliyiz ki, şeytanlarımız gerçekten zararsız hale gelsin. Aksi takdirde fazla güç uygulanan bir nesnenin parçalanacağı gibi, hiç beklediğimiz anlarda beklemediğimiz şekillerde karşımıza çıkacak şeytanlarımızdan kaçışımız olmayacaktır. Aynaya baktığımızda veya gece yatarken yaptığımız onlarca iyi şeyin arasındaki olumsuzluklar ve kötülükler bize zarar vermektense bizi biz yapan faktörlerden biri olmaya başlayacaktır. Kuralları olan ve belirli doğrulara inanan bir dünyada yaşıyoruz. Bu yüzden içimizdeki şeytanların tasmasını asla bırakamayız. Fakat aynadaki şeytanlarımıza gözlerimizi yummaktansa gözlerinin içine bakıp, bize ait olduğunu söylediğimiz ve duygularımızın, hareketlerimizin kontrolünün bizde olduğunu unutmadığımız sürece bize zarar veremeyeceğini anlamalıyız. İnsan içindeki şeytanla yani gerçek şeytanla beraber doğar. Fakat varlığını kabullenip kimseye zarar vermeden içimizde kalmasını sağlamak tamamen bizim elimizdedir. Abdulkadir Falay Abdulkadir Falay Beren Nur Aydinç YOZLAŞAN DÜNYAMIZ Murathan Mungan’ın yazmış olduğu Çağ Geçitleri kitabını okuduğumda bende çok farklı düşünceler oluşturduğunu fark ettim. Bu kitabın gerekse içeriği gerekse anlatış biçimi beni hem düşündürdü hem de yaşamdaki bazı olguları sorgulamama sebep oldu. Bu kitapta, yazarın oluşturduğu karmaşık cümle biçimlerinin ortaya çıkarmış olduğu bir düzen var. Tıpkı bulunduğumuz yeryüzündeki çeşitlilik ve karışıklığın bir bütünü oluşturması gibi. İşlenen konu ve kavramların ele alınış biçimi bakımından eleştirel ve objektif olması, bu kitabı okuduğum diğer aşk temalı şiir kitaplarından ayırıyor. Bu şiir kitabında kullanılan her kavram ve benzetme bende farklı çağrışımlar uyandırmakla beraber bana farklı bakış açıları kazandırmış oldu. Şiirler arasında benim için en etkileyici ve düşündürücü olanı ‘‘Kantar’’ şiiriydi. Geçmişten günümüze değişen, bozulan yaşantımızı anlatıyor şiir. İkinci dizede geçen ‘‘Kanun değiştirdi hayat’’ ifadesi çoğu şeyi anlatıyor aslında. Şu an içinde bulunduğumuz dönemi, etrafta gözlemlediğim ve karşılaştığım olayları düşündüğümde gerçekten de ne kadar bozulmaya uğramış bir toplumda bulunduğumuzu fark ettim. Birkaç sene önceye nazaran daha çok şahit olduğum adaletsizlikler, suçlar, hiç uğruna dökülen kanlar, umarsızca zarar verilen canlılar ve bunun gibi daha birçoğu, dünyanın gün geçtikçe ne kadar yaşanması güç bir yere dönüştüğünü kanıtlıyor aslında. Bana kalırsa insanların gözünü bürüyen para kazanma hırsı, toplum içindeki sınıf farkının daha da belirginleşmesi ve yüklü paralar karşılığında yapılan suç örtbas etme bu bozulmanın başta gelen sebepleri. Bu gibi durumlara artık o kadar maruz kalıyoruz ki gün içinde gerek haberlerde gerek bir yakınımızın başına gelen bir olayda karşımıza çıkıyor. Bir keresinde çok şaşırarak şahit olduğum bir olaydan bahsetmek istiyorum. Bir hafta öncesinde balkonda otururken bir bağrışma ile irkildim. Kafamı uzattığımda ise iki komşumuzun birbirleriyle şiddetli bir kavga içinde olduklarını gördüm. Belli ki çok ciddi bir şey olmuş diye düşünüyordum ki kavganın sebebinin arabalarının park yerlerinin istedikleri gibi olmayışı olduğunu anladım. Bir insanın kalbini böylesine önemsiz bir sebepten ötürü kırmanın hiçbir anlamı olmadığını düşündüm. Özellikle bu kişi komşu kadar değerli ve yakındaki bir kişi ise… Her şeyin ötesinde bir insana verilen değer, gösterilen hoşgörü ve duyulan saygı işte bu kadar önemsiz bir hale büründü günümüzde. Bu yüzden de bu değerlerin yitirilmesi arkadaşlar arası bağlara ve hatta aile ilişkilerine kadar etkilemeye başladı. Bunu çok net gözlemlediğim bir başka yer ise geçen sene mezun olduğum lisemdi. Fen dersleri ağırlıkta olan bir lisede okuyup bir hayli yüksek hedefleri olan kişilerle üniversiteye hazırlandım. Bu kişiler arasında pek sıkı fıkı olmadığım arkadaşlarımın yanı sıra ilkokuldan beri yakın olduğum dostlarım da vardı. Son sınıfa gelene kadar her şey gayet güllük gülistanlık iken üniversiteye hazırlık maratonuna girmemizle herkesin içinden âdeta canavar çıktı. Canciğer olan insanlar düşman kesiliverdi. En yakın arkadaş olanlar dahil birbirlerini geçmek uğruna ellerinden geleni yapıyorlardı. Gözlerini bürüyen bu öne geçme hırsı, en yakın dostların ilişkisini bile bozmaya yetmişti. Nedensiz çıkan kavgalar mı dersiniz, sır gibi saklanan ders notları mı dersiniz yoksa o kişi çalışamasın diye dolap altına itilen defterler mi dersiniz? Bir sınavın yarattığı rekabet ve ötekinden daha iyi yapma savaşı yıllarca süren dostlukları dağıtmaya yetmişti. Ne yazık ki geçen sene bunların hepsine çok yakından şahit oldum, bazılarını da bizzat kendim yaşadım. Bu şiir de bana lisenin son yılını ve bir sınav uğruna dökülen gözyaşlarını, edilen kavga ve hakaretleri, yapılan gruplaşmaları hatırlatmış oldu. Hepimiz gitgide daha sık karşılaşıyoruz bu gibi durumlarla. Kimimiz okulda, kimimiz işte, kimimiz sokakta başa çıkmaya çalışırken buluyoruz kendimizi. Ve her şeyden öte üzülüyoruz, hayrete düşüyoruz. Ne kadar ayak uydurmaya çalışsak da dünyanın böyle bir hale gelişini kabullenmek istemiyoruz ve buna direnmeye çalışıyoruz. Fakat yine de içinde hâlâ sevgi barındıran insanların varlığı ve uğraşı sayesinde geleceğe umutla bakabiliyoruz ve dünyayı bir nebze olsun iyileştireceğimize inanıyoruz. Kaynakça: Mungan, Murathan. Çağ Geçitleri. İstanbul: Metis Yayınları, 2019. Baskı. Ece ÇANGA 02.2018 21600851 “Geldim, Gördüm, Yendim” Hemen hemen herkesin kendine has bir hobisi vardır. Kimi sanata ilgi duyar, kimi müziğe, kimi spora. Bana göre, olabilecek bütün ilgi alanlarını bir arada toplamayı başaran çok özel bir alan daha var. Hobi denildiğinde akla gelen ilk şey olmasa da hatırı sayılır bir kişisel zevk olduğunu düşünüyorum gezmenin, yeni yerler keşfetmenin, “gittim gördüm”cülerden ziyade, nitelikli bir turist olmanın. Gezmek ve görmek, sanırım benim gibi iki karpuzu bir koltuğa sığdırmaya çalışan, üstüne üstlük maymun iştahlı olan insanlar için icat edilmiş. Öyle basit, tekdüze hobilere hiç mi hiç benzemiyor turist olmak. Sanki her şeyden azar azar barındırıyor bu aktivite kendi bünyesinde. Sanat mı? E haydi müzeleri gezelim, doğayı fotoğraflayalım. Ruhumuzu nasıl besleyeceğiz? Konserler, festivaller ne için var? Saatlerce yürümenin yorgunluğuna iyi gelmez mi beş dakika duraklayıp sokak sanatçılarını dinlemek? Peki ya en güzel spor? Gün ışığının enerjisini içimize depolayıp birbirinden eşsiz şehirlerde özgürce adım atmak olabilir mi? Her şeyden çabucak sıkılan, uzun süre hiçbir şeye odaklanamayan ben, gezdiğim vakitlerde zamanı tutamıyorum, usulca akıp gidiveriyor elimden. Oysaki, ardıma baktığımda envaiçeşit aktiviteyi kısacık sürede yapmış, gezilerime ayırdığım süreyi dolu dolu değerlendirmiş buluyorum kendimi. Buna ek olarak, gördüğüm her ülke, her şehir ya da her kasaba dünyaya baktığım pencereyi büyütüyor, daha yaratıcı bir birey olmamı sağlıyor. Anılarımı tazelemek adına, bulunduğum konumdan bir hayli uzaklaşıp hayaller ülkesine Amerika’ya gidiyorum. New York sokaklarında buluyorum kendimi. Burası bambaşka bir diyar. İnsanları da sokakları da özümü, rengarenk olan ruh halimi, yansıtacak cinsten. Times Meydanı kadar hayat dolu yerlere rastlamanın oldukça zor olduğu bir kent olan Ankara’da yıllar yılı yaşayan ben ve ailem için adeta bir kaçamak. Müthiş bir ahenk var New York’un her köşesinde. Kuşbakışı fotoğraflardan da gözlemleyebileceğiniz üzere, doğa ve şehir nasıl da kucaklıyor birbirini öyle! Tıpkı günümüzde kabul edilen sanat anlayışında belirdiği gibi, yapay ve doğal unsurların aynı karede yer aldığı ve birbirini