belki de bu sabah bindiğim ve binanın 32. katına çıkmamı sağlayan asansör o makalede yer alan bilgiler sayesinde kusursuz bir şekilde çalıştı. Şüphesiz iki farklı şeyden, sanat ve bilimden bahsediyoruz, elimizdeki enstrümanlar farklı; ancak sanat alanında da bu şekilde bir düşünce yapısına sahip olmamız daha faydalı olur diye düşünüyorum. Zira belki istatistik terimlerini ve denklemlerini hayatımız boyunca anlayamayabiliriz, ama bir modern sanat eserinde sanatçının muradını anlayabilme kapasitemiz vardır mutlaka. Sonuç olarak diyebilirim ki hayatın her alanında olduğu gibi sanat alanında da peşin hüküm vermek, pek çok fırsatı kaçırmamıza neden olabilir. Bu nedenle tepkilerimizi kontrol etmeyi ve çuvaldızı birazcık da kendimize batırmamız gerekiyor. Çünkü sürekli başkalarını suçlayarak hiçbir yere varamayız. Birazcık aynaya bakmamızın zamanı geldi de geçiyor. Sanatı anlamak için çaba göstermeli ve peşin hükümlerden kaçınmalıyız ki sanatı anlayabilelim ve ona karşı toleranslı olabilelim. UMUT KOÇAK KAYNAKÇA Kahraman, Hasan Bülent. Bakmak Görmek Bir de Bilmek. İstanbul: Kapı Yayınları, 2015. 1.baskı. Seray Yıldırım 21202614 TURK 102-15 FARELER VE İNSANLAR Fareler ve İnsanlar John Steinbeck’in uzun süredir okumak istediğim ve merak ettiğim bir eseriydi. Steinbeck’in gerçekçi karakterleri, içten ve samimi bir dille anlatması sayesinde romanda yaşanan olaylar kısa sürede okuyucuyu etkisi altına alıyor. Romanda okuyucuyu etkisi altına alan pek çok bölüm bulunuyor. Bunlardan biri saf ve temiz kalbiyle arkadaşına gönülden bağlı olan Lennie’nin hikâyesidir. Aslında bu hikâyeden başlı başına bir yazı çıkar. Ama ben onun yerine daha çok Lennie ile arkadaşı George’un hayatlarındaki zorluklardan, onların yaşam mücadelesinden ve buna benzer durumların günümüz koşullarında bile varlığını sürdürmesinden bahsedeceğim. Benim için romanın en etkileyici kısmını ise, yıllardır başkasının toprağında işçi olarak köle gibi çalışan kahramanların hayalleri oluşturuyor. Onların hayattaki tek amaçları iyi bir yaşam sürme ve kendileri için güzel bir gelecek kurma çabasıdır. Hayata tutunmalarına zorluklara karşı güçlü durmalarına sebep olan tek şey hayalleridir. Bu hayallerini gerçekleştirmek için ellerinde emeklerinden başka satacak hiçbir şeyleri yoktur. Aslında öyle büyük zenginliklerin peşinde de değillerdir. Bir gün kimseye muhtaç olmadan, kendilerine ait topraklarda özgürce çalışıp, diledikleri gibi yaşama düşüncesi George ve Lennie gibi işçilerin hayatlarının tek amacıdır. Kendilerine ait bir toprak parçası ve hayatlarını kazanma uğruna verdikleri mücadeleden de bahsetmek istiyorum. Çünkü zaman geçse de yaşanan olaylar hep aynı kalıyor. Sadece bu olayların kahramanları veya mekânlar değişiyor. Konu aynı, içerik ise birbirine çok yakın. İster romandaki gibi mevsimlik işçi olsun, isterse madende ya da inşaatta çalışan işçiler olsun hepsinin durumu aynı. Kimisi toprağın yüzlerce metre altında bir göçük ya da grizu patlaması tehlikesi ile ölüm korkusu altında çalışıyor. Kimisi ise yerin onlarca metre yükseğinde düşme tehlikesiyle ağır bir iş kazasından mağdur olma korkusuyla yaşıyor. Bazıları da Lenie ve George gibi mevsimlik işçi olarak iş buldukça yarını düşünmeden çalışıyorlar. Geçmişte de günümüzde de işçiler para kazanmak, kendilerine ait bir ev ya da bir arsaya sahip olabilmek için her türlü zorluğa katlanıyorlar. Tek istedikleri şey ise hayatlarını sürdürebilecekleri kadar, insanca yaşayabilecekleri ölçüde para kazanmaktır. Böylesine ağır bir ruh hali ve travmalarla geçen gündelik hayatlar. Diğer yanda ise bu zorlukların hiçbirisiyle karşılaşmayan, etrafında olup bitenlere karşı duyarsız, rahat ve huzurlu bir hayat süren patronlar veya mal mülk sahipleri. Onlar sadece çalışanların kendilerine ne kazandırdıklarına bakarlar gerisini önemsemezler. Bir tarafta zorluklar içerisinde devam eden hayat mücadelesi, öteki tarafta ise bitmek bilmeyen bir para kazanma hırsı. Her işte olduğu gibi bu işte de sefayı patronlar veya mal mülk sahipleri sürüyor. Aslında bu yaşanan olaylar zengin fakir, ezen ezilen, yöneten ve yönetilen kısaca sınıf çelişkisinden başka hiçbir şey değildir. Bir tarafta emeğinden başka satacak bir şeyi olmayan, karnını doyurmak ve çocuklarına ailesine mutlu bir gelecek kurmak için çalışan büyük bir çoğunluğa sahip insanlar, diğer tarafta ise bu insanların yarattığı zenginliğin önemli bir kısmını ele geçiren, mutlu azınlık. Yüzyıllardır böylesine kutsal bir mücadelenin yani yaşam mücadelesinin içerisinde olan emekçilerin hayatı, bugünün dünyasına bakıldığında çok da fazla bir değişiklik göstermiyor. O yıllarda yaşanan pek çok zorluğun bugünde misliyle yaşandığına tanık oluyoruz. Gündelik hayatımızda sıklıkla karşılaştığımız dramatik olaylar hiç durmadan birbirinin peşi sıra yaşanıyor. Her gün bir başka olay hız kesmeden neredeyse diğerini kovalıyor. Geriye ise sadece kaybedilmiş umutlar ve hayaller kalıyor. EFSUN KAVAKLIOĞLU ID: 21502421 TURK101 - section 013 Fatum Geceleri yataklarımızda yatıp odalarımızın tavanını incelerken aklımızda bir sürü soru döner durur. Mantıklı ya da mantıksız, günlük olaylar, söylediklerimiz, dinlediklerimiz ve anladıklarımız üzerine ister istemez kafa yorar, kendimizce bir değerlendirme yaparız. Neden? Nasıl? Doğru mu söyledim yoksa başka bir şey mi demeliydim? Ya peki o bunu yapsa ne olurdu? Olmuş, olabilecek, olamayacak bir sürü senaryo geçer insanın aklından o saatlerde. Acaba bu durumu değiştirebilir miydim? Sonuç ne yaparsam yapayım bu mu olacaktı? Kelebek etkisi mi? Kader miydi tesadüf mü? Fatum uel fortuna?* (Kelebek etkisi grafik halinde) Şansın tanımı dilimizde "mantıkla açıklanamayan rastlantısal olaylar" olarak, kader ise "genellikle kaçınılmaz kötü talih" olarak yapılmış. Kader kelimesini bu kadar olumsuz tanımlamak ne kadar doğrudur bilemiyorum, fakat sanırım çoğu insan yazılan 'kader'lerinin acı, kötü, çileli bir yolculuktan ibaret olduğunu düşünüp bu şekilde yazmış sözlüğümüze. Kaderin önceden yazılmadığını, insanların hayatı boyunca şekillendiğini düşünürüm ben. Ne de olsa verdiğimiz kararların sonuçlarını istesek de istemesek de yaşamaz mıyız? *Latince "Kader ya da şans?" Peki bir insanın yaptığı bir şey, birçok insanın 'kader'ini ya da 'şans'ını etkileyebilir mi? Ben her insanın kendi kaderini kendi yazdığını düşünenlerdenim ve tabii başkalarını da etkilediklerini, bu yüzden küçük bir olayın ya da kararın bile çok büyük bir etki yaratabileceğine inanırım. Sanırım Daniel Kehlmann da böyle düşünüyor ki F adlı kısa romanı kaleme almış. Fazla detaya girerek kitabı okumak isteyenler için bu zevki mahvetmeden minik bir tanıtım yapayım ki konu ile bağlantısı açıklanmış olsun: Aslında büyük ve ünlü bir yazar olmak isteyen Arthur, bu isteğini gerçekleştirememiş ve aslında bunun sebebi tamamen kendi özgüvensizliği ve korkuları yüzünden olmasına rağmen bunun hep başka şeylerin suçu olduğunu düşünmüş. Evli ve üç çocuk sahibiyken bir gün bir falcının ona 'hayallerinin peşinden git' demesi üzerine ailesini terk ederek ve izini kaybettirerek yazarlık hayatına başlamış ve çok da başarılı olmuş. Fakat geride kalan çocuklarının hayatı, kendi yaptığı seçim yüzünden normalde gidebileceğinden çok farklı bir rotaya kaymış. Bir kişinin verdiği bir tek karar beş kişinin hayatını o kadar çok değiştirebiliyorsa, her insanın verdiği her küçük ya da büyük karar bir aileyi, mahalleyi, şehri hatta ülkeyi bile etkileyebilir demek olmaz mı? Belki de bunun biraz daha mübalağalı hali 2004 yapımı Kelebek Etkisi filmi de buna benzer bir düşünce tarzıyla fakat farklı bir biçimde anlatıyor bu olayı. "Bir kelebeğin kanat çırpması, dünyanın yarısını dolaşabilecek bir kasırganın oluşmasına neden olabilir" (Kelebek etkisi 2004). İşte bu cümle sanırım küçük kararların ve olayların birçok insanın hayatını nasıl etkileyebileceğini çok güzel bir biçimde sembolize ediyor ve bu kısa hikayenin de bir nevi özeti oluyor. Madem kararlarımız sadece bizi etkilemiyor, aksine çevremizdekileri dolayısıyla onların çevrelerindekileri hatta onların da çevrelerindekileri etkiliyorsa, her bireyin üzerine çok büyük bir sorumluluk yüklenmiyor mu? Bana bu yük, kaldırmak için biraz ağır hatta çiğneyebileceğimden büyük lokma gibi geliyor. Örneğin aslında Arthur sadece hayallerindeki işi yapmak ve başarılı olmak istememiş miydi? Belki de en iyisi bunlar üzerine fazla kafa yormayıp geceleri tavanımıza bakarken daha güzel ve hafif şeyler düşünmek ya da tatlı hayaller kurmaktır. Sonuçta biz de başkalarının kararlarından fark etsek de etmesek de etkilendiğimize göre belki de bir açıdan ödeşmiş oluyoruzdur. Belki de kader diye bir şey yoktur. Bu sonu gelmek bilmeyen 'belki'leri, 'ya da'ları ve 'peki ya'ları başka bir güne de saklayabiliriz, bu sayede yatağımızda tavanımızı saatlerce düşünce dolu gözlerle incelemeden derin bir uykuya dalabilir, bir sonraki gün de, hayatımızı -ve belki de başkalarının hayatını- değiştirmeye devam edebiliriz. (Kelebek etkisi poster) Kaynakça 1. Kelebek etkisi. Yönetmen Eric Bress J., Mackye Gruber. Oyuncular Ashton Kutcher, Melora Walters, Amy Smart, Elden Henson. New Line Cinema, 2004. Film. 2. Kehlmann, Daniel. F. İstanbul: Yapı Kredi Yayınları, 2015. 3. Kelebek etkisi posteri : <http://img13.deviantart.net/f488/i/2010/337/2/6/the_butterfly_effect_by_jyoung82-d344ehf.jpg> 4. Kelebek etkisi grafiği: <http://www.bilgiustam.com/resimler/2012/07/2017-the-butterfly-effect_89154.jpg> İREM DOĞAN ÇERÇEVENİN İÇİNDEKİ FOTOĞRAF VE KENDİ BENLİĞİMİZ Neden birini severken onu olduğu gibi kabullenme duygusundan yoksunuz? Kendi isteklerimize göre bir çerçeve belirleyip, hayatımıza giren herkesin o çerçevenin içindeki fotoğrafa ayak uydurmasını arzu ediyoruz. Aksi takdirde, yani fotoğrafın içinde yer almak istemeyenleri de suçluyoruz. Nasıl mı? Sen çok değiştin, eskiden böyle değildin diyerek. Hâlbuki insanlar başta nasıllarsa, yani özlerinde ne varsa öyle kalıyorlar sadece belli bir süre sonra üstündeki baskıya kayıtsız kalamıyorlar yahut o çerçeveye sığamıyorlar, o kadar. Peki, neden bizim olmasını temenni ettiğimiz o çerçevedeki fotoğrafa göre en sevdiklerimizi bile kendilerini değiştirmeleri için zorluyoruz? Cevap oldukça aşikâr; benciliz… Daha çocukken izleyip etkisinden asla kurtulamadığım Babam ve Oğlum filmini tekrar izledikten sonra bu satırları yazmaktan kendimi alıkoyamadım. Canından öte yere sahip olan evladını sırf kendi belirlediği kalıplara uymadığı için hayatından çıkaran bir babanın ancak evladını kaybedince, koyduğu bu kalıpların çevresine verdiği zararı fark etmesini ele alıyor film. Babası Sadık’ı İstanbul’a yollamıştır ziraat mühendisi olup çiftliğin başına geçmesi için. Peki, Sadık bunu reddedince ne oldu dersiniz? Babası ona şu acımasız sözlerle geldi: “Seni oku diye gönderdik, anarşist olasın diye değil.” Aslında sırf babasının emirlerine, arzularına veya taleplerine, yani, başta da belirttiğim gibi, babasının yarattığı fotoğrafa dâhil olmak istemeyip çerçevenin dışına çıkmak isteyen Sadık neden olmadığı veya yapmadığı bir şeyle itham ediliyor dersiniz? Babasının çerçevesindeki fotoğraf, babasının çıkarlarına göre şekillenmiş durumda. Yani Sadık’ın babasının yaptığı işin başına geçmemesi; babasının çıkarlarıyla ters düşüyor. Böylece suçlu oluyoruz hepimiz, kalıplara uymadığımız için. Peki, sevdiklerimizi incitmeden sıyrılabilmek mümkün mü bu kalıplardan? Bence, hayır. Benim asla kimseden beklentim olmaz diyen insanın bile ufak da olsa beklentileri vardır. Bu ufak beklentiler de filizlenerek bir fotoğraf şeklini alıp yeni bir çerçeve haline geliyor. Böylece döngü devam ediyor; kalıplar ve kalıplara uymayan insanlar… Kalıplara uymayanların isimlerinin önlerine gelen sıfatları tahmin etmeniz çok da zor olmamıştır. Mesela, genelde bir kızın erkek arkadaşından beklentisi doğum günleri veya yıl dönümlerinde, özel jestlerde bulunmasıdır. Yani kızın çerçevesinde bulunan fotoğraftaki erkek arkadaşı, özel günleri önemseyen biridir. Eğer, erkek arkadaşı bu fotoğrafla uyumluluk içerisinde değilse, ilişkideki düzen küçük bir olay ile bozulur. Tıpkı, Sadık’ın babasının çerçevesinde bulunan evlat fotoğrafına uyum sağlamaması gibi bu erkek arkadaş da aynı şekilde kız arkadaşının çerçevesindeki fotoğrafla uyumluluk göstermez. Oysa yakıp atabilsek bu çerçeveleri içerisindeki fotoğraflar ile beraber. Kim bilir kimlerin hayatı şu an bambaşka olurdu. Benim naçizane düşüncem şu yönde, önümüzde iki seçenek var; ya Sadık gibi sevdiğimizi hiçe sayıp onun çerçevesinden sonsuza kadar çıkmayı yeğleyip, kendi benliğimize doğru keşfe çıkacağız ya da sevdiklerimizi kaybetmemek uğruna kendi benliğimizden vazgeçip çerçevenin içindeki fotoğrafa adapte olmaya çalışacağız. Hangisinin daha mantıklı olup olmadığını belirlemek, karşımızdakini kaybetmeyi göze alıp almadığımıza veya kaybetmenin mi yoksa kendi benliğini bulmanın mı daha fazla fayda sağlayacağını göz önünde bulundurmamıza bağlı aslında. Eğer mutluluğa giden yol birini kaybetmekten geçiyorsa, o yolu geçip geçmemek de karşımızdakine verdiğimiz değere bağlıdır. Evet, herkes için belirlenmiş veya hazırda bekleyen içinde belli bir fotoğraf bulunan bir çerçeve var. Lakin o fotoğrafta bulunup bulunmamak tamamen bizim taleplerimize bağlı; kendin olmak veya sevdiklerinle olmak… Hepimizin günlük hayatında fazlasıyla yüzleşmek zorunda olduğu bu ikilem, hayatımıza yeni bir insanın girmesiyle adeta bir döngü gibi devam edecektir. Buna uyup sağlayıp sağlamamak ise tamamen sizlerin elinde. KAYNAKÇA Babam ve Oğlum. Yön. Çağan Irmak.2005. Avşar Film. Ben ve Başkası… Derinay Evliyaoğlu İnsan dünya üstündeki canlılar içinde kendisini en sosyal canlılardan biri olarak tanımlıyor. Hatta belki uygarlık tarihi, insanın en sosyal varlık olduğunu iddia ediyor. Çünkü insan asla tek başına yaşayamıyor – filmlere konu olmuş birkaç maceraperest yalnız insanı saymazsak – insan, topluluklar halinde yaşamaya yazgılı bir canlı türü. Eh!.. Uygarlık tarihi de bunun canlı kanıtı. En az yirmi beş bin yıllık mağara resimleri, on binlerce yıllık tapınaklar, toplu mezarlar, binlerce yıllık kadim kentler insanların hep birarada birbirlerine muhtaç ve bağımlı bir biçimde yaşadıklarını gösteriyor. İnsan, diğer insanlarla bu kadar burun buruna yaşamaya doğası gereği mahkûm muydu, bilemeyeceğiz ne yazık ki. Çünkü insanı bu haliyle tanımışız bir kere. Birbirinden birkaç adımdan öteye gidemeyen bir birlikte yaşama haliyle. Öyle ya, toplumların temel direği sayılan aile dediğimiz birim kaç metrekarenin içinde yaşayan bir topluluk ki! İnsan bir diğer insandan ne kadar uzak kalabilir ki! Haydi kamusal alanın tarla, dükkân, çarşı pazar gibi mekânlarında insan birbirinden biraz daha ayrı diyelim, ama ev insanı illa ki bir diğer aile bireyine çok ama çok yakın yaşamaya zorunlu kılan bir tasarım. Haydi aile daha geleneksel bir yapı diyelim, peki iş yaşamına ne buyurulur! İş yaşamında insanlar birbirleri olmadan tek başlarına ayakta kalmaya karar verebilirler ve bu kararlarında ısrarcı olabilirler mi? (İş yaşamı diyerek, mağara dönemi vesaire derken binlerce yılı atlayıp modern zamanlara, hatta modern-sonrası zamanlara bir çırpıda ulaşıverdik bu arada!) İnsan, arada bir maceraperest yönüyle alıp başını ıssız adalara kaçsa da, toplumların tarihi, o toplumları oluşturan bireylerin birbirlerine bin türlü sosyalleşme aracısı ile bağlı olduğunun kanıtı ile dolu. Doğumda bebek için yapılan törenlerden düğünlere, oradan cenaze yemeklerine insan hep yığın yığın bir arada… Peki nasıl oluyor da, Herman Melville’nin Katip Bartleby gibi bir karakteri, “hiç bir kimse ile konuşmama hakkımı kullanmak istiyorum! Hiç bir sosyal ilişkiyi paylaşmama hakkımı kullanmak istiyorum!..” diye sıralayabiliyor hiç bir sorumluluk almayarak, hiçbir işin ucundan tutmayarak, kira ödemeyerek, evine gitmeyerek ya da bir iş arkadaşıyla sohbet etmeyerek… Ve Katip Bartleby, 20.yüzyılın üzerinde en çok düşünülen sorununa parmak basmayı başarabiliyor incecik bir metin aracılığıyla. Çünkü eğer kurmaca bir metin bile olsa, bir insan bile “diğer insanlara karşı kendisini sorumlu hissetmiyorsa” bu hepimizin düşünmesi gereken ortak bir insanlık sorunudur esasında. Çok uzun yıllardır aynı dil, aynı din ve aynı ırk gibi çeşitli aidiyetlerle beraber yaşıyoruz. Savaşları bu uğurda çıkarıyoruz, kendi evlatlarımızı bu uğurda kendi elimizle ölüme yolluyoruz; ortak aidiyetlerimiz devam edebilsin diye. Öyleyse nasıl oluyor da 20.yüzyılda biri çıkıp, tek başına, diğerleriyle tek kelime konuşmaya bile tenezzül etmeden kalan ömrünü tüketme hakkını kendisinde görüyor! Bir şey olmuş olmalı! Bir şeyler değişmiş, hatta geriye alınamaz bir biçimde kökten dönüşmüş olmalı! Yoksa, yine istisnasız yığınlar halinde birbirimize karşı sorumluluklarımız, ortak para kazanma hırslarımız, birbirimiz üzerindeki belirleyiciliklerimiz ile yaşar giderdik. Ama artık o kadar da sorgulanamaz değil o eski geleneksel düzen. Modern ve modern-sonrası yaşam tarzında kendisini tek başına hisseden çok sayıda insan var. Çünkü bin yıllardır uğruna öldüğümüz birçok değer artık iki insanı bile birarada bir işyerinde ya da bir aile çatısı altında tutmaya yetmeyebiliyor. Acı ama gerçek bir 20.yüzyıl sonu realitesi bu! Diğeri ile iletişim kurmayacağım diyenin de illa da deli, sorumsuz ya da aykırı olması gerekmiyor. O insanı diğerlerinden ayıran geriye dönüşsüz dönüşümler yaşandı ve bitti! Sanki şimdi dizüstü bilgisayarlarımızın başında, masamızda hafif bir müzik eşliğinde, 20.yüzyıl ortasının ünlü Varoluşculuk felsefesini çok güzel özetleyen “Başkaları cehennemdir!” sözüyle Katip Bartleby’yi gökyüzünde elele tutuşurken görür gibiyiz… Öyle ya, Katip Bartleby, bir insanla iletişim kurabilecek biri değildi. O, bir insanla ortak tek bir cümleyi paylaşmaya meyledemezdi. Şimdi hayatın temel ironisi gereği gökyüzünde bir insanın değil olsa olsa bir cümlenin elinden tutabilirdi ve o cümle de “Başkaları cehennemdir!” sözünden başka bir şey olamaz… Çe lik | 1 Burak Çelik 21301670 Turk101 – 11 Ahmet Kaya 23.03.2015 Karanlıklar Aydınlığa Çocukluk bir insanın en temiz ve içten zaman dilimidir. Hayat şartları bizi ne yöne sürüklerse sürüklesin çocukluk aşklarımız, coşkulu duygularımız ve memleket sevgimiz hep içimizde bir yerdedir. Bu duygular ne kadar bastırılmış olursa olsun bizi her zaman her yerde takip eder. “Bin Muhteşem Güneş”, bu duyguları bize tekrar yaşatan, içimizdeki çocuğa ışık tutan bir roman. Khaled Hosseini diğer romanlarında olduğu gibi bu romanında da insanı en ince detaylarıyla işlemiş. Memleket özlemini, aşkları, dostlukları ve hasretleri o kadar içten anlatmış ki bir solukta birden çok yaşamı tanıma fırsatı sunmuş. Ağlamayı, gülmeyi ve insani diğer duyguları nasıl en saf biçimde hissedebileceğimizi soğumaya yüz tutmuş kalplerimize hatırlatmış. Çe lik | 2 Memleket hasretini ancak yaşayanlar bilir. Geride bırakılan objeler, anılar ve kişiler insanın gözünde tüter. Arkadaşlarla yaptığın çift kale maçların tadını, yazın ailenle yaptığın akşam sohbetlerini, ilk kez sevgilinin elini tuttuğun yerin güzelliğini başka bir yerde bulamaz insan. İnsan benzer bir tat bulabilmek için aranıp durur. En kötüsü de aynı tatları tekrar yaşayamayacağını bilmek değildir. En kötüsü arkadaşlarınla maç yaptığın sokaklardan vurulma korkusuyla bir daha geçememektir. Ailenle gün batımında oturduğun bankın füze mermileriyle yok edilmiş olmasıdır en kötüsü. Leyla gibi, bir zamanlar evinin ve okulunun olduğu, herkesin selamını almadan evine gidemediğin mahallende ailenin katledilip hiç tanımadığın bir adamla evlendirilmendir en kötüsü. Çocukluk aşkından mahrum edilmektir. Hayat her zaman güzelliklerle karşımıza çıkmaz. Meryem bunu öğrendiğinde henüz bir çocuk bile değildi belki. En güzel zamanlarının sadece babası geldiğinde olmasına da şaşmamalı, çocuklar yalan nedir bilmeden inanırlar çünkü. Daha doğmadan ona biçilen hayatın şanssızlığıdır belki, sevilmeyi öğrenmeden büyüyen bir kadın Meryem. Çok çalışkan olmasına rağmen bir tebrik bile görmeyen, sevilmeyen, aşağılanmış ama bunlara rağmen çok vicdanlı bir kadın. Leyla’nın dostluğunu hissettiğinde her şey için çok geç kalmış olsa da bunun için canını hiçe sayan bir kadın. Onun seçimi olmayan bir durumu hayatı boyunca yanında taşıyan bir kadın. En önemlisi de o bir kadın. Annesinin ona öğüdünü aklından hiç çıkarmaz çünkü her zaman toplum ona hatırlatır. “Pusulanın hep kuzeyi gösteren ibresi gibi, bir erkeğin suçlayan parmağı da daima, bir kadını gösterir. Her zaman. Bunu hiç unutma Meryem…” Bu şartlarda yetişmiş olmak da yanında birçok önyargıyı doğurur. Her şeye rağmen dostluğun gücü tabuları yıkacak kuvvettedir. Şüphesiz dostluk en güzel duyguların başında gelir. Çe lik | 3 Geçmişe gömülmüş aşkların tam dibe vurmuşken çıkıp gelmesi hayatın insana verdiği bir hediyedir belki, bir yaşama şansıdır belki de, karşılığı çoktan alınmış olsa da. Hayatında kimse kalmasa bile sağlam bir şekilde ayakta durabilmektir asıl başarı, bir umut ışığı gözlemek usanmadan. Sabredip sevgiliye kavuşmaktır asıl başarı veya kavuşamayıp bu acıya dayanmak. Mutluluğu, umudu, aşkı ve dostluğu eski bir tanıdığın gözlerinde bulmaktır veya bir çocukluk aşkının nefesinde. Hayatın cilvesi bu ya tam her şey için çok geç derken bir kapı açılabilir herkesin hayatında. Asla umutsuzluğa yer yoktur bu kapının açılabilmesi için. Elbet geceler gündüze, karanlıklar aydınlığa ve dünler yarına döner. Herkes hak ettiğini yaşayamasa da, hak ettiği şekilde yaşar gönüllerde. “Bu kentin ne çatısını aydınlatan ayları sayabilirsin, Ne de duvarlarının gerisinde gizlenen bin muhteşem güneşi … ” Saib-i Tebrizi Çe lik | 4 Kaynakça 1. Khaled Hosseini, “Bin Muhteşem Güneş”, Everest Yayınları. 2. http://galeri.netfotograf.com/images/medium/37E567A437E23378.jpg HER ŞEY İNSANLAR İÇİN Her insan hayatını geleceğiyle ilgili kurduğu hayalleri, mutlak planları ile sürdürme gayesinde yaşar. Kendi ayaklarının üstünde durmaya çalışan tüm bu bireylerin isyanı ise hep çocuk kalamamak üstüne olmuştur. Küçük yaşlardayken en büyük sorunu belki de çok istediği bir oyuncağa boyun büküp uzaktan bakmak olan insanlık, yaş ilerledikçe bu masum dertlerini özler hale gelir çünkü. Hayatın tozpembe olmayışını fark eden, siyahla da beyazla da, gerçekliğin tüm çıplaklığıyla karşı karşıya kalan bu kişilerin önüne iki farklı yol sunulur, hangisinde ilerleyecekleri ise kendilerine bırakılır. Seyirci mi olacaksın bu hayatta yoksa oyuncu mu? Kendi hayatını mı yaşayacaksın; yoksa başkalarının senin için çizdiği hayatı mı? İşte tam bu karar aşamasında, yol ayrımında durup düşünürken, hayatına yön vermede insana yardım edecek birtakım etkenler oluyor. Sana hiçbir zaman altın tepside sunulmayacak mutluluğun anahtarları her zaman bu hayatı kendi yazıp oynayanların elinde olmuştur. Bulundukları her kötü anı; umutlarını yitirmeden sonuna kadar giderek aşan bu insanlar için hiçbir dert yeterince büyük değildir. Çünkü bu insanlar bilirler ki, yaşadıkları her acı her hayal kırıklığı onlar için birer ders niteliğindedir. Her genç birey gibi, benim de bunları öğrenebilmem, vazgeçmemeyi başarabilmem zaman aldı. Tam hayallerimi yaşayacağım dediğim anda belki de içinde olmak istediğim rüyadan en uzak yerde buldum kendimi. Tamamen beklentilerden uzak bu yeni hayata başlamak, bunu kabullenip mutlu olmayı öğrenebilmek hiç de kolay olmadı. Neticede başkalarının benim için uygun görüp içine sürdüğü bir hayata bambaşka bir şekilde devam etmek zorundaydım ama bir gün yine kendimi yapayalnız hissettiğim, her şeyden vazgeçtiğim bir anda, en büyük sığınağım olan müziğin sonsuz dünyasında gezinirken öğrendim bırakıp gitmemeyi. Küçüklüğümden beri idol bildiğim, her şarkısından başka bir duyguyu öğrenerek büyüdüğüm güzel yürekli bir kadının, Şebnem Ferah’ın, bir konserindeki haykırışları beni kendime getiren son damla oldu o gece. Yavaş yavaş yükselen melodiler, belki de hayatın ta kendisini saklıyordu içinde. ‘’ Her şey insanlar için, görmek öğrenmek için, bazen zor da olsa...’’ O an, hiç bilmediğim bir yerde başladığım yeni hayatımın ilk gününe götürdü bu sözler beni; tabi sonrasında yaşadığım her an, aldığım her nefes anlam kazanmaya başladı. Başlarda şikayet ettiğim tüm zorluklar, yalnız kaldığım, çaresizlikle tanıştığım, kaçıp upuzak yerlere gitmek istediğim her saniyenin o an baktığımda ne kadar farklı geldiğini görebilmek, hayata umutla bakmayı öğretti. Yatağa başımı 1 koyduğumda uzun zaman sonra ilk kez ‘’Neden bunu yaşıyorum?’’ sorusunu sormadım kendime. Vazgeçtiğim, kendi köşeme saklanarak hayatımdan çaldığım her anın, her kahkahanın acısını çıkarma isteğiyle başladığım ertesi gün; dünya yeniden tozpembe oluvermiş gibiydi, aynı şimdi umutla uyandığım her gün olduğu gibi. Yaşadığın hayatı kendine iyice zehir etmek yerine; silkelenmek, anı yaşamak, tadını çıkarmak... Çünkü aslında mutlu olmak da mutsuz olmak da, hayatı kazanmak da kaybetmek de biraz insanın kendi seçimleriyle, alışkanlıklarıyla doğru orantılıdır. Çevrendeki tek bir ağacın bile önemini anlayabilmek; bu evrende, yeryüzünde yalnız olmadığını bilmek, sevmek, sevilmek... Bir bakıma insanca olan her şeyi benimseyebilmek... Kabullenilmiş çaresizlikten dışa çıkıp, şikayet etmeyi bırakıp, yıkıcı psikolojiden sıyrılarak yapıcı adımlar atmaya başlamak... Bunları yapmayı başardığın, var oluşu tüm güzellikleri ve çirkinlikleri ile kabul ettiğin o an, yeni güne umutla başlamamak, en istemediğin anları bile küçük bir tebessüme dönüştürmemek için sebep yok. Bahsettiğim seyirci ve oyuncu kavramları da tam bu noktada ortaya çıkar işin doğrusu. Bulunduğu kısır döngüyü kanıksayıp ‘’yaşayıp gitmek’’ kavramını benimseyen seyirciler ve umutla, tutkuyla bugününden öğrenip yarınını inşa eden oyuncular. Yaşadıklarından dert yananlar ve en büyük acılardan bile ders çıkaranlar. Hiçbir gün umut etmek için, yeni bir hayat inşa etmek için geç değil ve tabii bazen zor da olsa mutlu olmak asla imkânsız değil. 2 Ecem Genç 21101251 TURK 102- 16 Assignment 3 / Draft 1 Aynadaki Sen Ayna, Aykut Oğut’un “Evrenden Torpilim Var” adlı eserinin devamı niteliğinde yazılmış, fakat ondan çok daha geniş vizyonlu bir kitap . Kitabın bir ismi yok, ona “Ayna” dememin sebebi kapağında sadece bir ayna olması. Aynanın bana verdiği etkiyi, başka herhangi bir kitap ismi veremezdi diye düşünüyorum. Bu da zaten kitabı sadece bir kez değil, defalarca okumamın en büyük etkilerinden biri. Maalesef ki, Türkiye’de kitap okumayı seven insan kesiminden biri olarak, kişisel gelişim ya da deneme kategorisinde Türk yazarları genelde tercih etmiyordum. Dünya çapında ünlü yazarların bu kategorilerdeki eserlerini okudukça, kişisel gelişim kitaplarından beklentilerimin arttığını ve yerli eserlerin beni bu alanda tatmin etmeyeceğini düşünüyordum. Hepimizin bildiği gibi, ülkemizde bu alanda yazılan kitaplar çoğunlukla alıntılardan hatta bazen çalıntılardan oluşuyor. Okuduğum her kitaptan aynı klişe mesajları almaktan hiç memnun değildim, ta ki bu kitabı keşfedene kadar. Yine aynı fikirlerle okumaya başladığım bu kitap benim bu konudaki ön yargılarımı yok etmem için bir adım oldu. Kitap, öğreticiliğinin yanı sıra çok da sürükleyici. Her kesimden insanın anlayabileceği, gayet basit bir dille yazılmış, fakat aynı zamanda herkesin anlayamayacağı kadar da derin. Gerçek hayattan örnekler verilerek pekiştirilen temalar, kitabın akılda kalıcılığını büyük ölçüde arttırıyor. Zaten kitabı okurken adeta karşınızda biriyle sohbet ediyormuş gibi hissediyorsunuz. Ben, okurken yorulmadığım kitapları sevdiğim için, bu kitabı okumak benim için bir nevi meditasyon niteliğindeydi. Her bir sayfasını, bir öncekinden daha büyük bir keyifle okudum ve okumaya devam ediyorum. Bana göre, Aykut Oğut’un kitapta asıl vermek istediği mesaj “farkındalığın önemi”. Çünkü ilerleyebilmek, düzeltebilmek ve yenilenebilmek için önce mevcut durumumuzun farkında olmamız gerekiyor. İçinde bulunduğumuz gerçekliğin tam olarak farkına varmadığımızda, kişisel gelişimimiz de mümkün olmuyor. Ama bu süreçte en önemli şey “gerçekten farkında olmak” ve “farkında olduğunu zannetmek” arasındaki ayrımı yapabilmek. İnsanlar kendilerini daha iyi hissetmek için zaman zaman farkında olmadan kendilerini kandırabilirler. Çok derinlerde aslında emin oldukları bir şeyi, kendilerine yüksek sesle itiraf etme cesaretini gösteremeden, onu çok daha derinlere gömerler. Yüksek sesle söyledikleri şey ise o problemin farkında olduklarıdır. Bunu hepimiz yapıyoruz, ve yaptıkça daha fazla yapmaya devam ediyoruz. Bir şeyin tamamiyle farkında olmak demek, o şeyin olumlu ve olumsuz bütün yönlerini görebilmek ve o şeyin kendi üzerinde yarattığı olumlu ya da olumsuz etkinin tamamiyle farkında olmak demektir. Bizler genelde “o şeylerin” sadece olmlu yanlarını alıp, olumsuz yanlarını görmezden geliriz ve kendi kendine düzelebilmesini bekleriz. Ve bu nedenle ilerleyebilmemiz de pek mümkün değildir. Ayna, okuyucuyu kendiyle yüzleşebilmesi için destekliyor ve dolayısıyla gelişim sürecini hızlandırıyor. Kapağındaki aynanın da asıl amacı bunu sağlayabilmek. Kitap, okuduğumuz ve anladığımız her mesajdan sonra dönüp aynaya bakıp sonra tekrar devam etmemizi istiyor. Çünkü kendimize baktığımız her saniye kim olduğumuzu yeniden hatırlıyoruz. Kendi gözlerimizin içine bakabildiğimiz tek yer aynalardır. Ve bence insanın ihtiyacı olan gerçek güç, gözlerindedir. Bu nedenle aynaya her baktığımızda yeniden güçlenip daha güçlü bir şekilde devam edebiliriz. Oğut, aynı zamanda bizlere “istemenin önemi”nden de bahsediyor. Klasik bir cümle olan, fakat hayatımızın her alanında kullanabileceğimiz bir mesaj tekrar veriyor; “istemek başarmanın yarısıdır.” Zaten mantık olarak da, insan gerçekten istemediği bir şey için çaba sarfetmez. Çaba sarfedilen çoğu şey de, çok büyük aksilikler olmadığı sürece, başarıyla sonuçlanır. Dolayısıyla zaten istemek ve başarmak birbirlerinden doğan iki eylemdir. Bir şeyi önce isteriz, sonra başarırız. Kitap bana daha önce bilmediğim bir şey katmadı, fakat bildiğim her şeyi yeniden ve yeniden öğrenmem, daha iyi uygulayabilmem bir basamak oldu. Bu nedenle etrafımdaki herkese tavsiye ettim ve bana tavsiye eden arkadaşıma da çok teşekkür ettim. Umarım bu alanda ülkemizde daha kapsamlı kitaplar yazılır ve biz de zevkle okumaya devam ederiz. Azen Koç FARKLILIKLARA KUCAK AÇMAK Hayatım her zaman akıp giden bir nehir gibiydi. Benim durdurabileceğim bir şey olmadı lakin yönlendirebileceğim bir şeydi. Verdiğim kararlarla, okuduğum kitaplarla, aklıma giren düşüncelerle ve izlediğim filmlerle yön verebildim hayatıma. Tabii ki yeri geldi seçici oldum çünkü her duyduğumuza veya her gördüğümüze inanamayız. Bu yüzden her zaman bir fikri kafama sokmadan önce astronotların uzay mekiğine girerkenki aşamaları gibi benim de aşamalarım oldu. Bir fikir uzayın soğuk boşluğundan gelen bir astronot gibiydi benim için, ben de astronotun içine girmeye çalıştığı bir uzay mekiği gibiydim. Eğer astronota ilk önce bütün kapılarımı açsaydım bütün düşüncelerim uzay mekiğinin içindeki hava gibi uzayın o soğuk boşluğuna kaçabilirdi. Bu yüzden ilk olarak astronotu her zaman hava bölmesine alırım ve orada ona uzay mekiğimdeki havadan verip uygun hava basıncı sağlarım, yani ilk olarak düşüncelerimle uyuşup uyuşmadığını kontrol ederim. Kahvaltı Kulübü [1] filmini izlerken de mekiğime gelmeye çalışan birçok astronotla karşılaştım. Astronotlardan biri kendim olup olmadığım fikriydi. İnsanlar olarak birbirimizden farklıyız. Düşüncelerimiz, zevk aldığımız şeyler ve hayallerimiz hepsi birbirinden farklı. Fakat hepimizin ortak bir paydası var, kendi hayallerimizi mi kovalıyoruz yoksa başkalarının hayallerini mi yaşamaya çalışıyoruz sorusu. Benim için hep zorlu bir süreç olmuştur kendimi sorgulamam. Yaptıklarımı ben ne uğruna yapıyordum, kurduğum hayaller benim hayallerim miydi veya ben kendim olabiliyor muydum? Kafamda bunlar gibi nice düşünceler dönmüştü. Belki de bunun sebebi ailelerimizin bizi kötücül olmayan amaçlarla aşıladıkları başarılı insan tanımlarıydı. Başarılı bir insan deyince toplumumuzdaki çoğu kişinin aklına ilk olarak doktorlar gibi meslek sahibi insanlar gelir. Her aile çocuklarına çok belli etmese de hepimiz hissetmişizdir ‘’ailede bir doktor var artık’’ diyebilmenin ailelerimizin hoşuna gidebileceğini. Ben hiçbir zaman doktor olmak istemedim ve zaten sevmeden yapacağım bir işi iyi de yapamazdım. Her zaman bir bilim adamı olmak istemiştim. Astrofizikçi olmak gibi bir hayalim vardı çünkü yıldızlara ve gökyüzüne çok ilgiliydim. Benim kaderim belliydi ne bir doktor olabilirdim ne de başka bir meslek yapabilirdim, benim kaderimde bilim insanı olmak vardı. Çizgimi korumalıydım ve ailem de bana destek oluyordu çünkü biliyorlardı bilime ve uzaya olan ilgimi. Onlara kendimi olduğum gibi kabul ettirmiştim. Hayallerimi kovalamama yardım etmelerinin yanı sıra realist seçimler yapmamda da bana çok yardımcı oldular. Astrofizikçi olmak istesem de matematik anlamında çok yetenekli olmadığımı fark ettim ve benim için en uygun, yapabileceğim ve yaparken seveceğim bir bilim dalını seçtim; genetik mühendisliği. (Resim 1) Uzayın soğuğundan mekiğime sığınmaya gelen bir diğer astronot da kalıcı işler başarabilme isteğimdi. Kahvaltı Kulübü’ndeki Bender karakterinin basketbol sahasında yakalandıktan sonra ayakkabısını bir anda anlamsızca çıkartmasına ilk izleyişlerimde anlam verememiştim, sonra kendimden bir parça bulmuştum. Ayakkabısını oraya bırakması benim dünyaya kalıcı bir şeyler bırakma isteğim gibiydi. Kendi dallarında başarılı insanlara baktığımda hepsi öldükten sonra unutulmayacak işler bırakabilmişlerdi. Bedenleri zamana karşı dayanamasa da düşünceleri ve dünyaya olan katkıları zamana karşı dimdik duruyordu. Evime giden yol bir mezarlığın yanından geçerdi. Oradan geçerken düşünürdüm kendi kendime ben öldükten sonra ne olacak diye. Acaba ben de birinin sadece yanından geçtiği bir mezar taşı mı olacaktım. Bedenim çürüyüp yok olsa da bu dünyaya kalıcı olarak bırakabileceğim bir şey bırakmalıydım. Filmin ana müziği Simple Minds grubunun ‘’Beni Unutma’’ [2] şarkısında da dediği gibi ben de dünyanın beni unutmasını istemiyorum. Bir defa yaşıyoruz hepimiz ve ben bunu iyi değerlendirmek istiyorum. (Resim 2) Farklı insanlara ve farklı düşüncelere çok ihtiyacımız var aslında. Ben hiçbir zaman arkadaş olarak kendim gibi birini aramadım. Farklı insanlarla arkadaş olmaya çalıştım çünkü çeşitli düşünceler bizim dünyamızı renklendirir ve olaylara farklı bakış açıları sunar. Ben her zaman farklı kişilerle arkadaş olmayı yıldızların uzaklıklarını hesaplama yöntemine benzetmişimdir. Yıldızların uzaklığını bulmak için bilim insanları Dünya’nın altı ay arayla iki farklı konumuna yani Güneş’in yörüngesinde karşı karşıya olan iki noktadan yıldızın çok az bir miktar kaymasına bakarak bir hesaplama yaparlar. Karşı karşıya olan iki nokta bizim arkadaşımızla olan farklılığımıza ve yıldıza olan uzaklığını bulmayı da birbirimizin görüşlerini kullanaraktan olayları daha doğru yorumlayabilmemize benzetiyorum. Bu yüzden birbirimize benzememeliyiz ve farklılıklarımızı korumalıyız. Kendimizi topluma ve ailelerimize olduğumuz gibi kabul ettirmeliyiz ve kendi hayallerimizin peşinden koşmalıyız. Belki böylelikle dünyaya kalıcı bir şeyler bırakabiliriz. KAYNAKÇA 1- Orijinal isim The Breakfast Club, yönetmen John Hughes (1985) 2- Orijinal isim Don’t You Forget About Me, söyleyen şarkı grubu Simple Minds https://www.youtube.com/watch?v=CdqoNKCCt7A Resim 1: Kahvaltı Kulübü filmi 48.dakika ve 24.saniye ekran alıntısı Resim 2: Paralaks Metodu, European Space Agency sitesi (Görülme Kasım 2016) Bağlantı: http://sci.esa.int/science-e-media/img/1e/The_parallax_method_of_measuring_stellar_distances.jpg Öznur ÖZTÜRK ANTİDEPRESANIM POST CİHAZI İç dünyamdaki eksiklikleri doldurmak için cüzdanımı ya da banka hesabımı çekinmeden boşaltıyorum. Satın aldığım her bir eşyanın benim iç huzuruma ve mutluluğuma pozitif anlamda katkı sağlayacağı yanılgısına kapılıyorum, fakat durum tam olarak bu değil. Yeni bir eşyaya sahip olduğum an veya takip eden süreçte aldığım haz sürdürülebilir değil, sadece an’ı kurtarıyorum. İngilizce 101 dersinde bir akademik yarıyıl boyunca “tüketim” konusu üzerine okumalar yapmamız ve tartışmamız içinde bulunduğum durumu fark etmemi sağladı. Tüketerek mutlu olmaya çalışmak benim ihayatımda iki açıdan sorun yaratıyor: hem gerçek problemin üstünü kapatıp her şey yolundaymış illüzyonu yaratıyor hem de ekonomik olarak tatsız sonuçlar doğuruyor. Bahsettiğim durum yaptığım bütün alışverişler ve satın aldığım her şeyle ilgili değil tabii ki, bunun bir alışkanlık hâlini aldığını düşündüğüm durumlar beni rahatsız ediyor. Sırf para harcamak için bir şeyler alma ihtiyacı duyduğum zamanlar oluyor ve bu ihtiyacımı karşılamadığımda da rahatsız, huzursuz hissediyorum. Bir zamanlar görüştüğüm psikoloğum, beni rahatsız eden ve anlamlandıramadığım davranışlarda bulunduğumda o anki hislerime odaklanmamı söylemişti. Yani o an yaptığım şeyi duygularımla anlamlandırmaya çalışmam gerekiyordu. Satın alma ihtiyacı hissettiğim zamanların, canımın sıkkın olduğu ya da huzursuz olduğum zamanlarla çakıştığını fark ettim. Kötü bir ruh hâlinde olduğumda, aklımdakilerden kaçmak ve zevk almak için alışveriş merkezine sığınıyorum aslında. O süreçte benim için önemli olan aldığım ürünün hayatıma kattıkları değil, satın alma anında duyduğum tatmin. Bu istek/ihtiyaç canımın tatlı çekmesi gibi, kendimi alıştırdıkça güçleniyor. Bütün bunları etraflıca düşününce anladım durumun aslında ne kadar ciddi olduğunu. Benim için bir kaçış noktası veya problemlerim için çözüm hâline geliyor ve bu yüzden ortada bir sorun var. Kendimi anlamak ve neden tüketme eğilimindeyim sorusuna cevap vermek için öncelikle sorunlarımı, beni üzen olumsuz şeyleri masaya yatırıyorum. Yakın olduğum insanlarla ilişkilerimdeki sorunlar, akademik hayatımın istediğim yönde gitmemesi hatta maddi sorunlarım bu tatsız alışkanlığa beni iten güçler. Her rasyonel insan yeni bir çanta almanın annesiyle arasında olan sorunu çözemeyeceğini bilir, çözüm için kullandığım harcama metodu sadece bir paravan ve belli bir süreliğine arkasına saklanıp sorunlarımdan kaçıyorum. Sorunu kabullenip gerçekten onu çözme yolunda bir şeyler yapmak uzun vadede çok daha sağlıklı ve sürdürülebilir. Her patlak veren sorunda kaçıp mağazalara sığınmaktansa çözüm odaklı olmak uzun vadede beni daha çok mutlu eder. Sorunlardan kaçmak nasıl sorun çözme kabiliyetimi köreltiyorsa, sorunları anlamaya ve çözmeye çalışmak da bu kabiliyetimi geliştirecek. Sıkıştığımı, daraldığımı hissettiğim anlarda irademi kullanıp kendimi kaçmaktan alıkoyuyorum bir süredir. Problem her neredeyse onu orada, onunla ilgili faktörlerle çözmeye çalışıyorum. Bu satın alma alışkanlığının başka bir olumsuz yanı ise gereksiz para harcamama sebep olması. Ruhumuzu okşayacak harcamalar yapmakta sakınca görmüyorum, makul fiyatlarda ve makul sıklıklarda olduğu sürece kabul edilebilirler. Fakat sıklık ve fiyatlar makulü aşıyorsa ve alışkanlık hâlini alıyorsa bütçeme de gereksiz bir yük binmiş oluyor. Moralimi yükseltmek için aldığım elbisenin maddi götürüsü, bana sağladığı an’ı kurtarma ve tatmin getirisinden daha fazla olabiliyor. Farkındalığımın bu noktada bana faydası birikim yapabileceğimi fark ettirmesi oldu. Bundan önce harçlığım ucu ucuna yetiyordu çünkü asla gereği olmayan harcamalar yapıyordum. Bu harcamaları kıstığımda hem harçlığımın rahatça yettiğini hem de çok büyük meblağlar olmasa da birikim yapabileceğimi anladım. Bu birikimi de beni gerçekten mutlu edecek kalıcı şeylere dönüştürmeyi hedefliyorum, mesela Kapadokya gezisine gitmek ya da çok istediğim dövmeyi yaptırmak gibi. Hayatımdaki olumsuzlukları ve hoşnutsuzlukları alışveriş merkezlerine yaptığım sık ziyaretlerle kapatmaya çalışmak benim sorunlardan kaçma eğilimim. Edindiğim bu alışkanlık hem gerçek sorunları fark edip çözmemi engelliyor hem de maddi açıdan beni yoruyor. Hayat her sıkıştığımda para harcayabileceğim kadar insaflı değil, en azından bazılarımız için, ama hayat sürekli karşıma yeni sorunlar çıkarma potansiyeline sahip. Bu yüzden sorunlarımla kendi aklımı, düşüncelerimi ve kalbimi kullanarak başa çıkmayı öğreniyorum, post cihazlarıyla samimi olarak değil. ZEHRA KAVUŞTU BÜTÜN DÜNYA BUNA İNANSA Dünyada son verilere göre şu an da 7.3 milyardan fazla insan yaşamakta. 7 milyar insan demek 7 milyar ruh, düşünce, duygu ve yaşam demek. Kimileri şu anda işine yetişirken, kimileri bir savaşın ortasında, bazıları hasta olduğunun haberini alırken bazıları ise seyahat etmekte ve daha binlercesi başka uğraşların peşinde. Bambaşka hayatlar ve çeşitli olaylar her an yaşanmakta. Her ne kadar bir film de olsa Benden Bu Kadar’ı izlerken, bu milyonlarca hayattan birine tanıklık ediyormuş gibi hissettim. Milyonlarca hayatta belki de çok az rastlanılacak olan bir duruma, sevginin bir insan üzerinde yol açtığı değişime, Melvin’in yepyeni bir insan haline gelmesine, değişimine, başkasının onu sevmesine izin vermesiyle kendini sevmeye başlamasına tanıklık ettim. Obsesif-kompulsif bozukluğa sahip bir insan olan Melvin Udall hastalığın yan etkilerinin onun hayatında baskılayıcı bir hal almasını o kadar inandırıcı bir şekilde gözler önüne seriyor ki kendimi onun yerine koymamı ve böyle bir hastalığa sahip olmanın ne gibi sonuçlar doğurabileceğini düşünmemi sağladı. Melvin’in yaşadıklarından, katlanmak zorunda kaldıklarından, evinin kapısını her seferinde dört kere kilitlemesinden, yolda attığı adımların yan olmasına, başkalarına dokunmak ve onlardan mikrop kapma korkusundan, zorunda kalmadıkça kimseyle iletişime geçmemesine ve hayatının her anında bu hastalığı yüzünden çeşitli ritüellere ve alışkanlıklara sahip olmasından yola çıkarak, ben olsam böyle bir hastalığı sadece tıbbı yardım alıp, doktorlar sayesinde geçiremeyeceğimi fark ettim. Nitekim Melvin de adeta bu düşünceme katılır gibi sadece bunlarla yetinemiyor ve vazgeçemediği alışkanlıklarıyla yaşamak onun için olağan bir hal aldığı sırada, bir kadından etkileniyor ve onu sevmeye başlıyor. Ona duyduğu bu sevgi bir anda hayatında her şeyin değişmesine yol açıyor. Sevmekten, sevilmekten daha güzel ne var ki bu dünyada? Hele bir de sevgimizin başkalarını iyileştirdiğini, zor zamanların atlatılmasına yardım ettiğini görüyorsak. Kendimiz dışında başkalarına değer vermekten, başkalarını hayatımızı almaktan korkmadığımız sürece sevgimizin iyileştiremeyeceği hiçbir durum yoktur bence. Tıpkı Melvin’in bir kadını sevmesi sonucunda önceden kapısını dört kez kilitlemeden rahat edememesine rağmen artık kapısını kilitlemeyi unutması, değişmeye başlaması gibi. Melvin’in sevdiği kadına “Daha iyi bir adam olmamı istememe sebep oluyorsun.” demesi ise sevgisinin onu gerçekten nasıl değiştirdiğini gösteriyor. Açıkçası bu filmi izledikten sonra sevginin bir insanı iyi olması yönünde değiştirme ihtimali varsa, neden sevmenin, sevilebilmenin bu kadar değerli bir özellik olduğu konusunda insanlar daha bilinçli davranmıyor diye sormadan edemedim. Çünkü çoğu insan, başkalarının olumsuz yönlerini sevgileriyle onarmaya, değiştirmeye çalışmaktansa bilakis onların eksikliklerini nefretleriyle, kızgınlıklarıyla daha fazla ne kadar kanatabilirim diye uğraşmakta. Ben bunun çok yanlış bir tutum olduğunu düşünüyorum ve sevgi ile bütün zorluklar aşılabilecekken insanların neden bunu tercih etmediğine anlam veremiyorum. Peki sizce değişim, hayatımızı sürdürebilmemiz için gerekli midir? Hep aynı şekilde, aynı düşünce ve bakış açılarıyla yaşamımıza devam etmek doğru mu? Açıkçası ben değişimin kaçınılmaz olduğunu düşünen insanlardanım. Ama bu değişimin değer yargılarımızı ve sağduyumuzu kaybetmemize yol açacak tarzda bir farklılık olmanın aksine, insanı daha mutlu edecek ve yaşadığı hayattan zevk almasına sebep olacak tarzda bir değişim olması gerektiğine inanıyorum. Aksi halde değişirken gelişmektense benliğimizi, kişiliğimizi kaybetme riski ile karşı karşıya kalmış oluruz. Değişim de insanın kendisini sevmesiyle başlar, kendisi ile barışık olmayan bir insan ilerlemeyi göze alamaz çünkü. Değişim, korkutucu bir kelime gibi geliyor. Ancak insan değişime uğradığı zaman, geliştiğini gözleme şansına erişebilir. 7 milyar insan, 7 milyar ruh, tek bir dünyada, bir arada yaşıyor. Dünyada mutlu olabilmemiz için milyonlarca yol var. Bu mutluluğa sahip olmaya başlamamız için yapmamız gereken ise tek bir şey: insanların bizi sevmesine izin vermek, kendimizi sevmek gerisi zaten gelecektir. Kaynakça: Brooks, James. As Good As It Gets. 1997. TriStar Pictures. Film Tuana Tuzman Avlanan Ruh Yalnızca siyah ve beyazın olduğu bir dünya, makineler için pekala var olabilir. Doğaları gereği algoritmaları kusursuz şekilde uygulayabilirler, temelde yapmaları gereken tek şey de budur. Siyah ve beyaz. İnsanın hep arzuladığı, asla erişemediği ve durmaksızın erişmenin hayalini kurduğu o kesinlik. Böyle bir yaşam sürdürebilseydi, insan da kaçınılmaz ve karşı koyulmaz bir hafiflikle dolabilirdi. Oysa insan, bu makineleşmiş kusursuzluğun hafifliğinden çok uzakta, defolarla, “ama” larla ve “çünkü” lerle dolu bir yerinde bulunuyor evrenin. Yani siyah ve beyazın tam ortasındaki o grinin buğusunda. Bu sergideki fotoğrafların her birinde yalnızca bir insan var ve o insan fotoğrafta yapayalnız. Kimi uzakta, kimi yakında, kimi kameraya bakıyor kiminin ise arkası dönük. Bütün fotoğrafların iki tane ortak noktası var; hem hepsi siyah beyaz, hem de her birinde bir insanın hikâyesi anlatılıyor. Fotoğraflardan bazıları insanı oradan kaldırdığınızda kusursuz görünecek fotoğraflar. Eşit şekilde fotoğrafı ikiye bölen ışık ve gölgeler, kusursuz bir düzen içinde yan yana dizilmiş tahtalar ya da sinema koltukları. Tıpkı yaşamdan da insan çıkarıldığında her şeyin kusursuz olabileceği gibi. Fakat bu kusursuzluğun hiçbir güzel yanı yok. İşte tam da o yüzden, o fotoğraflardaki insanlar orada yer alıyorlar. Makinevari kusursuzluğu yerle bir edip ona bir ruh kazandırmak için. Doğanın kanunları gereği mükemmel değildir hiçbir şey, kusurlardan arınmış olanlar var olmamış, var edilmiştir.İnsanı ve sanatı böylesine güzel yapan şey de asla mükemmel olamayacak olmasıdır. İnsan bir ruh taşır, hayaller kurar, bazen hafifçe bazen boğulurcasına duygularla dolar. Siyah beyaz olabilecek son şeydir insan. Sanat da öyle. Kusurlu olan, defolu ya da hatalı olan güzeldir. Kusursuz olan her şey birbirinin aynı bir kusursuzlukla var olurken,kusurların her biri özel ve kendine özgüdür. Siyah ve beyaz renklerden oluşan o fotoğrafların her birinde, başka başka hikâyeler yatıyor. Sizin başka, benim başka gördüğüm hikâyeler. O fotoğrafların hiçbiri mükemmel değil, tam da o yüzden insanın aklını başından alıyor. Siyahın ve beyazın ortasında ve siyahın da, beyazın da tamamen dışında bir ruh asılı duruyor. O ruh iskelenin ucunda küçük bir kuş gibi oturuyor birinde, karaya oturmuş bir geminin yanında denizin ötesine bakıyor, ormanın ortasında bir Tanrıça’ya dönüşüyor bir diğerinde. Fotoğrafın kusursuzluğunu paramparça ediyor ve onu bir sanat eserine dönüştürüyor. Böylece fotoğraf beyaz duvarlara asılı bir bez parçasından, nefes kesici bir âna dönüşüyor. Gerçek oluyor. Sihir gibi, çerçevesinden kurtuluyor ve etrafımı sarmalıyor. O ânın hissi bütün vücudumu ele geçiriyor, adeta fotoğraftaki denizin kokusu geliyor burnuma ve ağaçlardan yayılan lavanta kokuları, fotoğraftaki kadının saçlarını dalgalandıran sonbahar rüzgarı benim de tenimi okşuyor. Fotoğrafı düşleyenin düşüne ortak oluyorum. Aynı gerçek dışı hayale inanıyor, suç ortağı olmuşuz gibi yarım bir gülümsemeyle bir başka fotoğrafa ilerliyorum. Her fotoğraf beni bir yerden alıyor, ruhumu sahil kasabalarına, ormanlara götürüyor ve orada beni benimle baş başa bırakıyor. Yapayalnız kendimle kalıyorum, yüzleşiyorum. Fırtınalar ve ilkbahar meltemleri sırayla gelip dokunuyor ellerime, ışık duvarların arkasından, ağaçlardan kırılıp içime işliyor. Fotoğrafın ruhu beni avlıyor. Ben de kaçma içgüdümü yok sayıyor ve bütün varlığımı o ruha teslim ediyorum. Orman içime işliyor, deniz bedenimi savuruyor, her fotoğraf içimde bambaşka bir müzik doğuruyor. Bir ân için bütün fotoğraflar renklenmiş gibi geliyor bana. Sergiden dışarı çıkarken ruhsal bir yolculuğa çıkmış, dönerken yanımda bir sürü hikâye getirmişim gibi hissediyorum. Baştan sona bir yolculuk bu, her fotoğrafta ruhun ruha ve insanın kendine vardığı. Murathan Özbek. Siyah Beyaz. 2017 Ahmet MALAL BİR GÜN ZATEN SESİN KISILACAK Günümüzdeki en büyük sorun sizce nedir? Sevgisizlik, saygısızlık, anlayışsızlık, bencilik ya da uyumsuzluk mu? Bana sorarsanız günümüzdeki en büyük problem iletişimsizlik. “İletişemiyoruz” güzel insanımla. Diyeceksiniz ki, iletişimin bin bir türlü yolu var. Nasıl iletişim kopukluğu yaşayabiliriz? Yaşıyoruz işte efendim, yaşıyoruz! Evet, belki her gün konuşuyoruz, kelimelerimiz eksik kalmıyor; her gün e-postalar olsun, mesajlar olsun bir şekilde yazılı iletişim de kuruyoruz ama iletişimden kastım bu değil ki… Karşılıklı bir şeyler paylaşmaktan bahsediyorum. Samimiyet paylaşmaktan mesela, bizi birbirimize bağlayan. Teknoloji denen bir illet yapışmış üzerimize, sonumuz olacak haberimiz yok! Birleştirmiyor bizi ayırdığı kadar… Çok eskilerin çocuklarından değilim ama bende belli şeyler gördüm, eksikliklerin farkındayım. Kaybettiklerimiz, değerini yitirdiğimiz samimiyet dolu konuşmalar… Özlüyorum, özlenebilecek en yüksek seviyeden. Bazı insanlar vardır, yazmak yerine konuşmayı tercih eder çünkü onlara göre konuşmak, yazmaktan daha etkilidir. Kimine göre tam tersi, yazmak konuşmaktan daha etkilidir, kelimeler kalemle güçlenir… Ben de yazmayı konuşmayı tercih edenlerim bir yerde. Ama bu yazma işini yanlış yorumlayanlarımız var aramızda, onlara seslenmek istiyorum: “Siz olayı çok yanlış anlamışsınız!” Sırf onların bu yanlış anlaşılmadan ve gelişen teknolojiden ötürü konuşmayı, yazmaya tercih eder oldum çünkü fark ettim ki asıl iletişim konuşarak oluyormuş, yazarak değil. Her gün her an bir şeyler yazıyoruz. Belki arkadaşımıza, belki kendimize, belki de hiç olmayan birine, hayali sevgiliye mesela… Ama yazıyoruz bir şeyler. Elimizde telefon, bilgisayar, kağıt, kalem… Konuşmak yerine yazıyoruz, bu canımı sıkar oldu. Herkes yazmalı, her şey yazılmalı; “söz uçar yazı kalır” diye boşuna tabi ki dememişler ama yine de en azından konuşulduktan sonra yazılmalı. Yani yazı yazıldığı yere gönderilmeli, alıcısına gönderilmemiş bir aşk şiiri kalmasın diyorum. Mektuplar da olmasın zarflarda bekleyen, taslaklara kaydedilmiş mesajlar da olmasın telefonlarda. Dilden dökülmeyen, dökülemeyen sözler yazı aracılığıyla gönderilmeli. Tezcan Topal, birçok mektubu bir araya getirmiş ve “Eski Sevgiliye Yazılmış Mektuplar” diye bir kitap çıkarmış. Bugünlerdeki bu iletişim rahatsızlığımdan dolayı çok ilgimi çekti. Birçok farklı kişi tarafından sayfalarca yazılmış mektuplar var. Yine diyeceksiniz ki, “e ne kadar güzel işte, şu iletişimsiz dünyada iletişim kurmaya çalışıyorlar” ama hayır öyle değil! O mektupların bazıları ya hiç gönderilmedi ya hiç olmayan birilerine yazıldı ya da artık buralarda olmayan birilerine yazıldı… Bu sayılmaz ki! Mektup dediğimiz söyleyemediklerimiz varsa yazarak söyleyelim, içimizi dökelim diye var; yazıp yazıp hiç göndermeyelim diye değil… Zamanında değerini bilip o mektuplarda yazanları söyleyememişizdir ve artık çok geçtir. Artık yanımızda olmayana, kaybettiğimiz birine yazmak yaşayamadıklarımızı yaşamamıza ya da söylemediklerimizi söylemek için bir fırsat değildir. En fazla vicdanımızı rahatlatmak için yapılan bir şeydir çünkü karşı taraf asla bilemeyecek yazdıklarımızı... Demletilmiş çayın soğuması gibidir artık göndermediklerimiz. Acı, demli ve soğuk… Ne yapılabilir ki dökülmekten başka? Dökmeyelim yazdıklarımızı; gönderelim, paylaşalım. Diyeceğim o ki; aldığımız her nefesin, yanımızda olan herkesin, söylemek istediğimiz her kelimenin değerini bilelim. Kalmasın içimizde bir şey, gerek duymayalım pişmanlıklara; konuşmayı deneyelim, yazalım, paylaşalım. Yazdığımız kişiye gönderelim yazdıklarımızı. Köşede bekletilip eskimesin mektuplarımız, taslaklarda bekleyip hafızayı doldurmasın maillerimiz, dilimizin altındakileri çıkaralım. Çıkaralım ki sesimiz çıksın varlığımız hissedilsin. Çıksın artık şu sesimiz! Teknolojiydi, oydu, buydu derken boşa geçmesin zamanımız. Konuş insanım konuş, sesin kısılana kadar konuş! Bir gün zaten sesin kısılacak… Kaynakça Topal, Tezcan. Eski Sevgiliye Yazılmış Mektuplar. İstanbul: Yitik Ülke Yayınları, 2015. BENİM YOLUM Kültürün bir milletin en önemli hazinesi olduğunu düşünüyorum. Ortak değerler, paylaştığımız fikirler, yaşayış biçimimiz, dilimiz, dansımız, yemeklerimiz, kıyafetlerimiz bizi birbirimize bağlar ve kendimizi topluma ait hissetmemizi sağlar. Aynı kültüre ait bireyler birbirlerini anlar, birbirlerine destek olurlar ve bu toplumsal hayatı kolay ve sıcak kılar. Farklı kültürler arasındaki etkileşimlerden yeni fikirler, yeni gelenekler doğar ve bu, kültürlerin gittikçe dallanıp budaklaşan, sürekli zenginleşen bir yapıya sahip olmasını sağlar. Çok etkilendiğim bir kitapta Aslan Kral Krezüs konuğu olan Solon'a şöyle soruyor "Söyle bana aziz Solon, sence ülkemi nasıl ve neyle ayakta tutmalı ve sürdürmeliyim?" Yunan'lı bir filozof olan Solon'un uzun cevabından beni en çok etkileyen cümle "Bir ülkeyi ayakta tutan şey -elbette bana göre- asker değil, zaferler değil, yalnızca ve yalnızca culturadır; gelenek ve sanatla yükselmiş bir culturaus, belki bir sophia, yüce kral" (Pala, s:25-26). Kral bu cevaptan hiç hoşnut olmasa da bu konuda ben de Solon gibi düşünüyorum. Değişik kültürler bu dünyanın zenginliği. Bir toplum, kültürünün zenginliği oranında varlığını sürdürebilir. Aynı kitapta Solon diyorki "Krallar, gelip gitmek içindir. Cultura, yüce Krezüs, işte şu Hermos'un yatağında eski zamanlardan bu yana bilgeler, bilginler ve sanatçılar tarafından biriktirilmiş kumlar gibidir. Devletinizin bekası o kum ile olacak. "(Pala, s:28). Kültür bu hayatta en değer verdiğim ve sevdiğim şeylerden biri; en büyük tutkum, en büyük aşkım. Hayatımın her döneminde mutlaka kendi kültürümün veya farklı kültürlerin bir dalıyla ilgilendim, sürekli araştırdım, okudum, tanıdıkça daha da çok sevdim her kültürü. Her milletin kendine has bir yapısı var ve benim en keyif aldığım aktivite kültür öğelerinde o milletin özelliklerini keşfetmek. Dildeki kelimelerin hangi konuda çok ayrıntılı olduğundan o milletin önem verdiği konuları bulmak, geleneksel kıyafetlerinden yaşadıkları coğrafya hakkında bir kanıya varmak, müzik ve danslarında geçmişte başlarına gelen felaketleri ve mucizeleri görebilmek... Bir kültürde tamamen normal karşılanan bir şeyin başka bir kültürde bir tabu olabilmesi, kesin "doğru" diye bir şey olmaması, içinde büyüdüğümüz moraller dışında bambaşka fikirlerin ve doğruların da var olması... Sanırım bu farkları ve zenginliği ilk keşfetmeye başlamam 10 yaşında halkoyunlarına yazılmamla mümkün oldu. Yavaşça kendi kültürümü öğrenmeye ve sevmeye başladım, içimde toplumuma karşı bir "biz" hissi tomurcuklandı. Ekibimizle farklı ülkeler gezdik ve kendi ülkemizi, kültürümüzü temsil ettik; bu vesileyle de farklı milletler tanıdık. Gittiğimiz her yerde farklı yaşantılar gördüm, farklı diller duydum, farklı lezzetler tattım ve her birinin kendine has bir güzelliği olduğunu hissettim. Dünyanın ne kadar büyük, insanların ne kadar başka olduğunu bu sayede fark ettim. Öğrenecek çok şeyim, kat edecek çok yolum vardı, içime çekmek istediğim çok değişik kokular, tatmak istediğim mutfaklar vardı. Küçük yaşta bu kadar etkileyici şeyler yaşamam karakterimin bu yönde gelişmesine sebep oldu. Kendi değerlerimize sıkıca sarılırken eş zamanlı olarak başka ülkelerin yaşayışlarını da merak ettim. Yıllarımı farklı dinler, diller, etnik müzikler ve felsefeler içinde geçirdim. Ancak lise yıllarım çoğunlukla buhran dolu geçti, çünkü iş hayatına atılmak tek bir ülkeye kök salmak anlamına gelir sanıyordum. Uzun bir süre nasıl hayatımı kültüre adayarak, çok yer gezerek, sabitlikten uzak yaşayabilirim diye düşündüm. Aslında cevap basitti, bu çok sevdiğim kültürler arasında bir köprü olacak ve böylece bir çok farklı kültürle iç içe olacak, bir dünya vatandaşı haline gelecektim. Bunun için ilerde yapacağım mesleğin kültürün belki de en büyük ve en önemli öğesi olan "dil" ile alakalı olmasını istedim. Dil, bir toplumun zihniyetine direkt açılan bir pencere, geçmişin izlerini ve günümüzün olaylarını yansıtan bir ayna, bizimle birlikte yaşayan ve biz insanları birbirine bağlayan bir dost. Her iki tarafı da anlayabilen ve birbirlerini anlamalarına yardım eden kişi olma düşüncesi, heyecan verici olmakla birlikte tuhaf bir sorumluluk bilinci de yükledi üzerime. Çünkü eğer bir insan hiç kafasını kaldırıp diğer yaşantılara da bakmadıysa, tek doğrunun kendisininki olduğuna inanarak büyüdüyse, başka bir zihniyetin yanlış değil de yalnızca farklı olduğunu anlatabilmek gerçekten zor. Ancak bu sorumluluğa tamamen hazırım, ömrümü hayran kalarak büyüdüğüm farklı kültürleri birbirine bağlayarak yaşayacak olma fikri beni mutlu ediyor. Çetin de olsa, yoğun tempolu ve sürekli yolculuk dolu da olsa bu yol, benim yürümeyi seçtiğim yol. Kaynakça İskender PALA, Karun ve Anarşist, Kapı Yayınları, Ocak 2017 Mükemmel Düzen Eşittir Kaos Lois Lowry’nin Seçilmiş Kişi adlı kitabı dünya çapında büyük ilgi görüş, hatta filme bile çevrilmiştir. Kitap, ütopyada yaşamın nasıl olduğunu anlatmaktadır, ancak mükemmel bir toplum yaratmak için kaybedilen değerler paha biçilemezdir. İnsanların hafızalarından büyük savaşlar silinmiş, renkler ve tatlar gibi birçok şey hatıralarından çekilip alınmıştır. Bununla birlikte elbette duyguların çoğu da kaybedilmiştir. Duygusuz bir yaşamı ancak hayal edebilirim. Âşık olamayacaksam, pişmanlık duyamayacaksam ve sonunu düşünmeden davranamayacaksam yaşamanın bir anlamı yoktur benim için. Her şeyin mantık çerçevesinde uygulandığı bir dünyada hataya yer yoktur ve hatanın olmadığı yerde olaylar sonucunda çıkarılacak dersler de olamaz. Bu ne demek biliyor musunuz? Özgürlüğün insanın elinden alınması demektir bu. Tıpkı kitapta olduğu gibi her yerin ve herkesin kameralarla izlendiği ve kimsenin birbirine 10 cm’den daha yakın duramadığı bir ütopya ne kadar mükemmelleştirilmeye çalışılsa da o toplumda başkaldıracak birileri mutlaka olur. Eğer olmazsa, sıkıntının büyük olduğu anlaşılır, çünkü bu durum özgürlüğün tamamen elden gittiğine ve seçimlerin çoktan başkaları tarafından yapıldığına işarettir. Hiç kimsenin geçmişe dair bir şey bilmediği bir toplum düşünün, her şeyin aynı olduğunu düşünen bir toplum. Tekdüze hayatlar ve önceden ayarlanmış kuralların dışına çıkmayan insanlar… Yaşamları boyunca görecekleri tek renk gri olan insanlardan yaratıcılık gibi şeyler beklenilmemesi gerektiği konusuna girmiyorum bile. Her şey ne kadar mükemmel görünse de hiçbir şeyin aslında yolunda olmadığını insanların davranış şekillerinden bile anlayabiliriz aslında. Aynı şekilde ve aynı hizada yürüyen yüzlerce insanın olduğu yerde farklı şekilde yürüyen bir insanın değişik karşılanması buna bir örnek mesela. Herkesin aynı olduğu yerde garip olanın farklı bir şey yapan kişinin olması sizce de çok ilginç değil mi? Günümüzde de böyle durumlara rastlanabilir tabii ki. Bu bahsettiğim şeylerin yalnızca hayâli bir “ütopyada” gerçekleşme olasılığı yok, çoğuna günlük yaşamda rastlıyoruz, sanki bir distopyada yaşıyoruz. Âşık olunamayan bir topluluktaki ortamı bir hayal edin. Herkes birbirine boş gözlerle bakıyor ve kimse bu durumdan rahatsız değil. Kimse bir başkasına farklı duygularla yaklaşmıyor, istese de yaklaşamıyor. İki kişi birbirine gereğinden fazla yaklaştığı anda hoparlörden bir ses “Kişilerin birbirine çok yaklaşması toplumumuzca hoş görülmeyen bir davranıştır” diyor. Hoş görülmeyen… Sırf insanlar sorun çıkarmayıp, kurallara körü körüne uysunlar diye onların hislerini ve duygularını ellerinden almak yetmiyormuş gibi, duygularına kavuşmanın nasıl bir his olduğunu tatmasınlar diye katı kurallar koyuyorlar. Böyle bir yerde yaşamak ancak hayalmiş gibi geliyor insana. Merak etmeyin, insanoğlunun da sonu elbet bir gün böyle olacak. Ütopya, her zaman hayalinin kurulduğu mükemmel düzenin var olduğu bir yaşam şekli olmasına rağmen nasıl olur da bu kadar kusuru olabilir? Herkes ütopyanın aslında ne kadar arzulandığından ve ne kadar gerekli olduğundan bahsediyor. İçlerinde herhangi biri çıkıp ne gibi kusurların olduğundan bahsetti mi? “Geçmişi bilmeyen geleceğine yön veremez” demiş büyük insan Mustafa Kemal Atatürk. Hafızalardan savaşların ve zor zamanların silindiği bir toplumdan ilerleme beklenemez. Bulunduğu noktaya nasıl geldiğini, bu noktada olmasını sağlayan kişilerin kim olduğunu ve onların ne uğruna hayatlarını kaybettiklerini sorgulayamayan bir insan bir sonraki adımı nasıl atması gerektiğini bilemez. Toplum istediği kadar modern olsun, yaşamdan en ufak bir şey çalındığında insanlar tıpkı oyuncağı elinden alınan bir bebek gibi ne yapacaklarını bilemezler ve kendilerini mızmızlanırken bulurlar. Yaşamı güzel yapan karmaşıklığıdır aslında. O kargaşanın arasında insanın kendi yolunu bulabilmesi kadar güzel bir şey yoktur çünkü insanın “Yapabildim” demesi kendi iradesiyle bir şeyleri başarması demektir. Bir ütopyada bu cümleyi duyamazsınız, çünkü orada önemli olan kişinin değil toplumun kendisidir. Atılan her adımdan önce toplumun düzenini koruyacak mı, sonra insanın ihtiyacını karşılayacak mı diye düşünülür. Bireyler asla ön planda olmaz ve bu, bir düzenin sonunun gelmesinin yakın olduğuna işarettir. Umalım ki, ütopya denen bu saçmalık insanoğlunun başına olabildiğince geç gelsin ki gelecek nesiller hayatlarını diledikleri gibi dopdolu yaşayabilsinler. KAYNAKÇA Lowry, Lois. Seçilmiş Kişi. Arkadaş Yayıncılık. 2014 ANILARINIZDAN VAZGEÇMEYİN Her insanın yaşamış olduğu yerde şekillenen hayalleri, umutları ve derin bağlarla bağlandığı sevdikleri vardır. Yaşadığınız yeri sizin için anlamlı yapan, hafızanızın en güzel yerinde anılar olarak depolamanızı sağlayan en önemli faktörlerdir bunlar. Çünkü hayal meyal ilk orayı hatırlarsınız, çünkü ilk çocukluk arkadaşınız oradadır, ilk kavgalarınız, yaramazlıklarınız, sokakta oynadıklarınız, sizi siz yapan ne varsa hepsi doğup büyüdüğünüz yerde bir bütün olmuştur. Geçmişinizin sizi oraya derinden bağladığı gibi kalbiniz, geleceğinizin de orada şekillenmesini ister. Sanki oranın bir parçası gibi hissedersiniz ve istediğiniz her başarıya oranın şahit olmasını istersiniz. Peki, hiç oraya dönme ümidiniz kalmasaydı; geri dönüşün mümkün olmayacağını kabullenmek zorunda kalsaydınız ve anılarınızdan vazgeçseydiniz, kaybedecek neyiniz kalırdı ki? Bunlardan size bahsediyorum çünkü içimden koparılan bir parça olmuştur eski günlerim benim için. İçimde kalan, küçük ama en değerli bir nükte. Tıpkı ​Mülteci ​isimli kitabın bende uyandırdığı duygular gibi. Afganistan savaşından kaçan ve Türkiye’ye gelen bir grup insanın hissettiklerini buldum kendimde. Belki onlar kadar acıklı değil, belki o kadar da çaresizce değil ama; geri dönememenin, vazgeçmişliğin acılı hislerini hissettirdi bana Mülteci​. Savaştan kaçmış bir grup mültecinin var olmakla yok olmak arasında geçen mücadelelerine şahit olurken, sanki bunun fragmanı olacak şekilde, kendi hayatımdan bir kesitte takılıp kaldım bende. Sevdiklerini, hayallerini ve yuvasını kaybetmiş biri olarak bende bir nevi mülteci sayılırdım nede olsa. Evet kitapla kendimi ortak paydada bulmak, beni onun içine daha da itti ancak kitabı tek solukta okumamı sağlayan başka bir neden vardı. Tek solukta okudum çünkü hem yüzleşmeye korktuğum hem de düşünmekten kaçamadığım geçmişimi nasıl sevmem gerektiğini anlattı bana. Benden daha zor ve gerçek mültecilik yaşayan insanların hayata umutla nasıl tutunduklarını anlatarak, bir rehber oldu diyebilirim. Sonrasında duygu dolu hayallerle doldu kafam… Abimle tatil günlerinde, sabah erkenden kalkıp futbol oynadığımızı anımsadım; ya da topal Metin amcanın arabasına top çarptı diye bizi kovaladığını demeliydim… Evimizden biraz uzakta olan bağlara, tüm mahalle çocuklarıyla, bazen erik çalmaya gittiğimizi anımsadım. Bir de okul çıkışı hep birlikte bağrışa çağrışa dondurmacıya gittiğimizi. Evet hepsi çocukça ve basit şeyler gibi gözüküyor ama inanın bana o sokaklara, komşularımıza ve anılarıma, belki saf duygular oldukları için, o kadar özlem duyuyordum ki. Zamanı, anı ve arkadaşlığı bana o günler öğretti diyebilirim. İşte benim üzüldüğüm ve yüzleşmeye korktuğum nokta da burada başlamıştı. O günleri bir daha yaşayamayacağımı anlamıştım. Sonra onlara sırtımı dönmüş ve geçmişimi sevmeyi unutmuştum. Ama tıpkı her şeylerini geride bırakan ve tutunmak için bir yol bulan Afgan mülteciler gibi yaşanan her anın, tıpkı çocukluğum gibi, o anda anlamlı olduğunu anladım. Başka bir açıyla bakmaya başladım ve fark ettiğim ilk şey geçmişi kabullenmem gerektiği oldu. Çünkü hiçbir anı geri getirmenin; ya da her şey aynı bile olsa, o anı şu an gibi yaşamanın imkânı yoktu. Geçmişimi, çocukluğumu, o sokakları ve en önemlisi ailemi trajik şekilde kaybetmiş olabilirim ama sanırım bu acının anılarımı yok etmesine izin vermemeliyim. Çünkü onlar bana özlemini duyduğum o günlerden kalan en değerli şeyler. Onları da kaybedersem, kaybedecek neyim kalır ki? Şimdi daha farkında birisi olarak, geçmişimden kaçmaya değil onu sevmeye ve şu anı yaşayabileceğim en güzel şekilde yaşamaya çalışıyorum. Kim bilir belki yaşadığım bu an, en güzel an olma potansiyeline sahiptir. Siz hiç istemeseniz de kalbinizden en güzel yerler, kişiler koparılmıştır. Öyle ki size oradan sadece anılarınız kalmıştır. Bazen doğup büyüdüğünüz yere, sevdiğiniz kişilere duyduğunuz hasreti dindiremezsiniz, geçmişe dönmek o günleri yeniden yaşamak istersiniz. Ama durum ne kadar kötü hal alırsa alsın bulunduğunuz şu anda tutunacak bir şeyler mutlaka vardır. Onlara tutunun ve acınızın anılarınızı yok etmesine asla izin vermeyin. Yoksa kaybedecek hiçbir şeyiniz kalmayabilir. RECEP ÖGÜÇ KAYNAKÇA Siyahhan, Kemal.​ Mülteci. ​İstanbul: Sel Yayıncılık, 2016. Baskı Aziz YAŞAR 21702998 Sanatımın Dönüm Noktası İnsanların dünyaya hiçbir şey bilmeden geldiği bilgisi bana mantıklı gelmiyor. Hayatta yakaladığımız şanslar, önümüze adeta altın bir tepside sunulan fırsatlar ve en önemlisi başarılı olduğumuz işler bizim yeteneklerimizle alakalıdır. Bu yetenekler bize doğuştan verilir ve onlardan asla kaçamazsınız. Anlatacağım şeylerin benim üzerimde bırakmış olduğu izlenimler, bana yaşatmış olduğu duygular her insanda aynı olamaz gibime geliyor. Sanat mesela… Bir senfoni orkestrası konserindeyken kendinden geçen insan sayısı bir elin beş parmağını geçmiyordur. O insanlardan biri de benim. Küçüklüğümden beri sanat beni hiç bırakmamıştı. Sanatla ilk tanışmam resim çizmekle başladı. Eğer çizdiğim resimleri görmüş olsaydınız, değil ressam, sanattan anlayan bir insan bile olmadığımı düşünürdünüz. İlerleyen yıllarda ise sanatın başka kollarına yönelmeyi seçtim. Keman, piyano, yan flüt gibi birçok müzik aletini denedikten sonra gitarla tanıştım. Hayatımın dönüm noktalarından biri buydu. Beş kişi olarak çıktığımız bu gitar serüveninde, günümüze kadar istikrarla devam etmiş tek biri kişi vardı. Gününün neredeyse yirmi dört saatini müzik dinleyerek ve gitar çalarak geçiren, derste elleriyle ritim tutan ve hayattaki bütün uğraşlarının içine müziği de dahil eden ben… Şu anda yirmi birinci yılını dolduran bu kısa ömrümde sayısız konsere gittim, yüzlerce sanatçıyı canlı dinleme fırsatı buldum. Geçtiğimiz yıl canlı olarak dinlediğim Bilkent Senfoni Orkestrası konseri, benim hayattaki bir diğer dönüm noktasıydı. O güne kadar bir senfoni orkestrasını canlı olarak dinleme fırsatı bulmamıştım. Konser boyunca adeta kendimden geçtim. Yüzlerce müzik aletinin tek bir sesmiş gibi çalmaları, kucağıma gelen o güzel tını beni bambaşka yerlere götürdü. Bana o zamana kadar basit bir işmiş gibi gözüken müzik, gözümde büyüdü ve hayallerimin ötesine uzandı. Yürüyecek daha çok yolumun olduğunu, tarihin tozlu raflarından herhangi bir kitabın sayfalarında kolayca görebileceğiniz sanat kavramının benden öncede var olduğunu ve benden sonra da var olacağını bana bir kez daha kanıtlamış oldu. O gün anladım ki, basit bir sokak sanatçısının bozuk akordu olan gitarıyla çaldığı şarkıda döktüğü ter, Viyana operasında şarkı söyleyen sanatçıların üzerine yağmur olarak düşüyor. Çünkü bu insanların hepsinin kaderinde şu anda bulundukları yerde olmak yazıyordu. Doğdukları günden günümüze kadar yaşadıkları şeyler, hayata karşı vermiş oldukları mücadele onları olmak için doğdukları kişi yapıyordu. Sanatta olduğu gibi hayatın her kulvarında bu böyledir. Bizim gibi insanların müzik dinlediği zaman gittikleri o hayal dünyasına, başka insanlar futbol oynarken, yemek yaparken ya da şiir okurken gidiyor olabilir. İlk başta bahsettiğim gibi, bu his insana doğuştan geliyor olmalı. Aklıma geldikçe keçileri kaçırdığım bir diğer konu ise sanatın nasıl başladığı. Kendime sürekli sorduğum soruların cevabını verme yolunda emin adımlarla ilerlediğim bu günlerde kafamı kitaplardan kaldıramıyorum. İlk yazılan şarkının kime yazıldığı, ne zaman yazıldığı ve kime yazıldığı mesela. Kitaplara yazılmamış, kaydedilmemiş ve unutulmuş kaç şiir vardır acaba. Bizden binlerce yıl önce doğmuş insanların yaşadıkları olayların şarkılara, masallara ve şiirlere nasıl konu olduklarını bilmek için çok şey verebilirdim sanırım. Bir senfoni orkestrası konseri dinlerken aklıma gelen binlerce şeyden sadece birkaçıydı bunlar. Kağıtta yazan notalar müzik aletlerinin yardımıyla havaya karışırken, kafamın derinliklerinden geçen duygu ve düşünceler beni yıldızların da ötesine taşıdı. Beni ben yapan şeyin müzik olduğunu bir kez daha hatırlattı, hayata olan inancımı ve sevgimi pekiştirdi. En önemlisi de bana kim olduğumu gösterdi. Ulu önderimizin de dediği gibi: Sanatsız kalan bir milletin hayat damarlarından biri kopmuş demektir. Bana hayat damarımın ne olduğunu bir kez daha hatırlattıkları için Bilkent Senfoni Orkestrasına teşekkür ederim. Kaynakça Sevgililer Günü. Bilkent Senfoni Orkestrası. Bilkent Üniversitesi Müzik ve Sahne Sanatları Fakültesi binası. Ankara. 11 Şubat 2018. Gösteri. BALKONDAKİ KADIN Üniversitenin ilk yılıydı, kendime kurduğum düzen ve küçük dünyamın içine aldığım insanlar komple değişmişti, eskisi gibi değildim. Yaşadığım büyüklü küçüklü her türlü şeyden sonuçlar çıkarıp bir şeyler kovalarmışçasına hayatımı sık sık farklı rotalara sokuyordum. Mutsuzdum ve değişmek zorundaydım. Her kötü şey başkasını da beraberinde getiriyordu sanki ve ben silahını yere atmış bir asker kadar savunmasızdım. Hayatımda hiçbir şeyin yolunda gitmediğini anladığım, beni mutsuzluğuyla zehirleyen bir gece kendime yüksek sesle bir şeyleri değiştirmem gerektiğini söyleyip ilk sigaramı içmiştim, bir iki hafta sonra kendime dışardan bakabildiğim bir anda da ciddi ciddi sigara içtiğimi, bağımlı diye lanse edilen kişi olmaya başladığımı görmüştüm . Sigaraya yeni başlayan her insan biraz heyecanlı ve olması gerektiği kadar da pişmandır. Ben de öyleydim. Her gün mahalledeki Ziya Abinin küçük bakkalından heves içinde sigara paketi alıp bir sigara içtikten sonra da geçici olduğunu bildiğim yoğun bir pişmanlıkla kendime yükleniyordum. Tüm bunların yanında evde sigara içmekten korktuğum için de sürekli evden kaçıp sigara içme isteğim beni çok zorluyordu. Anneme babama hatta alt komşuya bile yakalanmaktan korkuyordum. Bu durumun rahatsızlığını yoğun olarak yaşadığım bir dönemde kollarımı bile kıpırdatamayacak kadar yorgun olduğum bir öğleden sonra her şeyi göze alıp paketimden bir sigara alıp yaktıktan sonra odamdaki pencereyi açmıştım. Açar açmaz yan apartmanın 3.katındaki sol balkonda bir kadın karşıma çıktı. Oturduğum apartmanın yan apartmana yakınlığı ve aynı katta olmamız sebebiyle onu çok rahat görebiliyordum, elbette o da beni görebiliyordu ama bakmamayı tercih ediyordu, kafasını sağa-sola çevirip farklı yerlere bakıyordu ama asla ortaya yani bana doğru bakmıyordu. Bense aldırış etmeden bakmaya, görmeye çalışıyordum. Tahminen 35-40 yaşlarındaydı. Görmüş geçirmiş suratı, kısa ve yağlı saçları, gri eşofmanı ve siyah Guns N’ Roses tişörtüyle sert kış rüzgarına aldırış etmeden sigarasının dumanını içine çekip yeşil kül tablasına küllerini döküyordu. Benim onda hatırladığım en önemli şey ise yüzündeki ifadesiydi. Daha doğrusu yüzündeki ifadesizlikti. Neredeyse her zaman insanların yüz ifadelerinden ruh hallerinin ortaya kolayca dökülebileceğini düşünen ben, o kadını çözememiştim. Yüzünde ne İsviçre’deki saygın bir üniversiteden kadrolu eleman olarak çalışma teklifi alan Hacettepe mezunu genç bir kadının gururu ne de evliliğin ilk yıllarındaki samimiyetini kaybeden kocasıyla ettiği sert kavgalardan sonra boşanmayı kafasına koymuş 2 çocuklu bir kadının perişanlığı vardı. Öylece duruyordu, ne gülüyordu ne de somurtuyordu. Yüreğindeki her neyse, içinde ne varsa suratına hiçbir şey yansımamıştı. O, yüzündeki gizemli ifadeyle balkonun korkuluğuna dayanıp sigarasını içerken ben çaktırmadan onu izlemeye devam ediyordum, içmeyi unuttuğum sigaram parmaklarımı yakacak kıvama geldiği anda gözümü ondan ayırıp sigaramı söndürmeye çalışırken o içeri girmişti. Aradan günler, haftalar, aylar geçti ve ben evde sigara içmek için her penceremi açtığımda onu görüyordum. Bir gün sabahın ilk ışıklarında yüzünde bir yara bandıylaydı, bir gün öğlen vakti elinde küçük bir bebekle, bir gün akşam kırmızı bir elbise ve ağır bir makyajla ve bir gün de gecenin köründe iç çamaşırlarıyla duruyordu balkonunda. Her gün farklıydı, her gün farklı bir kişiydi sanki ama içtiği sigara ve yeşil kül tablası hep yanındaydı. Tuhaftı, onu haftada birkaç kez görüyordum belli ki aynı mahallede oturuyorduk ama 17 yıldır yaşadığım küçük mahallede onu sadece bir balkonda sigara içerken görüyor olmam kadının bende yarattığı gizemlilik hissini kamçılıyordu. Onu her görüşümde daha dikkatli bakıyordum. Aradan geçen bir buçuk senelik zaman diliminden sonra arkama baktığımda kendime yeni bir düzen kurduğumu, hayatıma aldığım insanlarla mutlu olduğumu görebiliyorum. Bunlarla beraber okuldaki ders programının yoğunluğundan dolayı evde fazla vakit geçirmemeye başladım ama hala odamda sigara içmek için fırsat bulduğum nadir zamanlarda onu görmek için pencereyi açıp sigaramı yakıyorum ve o kadın her zaman balkonunda oluyor. İnsan belki karakterine bağlı olarak her türlü üzüntüye veya pişmanlığa katlanabilir ama belirsizliğe katlanmak hepsinden zordur. Belirsizlik kişiyi üzüntü veya pişmanlık kadar hırpalayamaz belki ama kafada her zaman bir uyarıcı olarak kalır. Arada sırada kendime tam olarak şunu söylüyorum: ‘’Balkondaki bu kadın benim küçük belirsizliğim, bir türlü cevaplandıramadığım kafamdaki soru işaretim’’. Zeynep Yanıkömeroğlu 21400348 BÜYÜDÜKÇE KÜÇÜLMEK İnsanların ruhlarının çirkinliğinde ezilmiş kaldırımlara ince ince yağan yağmur… Büyümek bu zarif sonbahar sahnesine duyarsızlaşmak sanırım. Çünkü karnımızı doyurmak ruhumuzu doyurmaktan daha önemli, öyle ya... Bize bu öğretilmedi mi yıllarca? Olgunlaşma, kimseye ve hiçbir şeye güvenmemeyi öğrenmektir1, demiş Hakan Günday. Ama sanki biz bu durumun tersini yaşıyoruz. Önce ailelerimize sonra okullardaki hocalarımıza sonsuz bir güven duyup onların bizden istediği kalıplara sıkışıp kalıyoruz. İşe yarar oldukça büyüdüğümüzü sanıyoruz, adam olduğumuzu belki de. Böylece