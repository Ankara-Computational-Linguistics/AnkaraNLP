beni de ister istemez etkilemiş. Yanlış bulduğum bir şeyi farkında olmadan söylemem aslında bazı şeyleri netleştiriyor. Toplumun bu tarz hatalı düşüncelerini ve davranışlarını yadsıyor olsak da çevremizden etkileniyoruz ister istemez. Küçüklüğümüzde toplumdan ne öğreniyorsak onu benimsiyoruz ve bu nesilden nesile aktarılıp kalıcı bir hale geliyor. Bana kalırsa ülkemizde bu yüzden kadınlara yeteri kadar değer verilmiyor. Halen erkek çocuk doğurmadığı için psikolojik baskı gören, hatta terk edilen kadınlar dolaşıyor aramızda, sayıları da azımsanmayacak kadar fazla. Gece eve geç geldiği için dayak yiyen, erkek arkadaşı olduğunu ailesinden saklamak zorunda hisseden kız çocukları var bu ülkede. Bu tutumları analiz edecek olursak eğer, aslında birçok nedeni var bu üzücü olaylar bütününün. Bunlardan belki de en etkilisi erkeklerin fiziksel olarak kadınlardan çok daha güçlü olması. Bu konu hakkında beğendiğim çok anlamlı bir özdeyiş var: “Eğer erkekler fiziksel olarak daha güçlü oldukları için kadınlardan üstünse, o zaman hükümeti neden sumo güreşçileri yönetmiyor?”² Güçlü olmak demek daha fazla hak manasına geliyorsa eğer o zaman aramızdaki en güçlülerin bizden daha ayrıcalıklı olmaları gerekmez mi? Geçmişten gelen bu saçma düşüncenin günümüzde halen ısrarla benimseniyor olması çok acı verici. Kadınların yaşadıkları sadece bunlarla sınırlı değil elbette, birçok şeye maruz kalıyorlar. Günümüzde en çok dikkat çeken vakalardan biri ise tecavüz olayları. Kadının cinsel obje olarak görülmesi tecavüze sebebiyet vermekte. Ülkemizde daha yeni çıkmış olan „‟Tecavüz eden kişi, tecavüz ettiği kişiyle evlendirilirse yaptığı suç düşer.‟‟ mantığındaki kanun tasarısı, milyonlarca kadının protestosuna sebebiyet verdi. Böylesine absürd ve kadınlara hakaret sayılabilecek hareketlerde bulunan bir hükümetin olduğu ülkede, kadınlar elbette ki istedikleri gibi yaşayamazlar. Mevcut tehdidi destekler nitelikteki bunun gibi yasalar kadınların maruz kaldığı adaletsiz vakalar zincirine bir yenisinin daha eklenmesine yol açar. Toplum olarak kadınlara karşı olan baskılara, zulümlere ve küçümseyici tavırlara kadın erkek demeden hep birlikte göğüs germeliyiz. Günümüz dünyasında cinsiyet eşitsizliğini hala daha tartışıyor olmanın utancını yaşamamız gerekir. Kadın ne ise erkek de odur. Hepimiz insanız, hepimiz aynı haklara sahibiz. Birbirimizi çeşitli yönlerden ayırmak yerine ortak noktalarımızı tek bir paydada buluşturup yapıcı olmayı denersek eğer; çok daha parlak bir geleceğe doğru ilk nitelikli adımımızı atmış olacağız. Hakkı Baran KARAKURT KAYNAKÇALAR ¹The Radical Politics of Thomas Jefferson, Richard Matthews,1984 ²Women‟s Rights from Past to Present”. Women in History Curriculum. 1996-2009. 5 April 2009. GÖKTEN DÜŞEN ÜÇ ELMA İnsanız hepimiz öyle değil mi? Hepimiz çıkıyoruz kabuklarımızdan, belki de hiç ait olmadığımız yerlerde. Seçemiyoruz etrafımızda büyümekte olan çiçekleri, seçemiyoruz yağmurun gözlerimizden ne zaman süzüleceğini. Ne zaman güleceğimizi, kime sarılacağımızı, hangi annenin sütüyle hayat bulacağımızı, hangi babanın getirdiği ekmeğin ortağı olduğumuzu... Kimimiz alabildiğine şanslı, kimimiz çamurun ortasında buluyor kendini. İşte bu fotoğrafta onu seçen her kötülüğün ortasında kalmış bir çocuk görüyorum ben. Bu kareyi çektikten sonra intihar eden bir fotoğrafçının hislerini ve suçluluğunu görüyorum. Bu yazıyı yazarken, fotoğraftan sonra öldü mü kaldı mı belli olmayan bu minicik bedenin ruhunu hissediyorum parmaklarımın arasında. Kalbimin ortasında yaşatıyorum ben onun avuç içi kadar kalmış vücudunu, içimde büyütüyorum. Hayaller kuruyorum onun adına, onun düşleyemediklerini şimdi onunla birlikte hissediyorum. Bakın etrafınıza şimdi. Gördüğünüz bütün insanlar bir zamanlar bebekti. Elleri, ayakları minicik bebeklerdik her birimiz. Hiç birimiz bilemezdik bir gün o küçücük ellerin nasır tutacağını. Hiçbirimiz tahmin edemezdik ‘ayakları üzerinde durmak’ denen şeyin bu kadar zor olabileceğini. Kimine göre doğanın hediyesi, kimine göre tanrının mucizesi idik değil mi? Seçemedik hangi annenin karnında can bulacağımızı, hangi anneye koşulsuz bağlanacağımızı. Seçemedik gözlerimizin benzeyeceği babamızı. Hiçbir bebek etrafında büyüyen çiçeklerin farkında değildir ki zaten. Kiminin payına dikenler düşer, kimi papatyalardan taç yaparak büyür bu dünyada. Toprak kokusundan önceki yağmurun gözlerimizle ne zaman dans edeceğini bile bilemeyiz biz süt kokan bebekler iken. ‘Bebek’ en masum ama en acı kelimedir bu yüzden benim hayallerimde. Ne zaman güleceğini bile bilemez o çünkü. Hatta daha kötüsü ne biliyor musunuz? Belki de o bebek hiç gülmeyecektir ama bundan haberi olmadan çıkar kabuklarından ve adım atar galaksideki en adaletsiz topraklara. Şimdi utanıyorum ben senin fotoğrafına bakmaya. Hiç oyuncağı olmamış bir çocuğun yalnızlığını görüyorum işte senin o bitkin düşmüş halinde. Senin o kirlenmiş küçük vücudunun sütten berrak ve tertemiz olduğunu öyle iyi biliyorum ki ben. Kirletiyorlar değil mi o günahsız ellerini? Söyle haydi çocuk! Acı çekiyorsun biliyorum. Milyarlarca kötü kalp sığabildi şu kocaman dünyaya ama sana iyilik bahçesinden bir ağaç gölgesi sunamadık ne yazık ki. Bunu ben başaramadım, sen başaramadın. Bunu biz başaramadık. Hiçbirimiz koyamadık elimizi taşın altına. Açık bıraktık suları, aktı senin gözyaşların gibi. Doyurduk karnımızı tıka basa, çok ihtiyacımız varmış gibi. O yüzdendir ki şimdi yüzüne baktıkça tüm iyi insanlar adına utanıyorum. Utanıyorum senin vücuduna bulaşmış tozu, toprağı sigara gibi içimize çektiğimiz için. Kendimden nefret ediyorum; sen ve senin gibi masum kalplerin gözyaşından şaraplar yapıp o kadehleri iğrenç kahkahalarımızla tokuşturduğumuz için. Tüm dünya adına senin gözlerinin içine bakmaktan kaçıyorum ben. Ama daha acısı ne biliyor musun çocuk? Sen gözlerime bakamayacak kadar kırgınsın bana. O denli bitkinsin, sayılıyor kemiklerin. Senin kemiklerin, bizim günahlarımız. Senin yüzünü eğişin bizim ayıbımız. Sen gittin belki hakettiğin yerlerin en güzeline. Söylemesi çok zor inan ki ama belki de arkanda bekleyen akbabanın bir öğünlük yemeği olmak için doğmuşşun bu susuz topraklarda. Şans denen şey her neyse hiç uğramamış senin duraklarına. Kapkara vücuduna ne de güzel aydınlıklar sığacaktı belki de. Bizim sana bulamadığımız o huzurlu ağaç gölgesini sen başka çocuklar için bulacaktın. Ağaçlar dikecektin, yeşerecekti tüm iyilikler yeniden. Gökten üç elma düşecekti ayaklarının dibine. Biri sana, diğeri sana, sonuncusu sana... İsmail Nurullah Mutlu Kaynakça: Carter, Kevin, Akbaba ve Küçük Kız, 1993. Fotoğraf. Sudan. Muhammed Şamil Arınç 30.04.2020 21803683 TURK102-25 Kimsen Var İken Kimsesiz Kalmak Ben kendi yalnızlığımı geleneksel anlayıştaki gibi “Kendiyle baş başa kalabilmek” olarak tanımlamıyorum. Benim için yalnızlık insanın kendine dâhi küsmesi ve düşünebilecek olumlu en ufak bir konu dâhi bulamamasıdır. Yani kendisiyle beraberken bile kendine küs olmak, kimsesi var iken kimsesiz kalmaktır.[1] Çünkü, benim kendimle baş başa kaldığımda düşünebileceğim ve yapabileceğim şeyler diğer insanlarla birlikteyken yapabileceklerimden çok daha fazla ve verimlidir. Aynı zamanda yalnızlığı geleneksel tanımına göre kullanacak olursam kendimi yalnız olarak tanımlayabileceğim anlar oldukça fazladır, yani neredeyse yaşadığım her an. Çünkü her insan gibi ben de Orwell’in de ifade ettiği üzere, yıldızvâri bir yalnızlık içindeyim.[2] Yani, etrafımda onlarca hatta yüzlerce insan bile olsa kendi iç dünyamı onlara hiçbir zaman tam anlamıyla açamayacağım ve kendimi onlara tam ifade edemeyeceğim için hiçbir zaman bu yalnızlıktan kurtulamayacağımı düşünürüm. Aynı zamanda, benim tek başıma kaldığım zamanlarda yapabileceklerimin haddi hesabı yoktur. Yeni bir şey tasarlamak veya bütün fikir, düşünce ve hayal dünyamı sil baştan şekillendirmek yapabileceklerim arasından, başlangıç için, iyi birer örnektir. Yani ben gerçek mutluluğu kalabalıkta -bu kalabalık ailem ve arkadaşlarım olsa bile- kahkahalar atarken değil ancak kendi başıma olduğum, kendimi geliştirdiğim ya da kendim için bir şeyler yaptığım zaman tadarım. Orwell de benim gibi düşünüyor olacak ki; bir insanın tek başına kaldığında mutlu olamamasını, o insanın iç dünyasının epey yavan olduğuna yoruyor.[3] Benim de kendimi Orwell’in tanımladığı durumda bulduğum anlar oldu yani tek başıma kaldığım, yalnızlığı dibine kadar hissettiğim ve üzerine düşünülecek, mutluluk verecek herhangi bir konu dâhi bulamadığım… Gerçekten de böyle anlarda iç dünyamın bomboş ve ıssız olduğunu hissediyordum. Evet evet ıssızlık, böyle anlardaki ruh hâlimi en iyi tanımlayan kelime bu olmalı. İnsanın kendine dâhi küstüğü ya da kendi fikirleriyle bir kavgaya giriştiği anlar kadar kötüsü olmasa gerek. Sanıyorum ki, yalnızlıktan korkan insanlar bu durumu en az bir kere deneyimlemiş olmalılar. Aksi takdirde, tek başına kalmaktan çekinmek ya da diğer insanlardan bir an bile kopmamak için gayret etmek için başka ne gibi sebepleri olabilir ki? Ya da belki hayatı boyunca kendi yolunu çizmeyi hiç denememiş, başkaları tarafından yönlendirilmiş insanlar; yalnız kaldıklarında bir fikir dünyaları olduğunun ve bazen kendi kararlarını bu fikirler çerçevesinde vermeleri gerektiğinin farkına varıyorlardır. Onlar için kendileriyle baş başa kalıp düşünmeyi bu kadar korkunç yapan şey de budur. Bu durumu bu kadar detaylıca anlatabilmemi sağlayan şeyin ne olduğunu merak ediyorsanız söyleyeyim. Ben de bir zamanlar böyle zavallı bir durumdaydım ya da belki bu durum zavallılık değil, aksine büyük bir rahatlıktı. Kimi insanlar iç dünyalarının etkisi altında kaldıklarından, hatta bir iç dünyaları olduğundan âdeta habersizler ve bu durum onları büyük bir hareket özgürlüğünden mahrum bıraksa da akıl sağlıklarını çok daha rahat koruyabilmelerine imkân veriyor.[4] Ben de eskiden bu imkâna sahiptim ancak daha sonrasında fark ettim ki insan, böyle bir konfora sahip olabilmek için neredeyse hayatında yapabileceği tüm seçimleri, yani hayatına kendi başına yön verme fırsatlarını tepiyor. Ama belki de hayatına kendi başına yön vermemek sanıldığı kadar korkulacak bir durum değildir. Çünkü kendi hayatına yön vermeyen insanın her olumsuzluktan sonra suçlayabileceği bir kişi bulunur. Böylece hatanın kendisinde olduğunu fark edip kendiyle yüzleşmenin acısını tatmak zorunda kalmaz. Fakat insan kendine ait bir iç dünyası olduğunu fark ettikten sonra hiçbir şey eskisi gibi olamıyor. Kendi kararlarını almak, kendi hayatını yönlendirebilmek istiyor veya bilerek ve isteyerek yönlendirilmeye izin veriyor. İki durumda da seçenekler sürekli kafasını meşgul ediyor, hatta tercihini yaptıktan sonra bile peşini bırakmıyor. Bu kadar acı yetmezmiş gibi bir de kendiyle dertleşebilmekten mahrum kalmak insanı sonu olmayan bir uçuruma sürüklüyor. İşte ben de böyle bir uçuruma doğru sürüklendiğimi hissediyorum. Yalnızlığı iliklerime kadar hissetmeye başladım. Bundan kurtulmamın tek yolu doğru insanı bulup, bu kişi ailemden ya da arkadaşlarımdan biri olabilir, ona içimdeki her şeyi olabildiğince anlatmak, ona benim kararlarımı yönlendirme izni vermek olduğunu düşünüyorum. Ya da belki kendimden taviz vermeyip uçuruma gitmek daha doğru bir tercihtir kim bilir… Kaynakça [1] Turhan, İhsan (2012). Yalnızlık. [2] Orwell, George (2018). Edebiyat Üzerine. Sel Yayıncılık. syf. 42 [3] Orwell, George (2018). Edebiyat Üzerine. Sel Yayıncılık. syf. 41 [4] Orwell, George (2018). Edebiyat Üzerine. Sel Yayıncılık. syf. 36 Arda Ege Ünlü Özgürlük Yolu Yerde Değildir Özgür irade nedir? İnsanoğlu özgür müdür? Daha doğru bir şekilde sormak gerekirse, insanoğlu ne kadar özgürdür? Hiçbirimiz doğduğumuz yeri seçmiyoruz. Doğduğumuz aileyi, doğduğumuz zamanı... Yani hayatımız tamamen bizim kontrolümüz dışındaki koşulların yarattığı bir kafesin içinde başlıyor. Hayatın kalanı için de aynı genellemeyi yapmak pek zor değil. Ne de olsa her tepki bir etkiye karşılık oluşur ve nedenler olayları yaratır. İstem dışı bir varoluşla başlayan hikâyemiz istem dışı yönlere saparken bizim seyirci kalmamız için çoğu zaman pek bir şey yapmamız gerekmez. Peki bu "seyirci" statüsünden çıkıp bizi çekiştiren iplerden kurtulup, ipleri elimize almamız için ne gerekir? Seçmediğimiz zamanın, seçmediğimiz yerin normları, algıları, fikirleri bizi baskılarken ve kapısını zorladığımız kafese bizi geri sokmaya çalışırken nasıl mücadele edebiliriz? Hayatın sürat dolu akıntısında ters yöne yüzmek ne gerektirir? Kukla değil de özgür olmak ne ister bireyden? Kafeste başlayan maceramızı dışarıda sürdürmek, anlamsızca başlayan hayata anlam katmak belki de tüm meseledir. Jeanette Winterson'ın yanlış beşik diyerek anlatmaya başladığı "Normal Olmak Varken Neden Mutlu Olasın" adlı çocukluk ve evriliş hikayesini anlamak için ille de evlat edinilmiş olmanıza gerek yok. Çünkü Winterson'ın evlatlık olarak yetiştiği ve kendini ait hissedemediği, baskılandığı, mutluluğu ve sevgiyi kendi gibi olduğunda yakalayamadığı hikayesini okuduğumuzda bunun tek bir insanın hikâyesi olmadığını, bütün bir insanlığın, bir medeniyetin hikâyesi olduğunu anlıyoruz. Her birimiz öyle ya da böyle, sürekli olarak, hayatın sunabileceği bitmeyen çeşitlilik içinden türlü hayal kırıklıkları yaşıyoruz, yılmadan sevgi ve mutluluk arıyoruz ve bir yerlere ait olmaya çalışıyoruz. Ancak tüm bu mutluluk çabası bir şekilde sürekli sonuçsuz kalıyor; hep bir şeyler eksik; insanın tadını, şeklini, kokusunu bilmediği bir meyveyi koca bir ormanda araması gibi biz de mutluluğu arıyoruz. 1 Arda Ege Ünlü Peki bu arayış neden bu kadar sıkıntılı? Sorunun başını çoktan ele aldık: Hayatımız adeta bir kafes içinde başlıyor. Kafesteki bir hayvan özgür olabilir mi? Özgür olmayan bir canlı mutlu olabilir mi? Bu soruların cevapları kendiliğinden geliyor. O zaman bizim pek sıkıntılı olan mutluluk arayışımızın temeli aslında göründüğü kadar da karmaşık değilmiş. Çoğu vakit bize muazzam hüzünler getiren ve bir o kadar da karmaşık görünen sorunların aslında ne kadar da basit olduğunu anlamak zor olabiliyor, ancak biraz daha kafa çalıştırırsak o zaman sorunun basit temelinden yola çıkıp basit bir çözüm elde edebiliriz. Nitekim her insana etki edecek kadar kuvvetli bir sorunun çözümünün de her insanın bu ortak derdine deva olabilecek kadar basit ve bir o kadar da kapsamlı olması gerekmektedir. Şunu zaten biliyoruz ki her birimiz bir kafes koşulunda hayata geliyoruz. Bu kafesten çıkmak gerek ki insan kendini ve çevresini keşfedebilsin- hayatı anlayıp- ait olduğu, mutlu olacağı yeri bulabilsin. Ancak bu kafesi bu kadar güçlü yapan, bu kafesin daha büyük bir kafes içinde bulunmasıdır. Bireyin hapsedildiği kafes, yozlaşmış toplum kafesinin ancak küçük bir parçasıdır. Siz ne zaman kaçmaya kalkışsanız, sizin içinde olduğunuz dev kafesin içindeki diğer kafes canlıları çürümüş suratlarını kendi parmaklıklarına yapıştırarak, kokuşmuş pençeleriyle sizi yakalamaya çalışırlar. Bireylerin yüzlerce yıllık kafesleri toplum kafesinin içine o kadar sıkı örülmüştür ki oradan yürüyerek çıkmanız imkansızdır. O pençeler sizi er ya da geç yakalarlar ve sizi yeniden kafesinize atmadan önce parçalamaya çalışmayı da ihmal etmezler. Bir çok kişinin "beni ben olduğum için sevebilecek birisi yok mu!" yakarışları da bu pençelerin bireye verdiği en büyük zararın göstergesidir. Toplumun "normal algısı" bizi her an, her bir dakika kısıtlar. Yaptığımız her hamlede, her kararda bu "normal" algısına göre hareket etmek zorunda kalırız. O kadar ki kaçmak için can attığımız kafesimizden kaçmak için denediğimiz tek yol "yürümek"tir. Ancak kafasını yukarı kaldıracak kadar özgür düşünenler kafesin tavanın olmadığını görürler. Çünkü kaçmanın tek yolu "kanatlanmaktır", ne de olsa özgürlük bütün bu baskının üzerinde yer alır; insan önce uçmayı öğrenmelidir ki bütün bunlardan kurtulsun. Bütün insanlar ölür, ancak sadece bazıları yaşar. Kafesin içinde yaşam yoktur, çünkü kafesin içinde anlam yoktur ve insan anlam aramak ister. Kafes sizi kısıtlar, zorlar, mecbur bırakır, yetersiz hissettirir, maskeler takar. Maskeleri kırın, zorlamaları reddedin; kafeste doğmuş olmak, kafeste ölmeyi gerektirmez. Nitekim yaşamamış olan ölemez de... İplerinizi kopartın, 2 Arda Ege Ünlü kendi hayatınıza seyirci kalmayın, medeniyet denen mega yapının sizi sağdan sola fırlatmasına izin vermeyin, hayat her birimize bir kere verilen bir hediye. Bu yüzden keşfedin; kendinizi, dünyayı, "gerçek" sevgiyi, mutluluğu... Sadece sevdiğiniz şeylerle meşgul olun. İstediğiniz yolu tercih edin hayatta, başkalarının el birliğiyle size işaret ettiği yolu değil. Unutmayın herkesin gittiği yoldan giderseniz, herkes gibi olursunuz. Yürümek mutluluğa gidemez, uçmayı öğrenmeniz gerek; belki zorlu bir yoldur bu, dışlanma, garipsenme, yadırganma vardır hemen başında. Peki sonunda? Kafanızı havaya kaldırmanız gerek demiştim. Gökyüzüne bakın. Alabildiğine mavi. Sonsuz. Bırakın gece olsun. Şimdi, yıldızlara bakın. Nasıl da parlıyorlar, uzaktalar ama göz alıyorlar. Bu erişilmez gibi gözüken sonsuz güzelliğe ulaşmak için ne yapmanız gerektiğini anlamış olmanız lazım. Bırakın normal olmayı da biraz mutlu olun... Bırakın kanatlarınız çıksın. Kaynakça: Winterson, Jeanette; "Özgür Olmak Varken Neden Mutlu Olasın"; Sel Yayıncılık; Ekim 2015. 3 Gülce DEMİREL ARAMIZDAKİLERİN GERÇEK ANLAMI Daha önce hiç Afrika Edebiyatı’ndan bir kitap okuma fırsatınız olmuş muydu? Benim olduğu için kendimi çok şanslı hissediyorum. Farklı kültürlerin eserlerine yoğunlaşmaya çalışmak aslında çok önemli bir çaba. Bu yüzden okumaya karar vermiştim Ngugi wa Thiong’o’nun “Aradaki Nehir” adlı romanını. Kitabı okurken mütemadiyen başlığı düşünmekten kendimi alıkoyamadım. Aramızdakiler, bizi ayıranlar belki de bereketin somutlaşmış hali, süzülerek akıp giden bir nehir misalidir. Öylesine geçici ve aslında öylesine zenginleştirendir. Sonra bir de söyle bir soru var: insanların “arasındakiler” kendiliğinden ve doğası gereği mi varolur yoksa başka bir özne tarafından mı var edilir? Tüm bu fikir ayrılıkları, bu dinmek bilmeyen münakaşamız... Soru yanlış anlaşılmalara çok elverişli çünkü fikir ayrılığını olumsuz bir durummuş gibi gösteriyor olabilir. Aslında olan ise şu: münakaşa insanı insan yapan bir durumdur çünkü münakaşalara verdiği tepkide bulunur insan olmak, olabilmek veya olmamak, olamamak. İnsana özgü etkinliklerin de insana özgü olmasını sağlayan temel etmenlerden biridir bence. Bu etkinliklerin illa olumlu veya olumsuz olması gerekmiyor. Örneğin savaş ve sanat... Münakaşadan doğan, tayfın iki ucundaki etkinlikler değiller midir? Başka bir deyişle, barış münakaşanın olmadığı yerde değildir. Uyuşmazlıkların olmadığı yerde insan ve insana dair ne olabilir ki? Barış fikir ayrılıklarına saygı gösterilen yerdedir. Fikir birliğinin sağlandığı iddia edilen her yerden korkmalıdır belki de insan. Şimdi bu aramızdakileri aramıza sokan o üçüncü özne, aramıza bir şeyler sokmaktan çok daha büyük bir kötülük yapar. Aramızdakilere verdiğimiz tepkileri saldırganlaştırır. Bizi holiganlaştırır. Farklılıklara saygı duyma erdemini bizim gözümüzde imkânsızlaştırır. İşte asıl mesele de buradadır bence. Aramıza bir şeyler girdikçe zenginleşmemiz gerekirken kutuplaşırız, uzaklaşırız. Tıpkı beyaz misyonerlerin ve onları Afrika’ya göndermeyi akıl edenlerin, Kameno ve Makuyu Dağları’nda yaşayan Gikuyu insanlarına yaptıkları gibi... Onları bir arada tutan kültürlerini “günah” ilan edip aralarına sokulanlar aracılığıyla onları yalnızlaştırarak sindirmek... Kendi düşüncesini yaymak herkesin hakkıdır bence ama dayatmak ve başka fikirlere saygı duymamak-duyamamak “teffekküre sığmaz”. Düşünceyi geliştirenin çelişmesine neden olur çünkü bu saygısızlık bir düşünememedir. Bir de şu “günah” mevzusu var. Nedir bu günah? İnsanların çıkarlarını gerçekleştirmek adına uydurdukları bir şeyden fazlası olabildiği hiç görülebilmiş midir hiç tarih boyunca? Aslında çıkarların mühim olduğu bir dünyada yaşadığımız için günah kavramının bu kadar yaygın olması pek de şaşırtıcı değil. Kitaptaki Joshua adlı karakter bile beyazların yeni dinini kendi faydasını gözeterek kabul ediyor. Joshua dışlanmış ve ciddiye alınmayan bir insandan, yüzlerce insanın vaazlarını dinlediği önemli ve korkulan birine dönüşüyor bu yeni din sayesinde. Öyleyse Joshua’nın inancının ve düşüncesinin samimiyetinden söz edebilir miyiz? Hatta ve hatta neden Joshua karakterinin gözünde Waiyaki gibi sevilen ve saygı duyulan bir insan olmaktan ziyade korkulan ve sorgulanmadan dinlenen biri olmak önemlidir? İster istemez psikanalitik bir yaklaşımda bulunacağım ama buna yol açan geçmişinden başka bir şey değildir. Joshua kendini aradakilerle var etmeyi seçmiştir. Aradakilerden faydalanarak çıkarlarını gerçekleştirenlerin bolca bulunduğu aklıma gelen bir diğer örnek ise Ortadoğu. Aradakileri nehire benzeten bir yazarın kitabını okumadan edemedim belki de. Çünkü ben de aradakileri bir ormana benzetirim. İşte böyle düşünmek bana Kenyalı bir yazarın kitabını okutan şeydi. Farklılara şahit olmaya gayret etmek beyaz adamlar gibilerine açtığınız bir savaştır. KAYNAKÇA Thiong’o, Ngugi wa. Aradaki Nehir. İstanbul: Ayrıntı Yayınları, 2016. Baskı Burak Hayati Muslu TEKDÜZE BENLİKLERHer insan bu hayatta monotonlaşmış düzenin bir parçasıdır aslında. Kimileri sabah erkenden kalkıp işe giderken hisseder bunu kimileri de işten kendine vakit ayıramayacak kadar yoğun olduğunda. Kimileri eve dönüş yolunda trafikte anlar bu monotonlaşmış düzeni kimileri de hayata ilk adımlarını attığı o ilkokul sıralarında. Kim olursa olsun insan, kendinde bir parça bulabilir bu düzenden. Ne kadar kurtulmak isterse istesin o parçadan, kurtulamaz hiçbir zaman çünkü modern toplumda yaşamak artık monotonlaşmış bir düzenin parçası olmayı gerektirmiştir. Her insanın yaptığını yapıp onlara ayak uydurmayı zorunlu kılmıştır. Peki, bu parçadan kurtulmanın ve bu monotonlaşmış düzenin dışına çıkmanın bir yolu var desem o yolu seçer miydiniz?Eskiden dizilerde ve filmlerde hep örnek olarak gösterilen karakterlerin sabah erken kalkan, çok çalışan ve hiç duraksamadan hedefi için yol alan insanlar olduklarını görürdüm. O zamanlar bu bana da mantıklı gelirdi çünkü bu özellikler bir insanın başarılı olmasını sağlayan şeylerdi. Ama bunların insana bir dayatma gibi düşünülebileceği sonradan aklıma gelmişti. Evet, diziler ve filmler insanları belli bir insan tiplemesine yönlendiriyordu. Bu yönlendirme de toplumda birbirine benzeyen ve benliğini kaybetmiş insanların ortaya çıkmasına sebep oluyordu. İnsan çevresinde hep aynı tip insanları görüyor ve en sonunda kendisi de onlara benzemek zorunda kalıyordu. Bu da hayatı monotonlaştırıyordu aslında. Tekdüze bir hayatta yaşamak insanın hayattan bıkmasına neden oluyordu. Peki, bir çözüm yok muydu bu monotonlaşmış düzene? İnsanın kendini bu düzenden kurtarıp kaçabileceği bir yer bulunmuyor muydu bu dünyada? Aslında vardı böyle bir yer.Adı da doğaydı. İnsanın her türlü günlük dertten ve monotonlaşmış düzenden kurtulabileceği ve kafasını dinleyebileceği bir yerdi doğa. Doppler kitabındaki ana karakter Doppler de doğayı kendine bir kaçış olarak görmüş ve onu anlamayan karısından, bir türlü iletişim kuramadığı kızından ve sevmediği insanlardan bu şekilde uzaklaşmayı başarmıştı. Yani, modern toplumun monotonlaşmış düzeninden kurtulup kendi benliğini bulmayı seçmişti.Evet, insan doğayı kendisi için bir kaçış yeri olarak düşünebiliyor, modern dünyadaki o tekdüze hayatından bu şekilde kurtulabiliyordu. Peki, doğada yaşamak gerçekten de bir çözüm müydü bu monotonlaşmış düzene? İnsan doğada yaşamayı seçerek tamamen kurtulabiliyor muydu tüm problemlerden? İnsanın doğasını düşününce bunun pek de mümkün olmadığının farkına vardım. İnsan sosyal bir varlıktı ve yanında başka bir insan olmadan, günlük yaşamında hiç insan görmeden yapayalnız bir şekilde yaşaması gerçekten çok zordu. Aynı zamanda modern dünyanın monotonlaşmış düzenden farklı olarak insana getirdiği yararlar da vardı. En basitinden teknoloji bunlardan biriydi. Doğada yaşamanın getirdiği ilkelliğin modern yaşamda olmaması da modern dünyanın insana sunduğu bir yarardı. Doppler de bu eksiklikleri hissetmiş ve her sabah süpermarkete gidip Toblerone çikolata ve yağsız süt almaktan kendini alıkoyamamıştı. Ayrıca insanları hiç sevmediğini ve onlarla görüşmek istemediğini iddia eden bu insan sonraları kendisinin dostlar edinmesini engelleyememişti. Evet, doğa insan için bir kaçış yeri olabiliyordu ama bu pek deuzun süreli bir durum değildi çünkü insanın doğası insanlarla olmayı gerektiriyordu.Modern yaşam her ne kadar insan hayatını tekdüzeleştirse de insanoğlu için modern yaşamdan başka bir seçenek yok gibi gözüküyor. Doğada yaşamak monotonlaşmış düzeni yok ediyor ama birçok ilkelliği beraberinde getiriyor aslında. Ve en önemlisi de insanın doğası. İnsan insansız olamıyor gerçekten de. Yani aslında doğada yaşamak da monotonlaşmış düzene bir çözüm getirmiyor. Peki, monotonlaşmış düzenin bir parçası olan bireyler nasıl kendilerine ait bir benliğe sahip olabilir? Benliği olmayan bir insan bu hayatın anlamını nasıl kavrayabilir?KaynakçaLoe, Erlend. Doppler. İstanbul: Yapı Kredi Yayınları, 2016.Beril Alyüz MESLEĞİN CİNSİYETİ “Kızdan mühendis mi olurmuş canım?” Üniversite sınavı sonuçları açıklandığında yakın çevreme mühendislik okumak istediğimi söylediğimde aldığım tepki bu oldu. Bir kızın ne işi vardı mühendislik fakültesinde? Bu tepkiyi aldıktan sonra kendime şunu sordum: Ne zamandan beri mesleklere cinsiyet yüklüyorduk? “Erkek işi” tabiri neydi ve kadınları bunları yapmaktan alıkoyan şey ne olabilirdi? İncelediğimde anladım ki bu soruların cevabı çok uzun bir süreci kapsıyor. İnsanlığın ilk zamanlarında ailede kadın çocuk bakımından sorumluyken erkek avlanmadan ve yuvayı güvende tutmaktan sorumluydu. Zaman geçtikçe evde kalıp çocuklarla ilgilenmek kadına yetmemeye başladı, çalışmak istedi, erkek üstünlüğü olan bir sektörün parçası olmak istedi. Erkekler bunu ilk başta garipsedi, kadının elinin hamuruyla neye karıştığını anlamadığını düşündüler, kim oluyordu ki kadın da böyle bir şeye kalkışıyordu? Ancak çalışma haklarını arayan kadın sayısı arttıkça kadınların belli alanlarda çalışmasına “izin verildi”. Buradaki küstahlığı umarım siz de fark etmişsinizdir sevgili okurlarım. Kadının normalde hakkı olması gereken bir olguya erkek tarafından izin veriliyor, kadının hangi mesleklerde çalışacağı erkekler tarafından kontrol ediliyor, kadının erkeklerle eşit muamele görmesine katiyen izin verilmiyor. Sanki kadının beynine “erkek kadar olamayacağı” algısı işlenmek isteniyor. Bu algının sonuçlarını günümüzde bile gözlemleyebiliyoruz ne yazık ki. Destek beklediğim en yakınlarım tarafından böyle bir tepki almanın benim için cesaret kırıcı olmadığını söylemek yalan olur. Benim gibi daha nicelerinin yapamayacakları düşüncesiyle cesaretleri kırılıyor, bazıları sevdiği ve istediği meslek dalından vazgeçiyor sırf o mesleğe erkek takısı yakıştırıldığı için. Seçmeye cesaret edenlerimiz ise çekinik başlıyoruz bölümlerimize. Eziklik duygusu çalışma hayatında da yerini koruyormuş gibi gözüküyor. Örneğin, konuştuğum kadın mühendislerinin bazıları iş ortamında dinlenmemekten, ciddiye alınmamaktan yakınmıştı bana. “Ama bakın benim üniversite diplomam var, herkes gibi mülakatla seçilerek girdim, peki bana neden ikinci sınıf muamelesi yapılıyor?” diye soruyorlar haklı olarak. Bu durumun ne kadar umut kırıcı olduğunu anlamaya çalışalım. Düşünün, onun yerinde siz varsınız, güzel bir fikriniz var ve bu fikri kendi üstünüze iletmek istiyorsunuz. O ise fikrinize heyecanlanacağına dinlemiyor bile sizi. Şaşırırdınız değil mi? Şahsen şaşırmanın ötesinde sinirlenirdim ben. Alınırdım da. Madem fikirlerimi önemsemiyordunuz beni niye işe aldınız o zaman? Peki, erkeklerin bu üstünlük algısının sebebi ne? Virginia Woolf’un dediği gibi “Kadınlar yüzyıllardır erkeği olduğundan iki kat daha büyük göstermenin tatlı gücüne sahip büyülü aynalar gibi hizmet etmişlerdir.”(Kendine Ait Bir Oda,40) Bence de kadınların bu algıda payı çok büyük. Çünkü bu aşağılanmayı kabul edenler onlar. Erkek çocuğa kız çocuktan daha çok sevinenler, erkekleri el üstünde yetiştirenler de. Yanlış anlamayın amacım kadınları eşitsizliğin sorumlusu ilan etmek değil, sadece kadınların bu aşağılanmayı kabul etmesinin ne kadar büyük sonuçlara yol açabileceğini anlatmak. Örneğin Swastika Geceleri kitabında da bu kabullenişin biraz abartılmış sonuçlarını görmekteyiz. Nazi totaliter rejimiyle yönetilen bu toplumda kadının hiçbir önemi yoktur; eğitim alma, meslek sahibi olma, politikaya katılma hakları yoktur. Durum öyle bir safhaya gelmiştir ki kadın kendi bedenini kontrol etme hakkından yoksundur, erkek ne derse onu yapacaktır, başka seçeneği yoktur, aksini savunan herkes acımasızca öldürülür. İlk bakışta bunlar imkânsız görünebilir ancak ilerde böyle bir durumun olmayacağına kim garanti verebilir? Şimdi hangi mesleğin bir kadın için uygun olup hangilerinin 1 olmadığını tartışanların gelecekte kadınların eğitim, vatandaşlık hatta yaşama hakkına el atmayacakları nereden bilinebilir? Bu algının bir diğer sebebinin de geleneklerimiz olabilir. Günümüzde etkisi hâlâ görülen geleneksel düşünce yapısına göre, kadının görevi çocuklara ve eve bakmaktır, bir nevi kadının yeri işyeri değil evidir. Günümüzde bile kadın, bir nevi bu geleneklere karşı gelerek kendine ekonomik hayatta yer buluyor. Hâlen bazı kesimlerimizde kadınların çalışmasına kötü gözle bakılıyor. Bu da doğal olarak o kesimlerdeki kadınlarımızın cesaretini kırıyor. Bunları göz önüne aldığımda yapılması gerekenin çocuklara mesleğin cinsiyet ile değil istekle yapıldığını anlatmak olduğunu düşünüyorum. Mesleklerin cinsiyeti olmaz, bu sadece bizleri kısıtlamak için oluşturulmuş bir algıdır ve biz aksini kanıtlayana kadar bu algı değişmeyecektir. Cinsiyeti ne olursa olsun isteyen istediği mesleği yapabilmelidir. Gelecek nesiller bu yanlış algıyla yetişirse önyargının olmadığı bir gelecek sadece hayaldir. Ayrıca bir meslek alanında yapılan bir çalışmayı, yüzlercesinden ayıran tüm detayları ile düşünülmüş olmasıdır; bunun yüzünden iki farklı düşünüş yapısıyla bir çalışmaya yaklaşmak her zaman daha avantajlıdır. Her meslek sektörü, erkeğe ihtiyaç duyduğu kadar kadına da ihtiyaç duyar. Her alanda değişim ve yenilik kadın ve erkeğin beraber çalışmasından doğar. Bütün bunların ışığında sonunda ben de kararımı verdim: Her gün beni heyecanlandırmayacaksa yaptığım meslek, o mesleği seçmemin hiçbir anlamı olmayacağını fark ettim. Her ne kadar zor olacaksa da gelecekte yapmaktan zevk duyacağım mesleği seçtim ve sizlere de bunu öneririm. Önerim sadece hemcinslerime değil herkese: Mesleğinizi biri seçmenizi söylediği için seçmeyin, mutlu etmeniz gereken kişinin öncelikle kendiniz olduğunu asla unutmayın. KAYNAKÇA Woolf, Virginia. Kendine Ait Bir Oda. Çev. İlknur Özdemir. İstanbul: Kırmızı Kedi Yayınevi, Ocak 2014. 6.Baskı. 2 İbrahim Ethem Gürcan SEÇİMLERİMİZİN HAYATIMIZI ALT ÜST EDEBİLECEK GÜÇTE Abbas Kirayüstemi’nin Rüzgâr Bizi Sürükleyecek filmini henüz izlemiştim. Üzerine Noir Desir grubunun Le Vent Nous Portera -Rüzgâr bizi taşıyacak- şarkısını da dinleyince, Richard Brautigan’ın çok önceden satın aldığım Yani Rüzgâr Her Şeyi Alıp Götürmeyecek kitabını okumamak olmazdı. Kitap bittiğinde, bu kararımın hayatımdaki en yerinde kararlarından birisi olduğunu anladım. Brautigan, dünyanın en hassas yazarlarından birisi ve onunla birlikte, hassas, hüzünlü ve ağır tempolu bir hayata bırakıyorsunuz kendinizi. Aldığımız kararlar, yaptığımız seçimler, bir an için başka yerde değil de orada olduğumuz için başımıza gelen işler, hayatı tuhaf kılmaya yetiyor. Basit, küçük gibi gözüken bu şeyler sonucunda hayatımız bambaşka bir yola girebiliyor. Kurşun yerine hamburger satın alsaydı Brautigan, belki de asla intihar etmeyecekti. Üniversite tercih zamanını düşündüm. On – on beş tane üniversite ve bölüm yazmıştım tercih formuna. Şu an Bilkent’te ya da Ankara’da olmayabilirdim ama buradayım. Görüldüğü üzere, birkaç tane soruyu doğru ya da yanlış işaretlemek bile etkiliyor insanın hayatını. Hemen her şeyin böylesine küçük detaylarla meydana geldiğini bilmek beni korkutuyor biraz. İnsan, şu an burada bu eylemi yapmasaydım, nerede ne yapıyor olurdum diye düşünüp durmaktan başka şeylere kafa yormaya fırsat bulamıyor. Burada daha da üzücü olan şey, bizler hayatımızın kontrolünü elimize aldığımızı zannediyoruz ama yanılıyoruz. Bir şeylere mecbur bırakılıyoruz, bir tercih yapmak zorunda kalıyoruz zamanı geldiğinde ve ondan sonra bambaşka yerlere sürükleniyoruz. Dolayısıyla her şeyi öz irademizle yaptığımızı, seçimlerimizi gönlümüzden geldiğince seçtiğimizi söyleyebilir miyiz? Bu konuyu biraz açarak, seçimlerin beni neden ürküttüğünü daha belirgin bir hâle getirmek istiyorum. En baskın ihtiyacımız güvenlik hissine kavuşmak bilindiği üzere. Öncelikle güvenliğimizin sağlandığına ikna olmalıyız ki can derdine düşmeden bir şeyler yapabilelim. Bilinçsizce, içgüdüsel olarak önce kendimizi güvenli olduğunu düşündüğümüz bir hayata taşıyoruz. Bunu kendi kendimize yapabildiğimiz için de zannediyoruz ki her şey kontrolümüz altında. Sanki hayatımızla ilgili her şeyi bilinçli, oturup üzerine uzun uzun düşünerek yapıyoruz. Hayır, bu bir yanılsama, şartlar ya da seçimler sonucunda bir yola giriyoruz, o yolda esen rüzgâr sürüklüyor bizi bir şeylere. Eğer Brautigan, kurşun yerine hamburger almayı tercih etseydi, muhitin en başarılı çocuğuyla kuş avlamaya gidemeyecekti. Böylelikle kuşa ateş etmek amacıyla tüfeğini ateşleyemeyecek ve yanlışlıkla arkadaşını vurmayacaktı. Ölümle sonlanan bu kaza sonrası ağır bir travma yaşamayacak ve belki de daha sağlıklı bir hayatı olacaktı. Yanlışlıkla öldürdüğü arkadaşının sessizliğine uzun uzun bakmayacaktı, kurşun yerine hamburger almayı tercih etseydi Brautigan. Bana ürkütücü gelen de bu. İnsana şöyle bir his veriyor bu düşünce, bazı günahlar, korkunç kazalar, her zaman bizim elimizde olan şeyler değil. Kendimizi apansızın bir suçun içerisinde bulabiliriz. Rüzgâr bizi oraya sürüklemiştir ve olmak istemediğimiz o yerde bir suçun ortasında buluruz kendimizi. Bir paket sigara almak için dışarı çıkmışızdır oysa, sadece bir paket sigara ama sonunda yerde yatan bir yaya, hemen başında biz ve dörtlüleri yanıp sönen arabamızla kalakalırız öylece. Nereden başlamalı işe? Araba kullanmayı öğrendiğimiz güne lanet etmekten mi yoksa sigara bağımlılığımızdan mı? İlk sigarayı bize uzatan kişiden mi yoksa? İşte böyle düşünceler ürkütüyor beni. Bu nedenle de bir seçim asla sadece bir seçim değildir diye düşünüyorum. Bu korkuya saplanıp kalmadan ama seçimlerimizi yaparken de ince eleyip sık dokumayı ihmal etmeden yaşamalıyız hayatımızı. Her şey için çok geç olduğunda geriye dönüp bizi sürükleyen rüzgâra kızmamız saçma çünkü. Rüzgâr her şeyi alıp götürebilir ve oturup bir hayatı heba etmenin kederiyle baş başa kalabiliriz. Evet, rüzgâr her şeyi alıp götürmeyecek. Kaynakça: Brautigan, R. (1998). Yani Rüzgar Her Şeyi Alıp Götürmeyecek. İstanbul: Altıkırkbeş Yayınları Algı Sağlam Abluka “Yoksa bu adamları, anaları dövülsün diye mi doğurmuştu, bu çocuklar, ölmek için, kurşunlanmak için mi gelmişlerdi dünyaya?” (Karasu, Gece, 137)1 Zor zanaat “büyümek”, hele ki bu topraklarda. Oldu bittiye getiremiyor insan. Derinleşen alın çizgileri, kırlaşan saçlar, kırışan eller ya da güneşin her yıl aynı günde bir tam turu tamamlaması da ne yaş aldım diyebilmek için işleri kolaylaştırıyor ne de izahını pek mümkün kılıyor bu tuhaf sözcüğün. Konuşmaya çabalayan kundaktaki bebek gibi, anlam kazanacak birkaç ses yan yana gelebilse “dili çözülecek”, meramı anlaşılabilecek gibi geliyor. Ne var ki, doğru kelimeleri seçebilmek her zaman mümkün olmuyor benim için. Düğümlenip kalıyor kimi zaman boğazımda bir şey, her yutkunuşta da yerini biraz daha sağlama almak istercesine sanki, oturdukça oturuyor. Her düğüm oturdukça sesim biraz daha kalınlaşıyor, çocuksu berraklığı biraz daha bulanıyor. Gündelik hayatta kendini sürekli tekrar eden bir klişeyi gözden geçirme temrinleri yapar gibi beni ikna edecek bir yanıt bekliyorum her defasında da. Sonrasında, günün yorgunluğuyla mutfakta yemek yaparken bir anlık dalgınlıkla parmağa denk gelen bıçak kesiği gibi aniden ama can acıtarak kendini gösteriyor hakikat. Beyhude bulanıklaşmıyor sesim, çünkü bulanık gölleri temizleyen ne kadar nilüfer varsa gün be gün solup gidiyor bu topraklarda. Tabiatlarına alabildiğine tezat bir biçimde göllerinden koparılıp kaldırımda hareketsizce kaldıkları anlar, onlara dair aklımda kalan son kareler oluyor. Kiminin yaşı benim yarı yaşım bile etmiyor, kimi on beşinde, kırk dokuzunda. Dönüp bir de bakıyorum ki, meğer her defasında tanıklık ettiğim o karelerin arıdan bir yumru gelip oturuyormuş boğazıma. Biriktirdiğim o anlar büyütüyormuş beni her defasında. Hülasa, büyümek öyle sanıldığı gibi pek de kolay olmuyormuş, kimilerininse büyüyüp gözlerinin yaşlanmasına dahi müsade edilmiyormuş burada. Tarih tekerrürden mi ibaret yoksa tekerrür eden kimilerinin payına düşenin hep aynı şey olması mı, bundan o kadar da kolay emin olamıyor insan. Aynı süreçler kendini tekrarladıkça, başı sonu belli olan ve ezbere bilinen masalları uykuya dalmak için her gece dinlemeye mecbur kalmak düşüyor payıma. Aksi ne kadar söylenirse söylensin, parmağına zehirli iğne batan Uyuyan Güzel’i uyandırmaya gelecek kimsenin olmadığını bilmek, esasen o iğneyi sinir uçlarımıza saplıyor. Biz hissizleşiyoruz, hissizleştikçe; günlerin, ayların ve yılların ayırdına da varamaz bir hale geliyoruz. Zaman zamansızlaşıyor ve tüm bu yaşananlar dün müydü, bugün mü yoksa yarın mı, ayırt 1 Bilge Karasu, Uzun Sürmüş Bir Günün Akşamı (İstanbul: Metis Yayınları, 1970), 137.edemiyorum. Emin Alper’in Abluka’sı tam da bu zamansızlık içerisinde dün mü, bugün mü, yarın mı olduğundan bîhaber; takvim yapraklarını umursamaksızın anlatıyor hikâyesini. Belki de yapabileceğinin en iyisini yapıyor çünkü bu hikâyelerin ne dünü, ne bugünü ne de yarını birbirini aratıyor zaten. Göz göze geldiğini anda, az sonrasında çıkabilecek muhtemel bir tartışma için kafasında repliklerini belirleyen bizlerin, kafasının içinde yarattığı ya da yaratılan ve düşman bellenenlerle nasıl mücadele ettiğini gösteriyor bir anlamda. Neye göre tanımladığı bir türlü kestirilemeyen bir “öteki” ve “düşman” ﬁgürünün, dimağımızda nasıl oluştuğunu anlatmayı dert ediniyor kendisine. Başka bir deyişle: “Benliğe ve topluma, her ikisine de sınırlarından, ‘olağanüstü hallerinden’ bakılıyor.”2Böylelikle, o nilüferlerin göllerinden nasıl kopraıldığının da bir anlatısını yapıyor benim için. Boğazımda düğümlenip kalan anlardan bir ﬁlm şeridine ne kadar kare sığdırılabilirse o kadar kare sığdırmaya çabalıyor. Bizim hakkımızda olan hakikat bizden bu denli ayrıldıkça, yakın olan mesafelerin arası gittikçe açıldıkça büyümek de yaşlanmak da bir o kadar abluka altında oluyor. Boğazımdaki düğümlereyse her defasında bir yenisi daha ekleniyor. Kaynakça -Abluka. Yön. Emin Alper. 2015 -Karasu, Bilge. Uzun Sürmüş Bir Günün Akşamı. İstanbul: Metis Yayınları, 1970. -Tümay, Umut Arslan, Özgür Sevgi Göral. “Abluka.” 11 Ekim 2016 tarihinde erişildi www.birikimdergisi.com2 Tümay, Umut Arslan, Özgür Sevgi Göral. “Abluka.” 11 Ekim 2016 tarihinde erişildi www.birikimdergisi.comDENİZ MERT KOLUAÇIK 21501136 BU TEKERLEK NEREYE GİDİYOR? Ticaret denilen kavram, üretim fazlasının ortaya çıkmasıyla iyice girdi hayatımıza. Daha fazlasına olan özlemimiz ve sonucunda elde edeceğimiz kazanımlar yerine sürecin verdiği hazzı ön plana almamız bizi ticaretin kara avcuna bırakıyor. Phlip Roscoe'nun Harcıyorum Öyleyse Varım adlı kitabında da bahsettiği gibi, insanoğlunun küresel ekonomik anlayışın yarattığı rekabet odaklı kişilikten artık çıkması gerekli sanırım. Ama bizler bu rekabetten kaçmayıp aksine zevk almak için kendimize ödül sistemleri yaratıyoruz. ''Bu iş olursa şöyle kutlayacağım'' ya da ''falan şey olursa bakarız sonrasına'' gibi söylemlerle bir tekerleğin içinde fare misali koşturuyoruz. Böylece bu küresel ekonominin oluşturduğu sürece kendimizi adapte etmeye çalışıyoruz fark etmeden. Aslında ulaşmak istediğimiz şey kuyruğumuz ama biz arkamıza veya şimdiye bakmak yerine gelecekte olduğunu sandığımız mutluluklara koşuyoruz. Ya da bir an olsun o tekerleğin içinden çıkıp ne yaptığımıza dışarıdan bir gözle bakamıyoruz. Bunu da istemiyoruz aslında. Çünkü bu gözlemin sonunda bir şeyi değiştirme gücünü kendimizde hissetmeyeceğimizi de ve bunun bizi üzmekten başka bir işe yaramayacağını da çok iyi biliyoruz. Kısacası kendi hayatımıza müdahale etmekten korkar hale geliyoruz ekonominin kendi monarşisinde. Kısa sürede çevremizle anlık temaslar kuruyoruz küçük amaçlarımız için. Kitapta bahsedilen çiçek alma süreci çok dikkatimi çekti bu konuda. Sevdiğimize çiçek alırken çiçekçinin bize karşı sempatik ya da ısrarcı tavrı ekonominin ilişkilerimizi ne kadar yapaylaştırdığına bir örnek esasında. Ekonominin bu kadar somut hissedilmediği bir ütopik düzende de bu etkisiz temaslar yine gerçekleşir miydi acaba? İletişimimiz fatura kesilene kadar sürüyor artık. Satın alma kavramı bize bir şeylerin ait olma hissini tattırmaktan başka bir işe yaramıyor bana göre. Ekonominin büyülü dünyasında tüm maliyetlerden sorumlu olmayı bir kenara atıp çevremizle ticari ilişkiler kuruyoruz kendi çapımızda. Toplumdaki ilişkilerin zayıflamasına neden oluyor bu her insanda görülen küçük çaplar. Çünkü birbirinden kopuk ve küçük bir sürü komün oluşturmuş oluyoruz böylece. Kendimiz ve yakın çevremizden sorumlu olmak isterken, büyük düzendeki küçük muhasebecileri oynuyoruz hayatlarımızda. Otobüs yerine arabalara binme isteği, insanlardan kaçıp sakin yerlere yerleşme gibi isteklerimizin altında hep ben merkezli maliyet ve menfaat kavramı var çünkü. Adam Smith' in insanların içindeki bir şeyleri değiştirmek için kullanılabileceğini düşündüğü bireysel iyiliklere bu yüzden güvenemiyorum ben. Çünkü bu iyilik sözcüğü, büyük sistemde küçük başrolleri oynamaya çalışan, kişisel çıkar peşinde koşmak zorunda bırakılmış bizlerin kollektif düşünme ve hareket etme mekanizmamıza bir set örüyor fikrimce. Aslında mali endişelerimizi bir kenara atabilirsek, daha doğrusu; üretim fazlasının kullanılmasını ihtiyaç olmaktan çıkarıp bir tercih olduğuna kendimizi inandırabilirsek, işte o zaman toplumsal çıkarlardaki kişisel mutluluklara odaklanabileceğiz kanımca. Yarattığımız ekonomik ilişkilerde var olmayı satın alıyoruz bir nevi bu sebeplerden dolayı. Bir ritüel haline dönüşen bu satın alma süreci bizleri yokluğun sorumluluğundan kurtarmış oluyor sanki. Kişisel faydacılıklar; özel araçlara binmemiz gibi, bize arkada bıraktığımız kümülatif düzenin zararlarının sorumluluğundan kaçmamıza yardım edemiyor ne yazık ki. Devlet denilen yapıya vergi ödemeleri yaparak topluma karşı işlediğimiz günahlarımızı sildiğimizi sanıyoruz. Her eyleme bir fiyat biçerek, kendimizi ahlaki bir yapı oluşturduğumuza ikna ettik sanki. Kuralları da kendi isteklerimiz doğrultusunda uyarlayarak bunların yanlışlığını görmekten kaçınıyoruz. Bunun sonucunda, değiştiremediğimiz sistemlerin yanında küçük sistemcikler üretmeye çalıştık tarih boyunca. Başta bahsettiğim tekerleğin nereye gittiğini bilmiyoruz açıkçası. Gözlerimizi açtığımızdan beri tekerleklerin içinde olmamız, bizim bu dairesel harekete adapte olmamız için bir zorunluluk değil hâlbuki. Bizim hedeflerimize gitmemiz için o tekerleğin döndüğünü kabul etmemiz lazım, kısır bir döngüde kendi kuyruğunu arayan bir fare olduğumuzu değil. Eğer faturayı aldıktan sonra da satıcıyla iletişime geçebiliyorsak o zaman ekonomi bizler için bir amaç olmaktan çıkıp bir araca dönüşmüş demektir. Harcama denilen eylemi ortaya koyan bizler bunu ortadan da kaldırabiliriz. Ama devam etmesinin bizim işimize yaradığı çok açık. Bu ekonomi tekerleğinin dışına çıkıp içinde var olduğumuz evrenin ve koşturmacanın bu olmadığını idrak etmeye ihtiyacımız var sadece. Bunu yapabildikten sonra o zaman sosyal yapımız güçlenecek ve ne kendimize ödül sistemleri yaratmaya ne de sorumluluklardan kaçmaya ihtiyaç duyacağız. Maliyete dayalı menfaat yerine, menfaate dayalı maliye o zaman gerçekleştirilmiş olacak. Sürecin verdiği haz ortadan kalkınca, yaşadığımız anın farkında olabileceğiz kanımca. Tüketim Çağı Tarih biliminde, insanoğlunun dünya üzerindeki yaşamı çağlara bölünerek incelenir: ilk çağ, orta çağ, yeni çağ ve yakın çağ. Peki bizden sonra gelecek nesiller, bizim çağımızı nasıl adlandıracak dersiniz? İçinde bulunduğumuz çağı tarif eden birden fazla isim var: bilgi çağı, bilişim çağı ya da uzay çağı… Bana sorarsanız bu isimlerden hiçbirisi şu anda dünya üzerindeki sistemi açıklamıyor, dahası bu isimler dünyaya egemen olan sistemin kendi yakıştırması olduğundan, kasıtlı olarak saklanan bir gerçekten söz edilebilir. Bu çağa verilebilecek en uygun isim, tüketim çağıdır. Tüketim çağında tükenen nedir? Çoğu insanın iddia ettiğinin aksine, tükenenin kaynaklar olduğuna inanmayı reddediyorum. Bu çağda tükenen ne petrol, ne altın, ne de sudur. Bu çağda tükenen insanoğlunun ta kendisidir. Dört bir yanımızı kuşatan medya ve diğer teknolojik aletler her ne kadar bu gerçeği bizden saklamaya çalışsa da, insan kendi yaşamına dönüp baktığında bu gerçeği kolayca fark edebilir. Medya organları bizi sistemin bir parçası hâline gelmeden mutlu olamayacağımıza ikna etmeye çalışır durur. Reklam tabelalarında, alış veriş merkezlerinde tüketmenin mutluluk olduğu fikri beynimize kazınmaya çalışılır. Tüketmenin tükenmek demek olduğu gerçeği ise pek dillendirilmez. Bu tüketim çemberini kırmaya çalışanlar ise, yakın çevresinden başlamak üzere zorlu bir psikolojik mücadeleyle karşı karşıya kalırlar. Bu mücadele sonucunda ise genellikle kazanan yine sistemin kendisi olur. Fakat insanoğlu üretmenin ve infak etmenin kazandırdıklarını gördükçe, yalnızca bir kısır döngüden ibaret olan tüketim çemberi yıkılacak ve yerine karşılıksız iyilik yapmaya dayalı daha güzel bir sistem inşa edilebilecektir. Maalesef insanoğlu sahip olduğunu sandığı şeylerin esiri olduğunun farkında değildir. Cep telefonu, sosyal medya ve saat modern kelepçelerden daha fazlası değildir. İnsanlık sonu gelmez bir koşuşturmacayla sistemi devam ettirmeye çalışırken, bu kelepçeler de insanları her an baskı altında tutarak sisteme karşı gelmeyi imkânsız hâle getirir. Bununla beraber her bireye doğumundan itibaren sisteme karşı gelmemesi gerektiği yine sistem tarafından öğretilir. Topluluklar içerisinde yetişen insanın ahlak normları ve hayata bakış açısı da topluluk tarafından şekillendirilir. Bu şekilde büyük çoğunluğu sistem tarafından şekillendirilmiş toplumlarda ise, sisteme karşı gelmek dışlanmayla sonuçlanabilir. Toplumun büyük kesimi anlatılanlara kulak tıkayacak, hatta bazıları sisteme methiyeler düzerek size karşı çıkacaktır. Che Guevara’nın da dediği gibi: “Özgürlüğün önündeki en büyük engel, hâlinden memnun olan kölelerdir.” Toplumun büyük bir kısmı bu sistemden memnun olduğu sürece, sistem ne kadar kötü olursa olsun, sistemi değiştirmek imkânsızdır. Her ne kadar insanoğlunun hâli yukarıda bahsettiğimiz gibi olsa da, ortada ümitsizliğe düşmeyi gerektirecek bir durum yok. İnsanların sadece ürettiği kadarını tükettiği, doğaya yük olmaktan vazgeçipdoğayla birlikte hareket ettiği bir dünya elbette mümkün. Gelecek nesillere böyle bir dünya bırakmak için yapılması gerekenler sandığımız kadar zor değil. Dünya çapında böyle bir değişimin mümkün olabilmesi için her insan öncelikle kendisini değiştirmelidir. Gereksiz ve aşırı tüketimden uzak durmalı, tüketim çılgınlığına kapılmamalıyız. Zaman ve para dâhil olmak üzere hiçbir şeyi israf etmemeliyiz. İhtiyacımız olmadan alışveriş yapmamalı, elimizde bulunan fazlalıkları ihtiyaç sahiplerine ulaştırmalıyız. Bozulan eşyalarımızı çöpe atıp yenisini almak yerine onları onarmayı denemeliyiz. Tek kullanımlık tasarlanan ürünlerden uzak durmalıyız. Tercihlerimizi para endeksli yapmamalı, hayatımızın temeline maddiyatı yerleştirmemeliyiz. Sonuç olarak, tüketim toplumunda tüketmenin tükenmekle aynı anlama geldiğinin bilincinde olarak tüketimlerimizi kontrol altına almalıyız. Unutmamalıyız ki bu kısır döngüyü insanlar inşa etti ve bunun üstesinden de yalnızca insanlar gelebilir. Mandıra Filozofu’nun esprili anlatımıyla beraber verdiği en önemli mesaj budur. Mustafa Çınar 21100810 TURK102-1 Seda Uyanık Tanrıverdi 18.11.2014 Tarihe Yön Veren Beş Şehir Ülkeler ve onların şehirleri genellikle yazarların eser konusundaki tercihleri olmuş ve onlara etkileyici düzeyde ilhamlar vermiştir. Şehirlerin tarihi yapısı, şehirlerde yaşayan insanlar ve gündelik hayat içerisindeki olaylar çok sayıda eserin içeriğini oluşturmuştur. Tarihte büyük şehirler ve şehir karşılaştırmalarıyla ilgili birçok eser vardır. Ahmet Hamdi Tanpınar’ın yazmış olduğu “ Beş Şehir” adlı deneme türündeki eser bunlardan biridir. Bu eser hem benim için hem de Türk edebiyatı için ayrı bir önem taşımaktadır. Ahmet Hamdi Tanpınar, bu eserinde Türkiye’nin beş farklı şehrindeki farklılıklardan ve bu şehirlerin karakteristik özelliklerinden başarılı bir şekilde bahsetmiştir. Hatta, bu eserin aslında unuttuklarımızı ve geçmişte saklananları yeniden ortaya çıkarma amacında olduğunu belirtmiştir. Bu beş şehir içerisinde İstanbul, Konya, Ankara, Erzurum ve Bursa vardır.Bence öncelikli söz edilebilecek şey İstanbul bu eserde bulunmayı fazlasıyla hak etmiştir. İstanbul şehir olarak içerisinde din, dil, ırk, mezhep ayırt etmeksizin birçok milleti barındırmış ve kendinesine hayran bırakmış bir şehirdir. İstanbul’u kitaptaki diğer şehirlerden ayıran en önemli özelliği tarihi boyunca her zaman sahip olunmak istenen, arzulanan şehir olmasıdır. Aslında, İstanbul diğer dört şehirin birleştiği yerdir. Her birinden bir parça, bir iz taşır. İstanbul, camileri, kiliseleri, sarayları, hanları ve çarşılarıyla tarihini bugün de dolu dolu yaşatmaktadır. İnsanların her zaman imrendiği bir şehir olan İstanbul sadece tarihi değil ayrıca gündelik yaşantısıyla da yerleşik halka ve misafirlerine hep bir şeyler katma konusunda cömert davranmıştır. Boğazı ve boğazda bulunan köprüleri hem manzarasıyla gözleri hem de hissettirdikleriyle içimdeki duyguları okşamıştır. Türkiye’nin başkenti ve temel taşı olan Ankara’ysa bir insanın gövdesine benzer. Ankara ayakta kalmadığı sürece vücudun çökeceği aşikardır. Bundan dolayı da Ankara, Mustafa Kemal Atatürk ve zorlu yola çıktığı arkadaşlarının aldığı karar ile başkent ilan edilmiştir. Ankara üzerine yüklenen bu ağır sorumluluktan dolayı aslında biraz da ailenin ağırbaşlı ağabeyine benzer. Ankara havası gibi soğuk durur, ketumdur biraz ama sahiplenir kendisine her sığınanı. Ankara bir bürokrasi kenti olduğundan çok fazla laubaliliğe tahammül etmez. Ama illaki bir yerinde tarihini, kültürünü, yaşayanlara sevgisini saklar. Konya şehri bozkırın ortasındadır. Bozkır gibi yavan ve boş durur. Yüzölçümü olarak en büyük olsa da güzelliklerini gösterme konusunda aynı büyüklüğü gösterememiştir ve bundan dolayı aslında içinde olan güzellikler gizli kalmıştır. Konya’yı hep tasavvufla, tasavvufa verdiği yönle aklıma gelir. Mevlana Celaleddin-i Rumi ile bilirim Konya’yı. Sanki hep tasavvuftan ibaretmiş gibi bir etki bırakmıştır bende fakat Konya aynı zamanda Anadolu Selçuklu devletine ve Selçuklu Sultanlarına ev sahipliği yapmıştır. Erzurum dendiğindeyse aklıma hep soğuk iklim gelir. Erzurum’un en sıcak günlerde bile söylendiğinde içimi soğutan o havası dışında bir de tarihi önemi vardır. Erzurum tarihte bir değil tam iki sefer Türklerin bugünkü coğrafyada yer edinmelerine ve yerlerini korumalarına ön ayak olmuştur. Hem Türkler Malazgirt’ten Anadolu’ya girdiklerinde onlara ev sahipliği yapmış hem de Atatürk’ün Kurtuluş Savaşı’nın temelini oluşturacak milli mücadele kararlarını aldığı yer olmuştur. Eserde anlatılan son şehir olan Bursa’ysa öncelikle bende ailemin Bursa’lı olmasından dolayı memleket özlemi yaratmış ayrıca hem İstanbul gibi tarihiyle hem de Ankara gibi bürokrasisiyle öne çıkmış bir şehirdir. Bursa, Osmanlı Devleti’ne başkentlik yapmıştır ve tarihi olarak Osmanlı mimarisine ait birçok eseri içinde barındırır. Bursa, Ulucami ve meşhur hamamlarıyla Osmanlı Devleti’nden kalan miraslarını en iyi şekilde korumuştur. Bursa ve İstanbul arasındaki Marmara Denizi’nin ortak kullanımı ve Osmanlı’da başkentin Bursa’dan İstanbul’a taşınması bu iki şehir arasında aslında bir rekabeti de beraberinde getirmiştir fakat İstanbul’un Bizans İmparatorluğu’ndan kalan mirası İstanbul’u her zaman baştacı yapmıştır. Ahmet Hamdi Tanpınar “Beş Şehir” adlı eserinde şehirlerde unuttuklarımızı, bize ait olan şeyleri gün yüzüne çıkarmasıyla bizi tarihimize özümüze yaklaştırmıştır. Etkileyici üslubu ve okuyucuyu sürükleyen başarılı anlatımı ve gözlem yeteneğini sergilemesiyle Türk Edebiyatının bana göre en önemli deneme eserlerinden birini bizlere bırakmıştır. Ahmet Hamdi Tanpınar’a olan saygım bu eseri okuduktan sonra bir kat daha arttı. Bana ve Türk Edebiyatına kattıklarından dolayı Ahmet Hamdi’ye müteşekkirim. Kaynakça Tanpınar, Ahmet Hamdi. Beş Şehir. İstanbul: Dergah Yayınları, 2001 Muhammet Ali Akman Orta Çağ Aklı Haydi gelin, hep beraber bir zaferi kutlayalım. Bizimle hiç alakası olmayan atalarımızın onlarla hiç alakası olmayan insanlarla savaşıp kazandığı bir zaferi kutlayalım mesela. Hep beraber gururlanalım bizim dedemiz, 3 kıtayı fethetti diye. Göğsünüz kabarsın, bizim milletimizden korkardı diğerleri diye. Övün şehitleri, gözü dönmüş liderler onları öldürdü diye. Avutun anaları, parçalar hâlinde gelen cesedin başında, şehitler ölmez diye. Hiçbir dini değere saygısızlık edecek değilim ama daha güzel olmaz mı ölmese insanlar boşuna. Ya da birileri ölünce sevinmesek düşman da olsa. Silaha bıçağa dövüşe bu denli saplantılı olmasa insanlar. Çok mu zor bıraksak şu orta çağ aklını? Demek ki zor hatta imkânsız, bayramlarla kutladıkça savaşları, vatan sağ olsun dedikçe ölüye zor, çok zor hatta imkânsız. Geçenlerde bir internet sitesinde bir video ile karşılaştım. Bir sahne, eski bir filmden. İki sırp asker 2.Dünya Savaşı hakkında konuşuyorlar. Hangi ülke hangi tarafta sayıyor birisi diğerine. Peki ya Türkler diyor, onlar yok mu, onlar olmadan savaş olur mu diyor diğeri. Türklerin savaşmadığını öğrenen adam iyi diyor korkmamıza gerek yok o hâlde. Eğer onlar katılırsa savaşa o zaman kaçmana bak diyor. Yorumlarda Nihal Atsız’ın bir şiiri var: Ey Benito Mussolini! ey gayet yüce, İtalyanlar başvekili muhterem düce! Duydum ki, yelkenleri edip de fora Gelecekmiş orduların yeşil bosfora. Buyursunlar... bizim için savaş düğündür; Din Arap’ın, hukuk sizin, harp Türklüğündür. Açlar nasıl bir istekle koşarsa aşa Türk eri de öyle gider kanlı savaşa. …Fakat zafer sizin için söz ve masaldır. Dirilerek başınıza geçse de Sezar. Yine olur Anadolu size bir mezar. Belki fazla bel bağladın şimal komşuna, Biz güleriz Cermenliğin kuduruşuna, Tanıyoruz Atilla’dan beri Cermen’i, Farklı mıdır Prusyalı yahut Ermeni? Senin dostun Cermanya’ya biz nemçe deriz, Bir gün yine bec önünde düğün ederiz… Şiir baştan aşağı orta çağ aklıyla yazılmış evet, yazıldığından beri elli yıl geçmiş de böyle düşünceler geçememiş, kalmış insanların aklında. İnsanların öldüğü, kanın gövdeyi götürdüğü savaş Türkler için düğünmüş. Din Arap’ınmış, hukuk faşistlerin, harp yine Türk’e kalmış. Irkçılık yapılmadan, Ermeni’ye hakaret edilmeden de bitememiş şiir. Ben zannetmem ki hiçbir asker böyle bir şiir yazsın. Ancak savaşı bilmeyen, tahayyül dahi edemeyen biri yazabilir böyle bir şey. Mussolini Atsız’ın bu sözlerinden korkmuş olsa gerek(!). Ne İtalya saldırdı Türkiye ne de Türkiye savaşa girdi. Savaşa girilmemesine rağmen Türkiye ne zor şeyler yaşadı. Yağ, ekmek kuyrukları, üretimin duracak seviyeye gelmesi, insanların açlıkla olan imtihanı Atsız’a ve onun gibi vatan severlere(!) hiçbir anlam ifade etmemiş demek ki. Aslında bu yazıda Abim Deniz’den bahsedecektim. Ölümün hele de idamın nasıl elem bir olay olduğunu anlatacaktım. Ama bunu okuduktan sonra savaşı yazmaya ölümlerin doğal sayıldığı katliamları yazmaya karar verdim. Fransız Savaş Sanatı’nı yazın okudum benimle aynı düşünceleri paylaşan bu romanı, belki de savaş hakkında yazılmış en güzel şey olan bu kitabı ve bizim durumumuzu size göstermek istedim. Fransız Savaş Sanatı bir serzeniş tıpkı benim şu an yaptığım gibi bir şikâyet. Savaşı övenleri, yaşayana ölü kadar saygısı olmayanları şikâyet ediyoruz ikimiz de. İnsanların içinde ki nefrete, hiç görmediği insanlardan ve yaptıklarından gelen gurura anlam veremiyoruz. Barbar olmayı nimet sayanlara, savaşa düğün diyenlere cevap veremiyoruz. Vatan haini olmakla, toplumun değerlerine hakaret etmekle suçlanmaktan korkuyoruz. Ya bir düşünün, böyle bir düşünce olmasaydı da savaşta veya barışta her cinayete cinayet diyebilseydik. Oğlumuzun, kızımızın ölümüne şehit oldu denmeseydi de. Onu öldürenlere, kurşunu sıkana değil, onu kurşunun önüne koyanlara, katil diyebilseydik. Keşke öyle bir yer olsaydı ki dünya dört beş yaşındaki çocuğun eline oyuncak da olsa silah vermek ayıp sayılsaydı. Savaş hikayeleri okullarda masal gibi anlatılmasa, her gencin eline zorla silah verilmeseydi şu ülkede. Maalesef olmuyor, hâlâ savaş çok cazip geliyor birtakım insanlara. Çok zor demek ki bunları yapmak hatta imkânsız. Savaştan daha kötü daha aşağılık bir şey varsa o da savaşın yüceltilmesi, insanların teşvik edilmesidir. Savaşın zaruri olduğu durumlar tabii ki olabilir ama her savaşta iki tarafta da hayatı sönen sayısız insan, aile vardır. Lütfen, kutsalınız taş, toprak değil can olsun. Olsun ki bir hiç uğruna kimse ölmesin. Çocuklara savaşı empoze etmeyin. Korkak olsunlar yeter ki kimsenin canına kast etmesinler. Masalları değil gerçekleri bilsin çocuklar. Bilsinler ki savaşı arzulamasınlar. Her şartta barışın iyi olduğunu bilsinler. İşte belki o zaman orta çağ aklı geride kalır, daha iyi bir dünya için ‘’çok zor, hatta imkânsız’’ demeyiz. Kaynakça Alexis Jenni, Fransız Savaş Sanatı. Ayrıntı Yayınları 2015. Hüseyin Nihal Atsız, ‘’Davetiye’’. http://www.antoloji.com/davetiye-siiri/ YAŞAMA YAKIN Uzun boylu, otuz yaşlarında olduğunu tahmin ettiğim esmer bir adam, cadde boyunca yürüyordu. Yağmur yeni dinmiş olmalı, kaldırımlar halen ıslak. Hava soğuk ama üşümüyor adam belli ki, yüzünü soğuktan korumaya çalışmıyor. Başı dimdik, gözlerini tam karşıya sabitlemiş. Sanki etrafında kimse yokmuş, hiçbir şey dikkatini dağıtamazmış gibi. Kafasındaki binbir düşünceyle savaşıyordur belki de. Yüzündeki ifade beni bir şekilde etkilemiş olmalı ki, bütün bu kalabalık arasında dikkatimi çekiyor bu adam. Onu üzen bir şeyler var kesinlikle. Belki de hayat ona istediklerini vermedi şimdiye kadar, birçok insana olduğu gibi. Yalnızlığıdır belki de onu böyle hüzünlendiren. Geçim sıkıntısı da olabilir. Yaşamak hem güzel hem de ne zor şey. Sürekli bir savaş halindeymiş gibi. Hayata karşı savaşıyoruz ve kim kimi yenecek bilen yok. Hayata yenildiğini düşünüyordur belki, baş edememiştir onunla. Zayıf, güçsüz bir yapısı varsa olabilir tabi, neden olmasın. Yaşamak zor, peki ya ölmek. Hayır hayır o daha zor kesinlikle. Bilinmeze giden yolculuk. Her şeyi öylece bırakabilmek. Evet sıkıntılar da yok olur ölümle birlikte, ama sen de yok oluyosun. “Oh! Sizden kurtuldum” diyemiyorsun sıkıntılarına. Kim kazanmış oldu bilinmiyor. Adımlarını hızlandırarak yürümeye devam etti adam. Onu takip ediyorum ama içimde nasıl bir korku var. Bir yandan da merak duygusu. Kendinize hakim olamiyorsunuz ki. Hızlı kalp atışlarımla sahile kadar geldik. İki bardak çay içti hemencecik, acelesi olsa gerek, yavaş yavaş içseydi belki cesaretimi toplayıp, gidebilirdim yanına. Ama acelesi olduğuna göre beni umursamama ihtimali yüksek. Zaten bir yabancıya bir anda içini nasıl döksün. Kalktı ve tekrar yürümeye başladı. Artk peşini bırakmalıydım. Yok olmaz aklıma takılır günlerce, uyuyamam sonra. En azından tanışmalıyım, sesini duymalıyım. Yarım saat boyunca yürüdük, o önde ben arkada. Hiç yorulmadı sanırım, hızlı hızlı devam etti. Bense artık bu takip işini bırakmaya karar vermiştim. Bütün gün böyle yürüyecek miydik? Tam o sırada köşeyi döndü ve bir kafeye girdi. Kapıdan girer girmez burnunuza çarpan kahve kokusu, sizi içeri çekmeye yetiyor bile. Sadece kitaplarla dekore edilmiş sanki, duvarlardaki raflarda her çeşit kitap var gibi. Eski görünümlüler, ansiklopediler, romanlar, eski gazeteler… İçeride sakin bir hava var. Çok az insan konuşuyor, onlar da kısık sesle. Zaten birçok insan yalnız gelmiş, çünkü zaten kitaplarla başbaşa olmaya geliyorlardır buraya. Bir kitap aldı sol köşedeki en üst raftan. Hep onu okuyor olmalı, hiç tereddüt etmeden yöneldi çünkü. Pencere kenarındaki karşılıklı iki koltuktan birine oturdu. Tamam artık gitmeliyim yanına, karşısındaki koltuğa oturmalıyım diye düşündüm kendi kendime. Bir adım, iki adım ve işte tamam bu kadar. Duyguları ifade etmenin en güzel şeklidir şiirler. Bu böyledir, şu şöyledir demeden hissettirir sadece. Ne hissettirdiğini tam anlatamayabilirsin sözcüklerle ama bir şeyler kıpırdar sanki içinde. Bana bir şiir okudu. Orhan Veli’den. Nasıl da severim Orhan Veli şiirlerini. Hayata, ölüme, yaşamaya ve daha birçok şeye dair ne güzel şeyler söyler onun dizeleri. “Bir tane daha okuyun lütfen” dedim. Kırmadı beni, iki üç tane daha okudu. Akşamüstüne doğru kış vakti; Bir hasta odasının penceresinde; Yalnız bende değil yalnızlık hali; Deniz de karanlık, gökyüzü de; Bir acayip kuşların hali. Pek konuşkan biri değildi sanırım ya da o gün konuşmak istemiyordu. Belki de ben bir yabancıydım sadece. Yok başkalarıyla yani tanıdıklarıyla konuşmadı hiç kanımca. Bilmiyorum belki kimsesi yoktur. Birkaç soru sordum, sohbet etmeye çalıştım aslında ama şiirlerden alıntılar yaptı bana. Neyle, kimle derdi vardı, anlayamadım belki ama konuşmak bile yetti sanırım. Belki bir hafta, bir ay sonra gene gelir. Yavaş yavaş anlarız birbirimizi ve hayatı. Elif Burcu Yücel KAYNAKÇA Kanık, Orhan Veli. Bütün Şiirleri. İstanbul:Yapı Kredi Yayınları,2014 Kareli Cennet Hiç monotonluk damarlarınızdaki alveolleri bile ele geçirmiş, gözlerinizin önünde sanki hep aynı perde varmış ya da zaman sonsuz bir döngüye girmiş siz de içinde mahkûm kalmışsınız gibi hissettiniz mi? Benim cevabım “sıkılmış” bir evet. Tüm bu yirmi birinci yüzyıl kalabalığına, canlılığına ve hatta renkliliğine rağmen hem de... Peki ya dört duvardan başka hiçbir şeyi olmayan, tek rengin unutmamak için acı çekercesine çabaladığınız son hatıranızınki veya ölmemeniz için önünüze konulan yemeğinki olduğu, ailenizin bile anısının aklınızda yaşlanıp neredeyse öldüğü, ruhunuzun asla kaçamayacağı bir zindana, bedeninize hapsolduğu bir yerde hayat ne kadar canlı(!) olabilir? İşte öyle bir yerdeyken şans eseri hayatının amacını keşfeden bir adamın öyküsü Satranç… Bir romanla harikalar yaratılabilir, uzunca betimlemeler yapar, göz kamaştıran cümleler kurar, her şeyi anlatabilirsiniz ancak bir öyküyle bu zordur. Ama işin rengi, Stefan Zweig’a gelince değişiyor. Usta kalem yetmiş sayfada iki kelimeyi art arda getiremeyen ancak satranca karşı muazzam bir becerisi olan bir adamla hiçlik içinde tutunacak tek dalı olan uçsuz bucaksız bir dehayı o kadar başarılı betimlemiş ve incelemiş ki; kitap elimdeyken bir yandan hiçlik kölesi Dr. B için hüzünlenip öte yandan defalarca keşke binlerce sayfa olsaydı bu kitap diye yakınıverdim. Daha önce çok sayıda öykü okumamış olsam da bu eser okuduklarımın kutsal kâsesi diyebilirim. Dr. B’nin o hücrede kaldığı bölümler bayağı daraltıcı ama bir o kadar da canlı anlatılmış. Okurken hani bazen sadece gözleriniz satırlarda süzülür de sizin aklınız başka bir yerdedir ya; işte Satranç buna izin vermiyor öyle ki; sadece gözleriniz değil aklınız, fikriniz hatta söylemeyi pek haz etmesem de kalbiniz bile o hücrede Dr. B ile oluyor. Tüm bu hüzün dolu, hayatı sorgulatan hatta gözlerinizi yaşartan bölümlerin yanında farklı karakterlerin farklı kişilikleriyle aklınızı dağıtmayı da başarıyor ünlü yazar. Kitapta hırsları uğruna her şeyi yapacak insanlar da, belki hak etmediği bir beceriyle ödüllendirilmiş ve sonra da başarının tatlılığıyla sarhoş olup kibir abidesi olmuş kişiler de tekdüzeliğe yakalanmadan bir fraktal gibi orantılı ve sapmadan ilerliyor. Kitapta verilen mesajlar ise muhteşem yerleştirilmiş ve anlamak için Zweig’ın hayatından bir dilimcik almak,okumak gerek. Kitaba ilk başladığımda öyle bir dünya satranç şampiyonu portresiyle karşılaştım ki; günümüz şampiyonlarını her zaman dâhi olarak addetmiş ben bile onlardan şüphe ettim. Öyle ki; kitaptaki “fantastik” şampiyon, cümle kurmayı pek beceremeyen, oyun tahtası önünde olmadan aklında bir şey canlandıramayan, kültürsüz, bilgisiz ve anti sosyal biriyken Carlsen veya Kasparov gibi kişiler politikadan matematiğe kadar birçok konuda konuşma yapabilecek yetkinliğe ve kültürel düzeye sahipler. Sonlara yaklaştığımdaysa birdenbire kitabın Zweig’ın hayatıyla çağrışım yaptığını fark ettim ki bu çağrışım belki de “Bu kitabı anladım!” diyebilmemi sağlayan tek şey. Daha fazla gevelemeden bahsetmek gerekirse kitapta satranç oyununun Zweig’ın diktatörlüğe karşı verdiği savaş olduğunu o “kültürsüz” şampiyonun ise diktatörlük rejimi olduğunu düşünüyorum. Hatta ileriye gidip kitabın sonuna doğru oynanan oyunun Dr. B’nin krizi yüzünden yarıda kalması belki de Zweig’ın daha sonradan intihar edeceğine dair bir sinyaldi diyebilirim. Ruhu sonbahardan nasibini almış, capcanlıyken sararmış, solmuş bir yaprak gibi olan Dr. B’nin Kareli Cennet’ini bulurken bir nevi psikanalizinin yapıldığı kısımlarda aslında Dr. B’nin Zweig olduğunu anlamak zor olmuyor belki, ama bir insanın kendini aynaya bakar gibi bu kadar iyi kaleme alabilmesi bu eserin raflarda yetmiş küsur yıldır kalmasına şaşırmamak için iyi bir neden… Abdurrezak EFE 21301883 Bir Deli… Yazan Nikolay Vasiliyeviç Gogol… Gözde, ne dersin? Gidelim mi oyuna? Oynayan Erdal Beşikçioğlu. “Dalga geçme Bedirhan diyorum”, liseden beri devam eden dostluğumuzun verdiği bir yakınlıkla. Ankara’da Stüdyo sahnesi… Kim kaybetmiş biletleri de biz bulalım, kapalı gişe oynuyor o oyun. Bir pazar akşamı, soğuk Ankara’da. “Ne yaptın diyorum yoksa sen de mi sabahın köründe sıraya girdin?” Gülüyor Bedirhan, sonra cevap veriyor: “Üzümünü ye bağını sorma.” Sorar mıyım hiç, herkesin dilinde dolaşan oyunun bileti birden dostum tarafından sunulmuş, sesimi çıkarmam koşa koşa giderim. Anlaştığımız saatte akşam 18.00’da Opera, Devlet Tiyatroları Sahnesinin önünde buluştuk. Kasım ayındaydık, oldukça soğuktu. Ankara’yı bilen bilir, soğuktur Kasım’ı. Sıkı sıkı giyinip hazırlanıp geldim, otobüsten iner inmez Bedirhan’ı gördüm. Göz göze gelmemizle sanki nerede kaldın, dondum burada der gibi bakıyordu bana. Gülümsedim, yanına hızlıca yürüyüp, haydi yetişelim servise, dedim. Oyun Stüdyo sahnesindeydi, devletin bize sağladığı imkânları kullanmak istedik çünkü bir hayli uzaktı Stüdyo sahnesi bulunduğumuz yerden. Bu arada neden bilmiyorum, havanın soğuk olması oyunu izledikten sonra bana daha güzel geldi, sanki o oyunun havası buz gibi bir havayı hakediyordu. Pat pat pat pat… “Servis kalkıyor Bedirhan koş, geç kalacağız yoksa oyuna.” Sonunda yetişip bindiğimiz otobüsün sıcaklığı, soğuktan sonra bize iyi geliyor. Bedirhan ile hemen sohbete dalıyoruz, tabii oyun da merak konusu. Erdal Beşikçioğlu çok tanıdık, bilindik ve takip edilen bir insan benim açımdan. Öte yandan Bir Delinin Hatıra Defteri’ni daha önce okumuştum. Fakat nasıl oyuna dökeceklerini tahmin edememekle birlikte, Bedirhan ile bu konu hakkında konuşuyoruz. Pıssss… Otobüs durduktan sonra bir sessizlik hakim oluyor otobüsün içinde; “Geldik Bedirhan, haydi inelim.” Oyuna yarım saat kala varıyoruz. İkimizin de sigara kullanmamasının avantajıyla ilk defa havasını teneffüs ettiğim Stüdyo sahnesinde yerlerimizi alıyoruz. Bu sefer sohbet yok, ilk defa geldiğim için şöyle bir etrafı süzüyorum, dikkatimi oyun için hazırlanmış sahnenin tam da ortasında bulunan vinç çekiyor. Önceden yaptığım araştırmalardan ve oyun hakkında edindiğim bilgilerden kaynaklı biraz şekilleniyor kafamda olaylar. Tabii yine bir mistik hava yok değil, hafif duman, garip bir koku… Ve insanların sahneye yavaş yavaş doluşması… Bedirhan’ın yanımda olduğunu bir an olsun unuttuğum anlar… Birden sessizlik ve oyun başlıyor… Kitaptan hatırladığım sözler Erdal Beşikçioğlu’nun o inanılmaz performansıyla birleşince tadına doyulmaz bir seyir oluyor benim için. Gözüm, kulağım oyunda. Bir bütün olmuş âdeta Erdal Beşikçioğlu, hiç mi nefesi kesilmez bir insanın hiç mi boğazı kurumaz tam tamına bir saat yirmi beş dakika boyunca! Oyunda toplum yapısını kabullenemeyip günden güne deliren bir adamın insanlık hikâyesidir, aslında biraz zor bir insanlık…Peki o sahnenin tam ortasına konulan vincin anlamı neydi? Alışılagelmiş bir sahne değildi, bir perde yoktu ya da her zaman olan bir dekor değildi gördüğümüz, karşılaştığımız. Bir gazete köşesi yazısında sanayileşmenin ya da makineleşmenin insanlara getirdiği sorunlarla yüzleşmenin oyundaki resmi diye yazmıştı. Tam tepemizdeydi vinç, yalnızdı. Aynı kahraman gibi, onu anlatır gibiydi bir yandan da. İnanılmaz bir başarı sergiledi Erdal Beşikçioğlu Popriçin rolünde. Bir saat yirmi beş dakika sonra kapanmayan perdenin sonuna gelmiştik. Derin bir oh çekip, Bedirhan’a döndüm. O da bana mükemmeldi edasıyla bakıyor, kafasını sallıyordu. Bin tane düşünceyle, sessizlik ile Ankara’nın ayazına evimize dönmek üzere çıktık. Pat… pat.. pat.. Dönüşte servis yok. Taksi!... Biraz Cesaret Çin’de 1989 yılında yaşanan Tianenman olaylarında, Jeff Widener’in objektifine yansıyan bir fotoğraf ‘Tankman’… Birçok insan tarafından boşuna yapılmış bir delilik örneği olarak gösterilse de bana göre gerçek cesaretin göstergesidir bu kare. Dünya genelinde gün geçtikçe köreldiği sanılan vatan sevgisinin aslında öyle olmadığını gösteren en önemi kanıtlar arasında yer alabilir. İlk çağlardan beri her dönemde bir sürü savaş yaşanmıştır. İnsanların elde ettikleriyle yetinememelerinden kaynaklı olarak çıkan bu savaşlar her zaman farklı etkiler bırakmıştır insanlık üzerinde. Kimi zaman parçalanan ülkeler olmuştur kimi zamansa birbirine daha fazla kenetlenmiştir milletler bu savaşların üstesinden gelmek için. Asıl önemli olan ise bu durumlarda milletçe aldığımız tutumların ne olduğudur. Herkes dünyayı yönetmek ona hâkim olmak ister. Eğer tüm ülkeler üzerinde egemen olma, onlara istediğinizi yaptırma gibi bir seçeneğiniz olsaydı ne yapardınız? Bazılarınız elindekilerle yetinmeyip daha fazlası için insanlara acımadan zulmederken, bazılarınız ise gerçek barışı tüm dünyaya yaymayı, insan ve hayvan haklarını göz önünde bulundurarak adaleti sağlamayı amaçlardı. Geçmişte yaşanan olaylarda iki durumun bolca örneğini görebiliriz. Kimi zaman hep daha fazlasını isteyerek insan hayatını bile göz önünde bulundurmadan katliam seviyesinde olaylar çıkaran insanlar öne çıkarken, kimi zamanda insanlara olabildiğince değer verip onların mutluluğu ve huzuru için çabalayan insanlar ön plana çıkmıştır. Söz konusu vatan olunca herkes sözde uğruna canını bile verebilir. Ama konu icraata gelince bu durum maalesef böyle olamıyor. Büyük bir çoğunluk kendi köşesine çekilip yapılan zulümleri, katliamları sessiz bir şekilde izlemeyi tercih ediyor. Ama bazen öyle insanlar oluyor ki fotoğrafta da gördüğümüz gibi ufacık bedeni ve büyük cesur yüreğiyle koskocaman tankların önünde dikilip sadece kelimelerle kendini ifade etmeye çalışıyor. Dediği şey ise ‘ülkemi terk edin’. Üç kelimeden oluşan ama altında bir o kadar derin bir anlam içeren bu cümle bende hayranlık oluşturdu. Bir tarafta kendi çıkarları için tanklarla gözdağı verip halkını katleden bir yönetim, diğer yanda ise onlara sadece sözleriyle karşı çıkan koca yürekli bir adam… Dünyanın farklı bölgelerinde benzer olayları gözlemleyebiliriz aslında ama çok uzaklaşmadan kendi ülkemizde yaşanan olaylara bakarsak da birçok şeyin farkına varabiliriz. Ülkemizde büyük etki bırakan Gezi olaylarından tutun Ankara tren garı patlamasına veya 15 Temmuz olaylarına kadar yaşanan birçok terör olayı milletimizi parçalamayı amaçlarken birbirimize daha sıkı bağlanmamızı sağlamıştır aslında. O zor zamanları yaşarken birbirimize destek olmayıp sırt dönseydik eğer belki de şu an ülkemiz çok farklı bir pozisyonda olurdu. Ama o anlarda milletçe gösterdiğimiz cesaret, topraklarımıza sahip çıkışımız hepsi takdire şayandı. Atalarımız topraklarımızı nasıl namus saydıysa ona sahip çıkmak için canlarına dişlerine takıp bize daha iyi bir gelecek sunmak için uğraştılarsa biz de aynısını gelecek nesillerimiz için yapmalıyız. Gerektiğinde hiç olmadığımız kadar cesur ve kararlı olup bizim olana sahip çıkmalıyız. Herkesin üzerinde egemenlik kurup yönetmeye çalıştığı bu dünyada insanlara zulmedip onları katletmektense, dünyanın dört bir yanına mutluluğu, barışı, huzuru, adaleti yayabiliyorsa bir insan bırakın tüm dünya onun altında olsun. Sırf daha fazlasına sahip olabilmek için insanların canları üzerinden oynanan oyunların sonu gelebilecekse eğer ve artık daha fazla şehit ya da masum insanların ölüm haberini almayacaksak, silah yerine kalemlerin kullanımı artacaksa bir mahsuru yok bence. Güzel günler için hâlâ umut var aslında tek gereken biraz cesaret ve yapılan zulümlere göz yummak yerine karşı çıkmak. İrem İskender Vatanından Uzakta Yaşamak Büyükler çocuklara hep sorar; “Büyüyüp, okuyup yurtdışında çalışacak mısın; lisan öğrenip yabancı okullarda okuyacak mısın?” diye. Tabii ki, küçükken büyüdüğün yerden uzaklara gitmek, yeni maceralar yaşamak, yeni yerler görmek ulaşılmaz bir fantezi gibi gözükür. Çocuk olarak büyüyüp, çalışıp; bunu soran amcaları, teyzeleri memnun etmek; kendi başına egzotik olarak nitelendirilebilecek deneyimler yaşamak istersin. Ama şimdi 20 yaşımdayım ve bu fırsatlara küçükken olabileceğimden çok daha fazla yakınım. Ülkemizin şu anki durumunu da göz önünde bulundurursam; belki de bu söylediklerimi kendi istediğimle değil de; zorunluluktan yapmam ve vatanımı geride bırakmam gerekebileceğini düşündükçe hayaller ve gerçeklik arasındaki farkın ne kadar büyük olabileceğini, küçükken çok güzel gibi görünen bir senaryonun yıllar sonra ne kadar üzücü ve korkutucu hissettirebileceğini anlıyorum. İki yıl kadar önce Almanya’da yaşayan dayımları –onların da anne babaları, yıllar önce çalışmak için oraya gitmiş, bir daha geri dönmemişler- ziyaret ettiğim için çıktığım yolculuktan dönerken, Türkiye’ye geldiğimizde göçmen olduğu belli olan bir teyzenin, gümrük sırasında söylediği şey hala aklımdan çıkmaz: “Ne oraya uyum sağlayabiliyoruz, ne de buraya yavrum. Sanki arafta gibiyiz.” Bu insanlar, ekonomik durumlarını iyileştirebilmek için; kendileri ve aileleri için daha iyi bir hayat sürebilme umuduyla ülkeden taşınmış, bilinmeyenlerle dolu bir maceraya atılmış, belki de umdukları ekonomik ve fiziki koşulları bulmuş fakat içlerindeki vatan özlemi hiçbir zaman dinmemiş ve o teyzenin de dediği gibi arada derede bir yaşam sürmeye mahkûm kalmışlar. André Aciman ’ın otobiyografik olarak nitelendirilebilecek Harvard Meydanı romanında da ana karakteri, dünyanın en saygın üniversitelerinden biri olan –ve yıllardan beri rüyalarımı süslemiş ve muhtemelen benim