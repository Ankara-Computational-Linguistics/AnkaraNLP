yaşamsal içgüdünün akla gelebilecek en basit örneklerinden olabilir. Lâkin bu kadar hikmetli uğraşları göze aldıktan sonra önemli bir gerçekle de yüzleşmesi gerekir insanın; ölümün esasen bir anlamı olmadığı gerçeğiyle. Bu anlamsızlık Émile Zola’nın Kim Nasıl Ölüyor adlı öyküler kitabındaki Zengin, anne karakterinin fakir oğullarının, annelerinin ölüm döşeğinde, onun ölümünden çok, kendi aralarında söz konusu kalacak miras miktarını tartışırken annelerinin bu muhabbetleri duyup, ölümünün, bütün kutsallığını ve anlamını kaybetmesi1 bu mânasızlığın en etkileyici örneklerindendir. Peki, neden ölüm anlamsızdır diye sorarsanız eğer, en basit ya da ilk akla gelen cevap, şu an ki beynimizin ve zekâ seviyemizin bu olayı anlayamayacak kadar evrilmemiş olmasındandır diyebilirsiniz. Lâkin tam tersine, insan beyni olayın tamamen farkındadır, ölümün ve ölümün anlamsızlığını, düşüncelerinin arka kısımlarına atarak ölümün bir anlamının olduğuna ve bir yazar, zengin bir milyoner veyahut da bir firavun olmadan, hayatının ölüm sonrası yaşamında devam edeceği düşüncesi altında rahatlamayı seçer. O düşüncelerinin arkasına attığı, ölümün anlamsızlığı fikirleri, adeta beynini tırmalamaya çalışırmışçasına dışarı çıkmaya çalışır ancak insan doğası ölümün anlamlı bir şey olduğu düşüncesiyle kendisini kandırarak, bu tırmalayan dürtüleri istemsizce saklar. Bu düşüncelerin insanlardan habersiz ve kontrol dışı, tek dışarı çıktığı an cenazelerdir. Dökülen o her gözyaşı tanesi üzüntü ile birlikte mânasızlığın ve anlam verememin fiziksel bir şekilde dışarı akışıdır aslında. Tabi bu bahsettiklerim normal insanlar için geçerlidir, peki ya zengin ve tanınan insanlar? Esasen onlar da farklı değillerdir normal insanlardan, tek fark onlar ölümsüzleştirmeye çalıştıkları insanlar için daha fazla para harcarlar ama bu anlamsızlığı ortadan kaldıramaz. Tıpkı yine Émile Zola’nın aynı öyküler kitabındaki başka bir öyküdeki zengin Kont karakterinin ölümü sonrası yazarın olayları ifade ettiği gibi: “Artık cenaze arabası gözden kaybolduğu için defin töreni de unutulmuştu. Muhabbet aldı başını yürüdü, hanımlar yaz aylarından, beyler işlerinden bahsediyordu.”2 Hayatın ne kadar kısa bir sürede ölümü yutarak herşeyin nasıl normale döndüğünün yani şaşalı bir törenin bile ne kadar kısa bir sürede akıllardan silinebildiğinin göstergesidir bu kısa alıntı. Çünkü herkes korkar ölümden, sadece herkes farklı yollarla göğüs germeye çalışır ölüme. Bu ya bir yazar ya da bir firavun gibi kendi kendisine, bir zengin ailenin yaptığı gibi birbirlerinin anısına ya da normal bir insanın mantıklı düşüncesini bir kenera atması gibi uğraşlardan ibarettir. Lâkin insanın beyninin arkasına attığı o önemli bilgiyi unutmayıp ölüme değil hayatın tamamına göğüs germesi lazımdır çünkü ölümle ancak böyle yüzleşilir. Arda Dipova/ 21601678 ________________________________________________________________________________ Kaynakça: Zola, Émile. Kim Nasıl Ölüyor?. İstanbul: Sel Yayıncılık, 2017 Sayfa: 231 Sayfa: 132Burhan Teke Versem mi Vermesem mi? Dilenciler… Sokağa çıktığımız her gün genellikle görüyoruz onları. Çoğu zaman da görmezden geliyor, onlara bakmamaya çalışıyoruz. Belki de elimden bir şey gelmez diye düşünerek kendimizi rahatlatmaya çalışıyoruz. Aslıcan Kalfa Topateş’in yazdığı Dilenciler / Türkiye’de Yoksulluk ve Dilenme Kültürü adlı kitapta da her gün gördüğümüz dilenciler nesnel bir biçimde inceleniyor. Bu kitap dilenciler hakkında bilmediğim birçok şeyi öğrenmeme vesile oldu. Bu öğretilerin yanında da dilenciler hakkında daha çok düşünmemi sağladı. Sokakta yürürken karşıma çıkıyor dilenciler. Elinde bir poşet peçeteyle “Abi bir peçete alır mısın?” diyen daha beş yaşındaki çocuklar, yeraltı treninin çıkışında veya bir sokak köşesinde oturup küçük şeyler satmaya çalışan yaşlı amcalar teyzeler, tren garının girişinde “Kardeşim vallaha dilenci değilim, yol parası topluyorum.” diyenler… Bu liste uzar gider. Dilenciliğin birçok türü var ama çoğu zaman bende benzer duygular oluşturuyorlar. Kendimi kötü hissediyorum onları görünce. Onları dilenecek kadar fakir yapan bu sisteme karşı bir nefret duyuyorum. Onlara karşı daha ayrıcalıklı olduğum için de biraz kendimden utanıyorum. Kitabı okuyana kadar dilencileri görmezden gelmeye çalışmamın bu utançtan kaynaklandığını düşünüyordum fakat yazara göre bu durum farklı bir sebepten kaynaklanıyor. Yazar “Yoldan geçenlerin dilencilerle karşılaştıklarında hızlı davranmaları ya da sadaka verirken dilencilerin yüzüne bakmamaları gibi davranışlar, anormal olandan kaçınma, sakınma ve kurtulma isteğinin dışavurumudur.” (s.17) diyor. Yani, dilencileri görmezden gelmeye çalışmamız ya da onlara yardım edeceğimizde onlardan kaçmaya çalışmamızın sebebi aslında bu durumun bize anormal gelmesi. Aslında düşününce mantıklı geliyor. Günlük hayatımızda bizden para dilenen insanlarla çok karşılaşmıyoruz ve bu durum bize anormal geliyor. Bu görmezden gelme durumuyla sadece dilencileri gördüğümde karşılaşmıyorum. Günlük hayatta tanımadığım birisinin utanılacak bir davranışta bulunduğunu gördüğümde de genelde görmezden gelmeye çalışıyorum. Bu durumdan farklı olarak bir dilenciyle karşılaştığımda görmezden gelmeye çalışmanın ardından bir kararsızlık yaşıyorum. Yardım etmeli miyim, etmemeli miyim? Dilenen birisini gördüğümde kafamda bir tartışma geçiyor. Bir taraf “Yardım etmelisin, parası olsaydı o da bu havada dilenmezdi.” derken, diğer taraf “Yardım etmen bir şey değiştirmeyecek, o dilenmeye devam edecek, hem zaten o senden daha zengin.” diyor. Bu tartışma öyle yoğun oluyor ki çoğu zaman dilencinin orda olduğunu unutup ondan uzaklaşmış oluyorum. Bu tartışmada çoğu zaman kazanan taraf olmuyor benim için. Dilenen insanlar hakkında fazla bilgim olmadığı için onların gerçekten yardıma ihtiyacı olup olmadığına karar vermek zor. Haberlerde görüyoruz, zabıtalar insanları kandırarak dilenenleri yakaladıklarında, dilencilerin üstlerinden çokça para çıkıyor. Bu durum onların gerçekten fakir olmadıklarını, çalışmak istemedikleri için dilendiklerini düşünmeme sebep oluyor. Yardım etmesem dilencinin gerçekten ihtiyaç sahibi birisi olduğu düşüncesi, yardım edince de aslında ihtiyaç sahibi olmadığı ve her gün benim gibi birçok insanı kandırdığı düşüncesi beni rahatsız ediyor. Ettiğim bu küçük yardımın benim için çok önemli olmadığı düşüncesi ve manevi duygularla kafamdaki bu karmaşayı dindirebiliyorum. Fakat bu durum onlar için bir çözüm olmuyor. Onlar bir işte çalışmaz ve topluma karışamazlarsa yıllar boyunca belki de hayatları boyunca dilenmeye devam edecekler. Hem dilenenleri hem de insanları bu zor durumdan kurtarmak için dilencilere istihdam sağlanmalı. Bu duruma devlet büyükleri ve toplumda ekonomik düzeyi üst seviyede olan insanlar el atmalı. Çünkü bizim dilencilere yardım etmemiz onları dilencilikten kurtaramaz. Onlara devamlı çalışabilecekleri, getirisi yeterli olacak bir iş gerekiyor. Belki de bu sayede bu soruna bir çözüm bulabilir, hem dilencilere hem de insanlara yardım edebiliriz. KAYNAKÇA Kalfa, Aslıcan. 2015. Dilenciler / Türkiye’de Yoksulluk ve Dilenme Kültürü. İstanbul:İletişim Yayınları BİR HAYAL VE BİR SÜKÛT-U HAYAL Her ne kadar insan ve yazar olarak çok sevdiğim bir kadının kitabını bu şekilde eleştirmek beni üzse de gerçeği hem ona hem kendime borçlu olduğumu hissediyorum. Tarafsız görüşlerimi söylemeliyim ve biliyorum ki o da yalancı övgülerdense hakiki düşüncelerimi söylememi tercih ederdi. Lisenin ikinci senesi okuldan uzaklaşıp kendimi iyice okumaya verdiğim bir dönemdi ve kitaplar yetişmemeye başlayınca bir alternatif keşfetmem gerektiğini fark ettim. Wattpad ile o zaman tanıştım. İsteyen herkesin kitap yazıp yayımlamasına olanak sağlayan teoride güzel pratikte felaket bir uygulama dürüst olmak gerekirse. İsimlerin farklı, kurguların ve karakterlerin ise nüanslar dışında aynı olduğu yüzlerce kitap(!). Yani Wattpad’te güzel bir kitap bulmak samanlık ve iğne ilişkisinden beter bir hal aldı. İşte tam bu sırada 4N1K ve Büşra Yılmaz’la tanıştım. “5N1K değil miydi o ya?” diye merak edip başladığım kitap, beni o kadar etkilemişti ki kitaplığımın başköşesine yerleşti ve gururla söylemeliyim ki hala orada duruyor, özlediğimde ve biraz gülümsemeye ihtiyacım olduğunda dönüp birkaç sayfa karıştırmam için. Alacakaranlık zırvalığının devamı, binlerce fotokopi aptal arasında bir Amazon Kızı belirdi kim olduğumu hatırlamam için. Pısırık, sevdiği çocuk tarafından aşağılanmaktan, hor görülmekten hoşlanan, bir kurtarıcıya ihtiyaç duyan ve hayatını ona bir bez parçasıymış gibi davranan birine adamaktan çekinmeyen ana karakterler. Daha reşit bile olmadan altında son model arabaları ve motorları olan, hobileri mafyacılık ve kızlarla oynamak olan, serseri ama bir o kadar yakışıklı ve çevresindeki her kızı kendine aşık eden erkek karakterler. Yahut sanki erkek nüfusunun yarısı holding sahibiymişçesine adım başı denk gelen zengin ve Mistır Grey vari patronlar… Bütün bu klişelerin tek bir ortak noktası var: Kadınlar ezilmeli, aşağılanmalı ve bundan zevk almalı; erkekler ise ne kadar kadınlara kötü davranırsa o kadar makbul. Peki, yetişme çağındaki küçücük kızlara vermek istediğimiz mesaj gerçekten bu mu? Sen kendi başına var olamazsın, sen yanındaki bir erkekle tanımlanırsın ancak. Sen sana köpeğiymiş gibi davranan adamlarla birlikte olmalısın. Ve onu kaybetmektense ölmek her zaman daha iyidir, intihar et gitsin! Aynen bu mesajları veren o kadar çok sözüm ona kitap okudum ki! İşte bütün bu mide bulandırıcı saçmalıkların arasında 4N1K, toz yığınının arasında ışık saçan bir pırlanta gibiydi. Ana karakterin tek derdinin aşk olmadığı hatta tam tersine aşkla uzaktan yakından alakası olmayan, gece kulüplerinden çıkmayan değil yaşının gereklerinin farkında olan ve ona göre davranan, her şeyin cinsiyete bağlı olmadığını gösteren çok güzel arkadaşlıkları olan haşarı bir kızın romanı bu. Prenses değil Amazon savaşçısı olmak isteyen bir kızın romanı. Hiçbir karakterin 2 boyutlu kalmadığı bir roman. “İşte bu!” dedim, “Nihayet birileri söylenmesi gereken şeyleri söylüyor.” Mutlaka öteki kitabını da okumalıydım “Büşü”nün bir an önce, emindim çünkü yine çok güzel şeyler yazacaktı. Yazmıştı da. Güzel yazmıştı Ölüme Fısıldayan Adam’ı yazmasına, ama yanlış şeyleri… O zamanlar yine hayran kalarak okumuştum. Kurgusunu, karakterlerini çok sevmiştim. Ama şimdi bakıp o zaman göremediklerimi gördüğümde diyorum ki, “4N1K gibi bir kitapla bu nasıl aynı kalemden çıkmış olabilir?” İntiharlar, cinayetler, tecavüzler, suiistimaller… Ne kadar yanlış ne kadar klişe varsa hepsi bir araya toplanmış sanki. Birkaç aksiyon filmi ve Wattpad kitabı yoğurulmuş, garip renkli bir hamur çıkmış ortaya. Önceki kitabında topuğuyla ezdiği ne kadar saçma Wattpad geleneği varsa bir sonraki kitabında hepsini okuyucularının önüne koymuş resmen. Kız tam intihar edecekken birden bire kapısından içeri giren yakışıklı bir serseri. Kızın bir anda tekrar bir hayat gayesi edinip adamın peşinde koşmaya başlaması… Üstelik adam ona o kadar kötü davranırken. Adamın kendini kanundan üstün görüp intikam peşinde bir sürü insanı öldürmesine değinmiyorum bile. Kabul ediyorum, başkarakterlerin yine kendilerine has ilginç özellikleri var, çok akıcı bir dili var ama ne bütün karakterlerdeki o çok boyutluluk var ÖFA’da ne de inandırıcılık. Çünkü hayat bir macera filmi değil. İnsanlar rutin olarak intikam için planlar yapıp cinayet işlemiyor. İntihar etmek öyle kolay bir şey değil. Bunların hepsi genç beyinlere empoze edilmesi gereken en son fikirlerken burada ve öteki Wattpad kitaplarında o kadar özendirilerek anlatılıyor ki hayrete düşmemek elimde değil. 4 yıl önceki ergen kız bu kitaba bayılmıştı fakat şu anki yetişkin ben bu kitabın herhangi bir gence okutulması konusunda oldukça endişeli. 12 yaşında, henüz doğruyu yanlışı ayırt edemeyen taze zihinlere gerçekten böyle Amerikan vari vahşet içeren ve cinsiyetçiliğin daniskası kitaplar mı vermeliyiz yoksa 4N1K gibi onlara doğru mesajlar veren kitaplar mı? Cevabın ne olduğu çok açık ortada aslında. 10.12.2017 Gülce Çiçek Balak NESNELLEŞEN ÖZNELLİK İki kavram üzerinde durmak istiyorum: Nesnellik ve öznellik. Günlük hayatta sıkça kullanırken imtina etmediğim bu kelimeleri, akademik hayatımda da gördükçe nesnelliğin nesnel bir ifade olup olmadığını sorgulamaya başladım. Bir kelimenin nesnel olarak algılanabilmesi için bilim, kitap, kanun gibi belirli bir bilgi birikimi üzerine incelenmesi gerektiğini düşünüyorum. Örneğin “2+2=4” ifadesi nesneldir; çünkü matematik bilimi 2, +, =, 4 gibi semboller üretip bunları birbiriyle anlamlı bir biçimde ilişkilendirmeye çalışır ve olayın nesnelliğini sağlar. Matematik, istisnai bazı bölgeler ve etkinlikler hariç olmak üzere dünyanın çoğu bölgesinde, milyarlarca insan tarafından, yüzyıllardır, tek numerik kodla ve aynı teoremlerle öğrenilir, uygulanır ve anlatılır. Yani yukarıda bahsettiğim “2+2=4” ifadesi bütün dünya genelinde ait olduğu bilim sayesinde, nesnelliğini sağladığı gibi doğru bir önerme olarak da kabul ediliyor. Bugünlerde “doğru” ve “yanlış” kelimelerini kullanırken bile tereddüt etmeye başladım çünkü nesnellikle hiçbir alakası olmayan her duygunun ve sözün toplumlar nezdinde nesnelleşmesi, üzerimizde bir benzerlik tahakkümü kurmakla kalmıyor, aslında öznel olan bu ifadelerin dışındakilerini “değişik” olarak nitelendirmemize neden oluyor. Bu yüzden, ilk paragraftaki gibi bilimsel ifadelerin nesnel olması ya da doğru olması yerinde kullanımlar olduğundan benim için problem yaratmazken, aslında öznel olan ifadelerin nesnelleşmesi beni korkutuyor. Bu korkumu yersiz bulup, nesnel ifadelerin hayatımızı doğrudan etkilemeyeceğini düşünebilirsiniz ki doğru. Fakat benim korkum, öznel-nesnel ayrımının da git gide ayırt edilemez olduğu ve her şeyin nesnelmiş gibi bölge, din veya milliyet farkı olmaksızın bütün dünyadaki insanlar tarafından ortak anlamlandırılması. Bu düşüncemi de yersiz bulanlara birkaç kavramdan bahsedeceğim: Hayvanları sevmek, yalan söylemek, çalışkan olmak, öfkeli olmak. Bu kavramların, doğruluğu ya da yanlışlığı nesnel bilgiler olmadıkları için nesnelliğinin saptanamaması gerekirken, söylememe bile gerek olmadan herkes aynı söz öbeklerinin üstüne tik ve çarpıları attı bile aklından. Peki, neden bu ifadelerin üstünde duruyorum? Ben de daha önce birçok insanın yaptığı gibi sistem eleştirisi yapıp; hepimizin aynı tip evlerde yaşayıp, aynı programları izlediğimizi, her sabah aynı markadan kahve alıp benzer işlere gidip yakındığımız sistemin gelişimi için bir tuğla koyduğumuzu söyleyebilirdim. Bunları söylemenin abartılı olduğunu ve tek tipleşme eylemlerinin sadece para ile ilgili olmadığını düşünüyorum. Bu yüzden yukarıdaki kavramlardan bahsettim. Yalan söylemek, öfkeli olmamak, çalışkan olmak kavramları kapitalizmden hatta paradan bile eski kavramlar ve binlerce yıldır bu kavramların insanlar için ifade ettikleri anlamın bütün dünya genelinde aynı olduğunu ve genlerimize dahi işlediğini düşünüyorum. Tanımadığımız bir insanı sevmeyi abes bulurken, tanımadığımız hayvanları sevmeyi, “hayvan sevgisi” başlığında kitaplarımıza bile koyuyoruz. Benim hayvanlarla ne alıp veremediğim var diye düşünebilirsiniz. Hiçbir sorunum yok fakat yasalar ile hayvanlara zarar vermenin sınırlarını insanlarda olduğu gibi çizip, hayvan sevgisini insanların özgür iradesine bırakmalıyız diye düşünüyorum. Yalan söyleme kavramını neden bu kadar tekrar ettiğimi, istersem özgürce söyleyebileceğimi düşünebilirsiniz. Benim duruşum yalan söylemeliyiz tarafında değil, yalan söylemenin yanlışlığının sübjektifliği konusunda. Dini emirleri saymazsak insanların yalan söylemesinin “etik” gibi bir kurallar bütünüyle sınırlanmayacağını düşünüyorum. Zaten insanların içinde olan gerçeği bulma ihtiyacı ve peşi sıra gelen gerçeğe merak duygusunun, insanları karşısındaki insandan yalan söylemler duymaya karşı bir tepki oluşturur. Bu karşılıklı tepkiler toplumsal sözleşmede birleşir ve insanlar birbirlerine yalan söylemeyerek birbirlerinin gerçeğe olan merakını tatmin eder. Sonuç olarak, insanlar küreselleşme rüzgârına kapılıp tek tipleşiyorlar ve düşünce özgürlüklerini bile kullanmayıp öznel ifadelerini nesnel ifadelerin kümesine kendi istekleriyle koyuyorlar. MEHMET EMİN ALBAYRAK Revna Cebeci 21600837 “Var”dan “Yok”a Bir Kaçış Sizden 3 isteğim var: Kalem, kağıt ve bir silgi. Kalemi elinize alın ve kağıda bir çizik atın. Şimdi de silin, silmeye çalışın daha doğrusu. Ne kadar silmeye çalışırsanız çalışın, çiziğin izi kaldı değil mi? Anlık bir olayla “var ettiğiniz” çizgiyi, bir anda “yok edemediniz”. Sildiğiniz andaki çizgi, varettiğiniz andakiyle aynı değil ama yok da olmadı. Çünkü varoluş ve yok oluş arasındaki çizgi, hayat ve ölüm arasındaki kadar ince değil bence. Anlatmak istediğim de tam olarak bu. Hayat, var oluş ile başlıyor. Ancak ölmeden de yok olabilir insan. Belki de ölür, ama yok olmaz. Adı yaşar, anıları, yaptıkları izleri… Ölüm bir son değil kaçış olabilir. İnsan ölmeden tattıysa yok olmanın acısını, hevesle bekler kaçış gününü. “Ben mi onu öldürdüm yoksa o mu beni öldürdü?”1 diye sordu Walpurg2, kendi kendine. Belli ki bir ölüm vardı ortada. Bir, belki birden çok. Bilmiyorum ama sanırım, öncelikle ölümün ne olduğunu anlamak lazım. Bazı kelimeler her gün kullanılınca yüzeyselleşiyor çünkü. Bir şeyi sık sık duymak, alışkanlık kazandırıyor insana, normalleşiyor en uçlar bile. En iyi bildiğimizi sandığımız şeyler konusunda, aslında hiçbir fikrimiz olmayabiliyor. Ölüm de böyle bir kelime işte. Walpurg’un kağıt kadar ince ve keskin sorusu ile “ölüm”ün derinine daldım ve yüzdüm. Anlamını bulana kadar yüzdüm, zihnime değen her soru, koca bir dalga misali çarptı suratıma. “Ölüm”. Söylemesi kolay, duyulması alışıldık. Sessiz bir gidiş, kalanlara haykırışlar. Sadece kalp atışlarının sessizliğinde mi duyuluyor ölüm? Yoksa kalbin insanın göğsüne batar gibi atması da ölüm sayılır mı? Son nefes verildiğinde mi başlıyor? Yoksa her nefes aldığında, bir daha, bir daha ve bir daha öldüğünü hissedebilir mi insan? Evet midir ölüm? Hayır mı? Gözlerini son kez kapattığında gördüğü beyaz ışık mı, yoksa insanlığın kapkara dünyası mı? Fiziksel midir ölüm, biyolojik mi, sosyolojik mi? Belki de psikolojiktir. Kısacası 1 The Mad Man and The Nun. Stanislaw Ignacy Witkiewicz. Yön. Daniel Irrızary. Oy. Naz Göktan, 2 Walpurg, The Mad Man and The Nun adlı oyunun ana karakteri. İşlediği cinayetten sonra yıllarını akıl hastanesinde geçiren bir şair. sadece öldüğünde mi ölür insan? Yaşayarak ölemez mi? Bilmiyorum, ne bu sorulara cevabım ne de ölüme bir tanımım var. Bir gece düşünün. Kap karanlık bir gece. Issız. Şimdi bir ateş koyun ortasına. Ateş bile değil hatta, küçük bir kıvılcım. Nasıl aydınlandı her yer? Basit minik bir kıvılcım, nasıl da boyundan büyük yerleri aydınlığa çıkardı değil mi? Bazı sorular da böyle işte. Görünüşte basittir, küçüktür. Birine özel sanılır, aslında herkese sorulur. Ölümün bana çağrıştırdığı, ölmekle, öldürmekle ilgili sorduğum sorular da bana, sana, bize, herkese soruldu… “Benim ölümle de öldürmekle de alakam yok” deme. Ölüm bir metafor. İnsanın her hareketini başta kendisine yaptığını gösteren bir metafor. Kırmış ya da kırılmış, akıl ve vicdan sahibi her bireye soruyorum o yüzden bu soruları. Nasıl cinayetin arkasında bıraktığı acıyla ve vicdan azabıyla bir kere öldürüp bin kere ölüyorsa insan, yaşamın küçük detaylarında da böyle. Üzdün mü? Ağlayacaksın. Güldürdün mü? Kahkahalara boğulacaksın. Kırdın mı? Paramparça olacaksın. Işık mı yaktın? Güneşi göreceksin. Hatırladın mı? Unutulmayacaksın. Ne yaptıysan ya bir fazlası ya bin fazlası. Zarar verebilirsin, öldürebilirsin sen de, ama delirirsin. Yalnız kalırsın. Yalnız kalırsan daha çok delirirsin. Hayır, karamsar falan değilim ben. Moralini bozmaya da çalışmıyorum. Gerçek bu, çünkü var oluşu gereği yalnız olamaz insanlar. Gruplarda, topluluklarda bulunurlarsa ancak “yaşarlar”, gelişirler. Ne yazık ki bu yaşam ne sonsuz, ne de kusursuz. Yaratılış, var oluş… Yaratıldık, varız. Kaosa sürükleniyoruz. 3 Her insanın bir kırılma noktası var. Kırılma, ve uzaklaşma, parçalanma. İnsanlıklan ve insanlardan. Uzaklaşma. Var oluşunun, yok oluşa dönüşmeye başladığı bir nokta. Kimsenin geçmek istemeyeceği bir nokta, en azından ben, istemem. Bu noktadan sonrası ne mi? Delilik. Bağırışlar, fısıltılar, kahkahalar, ağlamalar, sıçrayışlar ve düşüşler. Çelişkiler yani, arka arkaya gelen zıtlıklar. Bahsettiğim kırılma noktasından sonrası; adım adım yok oluş. 3 Cebeci, Revna. Yokoluş. 2017. 2 Duvarlara çarpa çarpa ilerliyoruz. Yaralanarak. İlerliyoruz. Hep içe, içeriye kanıyor yaralar. Kimse görmüyor. 4 Herkes duysun diye bağırırken, bir anda kimse duymasın diye fısıldamak. Kahkahaların ince bir geçişle göz yaşlarınla dönüşmesi. En yükseğe sıçramaya çalışırken, en derine düşmek. Kafa karışıklıkların eylemlere yansıyışı bir açıdan. Kördüğüm olmuş iç dünyanın açığa çıkışı. Sürükleniyorum. Bu zıtlıklardan, karışıklıklardan seke seke sürükleniyorum. Sürüklenişim, hem en uzağımda, hem de en yakınımda bulunan yere kadar sürdü, ve durdu. Kendi iç dünyama döndüm ve orada kalakaldım. Geldiğim bu yer her şeyin kaynaklandığı, aynı zamanda sonuçlandığı yer. Bir insanı anlamlı kılan da tam olarak burası. İçimizdeki her damla, okyanus olarak çıkacak karşımıza. Tek kelime, uçsuz bucaksız bir sohbete dönüşecek. Dediğim gibi, insan ne verirse, fazlasını görecek. Bu yüzden sonsuz evrendeki küçük izler olan biz insanlar, güzellikler bırakmalıyız ki arkamızda, güzel günler görelim. İnsan önce kendisini sonra etrafındakileri tanımayı ve anlamayı başarabilsin ki, zevke dönüşsün nefes alış-verişi. Aksi takdirde tüm hayat bir kaçış, kaçamayış olarak geçecek... Şimdi, elinize yalnızca bir kağıt ve bir kalem alın. Yazın bu kez, varlığınızı sonsuza dönüştürecek, sizi yok olmaktan koruyacak sihirli sözcükler yazın… 4 Cebeci, Revna. Yokoluş. 2017. 3 Kaynakça: The Mad Man and The Nun. Stanislaw Ignacy Witkiewicz. Yön. Daniel Irrızary. Oy. Naz Göktan, Melisa Berberoğlu, Berk Cem Göksel, Ahmet Kılıç. Bilkent üniversitesi Müzik ve Sahne Sanatları Fakültesi. Ankara. 15 Şbt. 2017. Gösteri. 4 Buse Sezer TOKLARIN DOYUMSUZLUĞU Sinema deyince akan sular durur benim için. Hele bir de içinde aksiyon varsa tadından yenmez. Okul hayatının buhranlı yoruculuğundan, verilen onlarca ödevden, derslerden uzaklaşmak için mükemmel bir yoldur sinema benim için. Çünkü gittiğim filmlerin konusunu, olay örgüsünü ve oyuncularını hemen benimseyip kendimi onların arasındaymış gibi hissedip kah gülüp kah ağlayıp iki saati tamamlıyorum. Gerçek hayattan uzaklaşıp bir soluk alıyorum diyebilirim. Herkesin sevdiği sinema türü farklı olabilir tabii ki. Kimi romantik komedi, kimi sadece komedi kimi ise sadece aksiyon sever. Bunlar benim o günkü moduma göre değişebilir tabii ki. Eğer o gün çok duygusalsam komedi filmini tercih ederim ki birazcık neşe bulayım. Çok yorgun ve bitkinsem daha çok aksiyon filmlerini tercih edip modumu yüksek tutmaya çalışırım çünkü eğer o yorgunlukla romantik bir filme gidersem kesin uyuyakalırım. Fakat genele baktığım zaman çoğunlukla aksiyon filmlerini tercih ediyorum ne de olsa okulumuz çok yorucu ve stresli birazcık modu yüksek tutmak gerek. En son gittiğim filmden bahsetmek gerekirse Açlık Oyunları serisinin Alaycı Kuş Part 1 filmine gittim. Etraftan çok fazla duyuyordum zaten bu seriyi. Açık olmak gerekirse insanların hiç bıkmadan okuduğu uzun kitapları ve sinema filmlerini beklerken çılgına döndükleri bu seriyi daha önce ne okudum ne de filmine gittim. O insanlardan biri de benim arkadaşımdı. Sürekli bu filme gitmemiz gerektiğini ve çok güzel olduğunu söylüyordu. Bu seriye olan ilgiye merakımdan dolayı gitmeye karar verdim. O kadar insan çılgın gibi bu filmi beklediğine göre bu filmde etkileyici olan bir şeyler olmalıydı. Filmin içeriğinden kısaca bahsetmek gerekirse olaylar Kapitol ile mıntıkalarda yaşayan insanlar arasında geçmekte diyebilirim. Filmde bahsi geçen Kapitol güçlü ve soylu insanlardan oluşmaktadır ve mıntıkada yaşayan insanları hiçe saymakta hatta ezmektedirler. Oligarşiye benzettiğim bu yönetim şeklini ben hazmedemedim açıkçası. Hayatlarını kurtarmak uğruna isyan ettikleri için öldürülen insanlar... İnsanların çektiği acıyı, açlığı izlediğim her anda iliklerime kadar hissettim. Kapitol'un yerle bir ettiği mıntıkadaki yaşayan insanların açlığının, acılarının ve umutsuzluklarının içime bu denli işlemesinin sebebi ise bu durumların günümüzle bağdaştırılabilecek olmasıdır. Günümüze baktığımızda bu film bana iki olayı anımsattı. Bunlardan ilki; bir yandan bolluk içerisinde yaşayan hükümet ve yanlıları, diğer bir yandan da paralarını kazanıp evlerine ekmek götürebilmek adına maden altında ölen insanlar ama yine de bu olayın çok normalmiş her zaman böyle şeyler olabilirmiş gibi medya aracılığıyla insanlara aktarılması. Bu olayları hazmedemeyip sesini yükselten insanların ise susturulması. Ölümün gölgesinde yaşayan bu halkı filmdeki mıntıkalarda yaşayan insanlarla bağdaştırdı bir an zihnim. Ve film daha anlamlı bir hale geldi benim için. Diğer anımsadığım, filmdeki yaşama benzettiğim bir olay ise günümüzde askerlik için seçilen gençler olmasıydı. Filmde mıntıkalarda yaşayan gençlerin rastgele bir oyun için seçilmesi günümüzde ise aynı yaşta insanların savaş için rastgele seçilmesiyle aynıydı. Her iki tarafta da gençler baştakiler tarafından rastgele seçiliyor ve hiç bilmedikleri yerlere dağıtılıyorlar. Ortak olan şey ise buna hiç kimsenin sesini dahi çıkarmaması hatta bunları izlerken eğlenmesi, sade ve sadece ailelerin canının yanması bence. Sonuçta ne yazık ki her zaman ateş düştüğü yeri yakıyor. Diğer insanların ve baştakilerin umurunda bile olmuyor bazen. Bu filmin hem politik ve siyasi açıdan hem de gerilim açısından zengin olduğu oldukça aşikar. Filmin sonu benim için oldukça sürpriz oldu diyebilirim. Beni şaşırtan olay ise başrol oyuncularından biri olan Peeta'nın Kapitol tarafından kaçırılması ve beyninin bu denli yıkanmasıydı. Peeta artık en yakın arkadaşı olan Katniss'i düşmanı olarak görmekte hatta onu öldürmeyi istemektedir.Filmin sonunda Peeta'nın kurtulduğuna sevinsem mi yoksa baştaki insanların bu denli acımasız olup beyin yıkama yoluna dahi başvurmalarına üzülsem mi bilemedim. Evet buradan da anlaşılacağı üzere eğer güç sizdeyse bu denli acımasız olup her şeyi göze alabilirsiniz. Merve Ersavaş Kaygının Kedisi Sakin geçen bir günün ardından, kulaklığından gelen huzur verici müziğin eşliğinde, evinin merdivenlerinden yukarı çıkmak paha biçilemez bir his. İnsan böyle bir monotonluğun içinde kaybolsa bile bundan şikâyetçi olmaz herhâlde. Anahtarımı çıkarıyorum, kapıyı açar açmaz evin tanıdık bir o kadar da sıcak havası yüzüme çarpıyor. Ben tüm bu tanıdık hisleri düşünürken, mutfaktan annemin çığlığı yükseliyor. ‘’ Rıfaaaatt! İn çabuk oradan aşağıya, delirtme beni!’’ İşte tam bu nokta, monotonluğumun bittiği yer oluyor. Hızlıca ayakkabılarımı çıkarıp mutfağa doğru koşuyorum. Yerlere saçılmış pirinç tanelerinin üzerinden atlayarak, Rıfat’ı kucağıma aldığım gibi odama koşuyorum. Arkamızdan fırlatılan terlik neyse ki bize yetişemiyor. Kapıyı kapatıp onaylamayan bakışlarımı, kaygılı bir şekilde halıda duran kediye çeviriyorum ama o bunu umursamadan patilerini yalamaya başlıyor. İşte, bizim sonsuz döngümüzün küçük bir parçası… Tek çocuk olmanın insana kazandırdıkları ve kaybettirdikleri herkes tarafından farklı yorumlanabilse de ben her zaman bu durumu sevmişimdir. Geçen yıllar ile birlikte artan farkındalık ve hissedilen yalnızlık, evimizdeki kedi sayısının da doğru orantılı olarak artmasına sebep olmuştu. Belki de bu yüzden seviyorum tek çocuk olmayı, büyüdükçe kedilerim bana, insanların kattığından daha çok şey katmaya başladı. Hatta elime kalemimi aldığımda yazacak çok fazla hikâyemin olmasını bile onlara borçluymuşum gibi hissediyorum. Aslında bu durum üzerinde düşünürsek, bunun imkânsız olmadığını fark ederiz. Ernest Hemingway, Jean Paul Sartre gibi birçok başarılı yazara ilham veren kediler nasıl edebiyatın dışında tutulabilir ki? Kim ne derse desin, kediler edebî varlıklardır ve içinden geçtikleri şairlere, romanlara kendi ruhlarını bulaştırırlar. Rıfat’ı bulmadan yaklaşık bir ay önce bitirdiğim kitabı okurken fark etmiştim ki Barış Bıçakçı da buna inanan, bu bağı kurabilen yazarlardan. Seyrek Yağmur’u okurken bunu anlamamak çok zor olurdu zaten. Kitapçı Rıfat’ın parçalanmış anılarını, kendine has fikirlerini ve bitmek tükenmek bilmeyen dertlerini paylaşırken o dükkâna uğramak ve Rıfat’ı karşısına alıp demli bir çay içmek istiyor insan. Rıfat’a göre kedisiz kitapçı olmaz, her derdin çaresi bulunmaz ve günler aynı kaba damlamaz. ‘’Hiçbir şey eksik değil. Kapının açıldığını kendi dünyasına dalmış Rıfat’a bildiren bir çıngırak ve tabii kitapların üzerine tünemiş uyuyan bol tüylü bir kedi var.’’ (Bıçakçı 7) Bu cümleye bakarken kuruyorum Rıfat ile aramdaki bağı. Bir kez daha istiyorum dükkâna girmeyi, o kediyi kucağıma alıp hafifçe okşarken satırlar arasında kaybolmayı. Rıfat da karşımdaysa eğer başka ne isterim? Gittikçe bu mükemmel karaktere daha fazla bağlanıyorum. Öyle çok istiyor ki sevilmeyi, öyle muhtaç ki dükkâna girip yalnızca test kitapları sormayacak insanlara… Hayatı anlamaya karşı bitmek tükenmek bilmeyen arzusu, çektiği aşk acısı, anlamlandıramadığı sosyal düzen ve hatta tanrıyı sorgulayışı bile hepimizden bir parça barındırıyor gibi. Buna rağmen, hiçbirimiz Rıfat değiliz. Ancak, hepimizi birleştirirsek ortaya bir Rıfat çıkabilir gibi geliyor bana. O, hayatın tam ortasında, herkes ile hiç kimse arasında kaybolmuş kedili bir kitapçı sadece. Hani, bazı kitapları öyle kolayca bitiremeyiz içimizde, okunacak sayfaları kalmasa bile o kitap günlük hayatımızın içinde ufak anlarda hatırlatır kendini bize, benim için Seyrek Yağmur tam olarak öyle kitaplardan oluyor işte. Aylardan Ocak, havanın iyiden iyiye soğumaya başladığı yağmurlu bir akşamda eve yürüyorum. Arka caddemizdeki sinemanın önünden geçerken, tiz ve sık miyavlamalar duyuyorum, kafamı çevirdiğimde yağmurdan sırılsıklam olmuş cılız bir yavru kedi görüyorum sinemanın ince tabelasının altında duran. Öyle yalnız, öyle kaygılı ki aklıma gelen satırlara engel olamıyorum. ‘’Rıfat zavallı kedisinin arka ayakları sağa sola savrularak kitapçıdan kaçışını her nasılsa görmüştü, unutamıyor. Ne yiyecek bu kedi ne içecek, nasıl koruyacak tehlikelerden kendini? Kitapların verdiği güven olmadan nasıl yaşayacak? Bir kedi kitapsız yaşayabilir mi?’’ (Bıçakçı 97) Bir kedi kitapsız, evsiz daha önemlisi Rıfat olmadan yaşayabilir miydi? Neredeyse hiç düşünmeden alıyorum kediyi, montumun içine sarıyorum ve hızlı adımlarla eve gidiyoruz. İyileşmesi zaman alsa da bizi tanıdıkça, evi öğrendikçe iyiye gidiyor durumu kaygısı geçen günlerle birlikte azalıyor hayata karşı. En sevdiği minderi kütüphanenin yanındaki peteğin altında, canı isterse tüm gün uyuyor canı isterse bütün evi alt üst ediyor. Tüm kediler gibi o da kalıplara sığmıyor ve kendine has zevklerinden, kişiliğinden asla ödün vermiyor. Sırf onunla aynı evi paylaşıyoruz ya da ona yemek veriyoruz diye uysallaşsa, keyifsiz olduğunda kollarımızı tırmalamaktan vazgeçse onu yine böylesine sever miydim bilemiyorum. Ben tüm bunları düşünürken, o temizlenmesini bitirmiş güzellik uykusuna dalmıştı bile. Ben de raftan yeni bir kitap alıp yanına kıvrıldım. Âdeta satırlardan fırlamışçasına hayatıma giren Rıfat, ona her baktığımdan içimdeki şefkati, güveni ve inancı tazeliyordu. Artık seyrek yağmurlara, umutsuzluklara ve kaygılara birlikte şemsiye açıyorduk, korkmadan. Kaynakça: Barış, Bıçakçı. Seyrek Yağmur. İstanbul: İletişim Yayınları, 2016. 1.Baskı. AĞIR BOŞLUK Handan Acar Yıldız’ın öykü kitabı olan “Ağır Boşluk” konusu itibariyle acıları, mutsuzlukları, hayal kırıklıklarını anlatan – popüler öykü kitaplarının vazgeçilmez konuları- bir eser. Anlatımıyla deneme tarzına kaçan yazar, konuyu zayıf kişilikli karakterlerin geçmişleri üzerinden geliştirmiş. Bu eserdeki duygu aktarma kanalı olan karakterler, aslında günlük hayatta etrafımızda olan, ancak nedense farkına dahi varmadığımız insanlardan esinlenilmiş. Onların gelişmeyen karakterleri yüzünden oluşmayan çevreleri, seslerini çıkartmaya cesaretleri olmadığı için gerçekleşmeyen hayalleri vardır. Bu insanların yaşadığı onca olay, temeli zayıf olan bi yapıya kat çıkmaya benziyor aslında. Malzeme ne kadar pahalı veya kaliteli olursa olsun bir dış etkenin onu yerle bir etmesi işten bile değil. Elbette bu durumun onların suçu olduğu savunulamaz. Bu tür olaylar insanın geçmişine, çocukluğuna dayanır. Bir insan geçmişinde neyi baskın yaşarsa büyüdüğünde onu yansıtır çevresine. İnsanoğlu mutlu olduğu zamanların farkına varmazken, mutsuz olduğu her anı, “neden ben” diye sorgular. İnsan nasıl yetişirse yetişsin insandır en nihayetinde, nankördür. Sürekli mutluluğa bir özlem, bir açlık çeker. Durmaksızın arar, bulduğunu fark etmeksizin arar. Sadece bazı “ermiş” insanlar doğru arayış sonunda hak ettikleri mutluluğa ulaşırlar, ancak önce bu ermiş seviyesine ulaşmak için insanın kendini yeniden ve sıfırdan inşa edecek cesareti bulması lazım. Geçmişte ne yaşadıysa yaşasın, karakteri ne kadar zayıf olursa olsun bu değişim cesaretini gösterenler hayatta muvaffak olmakla görevlidirler. Öte yandan dünyevi zevklere kendini bağımlı hâle getiren, ruhunu besleme işini maddiyatla halledeceğini düşünen insanlar ise kaybedenler safında hizaya geçmekle yükümlüdürler. Yaşadığımız acıların, hayalkırıklıklarının, ve mutsuzlukların temelinde yatan nedir peki? Bizi bu ağır boşluğun girdabına çeken o amansız dürtü nedir? İstek ve beklentilerimizdir. İstek olmadan, beklentiye girmeden insan yaşar mı? Pekâlâ yaşar. Önce kendini maneviyat ve soyutlukla yoğurur. Benliğini bilgi ile doyurur, son adım olarak da aramaya başlar, ne bulacağını bilmeden. Bu sayede bir amaç edinir kişi. Bu tarifin en altı çizilesi tarafı ise ne aradığını bilmeyen kişi bulduklarını kendince yorumlayabilir ve bulduklarıyla yetinmek mecburiyetindedir, zira bir beklentisi olmadığı için bulduğu şeyi değil, bulmak için harcadığı zamanı amaç edinmiştir. Bu süreç içinde yaptığı şey, yaşama amacı olmuştur, hem zamanını doldurmuş, hem de onu boşluğun girdabından almıştır. Hayatta olmazsa olmaz sayılabilecek, insanın yaşam damarlarından birini oluşturan bir unsur da umuttur. Yaşama umudu, başarma umudu, kazanma umudu, bulabilme umudu, değişebilme umudu... İnsanın içinde geleceğe dair bir ışık olmazsa asıl boşluk o zaman oluşur. Ne yediğinden, ne içtiğinden, ne çektiği sigaradan, ne de aldığı havadan tat alamaz. Zombiye döner. Bence içimizdeki umuda açılan kapıların kaynağı da geçmişe dayalıdır. Çocukken yaşadığı olaylar insana beklentiye girip girmemesi, umut bağlayıp bağlamaması konusunda ışık olur. Umut ve beklenti ne kadar yakın gözükse de aslında farklı kavramlardır. Umut, içten kuvvetli bir şekilde isteme olayıdır; beklenti ise olayın gerçekleştiği farzedilip ona göre yaşama durumudur ki, insanları hayalkırıklığıyla çökerten olaydır da aynı zamanda. Bu iki kavramın insan hayatında ehemmiyeti büyüktür. Genel olarak bakıldığında, insan yaşamını, karakterini ne kadar sağlam kurarsa, yaşama karşı duruşu o kadar sağlam olur, darbelerden o kadar az etkilenir. Lakin hayattan gerçekten zevk alanlar, karakterini sağlam kuranlar değil, değişme cesaretini gösterenlerdir. Çevresi ve kendisinin belirlediği güvenli sınırları terk etmeye cesaret edebilenler, onlar saygı duyulasıdır. Umut da onlardır, umut eden de. O yüzden bir insanın savunması gereken en önemli şey değişime açık olmaktır, elbette benliğini yitirmeden. Gelecek buradadır, çünkü zaman, çevre, etrafımızdaki her şey sürekli ve hızla değişiyor ve yalnızca ayak uydurabilenler fark yaratıyor. ALİ EMRE CAFEROGLU 21501465 O HAYATI BEN YAŞAMIYORSAM, NASIL ÖLÜMSÜZ OLMUŞ OLABİLİRİM Kİ? Altered Carbon dizisinde, bundan yaklaşık 300 yıl sonra, insanların bilinçlerini bedenden bedene aktararak, ölümsüzlüğe ulaştığı, hayali bir dünyayı anlatıyor. Diziyi izledikten sonra insanın aklına birçok soru geliyor: İnsan olmak nedir? Kendimizi neye göre insan diye tanımlayabiliriz? İnsan olduğumuzu nerden anlarız? Bedenimizin ne kadar bir önemi var bu tanımın içerisinde? Veya başka bir açıdan bakarsak, başka bir bedenin içerisinde hayatımıza eskisi gibi devam edebilir miyiz? En önemli soru ise: Her sabah aynada gördüğümüz o yüz, o beden olmadan yine de kendimiz olabilir miyiz? Bu soruyu ilk defa duyunca, herkes önce bir tebessüm edebilir. Sonuçta insan her zaman, hiç emek sarf etmeden, daha zayıf, daha yakışıklı ve daha güzel olmak için kendi vücudunda sevmediği bazı fiziksel özelliklerini değiştirmek ister. Ama bu yeni görünüşe kendi bedeninde sahip olmak ister. Onca yıl beraber geçirilen süreden sonra insan için bir anlamı olmalı o yüzün, onu benimsemeli insan. Kendimi Altered Carbon dünyasında yaşayan insanların yerine koyamıyorum. Şahsen benim aklıma, şu anki vücudumdan ayrılabildiğim bir dünya gelmiyor. Bu bedeni arkamda bıraktığımı ve yeni bir beden ile hayatıma kaldığı yerden devam ettiğim bir gelecek hayal dahi edemiyorum. Eğer böyle bir şey olsa, bilincimi başka bir bedene aktarsam bile, o kişi gerçekten ben olur muyum? Veya ne kadar bana benzer? Yoksa benim başka bir versiyonum mu olur o kişi? Eğer öyleyse ölümsüzlükten nasıl bahsedebiliriz ki? O hayatı ben yaşamıyorsam, nasıl ölümsüz olmuş olabilirim ki? Ölümsüzlük ise bam başka bir mesele. Sadece bu dizinin değil geçmişten günümüze birçok masalın, hikâyenin, filmin ve dizinin temel taşını oluşturmaktadır. Hatta tarihte yapılan bilimsel buluşların bir kısmı ölümsüzlüğe ulaşılmaya çalışılırken ortaya çıkmışlardır. Peki ama neden? Nedir bu ölümsüzlük sevdası? Hayatın hepimize karşı acımasız olduğu bu dünyada, neden daha fazla kalmak istiyorsun ki? Burada yaşanılan 40, 50 belki de 70 yıl neyinize yetmiyor? O kadar uzun zaman hayatta olup ne yapmayı hedefliyorsun? Eğer ölümsüz olsan sırasıyla ulaştıkça bitmeyecek mi o hedeflerin? Boşluğa düşmeyecek misin? İnsan sıkılmaz mı o kadar uzun süre yaşamaktan? Daha doğrusu o kadar uzun süre yaşadıktan sonra geriye insan diye bir şey kalır mı? Altered Carbon’da da gördüğümüz gibi 250 – 300 yıla aşkın süredir hayatta olan Meth’ler insanlıklarını kaybetmişlerdi, resmen robotlaşmışlardı. Kendi bedenlerini klonlatıp, klondan klona geçerek yaşamaya devem ediyorlardı. Yaşıyorlardı belki ama artık onlara insan denilebilir miydi? Her zaman bir tartışma konusudur yapay zekanın ne kadar insanlaşabileceği; fakat dizide gördüğümüz bilincin bir disk yolu ile bedenden bedene aktarılması ile insanın yapay zekadan ne farkı kalıyor? Al diski tak bir bedene, oradan çıkar tak diğerine, yapay zekâ da bu değil mi zaten? Yapay zekâ insan olabilir mi derken kendimizi birer yapay zekaya dönüştürmemiz! İnsanlığımız bu kadar değersiz mi! Vazgeçilebilir bir şey değil o! İnsanlığımız olmadan biz birer robottan, hayvandan farklı değiliz! Yeri doldurulamaz onun, kod yazarak oluşturulamaz o! Çünkü yapay değil, içten o, bizi insan yapan şey o! Bu hayali dünyayı izlemesi ne kadar zevkli olsa da kendimi orada yaşayan insanların yerine koyamıyorum. Bilincin bendenden bedene aktarıldığı, kendi vücudunun anlamını yitirdiği, tam anlamıyla ölümsüz olmasa da bir ölümsüzlük konseptinin var olması, benim hayata bakışıma ters düşüyor. Kaynakça: Densham, N. (Yazar) & Briesewitz, U., Graves, A., Goddard, A., Hoar, P., Hurran, N., Sapochnik, M. (Yönetmen) & Kalogridis, L. (Yapımcı). (2018) Altered Carbon [Dizi] Şevki Gavrem Kulkuloğlu ÖZGE ÖZKUL 21501700 EGONUN ZAFERİ Alejandro Gonzalez'in 2014 yılında sinema dünyasına kazandırdığı ''Birdman (Cahilliğin Umulmayan Erdemi)'' filmini izlediyseniz kendinizi şanslı saymalısınız. Film, eserleri unutulan ve sinemada kendine yer bulamayan bir oyuncunun Broadway'de tiyatro sergileme sürecini ele alıyor. Riggan Thomson karakteri yeteneğinin ve başarılı kariyerinin tıkandığı bir noktada tekrar hatırlanmak adına elinden geleni yapmaktadır. Filmin pek çok sahnesinde karakterin egosu ve özgüveni toplum ve kendi benliği tarafından sorgulanır. Egolarından kurtulamayan bir adamın hikayesidir aslında filmin konusu. Riggan karakterini izlenmeye değer kılan en büyük faktörün kendi gerçekliğiyle yüzleşemeyen karakterin Birdman tarafından baskı altına alına bilinçaltı olduğunu söyleyebiliriz. Birdman Riggan'ın hayattaki pişmanlıklarını, kariyerindeki hatalarını ve geldiği son noktayı yüzüne vuran iç sesidir. Birdman, karakterin geçmişte canlandırdığı film karakterinin adıdır ve sürekli geçen diyalogları Riggan'ın yıllar önceki halinden çok farklı bir insana dönüştüğünün kanıtıdır. Unutulma korkusu sadece tiyatro oyuncularına, film yıldızlarına ya da yeni dönem fenomenlerine mi has bir duygudur? Bir öğretmenin, bir hemşirenin unutulma korkusu hissetmesi için bir sebep olamaz mı? Bu duygu aslında bütün insanlığa aittir. Biz hayatımızda yeri olan insanları unuturken, onların varlığına özlem duymazken onların bizi unutmasına katlanamayız. Egolarımız duyarlılıklarımızı ve mantığımızı körelttiği için değişen hayatımıza ayak uydurmak yerine bizi en üretken halimize geri dönmeye zorlar. Egolarından kurtulamayan bizler de bu kandırmacaya boyun eğeriz bilinçsiz bir çaresizlikle. Egolarımız aslında benliğimizin, bilinçaltımızın bir parçasıdır. Bu nedenle bizi herhangi bir dış etkenden çok daha fazla etkileyerek bilinçaltımıza hücum eder. Bu nedenle hiçbir insan egolarından tamamen soyutlanamaz. Kendi zararımıza yaptığımız pek çok hareket içimizde şüphe uyandırır, en sevdiklerimizin yararına olsa bile. Kendi çıkarlarımıza ters düşen fedakarlıklar egolarımızı sarsar. Öncelikli olarak kendimizi düşünmemize, unutulmayı reddetmemize sebep olan bu içsel güdülerdir. Egolarımız kontrolü ele geçirdiğinde bizleri bunalıma sürüklüyor ne yazık ki. Takıntılarımızın, özgüven sorunlarımızın en büyük sebebi egolarımızdır. Kendimizde beğenmediğimiz ne varsa bunları sürekli bize hatırlatarak, bunları değiştirmemizi isteyerek yaşamdan zevk almamızı engeller. Egolarıyla baş edemeyen insan kişisel bir buhranın içine düşmeye mahkumdur. Kendimizi ve hayatımızın gidişatını kabullenip sevmeyi öğrendiğimizde ise hayatımızın kontrolünü elimize almış oluruz. Bu kontrol pek çok insana olgunluğun ve hayat tecrübesinin beraberinde gelse de Riggan gibi genç ve üretken yıllarına özlem duyan insanlar için ulaşması zor bir aşamadır. Bunun nedeni Riggan'ın ünlü olması ve eski şöhretini kaybetmesi değil, kendinden hayatta ulaştıklarının ötesinde bir başarı beklemesidir. Yetenek bazen Picasso'nun eserlerinde olduğu gibi vaktinde hak ettiği değeri görürken bazen de Van Gogh'un eserleri gibi çağın sanat anlayışının ulaşamayacağı kadar evrensel değerlere sahip olabilmektedir. Yeteneklerimiz, şahsi başarılarımız toplumun sanat, başarı ve kariyer anlayışına uymasa bile başkaları tarafından reddedilemeyecek kadar şahsidir. Yoksulluktan birkaç kat tabloyu aynı tuval kağıdı üzerine yapan Van Gogh egolarına ve toplumun sanat anlayışına aldırış etmeden kendi benliğini pek çok kere ölümsüz eserlerine yansıtmıştır. Egolarımızdan ve toplumun bizi soktuğu başarı kalıplarından kurtulmadan benliğimizi yansıtmamız hayatın hiçbir alanında mümkün değildir. Özümüzü dışa vurmak için bizi sınırlayan bu yozlaşmış kurallardan kurtulmalıyız. Van Gogh gibi evrenselliğe ve sonsuzluğa ulaşmak için yaşarken unutulmayı göze almalıyız. Riggan egosuna yenik düşerek unutulmamak adına kendisine olan saygısını yitiren bir karakter. Birdman filmi seyirciye kendi hayatlarında da karşılaştıkları bir yol ayrımını gösteriyor. Ego ve özsaygı arasında bir seçim yapmak düşünüldüğü kadar kolay olmasa gerek... İÇİMİZDEKİ BATEMAN İnsanoğlu duygular, düşünceler, içgüdüler kümesidir. Biz kararlarımızı alırken bu üç etkendir kararlarımızı etkileyen. Kimi zaman ne kadar aptalca olduğunu düşünsek de bazen duygularımıza kaptırırız kendimizi ve o aptal yoldan ilerleriz. Kimi zaman içgüdülerimiz ağır basar bir hayvandan farkımız kalmaz. Kimi zaman da amacımıza ulaşmak için bütün duygularımızı ve içgüdülerimizi bastırıp en mantıklı, en rasyonel kararları almaya çalışırız. Her birimizde bu üçlü kendi kendini dengeler. Eğer ki bunlardan biri çok fazla sivrilir ve diğerleri nerdeyse etkisiz kalırsa işte o zaman Bateman ortaya çıkar, nam-ı diğer Amerikan Sapığı, içgüdülerinin esiri insan, insan demek ne kadar doğru orasını bilemem. Bateman’ı sapık olarak adlandırmamızın sebebi amaçlarını, eylemlerini tamamen içgüdüleriyle temellendirmesidir, duygu yoksunluğudur. Mesela sırf içindeki adam öldürme dürtüsünü tatmin etmek için adam öldürür Bateman ve asla en ufacık üzüntü, pişmanlık gibi insani olarak adlandıracağımız duyguları hissetmez. Zekasını, bilgi ve birikimlerini de araç olarak kullanır amaçlarına ulaşmak için. Aynı şekilde insanların birbirlerine yardım etmesi için motivasyon özelliği gören empati yeteneğimiz bile ona göre kurbanlarını daha kolay avlamasını sağlayan sadece basit bir araçtan ibarettir. Bateman müthiş bir narsistir belki de en güçlü güdüsüdür en iyi, en çok beğenilen olma arzusu. Beni bu konuda en çok etkileyen sırf arkadaşının kartviziti onunkinden daha güzel diye onu öldürmeyi düşünmesi ve çalışmasıdır. Bir insan nasıl bu hale gelebilir, hepimizde olan o beğenilme, takdir edilme arzusunun zirveye çıktığı noktadır Bateman. Bu sebeple zaten onu sapık diye adlandırırız, biz normal olmayanı ve bu anormalliğin tehlikeli boyutlarda olmasını sapıklık olarak adlandırırız. Bizimde çoğu zaman başımıza gelmiştir yaptığımız ya da sahip olduğumuz şeyin beğenilmediği zamanki hüsran ama biz bunun için adam öldürmeye çalışmayız en azından ben böyle bir şey için birini bu zamana kadar hiç öldürmedim. Bateman çevresindeki en prestijli insanlarla vakit geçirmek, en prestijli ve en güzel kadınlarla birlikte olmak ister. Aslında o insanların hiç birinin onun gözünde değeri yoktur ama onun için değerli olan en iyisine sahip olmaktır, insanlar tarafından en çok arzulanana. Her konuda böyledir insanlara hiç değer vermez, onun için önemli olan insanlar tarafından beğenilmek, özenilmek, arzulanmaktır. Yani insanlar onun egosunu tatmin etmek için araçlardır onun gözünde. Baktığımız zaman hepimizin içinde az çok arzulanma, özenilme, beğenilme isteği vardır ama bizim için tek faktör bu değildir bunların yanında sevmek, merhamet etmek, bağlanmak gibi temel insani duygularımız da belirleyicidir. Ama Bateman bu temel insani duygulardan mahrumdur, onun için en kutsal varlık kendisidir diğer bütün insanlardan nefret eder. Acıma, şefkat, sevgi gibi insanı duyguların hiçbirine sahip değildir. Kendi deyimiyle sadece tiksinti ve nefret duyar. Bateman doyumsuzdur. İnsan hayretler içinde kalıyor Bret Easton Ellis’a, nasıl böyle bir karakter yaratabildi, daha da önemlisi toplum normlarını tamamen hiçe sayan bu sapık karakteri nasıl sevdirebildi. Bateman’dan etkilenmemek elde değil, hatta o kadar etkiliyor ki bazen Bateman’a hak verirken buluyorsunuz kendinizi. Nasıl oluyor da sapık olarak adlandırdığımız bu karaktere hak verebiliyoruz, sempati duyabiliyoruz? Peki Bateman’ı bu hale iten nedir diye insan düşünmeden edemiyor. Herhalde ilk göze çarpan çağımızdaki tüketim kültürüdür. Hep daha fazlası, daha iyisi daha mükemmeli… Bizimde gün boyu maruz kaldığımız bu değil mi? Filmler, diziler, reklamlar, sosyal medya vasıtasıyla hep en iyi olmaya en iyisine sahip olmaya itilmiyor muyuz? Bateman tüketim kültürünün bir insanı ne hale getirebileceğinin aşırı uç bir örneğidir sadece. Demem o ki hepimizin içinde makul boyutlarda Patrik Batman vardır, mevzu onu ne kadar besleyeceğimiz ya da zapt edebileceğimizdir ama bu yüzyılda işimiz zor… Halil Selman Atmaca (TURK 101-1 ) 21302459 Standartlaşan Düşünceler 1 İlkel yaşamda insanların üzerinde düşünebileceği, üretebileceği şeyler çok daha fazlaydı. Daha üretilmemiş çok şey vardı çünkü. Fark ediyorum ki zaman geçtikçe kısıtlanıyoruz. Düşündüğümüz her şey zaten önceden hayal edilmiş ve gerçekleştirilmiş oluyor. Örnek verecek olursak, bugün gördüğümüz bir standda bile yaratıcı düşünceler ile ilgili bir proje vardı. Eğer inovatif bir fikrimiz olsaydı bunu oraya yazacaktık fakat ne yazık ki öyle bir fikrimiz yoktu. Hatta hiç aklımıza gelmedi. Verilen örnek düşünceler; sakızı tekrar çiğneyebilmek gibi, o kadar minimal bir seviyedeydi ki zaten her şeyin düşünülmüş olduğuna kanaat getirdik. Demek istediğim bence yeni bir şeyler ortaya çıkarmak için biraz geç kaldık. En sonunda da ortaya çıkan şeyler de birbirine benzemeye başladı. Kafalarımızdakiler, birbirinin birer kopyası haline geldi zaman içinde. Her bakımdan; kültürel, sosyal anlamda da benzeşmeler var. Standartlaşan beyinler artık her yerde. Her insanın dinlediği bir müzik tarzı, bir giyim stili vs. vardır. Bir dereceye kadar değişkenlik gösterebilir bunlar elbette ama nasıl giyineceğimizi nereden öğreniyoruz? Dinlemek istediğimiz müziği neye göre seçiyoruz? Etrafımızdaki trendlerin bunlar üzerindeki etkisi göz ardı edilemeyecek kadar fazla. “Bazılarımız çağcıllığın koşuşturmacasından ve uyum sağlama baskısından kaçıp yalnızlığın keyfini çıkarsa da, bir süre sonra kaçınılmaz bir biçimde başkalarının desteğini ve arkadaşlığını arayacaktır.” (Hood, 2016, s. 18). Kendi orijinalliğini daha iyi korumak isteyenler bile toplum baskısına eninde sonunda yakalanıyor ya da yakalanmasına bile gerek kalmadan kendi rızalarıyla giriyorlar bu toplumsallaşma süreci içine. Eğer farklıysan, insanlar seni dışlar, senden korkarlar ve seninle ortak bir nokta bulamamak toplumu ürkütür. Çünkü yabancısındır onlara. Sen de bu dışlanmaya maruz kalmamak için onlardan biri haline geliyorsun ister istemez zamanla. Peki bunu neden yapıyoruz? Yalnız kalmak neden bu kadar sorun bir insan için? Fikrimce toplumsal yaşamak, birlikte olmak, ortak değerleri paylaşmak insanoğlunun doğasında var. Her seferinde birilerinin yakınlığını yanımızda istiyoruz. Hayatımızdaki bazı özel bireylerin fikirlerini dinlemek, onlara danışmak içimizden geliyor; onların onayını almadan iş yapmak istemiyoruz. Bu durum belki 1 https://gustasvarnagys.wordpress.com/ de mükemmel olmayı istediğimizden dolayı gerçekleşiyor. En iyi olmayı herkes ister çünkü. En iyisi olabilmek de diğerlerinin gözündeki başarımızla doğru orantılıdır. Eğer toplum tarafından onanıp, takdir edilirsek ancak o zaman amacımıza ulaşmış sayılırız. İşte bu bakımdan her bireyin içinde bir beğenilme arzusu, takdir edilme isteği yatıyor ve günümüzde bunun için kullandığımız sanal medyalar da bunlardan bir tanesi. Kimi beğenilmek hoşuna gittiği için fotoğraf paylaşıyor yüzlerce, sebepsiz yere... Bazısı da sırf bu popülerliğe ayak uydurmak için sanal medya hesabı açıyor. Kişi uyum sağlamazsa arkadaşlarından geride kalacağını ve onlar tarafından dışlanacağını düşünüyor. Keşke çevrenin etkisine bu kadar bağlı kalınmasa ama ne yazık ki birey bunun üstesinden gelemiyor ve bu insanların fıtratında var. Dışlanmak meselesi sadece çağdaşlık ile ilgili olmayabilir; mesela kalıplaşmış kurallar. Bir çocuğun uygunsuz davranışı da anne baba tarafından cezalandırıldığında o çocuk da bir bakıma ailesi tarafından dışlanır. Hatta ve hatta fark edildiği takdirde akranları tarafından da. Uygunsuzluktan kastım, bir erkek çocuğunun oyuncak bebeklerle oyun oynaması belki anne babaya tuhaf gelebilir ve çocuğu uyarma gereğinde bulunabilir; amaç onu dışlanmasından korumaktır. Eğer uyarmazlarsa şayet, ilerde çocuk problemler yaşayabilir ve yabancı kimseler tarafından ikaz edilebilir. Bu yüzden toplumun belirlediği toplumsal cinsiyet kalıplarına girip, o şekilde davranmalı, konuşmalı ve görünmeliyiz. Değiştirilemeyecek bir yapıda olan bizler, topluma ayak uydurmaktan geri kalamayız. Bu yüzden her zaman bir taklit eden ve edilen bulunacak yaşantılarımızda. Bu sayede de trendler ortaya çıkacak ki toplum ortak bir noktada birleşsin. Senanur Akça İnsanlık, yaşamı ve yaşamına uyumsuzluğu üzerine... Çok az kalmıştır, bu kez başaracaktır Sisifos. Sayısız kere doruğa çıkarmaya çalıştığı kaya, bu kez zirvedeki yerini alacak gibidir, az kalmıştır. Lakin, defalarca tekrarlanan yine gerçekleşmiş ve Sisifos’un çaresiz görünen bakışları altında kaya yine dağın eteklerinden yuvarlanarak, en aşağıya, koyulduğu yere geri dönmüştür. Ne yapmalıdır Sisifos? Genel olarak bütün filozofların, düşünürlerin neredeyse ortak bir sorusu ve sorunu vardır: “Hayatın anlamı nedir?”. Camus’ye göre ise hayatın anlamından önce, “Hayat yaşamaya değer midir?” sorusuna yanıt aranmalıdır. Sisifos’tan yola çıkarak yanıt arar Camus. Sisifos, Tanrılar tarafından cezalandırılmış; sonsuza kadar, ki Sisifos ölümsüzdür, zirveye taşıdığı, taşıyacağı kayanın, her defasında aşağıya, en dibe yuvarlanmasını seyretme cezasına çarptırılmıştır. Sonsuz bir döngüdür bu. Bu bağlamda yaşam saçmadır Camus’ye göre ve devam ettirilip ettirilmemesi irdelenmeli, düşünülmelidir. Albert Camus tam bu noktada şu soruyla gelir karşımıza: ‘’İntihar bir seçenek midir? Bu sonsuz kısır döngüde intihar bir kurtuluş yolu olabilir mi? ‘’ Kimbilir... Belki de... Gündüz olmayan bir doğada, bir ağacın ağaçlar, bir kedinin hayvanlar arasındaki yaşamının doğallığına, uyumuna karşın, kendi ussal varlığının dünyanın karşısında olmasına yettiğinin, bu hayatla “uyumsuzluğunun” ve var olmaktan ziyade var olmak eylemini sorgular. Sisifos’un gözlerinde görülen çaresiz bakışları, sonsuz kere zirveye çıkarıp aşağıya yuvarlanmasını seyrettiği kaya gibi sertleşmiş, yüzündeki sıkıntı yerini alaycı bir gülümsemeye bırakmış, bu defa bıkkınlığının ve yorgunluğunun yerini kararlılığa ve canlılığa bırakmıştır. Artık kendisi de bir kaya gibi ; hani şu zirveden aşağıya yuvarlanmaktan vazgeçmeyen, ne yaptıysa, ne kadar uğraştıysa en dibe yuvarlanmakta ısrarcı başının belası kaya... Eğer Tanrılar onu yaşamdan soğutmaya yemin ettiler ise, o da artık pes etmemeye yemin etmiştir. Çünkü o Tanrılara meydan okuyan Sisifos’tur ve bir kere daha kendi olmaya karar vermiştir; ‘’Başkaldırmaya, asi olmaya, yaşamına asi”. Ve Camus’nün uyumsuzu da (Türkçeye absürd olarak da geçmiştir) bu saçma yaşamda kendisiyle bir uzlaşmaya girer ve Camus Galileo’dan bir örnek vererek yaşama dair yakıştırdığı bu ‘’uyumsuzluk’’ kavramını açıklamaya çalışır. Galileo bir karar vermiş ve yaşamayı seçmiştir. Tek bir sözüyle kendi ipini çekebilicekken bu yola başvurmamıştır. Ne dünyanın umurundadır güneşin etrafında dönüp dönmediği ne de güneşin. Yaşamı seçmiştir Galileo. Kimilerine göre bir yalan uğruna, her ne kadar kötü ve ahlak dışı bir davranış olarak nitelendirilse de, tüm değer yargılarından bağımsız var olmaya, Galileo olmaya devam etmiştir. İşte o zaman Camus’nün ‘’uyumsuzu’’ da başkaldırmalı ve yaşamaya devam etmelidir. Bu yaşama karşı yapılmış bir başkaldırış değildir aksi takdirde intihar eylemi kabullenilmiş bir yenilgidir sayılır. Bir insanın ussal varlığı dünyanın karşısında durmaya yetiyorsa, hayat yaşamaya değer görülmeli ve sonuna kadar ne olursa olsun tüketilmelidir, “uyumsuz asi” tarafından, Galileo gibi görünürde bilmekten vazgeçme pahasına da olsa... bir doğa harikası olarak adlandırılan insan nefes alacak gücü varsa bunu sonuna kadar yapabilmeli, asla vazgeçmemeli ve o gününe kadar mücadele edebilmelidir. “Kendi koşulumun dışında olan bir anlamın benim için anlamı ne?” diyerek hayatı açıklayan Camus; yadsıyarak da olsa yaşamayı bir başkaldırı, bir asilik olarak görmek ve hayatın anlamını aradıkça bulamamak, bulamadıkça aramak fakat asla tam olarak kavrayamamak olduğunu mu anlatmak ister aslında biz “uyumsuz asilere” ne dersiniz? Bir asinin dediği gibi galiba yaşam da; “Kaybettiğin tek savaş, uğrunda savaşmaktan vazgeçtiğindir.” Che Guevera… Beni Ben Kurtaracağım Disney’in prenses filmlerini ne kadar sevsem de büyüdükçe benim gibi milyonlarca çocuğun kafasına oturttukları algılardan rahatsız olmaya başladım. Küçükken izlediğimiz, dinlediğimiz, gördüğümüz şeyler kişiliğimizin ana hatlarını; çizgi filmler çocukluğumuzun büyük bir bölümünü oluşturuyor. Bugüne kadar hiç çizgi film, özelleştirecek olursam Disney filmi izlememiş biriyle tanışmadım. Hatta çoğumuz izlemekle kalmamış önümüze serilen dünyalar hakkında hayal kurmuş, kendimizi prenseslerin, prenslerin yerine koymuş, saraylarda yaşamış, kulelere hapsedilmişizdir. Ancak bu filmlerin çocukların üzerindeki tek gücü hayal kurdurmak değil. Bugüne kadar çekilmiş neredeyse bütün “prenses” filmlerinde oldukça keskin mesajlar var. Bunların arasında en çok öne çıkanlar para ve güzellik ile ilgili. Neredeyse bütün ana kadın karakterler soylu, narin, güzel ve zayıf. Kırılgan oldukları için onları koruyacak biriyle evlenme hayalleri var. Asla dile getirmiyor, hatta biri bu varsayımda bulunsa reddedecek olsalar da evlenecekleri kişinin yakışıklı ve soylu olması isteğine sahipler. Olaylar prenslerin perspektifinde de daha derin değil. Evlenecekleri kadınlardan tek bir beklentileri var o da güzel olmaları. Bunu prenslerin, prensesleri ilk gördüğü anda kurduğu “Sana aşık oldum, evlen benimle.” cümlesinden rahatlıkla anlayabiliriz. Bu filmleri izlemiş kız çocukları güzel olarak nitelendirilebilmek için uzun saçlı, sağlıksız derecede zayıf, küçük burunlu, çıkık elmacık kemikli, minyon olmaları gerektiğine inanarak büyüyorlar. Bu standartlara uymayanlar kendilerini çirkin hissediyor. Ergenlik döneminde bu çok daha kötü bir hal alıyor. Kalıplaşmış güzellik tanımına ve heteronormal sınırlandırmalara uymayan insanlar beklentileri karşılayamadıkları için depresyona giriyorlar. Sıfır beden olmak için aç kalıyor, “daha güzel” görünmek için estetik ameliyat oluyorlar. Dış görünüşten etkilenmeyi aşk ile karıştırıp kalp kırıklıkları yaşıyorlar. Erkek çocuklarının cephesinde durum biraz farklı. Bütün kadınların para ve güzellik peşinde koştuklarını düşünerek büyüyor, karşı cinse bu tutumla yaklaşıyorlar. Yeterince zengin ve yakışıklı olduklarının farkındalarsa bütün kadınların onların peşinde sürünmesi gerektiğini, herkesin onlara aşık ve hayran olması gerektiğine inanıyorlar. Durum böyle olunca ortaya ‘hayır’ı cevap kabul etmeyen, her istediğini elde etmeye alışmış, şımarık adamlar ortaya çıkıyor. Arkalarında kırık kalpler bırakarak yollarına devam ediyorlar ve toplum bunu normal karşılıyor. Kimse onlara yaptıklarının doğru olmadığını, bakış açılarının dar olduğunu açıklamaya çalışmıyor ve yıllardır bu böyle devam ediyor. Elbette toplumdaki bütün sorunlar için birkaç filmi suçlayamayız. Disney filmleri maruz kaldığımız olaylar silsilesine yalnızca bir örnek. Aile yaşamı, okul, arkadaşlıklar, okuduğumuz kitaplar, izlediğimiz filmler gibi birçok etken genel yargılarımızın oluşmasına neden oluyor. Yaşadığımız dünya gelişmekte olsa da özellikle kadın erkek eşitliğini benimsemiş toplumlar sayıca çok az. Disney filmlerini örnek vermemin ana nedeni kitlesel görüşlerin, o zamanın doğrularının çocuklara aktarılışının ne kadar kolay olduğuna dikkat çekmek. Bu konu hakkında benim gibi düşünen insanların geçmişte Disney’e sorun çıkarmış olduklarını tahmin ediyorum. Çünkü Disney 90’lı yıllarda bir yenilenmeye girip, tek tipleşmiş kadın karakterleri özelleştirmeye başlamış. Güzel ve Çirkin ile kadınların kitap okumasının normal olduğunu göstermiş hatta bunu teşvik etmiştir, ayrıca Belle karakteri filmde köyün en güçlü ve en yakışıklı adamıyla evlenmeyi reddetmiştir. Aladdin filminde ilk defa beyaz olmayan karakterler ele alınmıştır. Pocahontas karakteri de beyaz değildir ve savaşçı bir kabileye dahil, özgür ruhlu bir kadındır. Ama içlerinden sıyrılan, benim hayatımı değiştiren film doğduğum yılda, 1998’de çekilmiş “Mulan”. Filmi ilk izlediğimde sanırım 5 yaşından büyük değildim. Hatta izlediğim hafta sonu oyuncak dükkanına gidip kendime bir kılıç aldığımı hatırlıyorum. Bugüne kadar belki yüz kere izledim ve bir seferinde bile sıkılmadım. Büyüdükçe fark ettim ki, filme aşık olma nedenim Mulan karakteri ile kendimi özdeştirmem. Mulan, ailesini onurlandırmak için evlenmek yerine savaşa giden bir kadın. Kadınları susturan kurallar, toplumun dayattığı güzellik kavramı umurunda değil. Başta, birliğinin en kötü askeri iken ilerleyen zamanlarda generale eşdeğer birine dönüşüyor. Bunları başarma hırsı ve zekası sayesinde oluyor. Mulan’ın verdiği her karar, attığı her adım babamın doğduğum günden beri kulağıma fısıldadığı “Sen güçlüsün. Sen zekisin. Kimse senden üstün değil, sen kimseden büyük değilsin. Yeterince uğraşırsan her şeyi başarabilirsin. Savaş.” cümleleri ile örtüşüyordu. Ben Uyuyan Güzel, Pamuk Prenses gibi çaresiz, muhtaç olmak istemiyordum. Ben beyaz atlı prensimi beklemek değil, Mulan gibi kılıcımı kuşanıp savaşmak istiyordum. Çünkü çocukken bile biliyordum ki, sorunların arasında boğulduğumda, ışığa çıkamadığımda beni kurtarmaya bir prens gelmeyecek. Beni yine ben kurtaracağım. NAZ ŞENOL KAYNAKÇA : Walt Disney Pictures & Walt Disney Feature Animation filmi “Mulan” KÖMÜR KARASI HAYATLAR Öncelikle bir kömür madeni hayal etmeyi başarmamız gerekiyor bu yazıyı tamamiyle anlamlandırabilmek için.Madenimiz on dokuzuncu yüzyılın sonlarına doğru bir zamanda işlemektedir ve her gün tonlarca ağırlıktaki kömür raylar aracılığı ile madenin ağzına ulaştırılır.Çıkarılan bu kömürler trenlerle ya da yük hayvanları ile fabrikalara ulaştırılır ve o kömürün damarlarının yavaş yavaş yanmasının üzerinde yükselir sanayi.Bu yükseliş karşısında bizler gururlanır,ulusumuzun gücüne tekrar ve tekrar hayran kalırız.Fakat gerçekten de bu bizim için bir gurur kaynağı olmalı mıdır?Biz sadece özel günlerde,bayramlarda geçiş törenleri yapan ulusumuzun ürettiği silahları veya hiç durmaksızın işleyerek yaşamımızı devam ettirmemizi sağlayan,tamamiyle kömürün bize sağladığı enerji ile kalıplara döktüğümüz devasa büyüklükteki makineleri görürüz.Peki o madenin içinde yaşananlar? İşçilerin yaşadıkları ve daha da önemlisi hiçbir zaman yaşayamayacak oldukları şeyler? Bunları düşündüğümüzde gerçekten bir gurur bulabilir miyiz işleyen bu çarkta? Şimdi de o insanların onlara dayatılan bu yaşam stiline karşı barışçıl bir başkaldırı içine girdiklerini hayal edelim.Yer yüzünde yaşayan bizlerin çoğu için bu bozgunculuk ya da kurulu düzeni kötü niyetlerle bozmak ile aynı şeydir sanırım.Ancak hiç düşünür müyüz her gün tekrar tekrar gerçekleşen trajediyi yerin metrelerce altında gerçekleşen. O insanlar yıllarca hiç itiraz etmeden çalışmışlardır karanlıkların içinde,çoğu bu çalışmalarının karşılığını zaten alamazlarken üstüne üstlük bir de ciğerlerinden vazgeçmek zorunda kalırlar.Bir kısmı grizu patlamalarında hayatını kaybeder ya da sadece daha fazla para kazanmak isteyen patronları yüzünden çöken tonlarca toprağın altında bazılarının kemikleri un ufak olur.Bunlarda yetmezmiş gibi her gün,hiç durmaksızın ustabaşlarının ya da başlarında bulunan ve asıl işleri sadece denetlemek olan ,işçiyle muhattap dahi olmaması gereken mühendislerin aşağılamalarına maruz kalırlar onlar.Doğru dürüst öğlen yemeği bile yiyemezler çünkü çoğuna bu bile verilmez.Kömür tozundan kararmış küçücük ekmekleri belki de yirmi otuz kişi paylaşıp yemek zorundadırlar. İşte madencilerin gündelik hayatları böyle geçer. Asla kurtulamayacakları bir ölüm korkusu,küçücük ve kapkaranlık kömür damarlarında bazen kimseyi görmeden saatlerce çalışmanın sonucu olan yabanilik ve hiyerarşi denen canavarın acımasız kükremelerinden arta kalan umutsuz bir özgüvensizlik ... İşte bir gün gelir ve isyan ederler,ama naif insanlardır çoğu onların,vurmazlar kırmazlar sadece derler ki : ‘’çalışma koşullarımızı iyileştirin,emeğimizin karşılığını daha iyi vermeye çalışın,bizler kömür dumanının sisinden dolayı parıldayan güneşi bile zar zor görebildiğimiz madenkasabalarında doğduk,babalarımız dedelerimiz de burada çalıştılar ,istinasız her gün onların nasırlanmış elleriyle ,kararmış yüzleriyle ,solmuş ve anlamını kaybetmiş gözleriyle karşılaştık.Kimigünler oldu bunlar da yetmedi,sedyelerde getirdiler onları ,bazılarının kolları kopmuştu bazılarının bacakları ve iltihaplanan yaraların neden olduğu acı çığlıklarını geceler boyunca dinlemek zorunda kaldık.Bazılarımız şanslıydı da çığlık atan,inleyen babalarını,amcalarını hiç görmek zorunda kalmadılar,onların payına düşen hep tahtadan yapılmış tabutların sessizliği oldu.Şimdi bizler de büyüdük ve onların yerini almaya geldik çünkü gidebileceğimiz hiçbir yerimiz yok.Mademki durumböyle ,biz taleplerimizi hak ediyoruz,sonuna kadar hak ediyoruz.’’Bu cümlelerle başlar onların başkaldırışları.Haklı bir talep için oldukça kısa olan bir paragraf. Peki biz ne yaparız duyduğumuzda ,bazılarımız umursamayız bile,kendi gündelik yaşamlarımıza o kadar çok gömülüp kalmışızdır ki bu haberler sadece gazetelerimizi okurken karşımıza çıkan,hiçbir önemi olmayan,uzaklarda bir yerlerde yaşanan hadiseler olarak görünür bizlere.Bazılarımız vardır ki onlar birazcık daha vicdanlı ve iyi insanlardır.Bu haberlerle karşılaştıklarında gözlerinden birkaç damla süzülür,’’bir şeyler yapmalıyız’’ diye düşünür bu insanlar ama ne yapabilirler ki? Hiçbir şey yapamamın çaresizliği içinde sürüklenirken zaman geçmeye devam eder,olayların etkisi yavaş yavaş silinir hafızalardan ve unutkanlık ağır bir uyku gibi çöker yüreklere,göz yaşları diner.Ama asıl üçüncü kategorideki insanlar vardır ki aynı şehirde yaşamaktan dahi utanırız onlarla beraber. Bunlar ki uluslarının ve devletlerinin azametiyle en çok övünenlerdir ama o zenginliği yaratan ve işleyecek enerjiyi her gün durmaksızın yerin derinliklerinden sökerek çıkaran insanlara karşı en acımasız olanlardır.İsyan kelimesine alerjileri vardır,öncelikle eleştirirler,bozgunculuktan bahsederler sonrasında ise suçlarlar.Eğitimlileri gazete eğitimsizleri kahve köşelerinde zehir kusarlar.Ve bir gün grev yapan o işçilerin karşısına jandarma dizilir Germinal’de olduğu gibi.Önce nişan alınır ve barutların patlama sesi duyulur.Hayatları boyunca acımasızlıkla yoğrulmuş bu güruh ise jandarmanın arkasında alkış tutar her zaman. İNSAN DOYUMSUZ BİR HAYVANDIR İnsanoğlu sahip olduklarından eninde sonunda sıkılmaya eğilimlidir. Elde edene kadar ne kadar uğraştığının, ne kadar çok istediğinin bir önemi yoktur. En yeni model telefona, en güzel eve, en pahalı arabaya sahip olmak bizi en başta mutlu etse dahi sahip olduklarımıza eninde sonunda alışıyoruz ve sıkılıyoruz. Bununla birlikte bir huzursuzluk yaşamaya başlıyoruz. Her dakika ve hatta her saniye bir adım daha ileriye giden teknoloji ve sanayi nedeniyle her sahip olduğumuz şeylerin daha iyisi, daha güzeli, daha gelişmişi hep var ve var olmaya da devam edecek. İnsanoğlu bu kadar fazla seçeneğe sahip olması nedeniyle hep bir açlık yaşıyor. Bu açlıkla sürekli elinde olmayanları istiyor ve elindekilerin değerini kaybedene dek bilemiyor. Örneğin sağlığımızın değerini ancak hastalandığımız zaman anlarız. Hasta olmadığımız süreçte sağlıklı olduğumuz için mutlu olmak yerine neden daha uzun boylu ya da neden daha zayıf olmadığımızı düşünerek üzülürüz. Mutlu olmak için sahip olmamız gerektiğini düşündüğümüz her şeye sahip olsak dahi bir başkasının sahip olduğu şeyler bize hep daha çekici gelir. Başkalarının yaşam tarzlarına imrenir, onların sahip olduklarını isteriz. Kendi hayatlarımızı başkalarının hayatlarıyla kıyaslarız ve onların sahip olduklarına sahip olamamak, sahip olduğumuz her şeyin üzerini örter. Kendimizi geliştirmek ve mutlu olmak için bir hobi edinmeye karar versek dahi hemen neden Arturo Benedetti Michelangeli gibi piyano çalamıyorum, neden benim yaptığım resimler Vincent van Gogh eserleri kadar güzel olmuyor, neden öğrendiğim üçüncü yabancı dili yeterince akıcı konuşamıyorum diye hayıflanmaya başlarız. Yarışa dayalı bir sistemde büyümenin sonucu olarak sürekli başka hayatlarla, başka hayallerle ve ideallerle yarış halindeyiz. İnsanoğlu sahip olduklarının her zaman elinde kalacağını, hiçbir zaman kaybolmayacaklarını düşünür. Elimizdeyken değerini bilemediğimiz birçok şeye sahibiz. Başta sağlığımız, düşünebilmemiz, hissedebilmemiz, görebilmemiz, yürüyebilmemiz… Ailemiz, arkadaşlarımız… Kıymetlerini anlamak için neden önce onları kaybetmemiz gerekir? Sağlığımızın değerini anlamak için önce hastalanmamız, ailemizin ve arkadaşlarımızın değerini anlamak için önce onları kaybetmemiz mi gerekir? Elimizdekilerin kıymetini bilmek yerine sahip olamadıklarımızı düşünerek iç geçirir dururuz. Neden daha sağlıklı değilim, neden daha iyi aile ilişkilerine sahip değilim, neden daha çok arkadaşım yok diye üzülmek yerine yetinmeyi bilmeliyiz. İçinde bulunduğumuz teknoloji çağıyla birlikte doyumsuz olmaya teşvik ediliyoruz. Reklamlarda, televizyonlarda, sosyal medyada gördüğümüz hayatlara sahip olmayı büyük bir ihtiyaç olarak görüyoruz. O imrendiğimiz hayatları yaşamak dışında hiçbir şeyin bizi mutlu edemeyeceğine inanıyoruz. Bize sunulan hayat tarzlarını elde edebilmek için gecemizi gündüzümüze katıp çalışıyoruz. Başkalarında gördüklerimizi satın almak için adeta bir yarışa giriyoruz. Başkasında olan çantayı, ayakkabıyı, telefonu, evi, ayakkabıyı almayı kendimize hedef belirliyoruz. Aldıkça daha çok alıyoruz ancak ne kadar çok alırsak sahip olduklarımızın değerini anlamaktan ve manevi değerlerimizden o kadar uzaklaşıyoruz ve mutsuzluğa sürükleniyoruz. Sahip olduklarımızı görmek yerine sahip olamadıklarımızı görüyoruz ve bu sebeple manevi değerlerimizden daha çok uzaklaşıp, doyumsuzluğumuzu daha çok arttırıyoruz.Elimizdekilerin yeterli olduğuna inandığımız ve değerini anladığımız noktada doyumsuzluğumuzu törpülemeye başlayacağız. Mükemmel olma ve mükemmele, en çok istenilene sahip olma isteğimizden ve hırsımızdan vazgeçtikçe o uğruna bu kadar çalışıp yine de bir türlü ulaşamadığımız iç huzura ulaşacağız. Emin olun ki kendi hayatlarımızı yaşamaya başlayıp, kendi hayatlarımızı başka hayatlarla bir yarışa sokmadıkça, mükemmel olmak için bu kadar hırslı olmadıkça, yeter demeyi öğrenip daha az aldıkça ve daha çok verdikçe çok daha mutlu olacağız... Hazal Yeşilkılıç Ahmet Melikşah Cengiz 21601082 HAYATINA KÜSEN ÇOCUK Çocukken, yaşadıklarımın verdiği mutluluktan çok yaşayamadıklarımın verdiği üzüntüyü hissederdim hep içimde. Broşürlerdeki resimlerine bakıp oralarda olmanın hayalinin bile mutluluk verdiği, ama hiç gidemediğimiz o tatil yerleri; oyuncakçının vitrininin orta yerine özenle yerleştirilmiş ve onunla oynayabilmeyi hayattaki çoğu şeyden çok istediğim, ama alamadığımız o uzaktan kumandalı araba… Murathan Mungan’ın Solak Defterler adlı şiir kitabındaki bazı dizeler, bana o eski çocuksu hislerimi yaşattı bir daha. Yazarın da dediği gibi, içimdeki ezgilerin çoğu, küs bir çocukluktan kalmaydı benim de (Mungan 12). Küsmüştüm çocukluğuma, bana yaşatmadığı o hisler yüzünden. Açgözlü ve bencildim, hep en iyi olmak ve en iyi olmak için de her şeyin en iyisini isterdim. Alamadıkça da aileme kızardım, bilemezdim ki ellerinde olsa istediklerimin iki katını vereceklerini. Küsmeme de çok dayanamaz, yaparlardı bazen dediklerimi. Hiçbir dediğimi yapmadılar diyemem, ama biz bu dünyada cenneti istiyorduk biraz da o çocuk aklımızla belki. Ondandı belki bu yarım kalmışlık, bu küslük hissi. Ailemi de üzerdim arada, yalan yok, “Diğer çocuklarda var bende neden yok?” gibi ifadelerle gururlarına dokunmaya çalışarak istediklerimi yaptırmaya bile yeltenmiyor değildim. Bu beni kötü bir çocuk mu yapıyordu peki, yoksa diğer çocuklar da böyle yapıyor gibi düşünerek kendini buna şartlamış sıradan bir çocuk muydum ben? Her çocuğun davrandığı gibi davranıyordum ben de fikrimce, asıl bir şeyler istemeyen ve elindekilerle yetinen çocuklardı normal olmayan. Yıllarca aynı kıyafeti giyen, yeni çıkan oyuncaklara pek de ilgi göstermeyen iyi aile çocukları da tanıdım çokça. Top oynamaya geldiklerinde annelerinin dedikleri saatte evde olurlardı mesela, ailelerinin tek sözünden ayrılmazlardı. Anlayamazdım o zamanlar, hayattan hiçbir beklentisi olmadan nasıl mutlu olmayı başarabiliyorlardı bu çocuklar? Boyunlarındaki o tasmayı ne zaman atacaklardı? O tasmanın boyunlarında olması bize örnek davranış olarak öğretilirdi bir de hep, ondan sevmezdim zaten bu tarz çocukları. Yoksa kimseye zararı olmayan, kendi halinde tiplerle ne derdim olsun. Ama ben onlar kadar olgun bakamıyordum hayata karşı sanırım. Hayat, çoğu çocuğa yaptığı gibi bana da hak ettiklerimi teslim etmiyordu. Ne vardı yani benim de yanında ışıkları yanan bir ayakkabım olsaydı, alamaz mıydı sanki ailem? Öbür çocukların bana attığı havayı bir kez olsun ben de onlara atmak istiyordum ben aslında, yoksa birkaç güne pili bitiyordu zaten o ayakkabının da. Ve en sonunda aldırmayı başarmıştım o ayakkabılardan da. O sevincin tarifi yoktu o zamanlar; yazarın da ifadesiyle, günü çınlatan körpe bir çocuğun sevinç çığlığıydı benimki de ayakkabım alınınca attığım (Mungan 149). Havasını da atmıştım, herkesi etkilemiştim kendimce. Birkaç gün sonra hevesimi de alınca, yeni istekler hemen yerlerini almışlardı tabi. Hayata küskünlüğüm öyle küçük bir hediyeyle geçmemişti hemen, daha bana vermesi gereken çok şey vardı. İleride kendi çocuklarıma anlatacağım o yoksulluk içinde geçen klişe çocukluk anılarını dinlemekten bıkmıştım. Kararımı vermiştim, benim çocuğumun her istediğini yapacaktım, yazarın ifadesiyle, değmeyecekti hayatın kenarından bir yere (Mungan 212). Küstürmeyecektim onu da bu hayata, Ahmet Melikşah Cengiz 21601082 sımsıkı tutunabilsin ona diye. Benim içimde ukde kalan ne varsa sahip olacaktı o, zira o, benim anne ve babamın çocuğu olmayacaktı. Hayal ettiğim çocuk, tam da o olacaktı. Fakat bunlar çocukken düşündüklerimdi, büyüdükçe anladık o yokluğun da aslında yaşanması gereken tatlı bir tecrübe olduğunu. Belki de büyüdükçe isteklerimi daha zor elde etmenin verdiği bıkkınlıktı bunu düşündüren, o sürekli isteme hissimin körelmesiydi beni olgunlaştıran sadece. Hep istemek mi doğru olan yoksa elindekiyle yetinmek mi, hala karar verememişimdir tam da bu yüzden. Belki yeniden küsmeliyimdir hayata, aramızı düzeltmek için doğru olanın hangisi olduğunu gösterir böylece. KAYNAKÇA Mungan, Murathan. Solak Defterler. İstanbul: Metis Yayınları, 2016. Baskı. BİR EL BİR YURT Aile denince herkesin aklında farklı resimler belirir. Kimilerinde sıcacık bir ev içinde kocaman bir aile, kimilerinde kavga eden anne ve baba kimilerinde ise kocaman bir boşluk. En zoru da kocaman boşluk olandır. Aile ne demek bilmezsin, anne kokusunu tanımazsın, seni babama söylerim demenin gücünü içinde hissedemezsin. Yurdun yoktur, her yere aitsindir. Bilmezsin bir anne veya babaya sahip olmayı, çizemezsin resimler öyle mutlu aile tablolu. Ağlayamazsın yere düşünce anne diye haykırarak. Hep eksiksindir, o içinde ki boşluk günden güne daha da çok acıtır içini, her gün biraz daha büyür isyan çığlıkları atar yüreğin sessiz sessiz. İçin yangın yeri olur, hep diğerlerinden farkını sorgularsın, onlar ailelerinin kanatlarının altındayken senin sığınacağın kanatlarını ararsın her yerde. Öksüzler ya da yetimler her zaman korkular büyütürler içinde. Ya oda, kalan tek desteğim de giderse? Ya daha çok eksik kalırsam? Hayat işte bazılarımız için beklenenden daha kısa sürede biten bir süreç kimileri içinse bir asırı devirecek kadar uzun. Allah analı babalı büyütsün diye kurulan cümleler, aslında o bebeğin aldığı en güzel temennisidir hayatında. Hangi anne ya da baba arkasında bebeğini çaresiz ve eksik bırakmak ister? Anne ve babalar için çocukları hiç büyümez her zaman onları düşmesinler diye arkalarından izlerler. Ellerini adımları kuvvetleşene kadar ellerinden ayırmazlar. Peki ya ölüm kapılarını erken çalarsa diye günden güne büyüttükleri korkuları bir gün gerçek olursa. Acımasız dünya o çocuğun daha adımları yere sağlam basmazken destek olan elleri aniden çekip alırsa düşmenin acısını sonuna kadar hisseder. İlk karnende, mezuniyetinde hatta düğününde mutluluğunu paylaşacağın en önemli iki kişi hayatında yokken mutlulukların hep eksik kalmak zorundadır. Bu hayatın sana en büyük kazığıdır. Bu yüzdendir ki anneler ve babalar çocuklarının geleceğini garanti altına almaya çalışırken en büyük istekleri arkalarında kocaman bir aile bırakmaktır. Çocuklarının ellerini ölüm gibi kötü kader yüzünden