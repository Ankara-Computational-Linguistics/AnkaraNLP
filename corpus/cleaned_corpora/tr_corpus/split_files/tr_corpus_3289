farklı olmadığımızı anlatmak için Müslüman kılığında Hristiyan, Hristiyan kılığında Yahudi getirerek inançların insanları yanıltan birer illüzyon olduğunu gösteriyor. Bence, bu ayrımcılık insanların din kavramını insanlıklarından yukarıda tutmaları ve daha insan olmayı öğrenemeden dindar olmaya çalışmalarından ileri geliyor. Kendi gibi olmayana tahammül edemeyen insanın yeri hiçbir dinde ya da inanç sisteminde yoktur. O kişi diğerlerini kendinden ve kendi dininden soğutmaktan öteye gidemeyecektir. Çünkü inanç bir gönül işidir ve kimse hoş karşılanmadığı bir dine gönül rahatlığıyla inanamaz. Bana öyle geliyor ki ‘inanç’ dediğimiz soyut kavram soyutluğunu devam ettirdiği sürece – ki bu da bireyin iç dünyasında kalması anlamına geliyor- insan, insanlığı öğrenir. Son zamanlarda bu ayrımcılığın ve kavga halinin ondan kazanç sağlayanlar olduğu için bir türlü son bulmadığını düşünmeye başlamıştım. Filmde de bu konuya değiniliyordu. Tanrıyı arayan PK, tüm dinleri deniyor ve sonunda dini yaşayanlardan çok onu kullananların menfaat sağladığını görüyor. Tanrı heykelleri satan küçük satıcılardan tanrı ve insan arasında parayla iletişim kurduğunu iddia eden din adamlarına kadar her türlü menfaatçi ile karşı karşıya kalıyor. Bunlardan biriyle yüzleşirken PK şu cümleleri kullanıyor: “Bana sürekli sadece bir tanrı var diyorsun. Bense hayır diyorum. İki tanrı var. Biri bizi yaratan, biri de sizlerin yarattığı. Bizi yaratan hakkında bir şey bilmiyorum ama sizin yarattığınız, tıpkı sizin gibi küçük, yalancı, hastalıklı, boş vaatler veren… Zenginlere öncelik tanıyan, fakirleri sırada bekleten, övgü aldığında mutlu olan, küçük şeylerle insanları korkutan…” Bu cümleler beni o kadar etkiledi ki dine ve din savunucularına bakış açımı en baştan sorgulamam gerekti. Yaratanla yaratılan arasına hiç kimsenin girmemesi gerektiğini fark ettim. İnanç belki de insanoğlu için en hassas meselelerin başında gelir. Dindarlığı fanatikleştirenlerin ve dini kullanarak menfaat sağlamaya çalışanların insanlığa verdiği zarardan daha büyük bir zararı kimse veremez diye düşünüyorum. Bence, öncelikle yapılması gereken bilimle ve eğitimle bu kişileri eğiterek bu yersiz fanatiklikten vazgeçmelerini ve insanları, insan olduğu için sevmeleri gerektiğini öğretmek. Daha sonra onlar, tek amaçları para kazanmak olan din savunucularının inançlarına karışmalarına izin vermeyecektir. İnsana baktığımızda insanı ve doğaya baktığımızda onu yaratanın mükemmelliğini görebildiğimizde din bir sorun olmaktan çıkacak, yani dinlerin ötesinde düşünebildiğimizde. Umuyorum ki başarabiliriz! KAYNAKÇA PK. Yön. Rajkumar Hirani. Vinod Chopra Productions, 2014 GEÇ KALMAMALI İNSAN Peyami Safa’nın 1930 yılında kaleme aldığı Dokuzuncu Hariciye Koğuşu adlı bu otobiyografik roman, küçücük bir çocuğun hastalıktan dolayı çektiği acıları anlatmaktadır. Bu kitabı okurken çoğu kez ara vermek istedim çünkü hasta çocuğun yaşadıkları bana çok ağır geldi. Ama kitabın akıcılığı kitaba ara vermeme engel oldu. Ben diyabet hastasıyım. Kabullenmek bana ne kadar zor gelse de böyle olduğum bir gerçek. Kabul etmeyişimin doğurduğu davranışlar da bir o kadar kendime zarar veriyor. Yanlış beslenmek bunların başında ve eğer dikkat etmezsem ileride romandaki hasta çocuk gibi bacağımdan veya herhangi bir uzvumun kesileceğinden korkuyorum. Bu roman korkularımın tekrar açığa çıkmasına neden oldu. Beni tekrar düşündürdü. Söylemesi zor olsa da büyük bir hatanın farkına vardım. Etrafımda ben fark edemesem de birçok çocuk ne hastalıklarla mücadele ediyor. Kanser, verem vb. hastalıklar aslında ne kadar da yaygın. Uzun uzun düşündüm. Ben kendi yaşadıklarıma çok büyük anlamlar yükleyip yorumluyorum ama küçücük çocuklar ne yaşadıklarından habersiz bir şekilde hastalıklarla mücadele ediyorlar. Belki de hayatları normal insanlar gibi devam edemeyecek konuma geliyor. Birçok duyguyu, heyecanı yaşamadan ölen insanlar var. Bunlara çocuklar da dahil. Ne kadar şanslı biri olduğumun farkına vardım. Bunca zaman kendimi ikna edecek şeyler aradım. İnanması zor da olsa bu roman zincirlerimi gerçekten de kırdı. Bir an yaşayabileceğim pişmanlıklar sanki daha önce tecrübe etmişim gibi gözümün önüne geldi. Kendim için çok büyük bir şey başardım aslında. Birkaç satır bile ne kadar önemli dünyayı değiştirmek için. Kendi dünyamız değiştiğinde aslında tüm dünya değişmiş oluyor. Farklı bakıyoruz hayata ve hayatın bize sunduklarına. En büyük korkularımdan biri de eğer ilerde pişman olacak olursam herşey için çok geç olacağıydı ve ben bütün bunları düşünmemek için kendimi tüketip duruyordum. İnsana o an bir dürtüyle cesaret geliyor ve bir şeyin olmayacağını hissettiriyor. Eğer o adımı atarsak, bir şey olmayacak diye düşünüp devam edersek zamanı geldiğin de ”keşke” demek zorunda kalırız ve ne kadar çabalayıp didinsek de gideni geri getiremeyiz. Hepimizin hayalleri, umutları, beklentileri var. Anlık heveslerimiz yüzünden tüm hayatımızı mahvetmek niye? Ertelemek aslında herşeyi daha kötüye sürüklemektir benim için. Yapılması gerekeni o an yapsak ne biz acı çekeriz ne de başkaları. Yaptığımız seçimler, ertelediğimiz şeyler geleceğimizi nasıl da etkiliyor oysaki. Seçimlerimiz bizi şu andaki hâlimize büründürüyor. Hepimiz şu an zamanında yaptığımız seçimlerin sonucuyuz. Kararlarımız belki iyi belki de kötü ama hepsi şimdiki bizi oluşturuyor. Önemli olan hayallerimizi gerçekleştirmek değil mi? Durumumun erken farkına vardığım için daha şanslı hissediyorum kendimi. Hasta bir insan kendine hasta dememeli asla. Bu düşünceler bizleri yanıltıyor, doğrudan saptırıyor. Hepimizin zamanı kısıtlı. Hiçbirimiz bu hayatta uzun süreli yaşamayacak. Bu hayatı değerlendirmek bizim elimizde. Bazen seçme şansımız bile olmayabiliyor ama elimizden geldiğince kendimize bakmayı unutmamalıyız. Ya hiçbir şeyden habersiz hasta bir bebek olup dünyaya gelseydik? Hayat kalitemiz doğduğumuz andan kısıtlansaydı ne yapabilirdik? O an elimizden bir şey gelir miydi? Şu an yaşayıp nefes alabiliyorsak, hayatlarımıza normal bir şekilde devam edebiliyorsak bunun için kendimizi şanslı hissetmeliyiz. Sürekli kötü düşünüp kendimizi harap etmek sadece bize zarar verir ve sonuçlarını da ağır bir şekilde yaşarız. Romandaki o hasta çocuğa hayallerini gerçekleştirmesi için hayat bir şans daha verdi. Böyle şanslı olmayı beklemek yerine kendimizi üzmek sadece bizi tüketir. Bırakın hayatı olduğu gibi kabullenelim. Belki bir gün hayat bize de istediklerimizi verir. Neden olmasın? EVİN EN DEĞERLİ PORSELENİ KADINLAR DA VARDIR/ERENDİZ ATASÜ Kadınlık ve erkeklik...Toplumun gözünde birbirine hem bir o kadar yakın hem de bir o kadar uzak iki olgu...Erkek güç demektir,kadın zayıflık.Erkek otorite demektir,kadın hizmet eden.Erkek özgürdür,kadın ise tutsak.Aslında bu kavramlar ataerkil toplum yapısından hala sıyrılamamış olmamızdan kaynaklanıyor;erkek her konuda üstündür algısı.Erkeklere tanınan bu haklara karşılık kadınların ne itiraz etme ne de fikrini belirtmeye hakkı vardır:çünkü toplumsal açıdan kadın itaat edendir.Her ne kadar Cumhuriyet döneminin etkisiyle kadınları bu cinsiyet ayrımından tanınan geniş haklarla yasal olarak kurtarsak da,aslında toplumu benimsediği ve doğru kabul ettiği bu olgulardan kurtaramıyoruz sevgili okuyucularım. Erendiz Atasü,aynı zamanda ilk kitabı olan Kadınlar da Vardır eseriyle bu noktada kadınların sesi olmayı amaçlamıştır.Birçok hikayeden oluşan bu kitabı,toplumda etkileri fazlaca hissedilen cinsiyet ayrımını temel alıyor.Öykülerdeki kadınlar,hangi ekonomik ya da sosyal yapıya ait olurlarsa olsunlar ortak sorunlarla karşı karşıyalar:bağımsız bir kimlik oluşturamama,ilişkilerde yıpranan taraf olma ve bunların sonucu olarak kişilik kaybı ve yeni bir kimlik arayışı.Bağımsız bir kimlik oluşturamama ile kastettiğim,kadının özellikle evlilik sonrasında erkeğin farkedilir üstünlüğü karşısında kendini bir bireyden ziyade bir obje olarak görmesi ve kendini bir birey olarak kabul ettirmek yerine yeni bir kimlik arayışında olmasıdır.Tıpkı yazarımızın Kadınlar da Vardır adlı hikayesinde ele aldığı Servet Hanım karakteri gibi:kendisini ailesine adamış fedakar bir kadın ve yakalandığı rahim kanseri hastalığı.Bu talihsiz olay karşısında eşi ve çocukları ilk başta kendilerini suçlu hissetseler de Servet Hanım sağlığına kavuşunca her şey eski haline döner:otoriter baba,hizmet veren anne. Bana göre kitabın en vurucu kısımlarından biriydi“Evin en değerli porselenini kırmış çocukların suçluluk dolu şaşkınlığı vardı yüzlerinde.”tanımlaması. Maalesef çocuklarının ve eşinin Servet Hanımın bu hastalığı karşısındaki üzüntüleri ve suçluluk duyguları sahte, altında aslında gizli bir korku yatıyor:anne figürü olmadan onca sorumluluğu kimin yükleneceği korkusu.Öyle ya toplum olarak annelerimizin hizmet etmesine o kadar alışmışız ki onlarsız bir hayatın düşüncesi bile bizi endişelendiriyor,tabii ki onlara karşı duyduğumuz sevgiyi inkar etmiyorum ancak maskeler düştüğünde sadece endişelerimizle karşı karşıya kalıyoruz. Kadın erkek eşitsizliği Türklerin özellikle aile yapılarında sıkça karşılaştığımız bir durum: babalar bir sözüyle olayı kestirip atabilir;annelerin onayınının alındığı bir konu ancak babalar isterse gerçekleşebilir;sadece babalar sinirlenebilir,sadece babalar kırıp dökebilir,yıkıp geçebilir.Buna karşılık anne figürü hep itaat edendir,fedakarlık yapandır.Bu noktada kendi aile yaşantıma baktığımda benim görüşüm eğitimli olmanın bu çağ dışı algıları yok ettiği yönünde. Eğitimli ve bilinçli bir baba olarak benim babam bu klasik Türk aile babası figürünün aksine bir konuda tek güç,tek otorite olma çabasında olmadı hiçbir zaman; ev ve çocuklar konusunda bütün sorumlulukları paylaşıp, karşılaşılan sorunlarda da aynı zamanda çalışan bir kadın olan annemin üzerindeki yükü hafifletmeye çalıştı.Eğitim seviyesi ile cinsiyetler arası saygı arasında doğru bir orantı var,maalesef özellikle eğitimli birey oranı açısından da düşük bir orana sahipTürkiye ‘nin doğusunda karşılaştığımız her geçen gün artan kadına şiddet haberleri de bu fikrimi destekler nitelikte. Peki bu noktada eğitim seviyesi tek sorun mudur ?Elbette ki hayır;ailelerin çocuklarına verdiği değerler de önemli bir paya sahip.Eğitimsiz erkek çağ dışıdır,baskıcıdır ;eğitimli erkek moderndir,saygılıdır diye genellemeyi de doğru bulmuyorum.Aileler çocuklarını yetiştirirken cinsiyet ayrımcılığına düşmeden onlara eşitliği, paylaşımcılığı, duyarlılığı aşıladıklarında ikili ilişkilerde daha bilinçli,saygılı ve modern bireyler ortaya çıkar.Yani aslında demek istediğim akademik eğitimin haricinde bireylerin kişilik açısından da eğitilmeleri gerekmekte. Sadece evlilik veya aile hayatında karşılaştığımız bir sorun değil aslında bu eşitsizlik durumu.Kadınlar gerek profesyonel gerekse sosyal hayatlarında da erkeklerin bir adım gerisinde kalıyor.Yani aslında erkek egemenliğine sadece toplumun cahil kesimlerinde değil ,eğitimli tabakada da rastlanmakta.Kadınların toplumsal yapı tarafından bu denli baskı altında tutulması karşısında Erendiz Atasü de Kadınlar da Vardır diyerek tepkisini duyurmaya çalışıyor bir bakıma. Bu egemenlik karşısında daha ne kadar sessiz kalınabilir sevgili okuyucularım?Yıllardır süregelen bu sorunu çözmekte ,çeşitli yasalar çıkartıp kadın haklarını güvence altına almakla bir yere kadar başarılı olabiliriz.Asıl olarak toplumu benimsediği bu algılardan uzaklaştırmak bizim elimizde,eşitliği sağlamak bizim elimizde.Kadınlık ve erkeklik...Bana kalırsa sanıldıklarının aksine birbirlerine uzak kavramlar değildir,olmamalıdırlar.Evet, erkek güçlüdür,peki neden ;kadının elinden tutmak için.Evet,ataerkil aile yapısı gereği erkek otoritedir ,peki neden;kadınlara tüm sorumlulukları yüklemek yerine onları yüklenmek için. Peki ya erkek ve kadının birbirini tamamlaması gerekirken bu üstünlük yarışı neden? Afra DÖMEKE EN BÜYÜK ANIM ÇOCUKLUĞUM CAN ÖZKAN Murathan Mungan’ı kendime hep çok uzak bir isim olarak görüyordum. Kendisinin genelde kadın kitlesi tarafından beğenilerek okunması belki beni biraz uzaklaştırdı bilemiyorum. İşlediği konuların ağırlığının kadınlar ve eşcinsel erkekler olması da olabilir. Bu tarz konulara karşı olduğumdan da değil ama genel kitap zevkimi barındırmayan konulardı. Kendisinin her kitabını okuyan kız arkadaşım bir gün elime Harita Metod Defteri’ni tutturana kadar bu önyargım hep devam etmişti. Bu kitapta yazar gençlik anılarından ve o anıların üzerinde bıraktığı etkilerine değiniyordu. Çevirdiğim her sayfa da beni daha da kendi hayatının içine çekerek, merakla gelecek olayları merak etmemi sağlıyordu. Zorla okuduğumu düşünürsek bu kadar sevebileceğimi sanmıyordum ama şu an burada sizlere bu güzel kitabı anlatmak istiyorum. Kitapta Murathan Mungan’ın en çok üzerine yazdığı şey çocukluk. Daha özelleştirirsek, çocukluk özlemi. Çocukluk ve çocukluk özlemi o kadar güzel anlatılmıştı ki, yaşımdan utanmasam çocukluğumu neredeyse özlediğimi kabul edecektim. Kitaptan hoşuma giden birkaç cümleyi paylaşmak isterim sizlerle. ‘‘Çocukluk başlı başına bir memlekettir, hatta sılasıdır insanın. Büyüdükçe sıla özlemimiz artar, hayat giderek gurbetleşir. (...) Büyümek gurbete çıkmaktır. (...) Anlatmak ise ikinci hayat.’’ Belki ben gurbete yeni çıktığım için bu duyguların yoğunluğunu yaşça büyüklerim kadar anlayamıyorum. Yine de etrafımdaki her büyüğümün aslında bu hisleri günlük hayatlarında her gün en az bir kere hissettiğini fark etmiyor da değilim. Bu geçmiş düşüncelerini gördüğüm insanlardan bende en çok iz bırakanı anneannemin sözleri olmuştu. Anneannemi ziyaret ettiğimiz bir gün daha önce hiç görmediğim için şaşkınlıkla bakakaldığım bir görüntüyle karşılaşmıştım. Anneannem bana genç kızken çekilmiş bir fotoğrafını göstermişti. Büyük ihtimalle elinde o yaşına ait tek fotoğrafta buydu. Hemen şaşkınlığımdan kurtulup ‘‘Çok güzelmişsin,’’ dedim. İşte tam o anda gözlerindeki özlemi gördüm. Gözyaşlarıyla parlamış gözleriyle aslında basit görünen bir fotoğrafla çocukluğuna geri dönmüştü. Sayfaları çevirdikçe anneannemin parlak ve hüzünlü gözlerinin görüntüsü aklıma geliyordu. Çoğu sevdiğimiz kitapta olduğu gibi kendimi kitapla bağdaştırabilmiştim. Kitap anıları sadece yazılarla değil, fotoğraflarla da canlandırıyordu. Mungan’ın anıları artık iyice kafanızda canlanıyordu. Okuyucu sanki yazarın beynindeki hafıza bölümüne giriyordu. Ben de girmiştim ve çıkmak istemiyordum. O kadar anının içinde kendimi çok rahatlamış ve huzurlu hissetmeye başlamıştım. Kendi dünyamdaki sorunlarımdan arınmış gibiydim adeta. Yazarın hüznü benim hüznüm, yazarın mutluluğu benim mutluluğum olmaya başlamıştı. O an hissettiklerimin hep bu şekilde kalacağına emin gibiydim. Kitabı bitirdiğim zaman sanki tüm bu yalandan kendimi rahatlatmak için kurduğum dünyam bozulmayacakmış gibi. Bitirdiğim zaman da duvara toslamış gibi olmuş, kendi anılarım gözlerimin önüne gelmişti. Yaşım gereği çok uzun bir serüven değildi tabii ki ama yeterince çarpıcıydı. Tüm kitap gerek konusuyla gerek yapısıyla çok hızlı okunabiliyordu. Son zamanlarda okuduğum en başarılı kitaplardan biriydi de diyebilirim. Önceden ilgi duymadığım bir yazarın hayatının bende bu kadar iz bırakabileceğini asla tahmin edemezdim. Benim için ve anılarım için mükemmel bir serüven kazanmış olduğumu söyleyebilirim. Küçükken en çok incindiğimizi, en büyük izlerimizin o zaman ait olduğunu çok güzel anlamıştım. Nietzsche’nin de dediği gibi ‘‘En büyük hatamız bir zamanlar çocuk olmamızdır.’’, Mungan da bu sözü kitabının başında bizlerle paylaşıyor zaten. Eğer şu an kendimsem bunu çocukluğumda yaşadığım mutluluklarıma ve hüzünlerime borçlu olduğumu biliyorum. Bu acılarımdan asla utanmayacağımı ve kendimi de bu şekilde sevmeyi öğreneceğimi de biliyorum. İnsan kendini sevmeyi, anılarını kucaklamayı öğrenince mutluluğa ulaşıyor. Başkalarının sevgisini kazandığı zaman değil. Bana tüm bu düşünce yolculuğumda bu sonuçlara ulaşmamı sağladığı için Murathan Mungan’a büyük bir teşekkür borçluyum. Eminim okurlarının da kendisinin anıları eşliğinde bu düşüncelere dalmasını istemiştir. Teşekkürler Sayın Mungan. KAYNAKÇA  Murathan Mungan – Harita Metod Defteri (2016) Burak Örkün GERÇEK YALNIZLIK İnsanlara genel olarak yalnızlık kelimesinden bahsedildiğinde hemen bir korkuya, güçlü bir endişeye kapılırlar. Bu kelime o kadar kemikleşmiştir ki gerçek anlamını tekrardan anlayabilmek için çok farklı bir açıdan bakabilmek gerekmektedir. Cem Şancı’nın “Yalnızlık Doktorası” adlı kitabında genel olarak anlattığı gibi medyanın bilinçaltı enjeksiyonu ile akıllarımıza sürekli olarak yalnızlığın kötü, acı verici olduğu, yetmezmiş gibi eksiklik ve ayıplı olmak kavramlarının dayatılması durumu vardır. Bu dayatmalar çok daha fazla örneklendirilebilir. İşin acı noktası ise, insanların bu dayatmaları hayatlarının bir parçası, bir kurallar bütünü olarak devam ettirmesidir. Hâlbuki yalnızlık bu kavram karmaşasından çok daha fazlasıdır. Sahi, nedir gerçek yalnızlık? Gerçek yalnızlık denilen kavram, insanın kendine ayırabileceği en kaliteli vakit, kendine tanıma yolundaki muazzam bir rehber ve başarılara açılan bir kapıdır. Bu süreçte kendimizi tanımak en önemli noktadır çünkü yalnızlık ruhumuzu zenginleştiren, düşüncelerimizi daha net duymamızı sağlayan bir içe bakış sürecidir. Kendi bastırılmış sesimizi duydukça muhakememizi daha doğru yapmaya başlarız. Hayata dair perspektifimiz olduğundan daha fazla genişleyerek ufkumuzu açar, yüreğimizi genişletir. Tarih boyunca medeniyetler, insanların bir arada yaşadığı ve işleri bölüştüğü bir basit yapı ile işlemektedir. Bugün adına metropol dediğimiz aşırı kalabalık kentlerde yaşayan bizler, birbirimizle o kadar entegre bir hayat sürdürüyoruz ki yalnızlık herkesin korkulu rüyası olmaya başlıyor. İnsanlar beni ezik zanneder, asosyal derler, yalnız derler gibi baskılar yüzünden sosyal hayatlarımızı mümkün olduğunca genişletme çalışıyoruz. Devamında gelen psikolojik sorunlara çözümler ise gülmemek elde değil. Ahmet sevgilisinden ayrıldıysa daha çok sosyal olmalı, aşksız bir hayat düşünülemez; sadece aşk mutluluktur gibi birçok kalıplaşmış baskı dolu örnek verilebilir. İnsanlar yalnız kalmanın gerçek anlamını anlayabilse, önce kendisine zaman tanır. Evet, bu biraz bencilce geliyor ama ne kadar iyi niyetli paylaşmayı seven birisi olsak da kendimiz için biraz bencil olmalıyız. Herkese ve her duruma karşı fedakârlık göstererek yol katedilmez. Dikkat edin, dünyadaki güçlü insanlar hatta en zengin insanlar kazandıkları paralarının çoğunu ultra lüks pahalı yatlara ya da malikânelere harcıyorlar. O statüdeki insanın çevresinde sürekli insanlar vardır ve hayatını devam ettirmek için bu sosyal çevreyi devam ettirmelidir. Ama bu insanlar yalnızlığın değerini biliyorlar, kendilerine ellerinden geldiği şekilde vakit ayırıyorlar. Onlar için engin denizin ortasında tek başına olmaktan ya da sayısız odası olan bir evde, arazide tek başına huzuru hissetmekten, kendi iç seslerini dinleyebilmekten büyük zenginlik yoktur. Servet-i Fünun zamanının en şaşalı dönenimi yaşayan Halit Ziya bir gün İstanbul’da arkadaşlarıyla denize sıfır yalıda muhabbet ederlerken arkadaşlarının çok merak ettiği bir soru ortaya atılır. Halit Ziya o zamanlar şehirden oldukça uzakta olan Yeşilköy tarafında malikâne yaptırıyordur ve arkadaşları “Şehirden neden kaçıyorsunuz mirim? Orada yalnız kalmaktan korkmuyor musunuz?” diye sorarlar. Halit Ziya uzunca durup derinlere daldıktan sonra dudaklarında bir gülümseme ile cevap verir; “Yalnızlık bir mahrumiyet değil, lükstür.”1 Bu kitapta anlatılanlar herkese doğru gelmeyebilir ancak at gözlüklerini çıkarıp bakış açılarını genişletebilirlerse gerçeği göreceklerdir. Beni oldukça etkilemesinin ve doğru gelmesinin nedeni, anlatılanların büyük bir kısmının kendi hayatımda uygulanmış ve hala uygulanıyor olmasıdır. Yıllar önce kendi kendime tam bilinçli olmadan da olsa keşfetmiş olmanın haklı gururunu yaşıyorum. İyi ki o 1 Şancı, Cem. Yalnızlık Doktorası. 2015. zamanlar bu durumun önemini fark etmişim. Eğer bugün yaptığım işlerde başarılı oluyorsam, kişiliğim ve düşüncelerim hem büyüklerimden hem de çevremden saygı görüyor ve takdir alıyorsa ben doğru yolda yürüdüğümü düşünmekte haksız sayılmam. Kendi iç sesimi dinlemek için her zaman vakit ayırmam gerektiğini düşünürüm, çevremdeki insanların bana dayatmalarıyla hareket etmem ve bunların hepsi bu kendi içimizdeki sesi yalnızlık aracılığı ile dinlememizle mümkündür. Bu demek değil ki, ben sosyal hayatımdan ödün verdim kimseyle görüşmedim, odamda bir köşeye çekilip tek başıma bir hayat yaşadım. Hayır… İnsanların anlaması gereken nokta da budur işte. Yalnızlığın tanımı bu değildir. KAYNAKÇA  Şancı, Cem. Yalnızlık Doktorası. 2015. Cengizhan Kaya Paraya Kaybettiklerimiz İnsanın akıl ve vicdandan uzaklaşıp içgüdüleri ve hırslarının peşinde koşmasının sorumlusu çağımızın ekonomik anlayışı mı, yoksa insanoğlunun içgüdüleri ve hırsları mı çağımızın ekonomik anlayışını doğurdu? Cevaba ulaşmanıza ne kadar yardımcı olur bilemem ama üzerinde düşünmeniz gerektiğini hissettirecek bir kitap Harcıyorum Öyleyse Varım. Daha fazla para kazanmak, daha fazla sosyal fayda sağlamak için yaptığımız tüm ahlaksızlıkları ve elimizdeki parayla daha fazlasını elde etmek için harcadığımız olağanüstü çabayı çarpıcı bir dille anlatıyor. Kitapta bahsedilen gerçekleri sorgulayıp arka planını düşünürsek paranın ya da genel olarak ekonominin hayatımız üzerindeki etkisi hakkında daha geniş bir perspektife sahip olabiliriz. Mesela bir otomobil markası olan Ford, 1970’li yıllarda ürettiği her Pinto model arabaya kazalarda ölüm riskini azaltmak için 11 dolarlık ek masraf yapmayı mantıksız buldu. Çünkü hatalı üretimden kaynaklanan kazalar için tazminat ödemek, üretilmiş 12.5 milyon arabanın her biri için 11 dolarlık ek masraf yapmaktan daha kârlıydı. Peki Ford için parayı müşterilerinin hayatından daha değerli yapan şey neydi? Kendimizden örnek verecek olursak, eğer sevdiğimiz birine ucuz bir hediye alırsak verdiğimiz hediyenin beğenilmemesini normal karşılıyoruz. Ancak hediyemiz pahalı olursa beğenilmesi gerektiğini düşünüyoruz. Sizce neden verdiğimiz para hediyemizin değerini belirliyor? Ya da para nasıl oldu da en asil davranışlarımızdan biri olan fedakarlığın şeklini ve değerini bütünüyle değiştirdi? Sanırım cevapları bulmak için biraz geriye gitmek gerekecek. İnsanoğlunun bu noktaya ulaşmasındaki etkenleri sırasıyla takip ettiğimde ulaştığım son nokta, yani aslında çıkış noktası Sanayi Devrimi. Sanayi Devrimi’yle beraber üretimde insanların yerini makineler almaya başladı ve toplumun ihtiyacından daha fazlasını üretebilecek bir imalat gücü ortaya çıktı. Bu gücün ürettiği ihtiyaç fazlası mallar diğer toplumlara ihraç edilmeye başlandı. Üretim yapanlar daha fazla kazandılar ancak bu durum tehlikeli bir sonucu doğurdu. Üreticiler bu malları satarken aynı zamanda toplumun arasından çıkıp küreselleştiler. Küreselleşme günümüzde modern ve olumlu bir kavram olarak kullanılıyor olabilir ancak bu durumda bazı olumsuz yanları var. Çünkü üreticiler hiç tanımadıkları, tarihi ve coğrafi olarak ortak duygulara sahip olmadıkları, kültürel yakınlık hissetmedikleri insanlara satış yaparken duygularından tamamıyla soyutlanmış bir şekilde sadece satıcı-alıcı ilişkisi yaşıyorlardı. Mesela geçen yıl tanıştığım, ufak bir ayakkabı dükkanı olan yetmişli yaşlarındaki bir amca için ona verdiğim paradan daha kıymetli olan şey onun emeğine ve ürününe gösterdiğim ilgi, beğeni ve minnettarlıktı. Ona teşekkür ederken gözlerinde gördüğünüz samimiyeti global bir üretici olan Greyder’den bulamazsınız. Çünkü Greyder gibi global üreticiler için önemli olan onlara daha fazla kazandırmanızdır. Bu örnekte bahsettiğim durum öyle bir hâl aldı ki artık ticaret ve ekonomide ahlaki değerler yok sayılmaya, daha fazlasını kazanmak için yapılan tüm erdemsizlikler meşru görülmeye başladı. Nitekim en çarpıcı örneklerden biri olan Ford Pinto örneğinde, Ford insan hayatını elde edeceği kardan önemsiz gördü. Hatta ölen insanlar umrunda bile değildi. Yavaş yavaş her alana yayılan bu tehlikeli anlayış insanları erdemsizliğe ve ahlaksızlığa itti. Sonuç olaraksa bugünkü dünya düzeni oluştu. Bugünkü dünya düzeninde; her gün karşılaştığımız, sıkıntısını ve derdini paylaştığımız, hatta yeri geldiğinde aynı sofrayı paylaştığımız insanların hassasiyetinin yerini yüzümüzü görmeyen, adımızı dahi bilmeyen global üreticilerin ruhsuzluğu aldı. Zor hâlimizde bize destek çıkan, gerektiğinde para almayıp veresiye satan mahalledeki bakkallarımızın yerini sırf daha fazla kâr elde etmek için didinip duran süpermarketler aldı. Biz de bu düzende ayakta kalmak için elimizden geleni yaptık tabii ki. Daha fazla kazanmak, daha azıyla daha kaliteli ürüne veya hizmete ulaşmak en büyük gayemiz hâline geldi. Paramızı korumak için bütün yanlışları değiştirdik. Kimine doğru dedik, kimini yok saydık. Para gittikçe güçlendi ve insana ait en kıymetli özelliklere dahi galip geldi. İşimizi seçti, yaşadığımız şehri seçti. Yetmedi eşimizi ve dostlarımızı seçti. Yaptığımız en değerli fedakarlık zamanımızı veya sevgimizi değil paramızı bir başkasına vermek oldu. Para kazandı ama biz kaybettik. Ekonomik endişelerimiz bütün hayatımızı yönlendirirken bunun normal olduğunu düşünmek belki de en tehlikelisiydi ama biz onu da kabul ettik. Sonuçta bugünün dünyasında egemen gücün para olmasını sağladık. Ama eminim ki bu durumu değiştireceğiz çünkü bir gün bu anlayış bizi insan yapan her şeye göz koyacak ve o gün değiştirmekten başka çaremiz kalmayacak. Para konusundaki hırslarımız ve içgüdülerimiz bizi tüketmeden önce bir farkındalık yaratıp kayıplarımızı aza indirgeyebilir miyiz bilmiyorum ama yapmamız gerektiğinin farkındayım. Harcıyorum Öyleyse Varım’daki gerçeklerle yüzleşerek bunun olması gerektiğine tekrar inandım. Tüm yapabildiğim dostlarıma bu fikri aşılamak. Umarım bir gün cüzdanların kıymetinin yerini kalpler ve duygular alabilir. İlteriş Deniz Kağan CİVELEK Türkçe 101 - 12 21400497 Kuvâyi Milliye Destanı Üzerine Nazım Hikmet’in Kuvâyi Milliye Destanı’nı okuduğumda kendimi, insanların onuru ve namusu için savaştıklarında yaşadığı korkuyu ve cesareti düşünürken buldum. Dehşetin ve zaferin yaşattığı karmaşık duyguların yarattığı bu güçlü etki destanın odak noktasının tek bir kahraman olması yerine yerine birçok sıradan kahramanın hikâyeleri ile var olmasının mı bir sonucuydu? Elbette bunun bir etkisi olmalıydı ve bunun yanında yerel ögelerin sıkı bir kurgu içinde ulusal bir mücadeleyi anlatan bir yapıtta kullanılması benim adıma Kurtuluş Savaşı’nın manasını daha iyi ortaya koyabildi. Toplumun farklı kesimlerinin, farklı hayat tarzlarının, farklı coğrafyalarının insanları değerleri uğruna savaşırken hissettiklerinin bölüm bölüm yansıtılması bana göre yakın tarihimizdeki bu önemli olguya bakmamız gereken bir pencere ortaya koyuyor. Nazım Hikmet’in bu eseri ile ilk kez karşılaştığımda özellikle destan kelimesi dikkatimi çekti. Özellikle İslamiyet öncesi Türk destanlarından bildiklerim (Alp Er Tunga, Ergenekon vb.) ben de genellikle bir kahramanın ya da daha genel haliyle bir mitin gerçek dışılığının epik bir anlatısını çağrıştırır. Ne var ki Nazım Hikmet bir kahramanı değil en gerçekçi halleriyle ele aldığı sıradan insanların mücadelesini ortaya koymayı tercih etmiş. Özellikle bu durum tarih sayfalarında savaşlar ve antlaşmalar üzerinden anlatılan bağımsızlık mücadelesindeki cesareti benim de hissetmemi sağlıyor. Zannediyorum Nazım’ın sosyalist bilinci bir kahramanlık hikâyesi ortaya çıkarmanın ötesinde küçük kahramanların ortak bilincini ortaya koymayı tercih etmiş. Esasında bu durum daha gerçekçi bir şekilde anlatılan Kurtuluş Savaşı zaferimizin bende uyandırdığı coşkuyu da şehitlerimize duyduğum saygıyı da daha güçlü kıldı. İlteriş Deniz Kağan CİVELEK Türkçe 101 - 12 21400497 Destanda “Antep köylüklerinde ırgat” olan Karayılan’ın cesareti, “Adapazarlı Kambur Kerim”in kahramanlığı yerel ögeler olarak karşıma çıktığında savaşta yan yana çarpışan birbirinden çok farklı kesimlerden cepheye gelmiş insanlar üzerine düşündüm. Cumhuriyet ile daha da belirginleşen ulus kavramının dayandığı değerlerin ne kadar sağlam olduğunu fark ettim. İnsanlar birbirleriyle olan ilişkilerini ve yaşam tarzlarını oturttuğu ortak değerlerin varlığı bu değerler uğruna ölüme gidilebilecek bir cesareti doğurduğu sonucuna vardım. Bu bilinç akışı Nazım Hikmet’in neden bu karakterlerini seçtiğini anlamaya başladım. Aynı şekilde okuma sırasında duygularımın doruk noktasına ulaştığı kısım olan Mustafa Kemal’in anlatıldığı bölüme kadar gelişen eser, destanın bende uyandırdığı duygu ve düşünceler ile paralellik gösterdiğini fark ettim. Farklı insanların ortak bir değer uğruna savaşarak ulus karakteri göstermesi ve eserde küçük kahramanların hikâyesinden sonra Mustafa Kemal’in Büyük Taarruz emrini verme kısmının gelmesi benim gözüme çarpan bu paralelliğin ilk sebebi. Kuvâyi Milliye Destanı’nı birçok kere kitaptan okumuş, bir kere sahnelenişini izlemiş biri olarak tarihimizin aydınlık sayfası olan Kurtuluş Savaşı’nın yüzbinlerce kahramanından birkaçının gözünden duyguların verilmesini Nazım Hikmet’i Nazım Hikmet yapan bir unsur olarak değerlendirebilirim. Kelime seçimlerinin oldukça yerinde olması destanın bir okur olarak bende uyandırdığı coşkuyu, acıyı ve cesareti biraz daha anlamlı kıldı. Ulusal değerlerin anlatıldığı eserde yerel ögelerin ve folklorik karakterlerin bu denli yoğun olması ulus bilincinin tarihsel süreci hakkında düşünmeme de yardımcı oldu. Bana göre Kurtuluş Savaşı’nın duygusal atmosferinin en güzel yansıtıldığı eserlerden olan “Kuvâyi Milliye Destanı” tarihsel gerçekleri de göz ardı etmediğinden apaçık bir gerçekliği ortaya koymayı başarıyor. Kısaca Nazım Hikmet’in seçtiği karakterler onun kelime süzgecinden geçtiğinde ortaya bir milletin tarihindeki en önemli olaylardan birinin coşkulu bir yansıması ortaya İlteriş Deniz Kağan CİVELEK Türkçe 101 - 12 21400497 çıkıyor ve ben Kurtuluş Savaşı’nın bir sayfa üzerinde oluşturulabilecek en güzel görüntüsü ile karşılaşıyorum. Ahmet Faruk Saz ÇINAR AĞACI Küçükler yolda yalnız gidemez kaybolurlar. Büyükler onların ellerinden tutmalı, kaybolmalarına izin vermemelidir. Onlar yaşlanınca, geçmişin küçüğü anın büyüğü olan çocuklar, anne babanın elini tutmalıdırlar. Aile Fotoğrafı romanında bir fotoğraf hafızasından yola çıkarak dağılan aileyi anlatan yazar, bana anne ve babanın ailenin bütünlüğünün kurtarıcı gücü olduğunu anımsattı. Yaşarken bazen değerini bilemediğimiz anne ve babalarımız sırtımızı yasladığımız çınar ağacı gibidirler. Gölgesinde serinlediğimiz, huzur bulduğumuz, varlığından güç aldığımız çınarımızdır onlar bizim. Çınar ağacı kışın üzerine yağan karlara, baharda esen fırtınalara rağmen dimdik ayakta yeşil kalmayı başaran nadir ağaçlardandır. Evlat olarak hatalarımız bazen onların omuzlarına çok ağır gelse de, hiç eğilip yorulmadan bizi taşımaya devam ederler. Tecrübeleri ile bize her zaman rehber olurlar. Tecrübe okuyarak öğrenilmediği için yaşadığımız sürece onlardan yeni bir şeyler öğrenmeye devam ederiz. Bize, hata yaparak doğruya ulaşmak istediğimiz zaman yeniden deneyecek gücü anne ve babamız verir. Karşılaştığımız sıkıntıların bizi dağıtmasına, rüzgârın savurduğu yapraklar gibi savurmasına engel olmak için çabalarlar. Bu nedenle anne ve baba ailenin temel taşlardır. Onların yokluğu bizi desteksiz bırakır. Bize sunulan ömürde, yaşımız ne olursa olsun, onların gözünde hep çocuk olduğumuz için destekleri her an koşulsuz yanımızdadır. Etrafımızı saran insan kalabalıklarında, kaybolduğumuzu sandığımız ve korkarak beklediğimiz anlarda, elimizi sıkıca tutan anne ve babalarımız bizlere koşulsuz sevmeyi, karşılıksız vermeyi öğretir. Hiç karşılık beklemeden sevmeyi… Büyürken bazen onları anlamakta zorlanırız. Ne zaman anne baba olursak onları ancak o zaman anlayacağımızı söylerler. Ben anne babanın kucakladığı aileyi, sınırlarını ufuk çizgisinin belirlediği ummana benzetirim. Tahmin edemediğiniz bir derinliği vardır. Sizi şaşırtıp sevindiren sürprizler saklıdır o derinliklerde. Yaklaştıkça yakalayamadığınız ufuk çizgisi gibi sararlar sizi. Bazen çocukluk yaparak kaçmak isterseniz, farkında olmadan yine onların yüreklerine sığınırsınız. Hangi yaşta olursak olalım onların gölgesi serinletir ve güç verir bize. İnsanı başarılı ve güçlü kılan daima yanında olan anne ve babadır. Bazen dertleştiğimiz dostumuz, bazen beraber gülüp eğlendiğimiz arkadaşımız, ateşlendiğimizde geceler boyu bekleyen hemşiremiz, gölgesinde huzur bulup dinlendiğimiz çınar ağacımızdır onlar. Yüreklerinde hangi mevsim olursa olsun bizim onların gölgesindeki yerimiz hep hazırdır. Davet beklemeden usulca sokuluveririz. Denizler fırtınalarda kabarır, hırçınlaşır ve kayaları dövmeye başlar. Öfkesi dinip huzur bulunca o hırçın dalgalar yine kayalara sığınır usulca. Bizi de her hâlimizle kabul eden en güvenli sahildir onlar. İnsanın içindeki huzuru tamamlayan, ruhuna dinginlik veren, korunaklı limandır anne ve baba. Kaybetmeden değerini bilmek gerekir. Ailesi yanında olmayan insanların gözleri bu eksikliği anlatır bize. Ankara çocuk sevgi evlerinde görev yapan bir tanıdığımız vardı. Çocukların her ihtiyacının devlet tarafından eksiksiz karşılandığını anlatırken, onu duygulandıran küçük bir kızı hatırlamış ve gözleri dolmuştu. Anlatmaya başladı: “Bir gün koridorda yürürken küçük bir kız yanıma geldi. Hırkama asılarak usulca bana yaklaşıp, “Teyzeciğim, benim başımı anne gibi sever misin?” diyerek gözlerime baktı. Durup onu kucakladım ve ona sıkıca sarıldım.” Bu çocukların yanında olan devlet her imkânlarını karşılamış olsa da anne babanın boşluğunu doldurmakta çaresiz kalmıştı. Aradan uzun zaman geçmesine rağmen tanıdığımız, o küçük kızı hiç unutmamıştı. Aslında, en büyük hazine sevgi dolu bir anne babaya sahip olmaktı. Zaman bizi büyütürken anne babalarımızı çocuklaştırıyor. Çınar ağacı olma sırası bize geliyor. Bir ömür verilen emekle bizi büyüten anne ve babaların bazıları, vefa bilmeyen evlatlarca huzur evlerine bırakılıyorlar. Boşluğa uzun uzun bakıp bir evladın büyümesini film şeridi gibi seyrediyorlar. Yaşlılar haftası veya özel günler dışında çok az ziyaretçisi olan bu kurumlar, sevinci ellerinden alınmış anne babaları avutmaya çalışıyor. Hayatımızda, geriye dönüp baktığımızda zaman taşlarında onların izlerini görürüz. Bazen bir resim, bazen beraber dinlenmiş bir müzik o izleri hafızamızda canlandırır. Onların hafızası ise bize ait olan birer anı dükkanı gibidir. Yürekleri ise kaç kere yazıldığını unuttuğumuz hatıra defteri gibi. Beraber yaşadığımız ömürde onların bizi kucakladığı gibi biz de onları kucaklayıp bizimle olmalarına izin verelim. Unutmayalım ki, kayboldum dediğimizde yanımızda hep onlar vardı. Tecrübeleri ve yaşanmışlıkları ile bize yol atlası olurlar. Sessiz gemi gibi gidenin dönmediği bu dünyada, çınar ağacımız olan anne ve babalarımızı yalnız bırakmayalım. Biz de bir gün çınar ağacı olunca onun gölgesine onları da alalım. Ellerinden sıkıca tutalım ki, yalnız kalabalıklarda kaybolmasınlar. KAYNAKÇA Görkem, Kerem. Aile Fotoğrafı. İstanbul: Sel Yayınları, 2016. MADALYONUN ÖTEKİ YÜZÜ Sinema delisi biri olarak belki de alışamadığım tek film türü müzikal filmlerdir. Lakin her durumun istisnaları vardır. Fransız İhtilali sonrası Fransa halkının durumunu ustalıkla işleyen Les Misarablés ‘ın sinema uyarlamasını izlediğimde müzikal filmlere olan bakışım bir anda değişiverdi. Victor Hugo'nun ölümsüz romanı Sefiller' den uyarlanan müzikali izlediğimde kendimi sokaklara atıp isyan çıkartmak istiyorum. Filmde verilen duygu şarkılarla katlanıyor, adeta elle tutulur hale geliyor. Hepimiz 1789 Fransız İhtilali’ni duyduğumuzda "insanlar krala isyan etti ve kazandılar" diye düşünürüz. Çoğumuz mevcut kralın indirilip ondan pek farkı olmayan başka bir kralın başa geçtiğini, fakir halkın hakları konusunda hiçbir değişiklik olmadığını bilmeyiz. Filmde söylendiği gibi "Öldükleri zaman herkes eşittir". Kral ve soylu grubu bolluk içinde yaşarken sokaklarda binlerce insan bir parça ekmek bulamamaktadır. Mesela filmin başkarakteri "Jan Valjean" ı ele alalım. Ablasının çocuklarını doyurmak için her yola başvurur ama kendine para kazanacak bir iş bulamaz. Çocukları doyurmak için son çare olarak fırından bir ekmek çalar ve yakalanır. Mahkemeye çıkarılır ve sonuç olarak 19 yıl kürek cezasına mahkûm edilir. Soylular “kuş sütü eksik olmayan” masalarında yemek seçerken çocuklar için ekmek çalmanın cezası bu mudur? Çocuklarına bir lokma yemek götürmek isteyen adamın hayatı sona mı ermelidir? Peki ya toplum tarafından hor görülmüş, dışlanmış birisinin iyilikten anlamasını bekleyebilir miyiz? Siz basit bir sebepten 19 yıl hapis yatsanız insanlığa karşı iyi duygular besleyebilir miydiniz? Hapisten çıkıp bırakın çalışacak bir işi yatacak bir yer bile bulamayan Jan Valjean insanlığa saygı mı duymalıydı? Ama şansına bölgenin piskoposuna rastlar ve onun evinde yemeğe ve yatıya kalmaya davet edilir. Piskopostan bu kadar iyi bir davranış beklemeyen Jan Valjean ne yapacağını bilemez ve gümüş şamdanları çalıp evden kaçar. Ama şansı yaver gitmez ve yakalanıp piskoposa geri götürülür. Yine hapse gönderilmeyi bekleyen Jan Valjean, piskopostan duyduklarıyla şaşkına döner. Piskopos şamdanları ona hediye eder ve ondan şikâyetçi olmaz. Bu; Jan Valjean’ ın toplumdan gördüğü belki de ilk iyiliktir. Bu iyilik karşısında şaşkına dönen Jan Valjean, gümüş şamdanları iyilik yönünde kullanmaya karar verip ismini değiştirir ve bir fabrika kurar. Fabrikası yüzlerce işsize iş kaynağı olur ve pek çok kişi onun sayesinde geçimini sağlar. Ayrıca hapisten çıkınca kendi başına gelenleri unutmaz ve geçmişi nasıl olursa olsun herkesi işe alır. Lakin onun haberi olmadan küçük bir kızı olan masum bir kadın fabrikadan atılır. Küçük kızıyla ortada kalan Fantine; insanlığın kötü yanını ilk kez görür. Ama yanında küçük kızı varken kim ilk darbede pes eder ki? Maalesef biz insanlar birbirimizi ezmeyi çok seviyoruz. Eline azıcık güç geçiren diğerlerini ezmeye başlıyor. Belki bu örnekte güçlü taraf olan soylular güçsüz olan köylü sınıfı eziyor. Ama başkalarını küçük görmek için kral ya da soylu olmak gerekmez. Mesela filmdeki hancı Thénardier çifti. Aslında fakir bir han işletiyor ama çaresiz durumda bir kadın onlara gelince kendilerini çok güçlü zannedip güçsüzü eziyorlar. Bu sırada işten atılmış kızına bakacak durumu olmayan Fantine kızına bakacak birini bulmak zorunda. Sonunda hancılarla anlaşıp kızı Cosette’i oraya bırakıyor ama hancı çiftin kızına nasıl davranacağından bihaber. Fantine kızını bırakır bırakmaz hancı çift kıza bir hizmetçi gibi davranıyor, üstüne üstlük uydurma sebeplerle Fantine’den para istiyor. Fantine ise bu parayı toplamak için sağlam dişlerinden tutun da saçlarına kadar satabileceği her şeyi satıyor. Lakin gelen para kendi kızına değil, hancının kızlarına harcanıyor. Hayatta kötü şeyler olduğu kadar iyi şeyler de olur. Madalyonun bir yüzü kötüyse diğer yüzü iyidir. Jan Valjean olanları öğrenir ve Fantine in küçük kızını kurtarır ve kendi kızı gibi büyütür. Küçük kızına gözü gibi bakar. Lakin bir gün kızını düzenli olarak bahçede bir adamla konuşurken görünce beyninden vurulmuşa döner. Ertesi gün kızı da alıp oralardan taşınır. Bahçede gördüğü adam genç Marius’tur. Cosette ile tanışıncaya kadar arkadaşlarıyla devrim hayalleri kuran Marius ne yapacağını bilemez hale gelir. İşçi sınıfı ile soylu sınıf arasındaki uçurum her zaman herkesin gözü önünde saklanan bir durum olmuştur. Soylular başkalarını düşünmez, işçiler ise o kadar ezilmiştir ki hakkının yenildiğini fark etmez. Ama o yıllarda Fransız İhtilali ile açığa çıkan düşünceler hala gündemdedir ve halk kralı tekrar devirip haklarını geri almak ister. Halkın belirli bir kesimi bir özgürlük savaşını zorunlu görmektedir. İşte Marius bu kesimdendir. Cosette ile buluşamayınca ne yapacağını şaşırır ve fırsatı değerlendirip başlayan isyana katılır. Lakin isyan biter, ordu isyancıları bastırır ve bütün arkadaşları ölür. Marius ise kimliği bilinmeyen biri tarafından kurtarılır. Üstüne üstlük Cosette geri dönmüştür ve babası onunla evlenmesine izin vermektedir. Jan Valjean ölmek üzeredir ve kızını onu gerçekten seven biri ile evlendirmek istemektedir. Jan Valjean ve Fantine’in trajik hayatları Marius ve Cosette’in mutluluklarına vesile olmuştur. Böyle adaletsiz dönemleri yaşamasına rağmen, Jan Valjean’ın hayata mutlu bir insan olarak veda etmesi bence başına gelen en hakiki olaydı. Çünkü zor zamanlarda bile yaşasa, her insan hayattan kendi mutluluğunu bulabilir. Cosette’in Jan Valjean’ı baba olarak görmesi, Marius’un arkadaşlarının ölümüne rağmen Cosette ile evlenip mutluluğu bulması bunun kanıtıdır. Tarihi araştırırken elim olaylara denk gelsek de, her zaman bu olayları sinemada gördüğümüz gibi içselleştiremiyoruz. Bu bakımdan filmin görevini yerine getirdiği ve zamanının olaylarını yeterli düzeyde yansıttığını düşünüyorum. Bize bu empatiyi yaşatmakta Jan Valjean’ı oynayan Hugh Jackman ve Marius’u oynayan Eddie Redmayne’in payının oldukça büyük olduğunu düşünüyorum. Altından Daha Değerli Hayatımız boyunca maddi açıdan farklı miktarlarda değerlere sahip oluruz, bu değerler zaman içinde azalır veya artar. Bu artma ve azalma değişimi tamamen kişinin şansına ve davranışlarına bağlıdır ve bunların sahibi olan kişi maddi açıdan durumunun nasıl değiştireceğini hiçbir zaman kesin olarak bilemez. Fakat bu dünyada maddi olan şeyleri kaybetsek bile bizle kalmaya devam eden şeyler vardır, işte bunlar sahip olduğumuz manevi şeylerdir. Bunlar anılarımız, başka insanlar ile olan ilişkilerimiz, dostluklarımız ve duygularımızdır. Beş kuruşu olmayan bir insan bile duygulara sahip olabilir, arkadaşlıklar kurabilir ve hayatını yaşayabilir, ne de olsa manevi değerler satın alınabilecek şeyler değildir. “Mutluluğu satın alamazsınız.” Sözü de aslında bunu kanıtlar. Bir insan aşırı derecede zengin olabilir ama manevi değerleri olmadan gerçekten mutlu olabilir mi? Para üzerine kurulmuş ilişkiler, bir amaç gütmeksizin oluşmuş dürüst ve saf ilişkilerin yerini tutabilir mi? Bana sorarsanız tutamaz. Daha kolay ve sağlıklı bir hayat yaşamak için elbette günümüz dünyasında paraya ihtiyacımız vardır ama mutlu olmak için de illa paraya ihtiyacımız yoktur. En ilkel duygularımızdan birisidir çünkü mutluluk, bizi yaşama bağlayan duygularımızdan biri. Hatta maddi açıdan yoksun olan insanların mutlu olması maddi açıdan güçlü olanlara göre daha kolaydır denebilir, ne de olsa onlar küçük şeylerden mutluluğu bulmayı başarırlar. Gelgelelim El Dorado Yolu’na, bu animasyon filmi İspanyol iki maceraperest ve haylaz arkadaşın öyküsünün bir kısmını bize sunuyor. Yanlışlıkla bindikleri bir gemi ile Yeni Dünya’ya (Amerika kıtası) seyahatleri sonucunda kendilerini altın şehir El Dorado’da tanrı olarak tapılırken buluyorlar. Altın şehir olmasına rağmen filmi izlerken bu şehirdeki insanların gayet yoksul olduğunu hissettim. Her ne kadar altın aksesuarlar taksalar bile hepsi şehrin şamanı tarafından korku ile yönetiliyordu ve bu korku yüzünden diğer duyguları baskı altındaydı. İşte bu şehre iki arkadaşın gelmesiyle bu insanların suratlarına korku dışında duyguların oturduğunu hissettim. Filmin başında “gülümseyin, zevk alıyormuşsunuz gibi!” denilen insanlar ileriki sahnelerde içten bir neşe ile oynuyorlardı, sonunda korku dışındaki hislerini ortaya koyuyorlardı. El Dorado’daki maceraları sırasında bu iki arkadaş, Miguel ve Tulio’nun araları bozuluyor ve daha maddi düşünen Tulio şehirden alabildiği kadar altını alıp İspanya’ya geri dönmeyi planlıyor. Miguel El Dorado’da kalıp insanlara neşeyi tattırmaya devam etmek ve tanrı rolü yapmayı sürdürmek istiyor. Olaylar gelişiyor ve tam bu ikisi ayrılmaya karar vermişken, önemli gelişmeler oluyor ve Tulio ve Miguel dostluklarının değerini bir kez daha anlıyorlar. En sonunda şehirden hiçbir şey almadan ayrılıyorlar fakat yolculukları boyunca yaşamış oldukları maceralar ve arkadaşlıkları bence onları İspanya kralından bile, hatta dünyadaki herhangi bir kraldan bile daha zengin yapıyor. “Maddi her şey gelip geçicidir, sen hayatında iyi ilişkiler kurmaya bak ve macera dolu bir hayat yaşa.” Bunu bana dedem söylemişti, kendisini geçen sene kaybetmiş olmama rağmen geriye baktığımda onunla yaşamış olduğum tonlarca anı ve macera var. Bana bıraktığı herhangi bir maddi eşya olmadı ama hafızamda bıraktığı o anılar bırakabileceği herhangi bir objeden eminim milyon kat daha değerli ve kuvvetli oldu. Hayat akıp gider, fiziksel bir şekli olan her şey er ya da geç eskir, paslanır, yok olur fakat birbirimizin hayatlarında bıraktığımız izler bizimle taşınır, uzun ömürlü ve daha değerli olur. Bizler başkalarının hayatlarında bir şeyler bırakırız, onlar bizde bırakır ve bu böyle devam eder. İşte altından değerli duygular ve ilişkiler böyle oluşur. “Pi’nin Yaşamı”ndan Kendi Yaşantımıza Sesleniş / Bilge ÇEVİK Yaklaşık iki sene once vizyona girmiş ve tüm zamanların mutlaka izlenmesi gereken filmleri arasında olan bir filmi ele almak istiyorum bugün; “Pi’nin Yaşamı”. Birtakım talihsizlikler sonucunda Pasifik Okyanusu’nda bir kaplanla beraber mahsur kalan Pi’nin yaşam mücadelesini anlatır bu film bize. Bu filmde üzerinde düşündüren birçok konu vardır. Bu konulardan birisi üzerinde çok uzun zamandır düşünüyorum. Bunu sizlerle paylaşmak istedim. Kim bilir belki bir ışık da siz tutarsınız kafamdaki sorulara. Kahramanımız Pi, hinduizmi benimsemiş Hintli bir ailenin küçük çoçuğudur. Keşfetmeye, öğrenmeye çok istekli olan Pi bir gün kendini kilisede bulur. Bu, onun hayatını değiştirecek olan gündür. Önünde farklı kapılar açılan Pi diğer dinleri de keşfetmek ister. Zaman ilerledikçe, Pi keşfedip öğrendikçe, Pi’nin kendisini aynı anda birden çok dine ait hissettğini görürüz. Pi İslam’ı, Hıristiyanlık’ı ve Hinduizm’I tek bir vücutta yaşamayı başarır. Filmde beni en çok düşündüren nokta bu olmuştur. Eminim ki birçok izleyeni de şaşırtmıştır bu ayrıntı. Peki bu ayrıntı bizi gerçekten şaşırtmalı mıdır ? İnsanlar çağlar boyunca en büyük savaşlarını dinsel öğeler çerçevesinde yapmıştır, en fazla kan din uğruna dökülmüştür dünya topraklarının dört bir yanına. İnsanlar her şeyi sığdırmışlardır koca dünyaya; fakat kendi içlerine sığmamıştır farklılık. Kendinden olmayanı kabul edememe duygusu her nasılsa yüklenmiştir bir kere benliğimize. İçgüdüsel midir yoksa hayatta kalmanın bir gerekliliği midir bilinmez. Bu yazıyı yazarken aklımdaki düşünceleri ayıklamakta güçlük çekiyorum doğrusu. Farklılık dedim ya hani, acaba gerçekten de bir farklılık var mıdır dinler arasında? Aynı dünyaya, aynı kişi tarafından gönderildiğine inandığımız bu dinler uğruna neden bu kadar çok kan dökülmüştür ? Ya da gerçekten din uğruna mı dökülmüştür onca kan? Aynı olan şeyleri göz önünde bulundurduğumuzda bu sorunun kulaklarımızda çınlamaması olanaksızdır. “Aynı” nasıl zamanla “farklı” olmuştur ? Düşünüyorum; fakat gerçekten işin içinden çıkılır gibi değil. Daha ortaokul çağında olan küçücük Pi yaşıyor da her dini içinde, koskoca dünya, koskoca adamlar yaşayamıyor. Yaşamayı bırakın bu fikri düşünmeye tahammülleri bile yok. Aksine Pi kendi dünyasında o kadar mutlu ki… Denizin ortasında, en acımasız fırtınadan sonra bile Tanrı’ya şükrediyor, Tanrı’nın gücünün büyüsünü izliyor büyük bir hayranlıkla. Dinleri katı kurallarıyla yaşamaktan uzak. Öğrendiği her dini bilgiyle aslında Tanrı’yı öğreniyor Pi, hayatı en iyi şekilde yaşama sanatını seçiyor. Tanrı aşkıyla kavuştuğu iç huzur tutuyor belki de onu hayatta. Konu din olduğunda ayrımcılıktan öte, beraberliğe gidebilen insanlara hep hayranlık duymuşumdur. Bu konuda kesinlikle verilecek en büyük örnek Hz.Mevlana’dır. Felsefesi herkesin bilmesi gereken bir felsefedir. İnsanlığa ışık tutan, barış yolunun kapılarını açan eşşiz bir düşünüştür. Her zaman için herkesi, her şeyi olduğu gibi kabul edebilen, ayrım yapmayan insanların gerçek mutluluğu tattığını düşünürüm. Sevmek, ayırmaktansa birleştirmek, insana verilmiş yüce düşünebilme kabiliyetinin yapabileceği en büyük gelişmedir. Daha once de bahsettiğim, din uğruna yapılan savaşları düşündüğümüz zaman yaşanan kayıpların kazançlardan çok daha fazla olduğuna yemin edebilirim –ki bu zaten bilimsel verilerle de kanıtlanmıştır. Bir bütün olmak dururken bu kadar kaybın kime ne faydası olur merak ediyorum doğrusu. İnsan, başkasını düşündüğü kadar insandır. İnsan, insanlığı sevdiği kadar insandır. İnsan, anlayabildiği kadar insandır. İnsan, farklı olmadığının farkına vardığı zaman insandır. Birisi veya bir topluluk için geçerli olan inanış biçimi pekala bir başkası veya bir başka topluluk için de geçerli olabilir, yaşanabilirliği ne yazık ki bir ütopya olarak görünse de aslında apaçık bir gerçektir. İnsanlar çıkarları doğrultusunda biraz da kaçmaktadırlar aslında barıştan. Aynı olma, rekabeti en aza indirme günümüzün kapitalist dünyasında pek de tercih edilmemektedir. Ben bu düzeni anlamamaya çalışmakta ısrar edeceğim. Herkes için her şey ilkesini tüm insanlık benimseyinceye kadar tıpkı bir Hıristiyan, bir Budist, bir Hindu arkadaşım gibi ben de aynı Tanrı’ya aynı duayı edeceğim. Din, amacına uğruna kan döküldüğünde değil, dünyanın dört bir yanında barış ezgileri yankılandığında ulaşır. Türkan Cansu DalğıçBAŞKA BİR BEDENDE YAŞAMAK Dünyanın ilk transeksüel bireyi olan Einar Wegener’ın hayatını anlatan ‘’Danimarkalı Kız’’ ﬁlmi beni trans bireyler hakkında düşünmeye iten ilk sinema filmiydi. Filmi izlerken toplumun tabularının nasıl da yıkılması güç bir unsur olduğunu ve bu tabuların günümüze kadar geldiğini açık bir şekilde gördüm. Birçok insanın görmezden geldiği hatta nefret ettiği trans bir insanın ve yakın çevresinin duyguları ekrana öyle güzel yansıtılmış ki etkilenmemek mümkün değil. Toplumumuzdaki yıkılması güç tabular bana kendimi hep belli bir kaba sığmaya çalışıyormuşum gibi hissettirir. Giyinişim, davranışım, insanlarla iletişimim hep toplumsal kurallar çerçevesinde gelişti. Bir diğer deyişle ‘’Elalem ne der?’’ lafının karakterime yaptığı baskıyla yaşamak zorunda kaldım. Gerçekte kim olduğumu bulabilecek kadar cesur davrandığım zamanlar ise içimde hep bir endişe vardı. Ben sadece davranışlarım veya dış görünüşümden bahsediyorum ancak bunun çok daha üst boyutunu yaşayan trans bireylerin belki de bir çoğu saklanarak yaşamak zorunda kalıyor. Kendilerini farklı hissettikleri için suçlanıyorlar. Okuduğum kitaplar, makaleler ve izlediğim ‘’Danimarkalı Kız’’ filminde bu bireylerde en çok üzüldüğüm nokta kendileri olmak istedikleri için toplum tarafından sürekli dışlanan, kötü bakılan, aşağılanan kişi olmaları. Homofobik bir insan değilim ve bir insan karşı cinsten hoşlanmıyorsa veya kendi bedeninde mutlu değilse bunun bir hastalık olduğunu düşünmüyorum. Türkiye’de özellikle son yıllarda trans cinayetlerinin büyük bir artış gösterdiğini duydum haberlerde. Bu insanlara karşı öyle duvarlar var ki o duvarları yıkmak yerine trans bireyi öldürmeyi isteyecek kadar kin biriktiriyor bazı insanlar. Bunları duydukça kanım donuyor. Bir insan cinsel yönelimleri yüzünden sevilmeyebilir ancak o insanın canını alacak kadar içinde nefret barındırmak bana hiç mantıklı gelmiyor. Bana göre bir insan erkek bedenindeyken kendini kadın gibi hissediyorsa bu sadece onu ilgilendirir. Kimsenin bunu yargılamaya hakkı yok. Ben küçükken annemin yakın bir arkadaşı vardı. Kadın bedenine sıkışmış bir erkek olduğunu herkes anlardı. Davranışları, dış görünüşü, konuşması erkek gibiydi. Yıllarca yakın çevresi hariç kimseye kendini erkek gibi hissettiğini açık bir şekilde söylemedi. 30’lu yaşlarına geldiğinde artık hapis kaldığı kadın bedeninden çıkmak için bir operasyon geçirdi ve adını değiştirdi. Yıllar sonra onu ilk kez gördüğümde düşündüğüm tek şey ‘’ait olduğu bedene ve hayata kavuşmuş.’’ oldu. İki yıl önce evlendi ve aşılama yöntemiyle karısı dünyaya bir bebek getirdi. Şuan çok mutlular. Yıllarca saklandığı yerden çıkma cesareti gösterip dilediği hayata kavuşan, üstelik bunu gizli saklı değil, sevdikleriyle ve ailesiyle birlikte yapan bu adam toplumdan dışlanmayı değil gösterdiği cesaret için ödüllendirilmesi gerekiyor. İsteseydi cinsiyet değiştirme ameliyatından sonra gidip başka bir yerde kimseye transeksüel olduğundan bahsetmez ve yeni bir hayata başlayabilirdi ama o bunun yerine kadınken yaşadığı yerde kalmayı ve mutlu bir hayat kurmayı tercih etti. Bir bireyin heteroseksüel, transeksüel veya biseksüel olması kişinin karakteriyle ilgili bir yöneliş. Bu yüzden toplumlar heteroseksüel olmayan bireyleri ötekileştirmek yerine daha çok benimsemeli ve kendilerini bulmaları için onları cesaretlendirmeli. Annemin arkadaşından verdiğim örnekte ya da Einar Wegener’ın hayatı konu alan filmde gördüğümüz üzere her ne kadar toplum bu bireylere zaman zaman zarar vermeye çalışsa da ya bu bireyler bir şekilde kendilerini buluyorlar ya da toplumdan tamamen silinip yok oluyorlar. Bana göre her türlü cinsel yönelim kişinin doğumundan başlar ve bir hastalık değil içgüdüsel bir yönelimdir. İnsanları cinsel yönelimlerine göre yargılamak yerine onları cesaretlendirmeli ve kendini bulması için ön ayak olmalıyız. SAF SEVGİ Aslında Güzel ve çirkin denilince ilk önce çocuklugumu hatırladım. Beni çocuklugumdaki güzel anılarıma götüren bir filmdi bu. Hepimiz bu filmi çok iyi biliriz aslnda. Çocukken belkide bizim için sadece olayların etkisinde kalıp beynimize yerleşmiş bir filmdi. Ozamanlar bunun sırrıda olayların olağanüstülüğüydü belkide. Büyüdükçe bizi etkileyen şeyler nasıl değişiyomuş bu filmde onu anladm. Film aynı ama etkisi farklı... Olgunlaşmak bir insanın bakış açışını nasıl da değiştiriyomuş. Belkide ilk başta aklımda kalan tek şey Güzel'in güzelliği Çirkin'in ise ürkütücü olmasıdır. Çünkü ozamanlar birtek dış güzelliklerden etkilenen çocuklardık. Ama şimdi izlediğimde bende bıraktığı izlenimler okadar farklıki... İç güzelliğin önemi ne kadar güzel anlatılmış oysaki. Sevginin bir insandaki etkisi nekadar da önemliymiş meğer... Bana göre bu filmde değinilen en güzel konu insanları dış görünüşlerine göre yargılamamamız gerektiği ve sevginin önemidir. Başlangıçta sadece bir masaldı... Birzamanlar varlıklı bir tüccar , işiyle alakalı yaşadığı kötü olaylardan dolayı bütün varlığını kaybetmiştir. Tüccarın üç kızı vardır. Kızlarından ikisi çok bencilken diğeri çok güzel bir kalbe sahiptir. Tüccar birgün işiyle alakalı bir seyahate çıkıcaktır ve kızlarına bu seyahatten ne istediklerini sorar. Bencil kızları babasını hiç düşünmeden mücevher ve elbiseler isterken temiz bir kalbe sahip olan ismide kendi gibi olan Güzel babasından sadece tek bir gül istemiştir. Tüccar seyahatini bitirip evine dönmek için yola koyulmuştur. Fakat tüccar evine eli boş gittiği için mutsuzdur. Bianda karşısına bir şato çıkar ve şato da birçok yemek ve mücevheratlar vardır. Tüccar hepsini alır atına yükler ve çıkarken ordaki gül bahçesini farkeder. Güzel kızı içinde tek bir gül koparmaya gider ve o tek gül adamın bütün hayatını değiştirir. Tüccarın o gülü koparmasının karşılığı çok ağırdır. Tek bir gül karşılığında şatonun sahibi Çirkin, tüccardan canını ister. Tüccar yaşadığı olay karşısında napacağına bilememiştir ve Çirkin’den ailesiyle vedalaşmak için tek bir gün ister. Tüccar ailesine bu olayı anlatır ve onlarla son gecesini beraber geçirmek ister. Güzel babasına çok düşkün bir genç kızdır ve istediği gül yüzünden babasının başına bu olayın geldiğini düşünür. Kendisini bu olaydan sorumlu tutan Güzel atına biner ve Çirkin’in şatosuna gider. Çirkin karşısında Güzel’i görünce çok şaşırmıştır. Güzel Çirkin’e babasının canı yerine kendi canını almasını istediğini söyler. Çirkin ise Güzel için bir oda ve kıyafetler hazırlamıştır. Güzel’e hazırlanıp akşam yemeğine inmesini söyler. Güzel Çirkin’in söylediği bütün sözlere uyar ve canının alınmasını beklemektedir. Çirkin’e ait bu gizemli şatoda yaşamaya başlayan Güzel, zaman geçtikçe bu şatonun aslında göründüğü gibi ürkütücü bir yer olmadığını farkeder. İlk başlarda Çirkin Güzel için sadece ürkütücü bir yaratıktır fakat Güzel Çirkin’in geçmişi hakkında bazı sırlar öğrenmiştir. Çirkin aslında bir zamanlar krallığa sahip yakışıklı bir prensdir. Çok güzel bir eşe ve aileye sahiptir. Fakat yaşadığı bir olay yüzünden prense büyü yapılmıştır. Bu büyü prensi çirkin bir canavara dönüştürmüştür. Güzel de Çirkin’in yaşadığı esrarengiz olaylardan dolayı Çirkin’e ilgi duymaya başlar ve onu tanımaya çalışır. Tanıdıkça Çirkin’in kalbinin güzelliğini farkeder ve ona aşık olur. Çirkin ise Güzel’in sevgisi ile tekrar yakışıklı bir prense dönüşür. Bizleri etkileme konusunda masallar herzaman olağanüstü bir etkiye sahiptir. Başlangıçta sadece bir masal diye bakarız aslında ama daha küçüklükten bizi etkileyemeyi başarmışlardır. Benim için bu masal daki en güzel izlenimse “iç güzellik” ve “sevginin önemi” oldu. Filme dönüştürülmüş bu masal sayesinde farkettimki bizler insanları dış görünüşleriyle yargılamayı çok seviyoruz. Peki neden? Neden bizim için ilk önce dış güzellik önemlidir? Belkide insanları tanımadan yargılamayı daha kolay bir hale getirmişizdir. Günümüz dünyasına bakıyorumda insanların en baskın özelliği haline gelen bir durum bu. Kısacası önyargı... biz insanları yargılamayı çok seviyoruz. Sadece onları dış görünüşlerine göre yargılamakla kalmıyoruz aynı zamanda sahip oldukları şeylere bakarak, o insanlar hakkında konuşma hakkına sahip hissediyoruz kendimizi. Aslında bu önyargımızın bizlerden neler alıp götürdüğünü farkedemiyoruz. Belkide etrafımızda çok iyi insanlar vardır fakat biz önyargılarımız yüzünden bu insanları sadece dış görünüşleriyle yargılıyoruz manevi güzelliğin ne demek olduğunu hala öğrenemedik. En özel, hiç yaşlanmayacak güzellik manevi güzellik değil midir? Dış görünüş olarak değil belki ama ve onları tanımak için bir çaba sarfetmiyoruz. Sonunda da bizim bu önyargılarımız yüzünden sevgisizlik ortaya çıkıyor. Sevgi insanların hayatında korunması gereken en değerli duygudur. Sevgiden uzak yaşayan insanların mutlu olması, yollarının aydınlanması düşünülemez bile… Bizi kötü duygularımızdan arındıran iyiliğe, hoşgörüye sevk eden bu duygudan mahrum kalmak bizi sadece taşlaştırır.”Güzel ve Çirkin” de bahsedildiği üzere sevgisizlik, yalnızlık bizi sadece hoşgörüsüz, mutsuz insanlar yapar fakat önyargılarımızı yıkıp karşımızdakini sadece seversek, huzur ve mutluluk tohumları ekilir. Bu filmin en öğretici yanıda bu işte. Güzel öyle bir kalpe sahipki karşısındaki canavardan bile korkmadan onu tanımaya çalıştı ve tanıdıkça farkettiki aslında Çirkin görünüşünün altında çok temiz ve yufka bir yüreğe sahipdi. Çirkin belkide sevgisizlik ve yalnızlık yüzünden bu kadar sert bir insan haline gelmişti. Güzel sayesinde Çirkin’de unuttuğu sevgiyi hissetti ve hissettiği o sevgi Çirkin’i tekrar bir prense dönüştürdü. Kısacası sevgisizlik bir insanın bütün duygularını köreltebilir. Bir insan bu yüzden duygusuzlaşır ve etrafına kötülük saçabilir çünkü o yalnız ve sevgisiz bir insandır. Onu bu hale getiren ise önyargılarımızdır. Elif Koturoğlu SINIRLARINIZ HAYALLERİNİZDİR “Eğer ağaca tırmanmak istiyorsanız, yıIdızIara uIaşmaya niyet edin ki başarasınız.” -Confucius Dakikaların hatta saniyelerin geçmek bilmediği anlarım olur ama geriye dönüp baktığımda o zamanı “su gibi akıp gitti” diye nitelendiririm. Çünkü gerçekten geçip gitmiştir o zamanlar; hem çok mutlu olduğum, hiçbir zaman bitmesini istemediğim hem de bir an önce geçmesi için yalvardığım zamanlar da. Ancak geçen günlerde izlediğim film sayesinde zamanımı sadece “bitti, gitti” olarak düşünmek istemediğimi, hayallerimin ve hedeflerimin peşinden daha sağlam ve sert adımlarımla gitmem gerektiğini ve hayal kurmanın insanı hayata daha çok bağladığını en önemlisi de hayal kurmanın boş bir eylem olmadığını ve bu fiili illaki bir gün hayallerime ulaşmasını sağlayacak bir basamak olarak görmem gerektiğini hatırlattı. Filmimizin adı, sizin de son zamanlarda sıklıkla adını duyduğunuzdan emin olduğum, La La Land ve ilk başta hayalperest olarak adlandırdığım ana karakterlerimiz ise de Mia ile Sebastian. Ancak yanılmışım; çünkü film sizi içine çekip hapsediyor sonrasında ise Mia ve Sebastian ile beraber hayal kurmaya başlıyorsunuz yani asıl “hayalperest” siz oluyorsunuz. Film bittiğinde ise anlıyorsunuz hayal kurmanın bizi biz yaptığını. Peşinden koştuğum, olmasını çok istediğim şeyler hakkında hayal kurmak beni çoğu zaman korkutmuştur. Çünkü beni birkaç sefer incitmişliği vardır hayal kurmanın ve o zamanlar anlamıştım iki kelimenin bir insanın içini ne kadar çok yakabileceğini. Çok küçükken, dedemin kanser olduğunu öğrendiğim zaman hiçbir üzüntü duymamıştım çünkü tekrar eski sağlığına kavuşacağından hiçbir şüphem yoktu. Hatta o kadar emindim ki hayaller kurdum onla geçirebileceğim çok daha güzel günler için. Hayallerim kendimden büyük değildi aslında; sadece onunla beraber parka gidebilmeyi, annemin yememe izin vermediği şekerleri yiyebilmeyi hayal etmiştim. Ama hayatın gerçek yüzü işte, her şey beklediğimiz gibi gerçekleşemez tıpkı bazı hayallerimiz gibi. Ve o küçücük yaşımda “gerçek” hayatla tanışma şerefine nail oldum. O saatten sonra anladım; benim için hayal kurmak, hayal kırıklığına dönüşmüştü. Bazen sizin de ister istemez benim gibi düşündüğünüzü az çok tahmin edebiliyorum. Hayal kurarken aklınızdan geçen “Kesin bu da olmayacak.” ya da “Boşuna hayal kuruyorum.” seslerini duyar gibiyim. Dedemi kaybetmiş olduğum üzüntüden ötürü hayal kurmanın yerini hayal kırıklıklarına bırakmanın ne kadar da yanlış olduğunu kendime tek bir soruyu sorarak fark ettim: Bu sefer niye olmasın Elif? Hayal etmek; hayatımıza sıkı sıkıya bağlanmak, gücümüzü ve yanlışlarımızı fark edebilmemiz adına hatta hayallerimizi, hedeflerimizi gerçekleştirmek uğruna attığımız adımları daha istekli ve bir o kadar azimli bir şekilde atabilmemiz için seçebileceğimiz en kolay yol. Hayallerini herkese söylemekten kaçınırsın çünkü bilirsin ki insanların küçümseyici bakan gözleri senin üstündedir. Değişmeyen tek şey bu yolun her zaman dikenli bitkilerden ve eğimli yollardan geçtiğidir; bu yolları geçmek ilk başta çok zor görünse bile yolculuğa hangi hedef uğruna çıktığını hatırladığın an o yol, sana çok tatlı gelmeye başlar. Çünkü sonunun ne kadar güzel olduğunu, hayallerinden daha da süslü olduğunu bilirsin. Lise dönemimde etrafımdaki küçümseyen gözlerin sayısı bir hayli fazlaydı çünkü hedefim, lise dönemimin başından beri Bilkent Üniversitesi Hukuk Fakültesinde okumaktı. Ben aldırmadım o bakışlara; o insanların amacına ulaşmasına ve motivasyonumu kırmasına izin veremezdim, çünkü bu benim hayalimdi! Her gün hayalini kurdum ileride o kampüste ben de olacağım, arkadaşlarımla çimler de ben de yatıp muhabbet edeceğim diye. Hep fotoğraflarına baktım okulun ve her geçen gün hayalimin gerçekleşeceğine daha fazla inanarak koydum kafamı yastığa. Sınav senesi çok zor bir dönemdi, böyle olacağını tabii ki biliyordum ve gün sonunda yaşadığım o yorgunluk aslında bana huzur veriyordu. Nitekim o zorlu yolu geçtim ve işte şimdi burada, hayallerimin yerindeyim. Hayal etmek, hedeflerinin ya da hayallerinin gerçekleşmesi için yapılacak en önemli şey. Hayallerin büyüklüğüyle çekilen zorluk ve yorgunluk doğru orantılıdır. Ancak çekilen tüm çileler, hedefine ulaştıktan sonra yerini mutluluğa bırakır. Hayallerin gerçekleşmesi için iki koşul var: Zorlukların hepsine göğüs germek ve hayallerinin olacağına inanmak. Çabalamadan bir hayalin gerçekleşmesini beklemek doğru olmaz. Ancak şunu unutmamak gerekir ki zaferin tadına bakarken aklımızdan geçen o dikenli yolların aslında ne kadar tatlı ve pürüzsüz bir yol olduğunu anladığımız ve o yollar sayesinde bizi küçümseyen insanlardan aslında ne kadar da büyük ve güçlü olduğumuzu sergilediğimiz an en güçlü hissettiğimiz ve keyifli olduğumuz andır. Unutmayın ki ne kadar hayal ederseniz siz o kadar sizsiniz. Dilek Mirgün Yalçınkaya 21400592 Turk102-2 Başak Berna Cordan 21 Mart 2016 5-1 Rengârenk Bir Bahçe İkinci Dünya Savaşı insanlığın en büyük ayıbıdır bana göre. Bu savaşı anlatan filmleri izledikten sonra da her seferinde ne kadar haklı olduğumu görürüm. Morten Tyldum tarafından çekilmiş Yapay Oyun da İkinci Dünya Savaşı dönemini ve insanoğlunun yaptığı yanlışları gözler önüne seren filmlerden bir tanesi. Alışılmışın aksine bu film, İkinci Dünya Savaşı’nı savaş alanının dışına çıkarak anlatıyor ve insanoğlunun bambaşka bir ayıbını görmemizi sağlıyor: ihanet. Yapay Oyun, icat ettiği aletle İkinci Dünya Savaşı’nın iki yıl kısalmasını sağlayan ve tahminlere göre on dört milyon insanın ölümünü engelleyen Alan Turing’in ihanete nasıl uğradığının hikâyesidir. Bilgisayar biliminin kurucusu sayılan bu bilim insanı, icat ettiği “enigma” denilen alet ile İkinci Dünya Savaşı sırasında Alman şifrelerinin kırılmasında çok önemli bir rol oynuyor ve savaşın gidişatını değiştiriyor. Yaşamının son iki yılında eş cinsel olduğunu açıklayan Turing’in ilaçlar verilerek hadım edilmesine karar veriliyor ve tüm bunlara dayanamayan matematikçi yediği elmaya siyanür sürerek intihar ediyor. İnsanoğlu öylesine nankör ki Alan Turing’in iyi yönde olan tüm farklılıklarını görmeyi reddedip kendine göre kötü yönde olan farklılığı, cinsel kimliği, yüzünden onu cezalandırmayı seçiyor. Bu dünyada ancak farklılıklarımızla bir yerlere gelebilecekken Alan Turing’in böyle kolayca harcanmasını kendime yediremiyorum. Filmi izlerken fark ediyorum ki bu insanın bir köşede solup giden bir orkideden farkı yok. Orkide değerli bir çiçektir bilindiği üzere. Alan Turing de zekâsıyla, insanlığa bulunduğu katkılarla bir orkide gibi öne çıkıyor diğer insanlar içinde. Fakat insanoğlu çok acımasız ve birbirlerini farklılıklarıyla kabul etmek yerine biraz olsun farklı olanı görünmez hâle getirmek istiyor. İnsanoğlu elindekinin kıymetini bilmeyen nankör bir bahçe sahibi âdeta. Tarlasındaki nadir çiçekleri alıp özenle büyütmek yerine ilk önce onların köklerine sıkıyor zehirli ilacı. Dini, dili, rengi, cinsel kimliği farklı olana tahammül edemiyor. Her gün yüzlerce, hatta belki binlerce insan farklı oldukları gerekçesiyle öldürülüyor. İşinizi ne kadar iyi yaparsanız yapın ten renginiz koyuysa bir şekilde bundan muzdarip oluyorsunuz. Dinî inancınız içinde bulunduğunuz ortamdaki insanlarınkinden farklıysa, ne kadar iyi bir insan olursanız olun sizin adınız geçince insanların aklına ilk önce hangi dine mensup olduğunuz geliyor. İkinci Dünya Savaşı’nı bitirecek aleti icat etmeniz insanoğlunun umrunda değil; eş cinsel olduğunuz öğrenildiği an sizinle işi bitiyor. İnsanlık, rengârenk bir bahçeye sahip olmak varken tüm çiçekleri tek renk olsun istiyor. Hâlbuki bilmiyor ki tüm çiçekler aynı renkte olursa çiçek yetiştirmenin bir anlamı kalmayacak. Filmi izledikten sonra insanlığın iyi şeyler yapacağına olan inancımı tamamen kaybettiğimi düşünmek üzereyken ünlü teknoloji firması Apple’ın logosu aklıma geliyor. Bir yerlerde bu firmanın ısırılmış elma olan logosunun, Alan Turing’in intihar etmeden önce ısırdığı elmaya ithafen konduğunu okuduğumu hatırlıyorum. Yapay Oyun filminin de başlı başına Alan Turing’in anısına saygı göstermek amacıyla yapıldığı da bir gerçek. Bunlar gideni geri getirmiyor belki ama insanlığa umudumu tamamen kaybetmemeye karar veriyorum. Hâlâ bir yerlerde iyi insanlar olduğunu bilmek, çiçekler arasındaki farklılıkların bir sorun değil bir güzellik olduğunu anlayanları görmek içimi bir nebze olsun rahatlatıyor. Bunlar gibi adımlarla insanoğlunun bahçesine yeni renklerde, kokularda çiçekler ektiğine inanmak istiyorum. İstiyorum ki her geçen gün insanoğlu çiçekler arasındaki farklılığın kıymetini bilsin; kendine yararı olan çiçeklere nankörce davranmayıp onları kökünden koparmasın. Dünya bahçemizde rengârenk çiçekler yetiştirelim. Kaynakça Nora Grossman (Yapımcı), Graham Moore(Senarist) ve Morten Tyldum (Yönetmen). (2015). Yapay Oyun [Film]. AYBÜKE ÇELİK 21501208 FİKİRLERİN DE RUHU VARDIR Kalem ve kâğıt düşüncenin vefakâr dostudur. Asla yalnız bırakmazlar düşünceyi. Ansızın gelip kendini gösterme isteği duyduğunda dahi onlar orada bir yerde düşüncenin yanındadırlar. Bir cepte veya masada ikisi de çoğunlukla bulunur. Bazen bir hissin yaşattığı, kavrattığı ve hatta sorgulattığı şeylerin düşüncesidir kâğıda dökülen; bazen de yaşadığın ve izlediğin dünyayı paylaşmaya çalışmaktır içindeki senle. Bilirsin çünkü yoktur seni en az sen kadar bilen ya da anlayan. Yazarsın bu yüzden. Yazdığın söyleyemediğin aşkındır belki. Belki de kimsenin farkına bile varamadığı korkuların ve endişelerin…Yazılanlar ne olursa olsun, seninle seni ve yaşadıklarını bilen birini bırakmak ve yaşatmak gibidir. Düşünceyi yaşatmak yaşatılanların en güzellerinden biri olmalı. Fikrin, hislerin, hayallerin; seni sen yapan her şeyin elle tutulur, gözle görülür halidir yazmak. Kimi zaman geçmiş olur seni kendine okudukça hatırlatan; kimi zaman da gelecekte yapacaklarının birer öngörümü. Çünkü zamanın boyun eğdiği tek şey yazıdır. Geride bırakılan fakat aynı zamanda geleceğe de taşınandır şeydir o. Zaman ve mekân fark ettirmeyen bu kâğıt iz düşümlü düşüncelerin en önemli yanı da bizden birer parça taşıyor olmalarıdır. Evet bu yüzden fikirlerin ruhu vardır ve yazı bu ruhu özgürleştiren yegâne araçtır kanımca. Hepsi yan yana dizilmiş zaman parçaları içinde; umut, istek, acı ve mutlulukla şekillendirilmiş, ruhumuzdan yani bizden parçalar taşıyan ve kâğıda döküldükçe kendi benliğini ve ruhunu bulan birer küçük ‘’biz’’ temsilcileridir bunlar. Özgürleşmelerini sağlayan şey, o anda kendimize bile itiraf etmeye cesaret edemediğimiz hisler içerisinde olduğumuzda, iyi ya da kötü ,veyahut acımızı, mutsuzluğumuzu ve yalnızlığımızı anlatacak birini bulamadığımızda ortaya kalem ve kâğıdın asırlık dostluğuyla ortaya çıkıp kendini ifade etmene ve hatta belki de onarmana yardımcı olmalarıdır. Senden çıkan ama bağımsızca ve samimiyetle yazılmış bu düşünceler, özgürlüğü tatmış bir tutsak gibi bir bir kalemden kağıda hızla ve amansızca dökülür. Döküldükçe de içimizde biriken her türlü duygunun en azından rahata kavuşması, yeni gelecek duygulara yer açmasıyla sonuçlanan bir eylem olur. Yazdıklarımız diğer bir tabirle yaptıklarımızdır da aslında. Kâğıt fikirlerin, hislerin elle tutulur bir göstergesi olurken; yazıklarımız da hayat kağıtlarımızda ‘’yaptıklarımız’’ olur, orada karşılık bulur ve bu yazılar elle tutulan kâğıttan çok hayatın kendisine dökülür. Bu yüzdendir ki kâğıt bu yansıma ve benzerliklerle hayata benzer. Yazmayı kendi anlamında ve de mecaz yani ‘’ yaptıklarımız’’ anlamında kullanmak ve bu şekilde değerlendirmek, hayatı yorumlamaya yardımcı olan bir yaklaşım bence. Nasıl yaşıyor ya da ne yapıyorsan hayata bu yaptıklarınla bir şeyler yazmış ve bırakmış olurken, duygu ve düşüncelerini aktardığın kağıtlar yaşadıklarını gözden geçirmene fırsat veren bir ön yazı niteliğinde. Bu yüzden de hayatın yazma ve yazı fikriyle birebir örtüştüğü ve hatta yazma eyleminin hayatın ta kendisi bile olabileceği kanısındayım. Hayat zaten yazdıklarımızın ve yazılanların bütünü değil midir? Kâğıda ya da hayata ne fark eder? Kalemler farklı, okuyucular ilgisiz, belki anlatılanlar da birbirinden farklı fakat yazılanların hepsi sahip olduğu ruhla bizim birer parçamız. Yazmayı bu anlamda düşünürsek hayata ve zamana bırakılan izler olarak görmek kaçınılmaz bile değil. Bu yüzden her yazılan aslında yapılan ve hissedilenlerin biraz da gerçeğe dönüşmüş hali. Tıpkı Süreyya Berfe’nin de dediği gibi Yazdıkların okundu, belki okunmadı. Hiç ama hiç, zerre kadar önemli değil. Esti, açtı, nefes aldı. Baktı, duydu, anladı. Kaynakça 1.Berfe, Süreyya. Her Gölge Titrer. İstanbul: Yapı Kredi Yayınları, 1.Baskı. Cevat Aykan Sevinç 21703201 Turk 101 4. yazı (final) Yürümenin Ezgisi Hepimizin rutin olarak yaptığı işler vardır. Lise zamanlarımda, sabahları yatağımın insanı mayhoş eden sıcaklığını zar zor terk eder, okula gitmeden önce basit bir kahvaltı yapar ve kendimi Cihangir’in yaşlı sokaklarında yürürken bulurdum. Kimi zaman akşamdan kalma bir insan görürdüm, bu kayıp mahluklar, esrik hayaller içerisinde sanki hayatın akışını andıran dalgalanmalarla etrafta sendelerler. Başka bir zaman sokakları yer yer sahiplenen mağrur kedilerle karşılaşırdım. Gururlu bakışlarla beni süzerler, onların güzelliklerine iltifat etmemi beklerler ve belki canları isterlerse kendi muhteşemliklerini hissedebilmem için onları sevmeme izin verirlerdi. Karanlık olurdu sabahları. Yıldızlar İstanbul’un ışıklarında boğulurdu. Yıldızları kıskanırdı sanki İstanbul, parlamayı hak edenin sadece kendisi olduğunu düşünürmüşçesine. Şehir ışıklarla tüm çirkin noktalarını makyajlardı ve boğazın sabah esintileri sokakta yürüyenleri selamlardı. Soğuk içime işlerken ve nefesim bıyıklarıma kristal öpücükler kondururken ben, yürümeye devam ederdim. Tıpkı Bauschan ve efendisi gibi, benim de okula gitmek için yaptığım yürüyüşler kendimi tanıdığım zevkli yürüyüşlere döndü. Bauschan gibi bir köpeğim hiç olmadı. Köpeklerle de zaten aramız hep merhabalaşma seviyesinde kalmıştır. Özümde hep kedicil bir insandım. Bağımsızlık duygusundan mı, yoksa kibir, kendini beğenmişlik? Daha kendimi o kadar tanımıyorum. Fakat Mann’ı çok kıskandığımı söyleyebilirim. Gerek edebi kişiliğinin bir yansıması olan kullandığı cümlelerin berraklığını, o berraklığın ardında gözüken kelimelerle ince ince örülmüş muhteşem bir doğa tablosu; gerek oluşturduğu o tabloda aktif hareket eden bir fırça olmasını… Lakin Mann ile paylaştığımız bir nokta var ki ikimiz de yürüyüş yapmayı seviyoruz. Onun aksine yaptığım yürüyüşlerde bana eşlik edebilecek kimsem yoktu. Bu yüzden bir köpektense her gün bir köpekten daha büyük bir şeyi gözlemledim: Bir şehrin karmakarışık ruhunu. Her sabah yaptığım bu küçük yolculuklar başta bir zorunluluk olarak başlamıştı. Okula gidilmesi için aşılması gereken yollar bütünü. Her gün farklı farklı insanlar: kimi tatlı bir telaş içinde, ellerde poşet ya da çantalar, yakalanması gereken vapurun sireni kulaklarda, ufak ama hızlı adımlar, arkada tatlı bir rüzgar, vapura gidiyor; kimi tasasızca, arkasındaki öfkeli insan güruhuna aldırmadan yavaşça, attığı her adımı hissederek nefes almanın, sesleri duymanın, yaşamın içinde olmanın zevkini çıkarıyor; kimileri de şehrin hızına uyum sağlayıp, bu karmaşada yavaş olan her şeye içten içe büyük bir nefret besliyor ve uygun şartlar sağlandığında bu dehşet kini karşılarındakine kusmaktan hiç çekinmiyorlar. Böyle bir karmaşanın içinde yürüyüşlerim bir zorunluluktan çok meraka döndü. Her şeyi gözlemlemeye başladım. Birbirlerine sarılan, aldıkları ortak nefeste eriyen, birbirinin gözlerinde kaybolan ve tekrar birbirinin dudaklarında buluşan çiftleri, her sabah aynı tempoyla rızkı için dükkanına koşan esnafı, sokakların isimsiz kedilerini, sokakların kendisini… ve bunlarla doyduğum zaman dinlenmek için başımı yukarılara diktim hep. Eski Rum binalarının desenleri, gökyüzünün karasıyla güneşin turuncusunun buluşması… Belki de yaptığım yürüyüşlerin en haz veren kısmı vapurla boğaza bir gerdanlık çizdiğimiz kısa yolculuklardı. Vapurda kendimi bir yerle özdeşleştirmiştim ve istisnasız ne zaman orası uygunsa, bedenimi oraya sürüklerdim. Kitabımı çıkarır ve denizin serin sularının varlığını ara ara tenimde hissederek başka bir dünyaya giderdim. Perdeler çekilirdi o zaman gözlerime, İstanbul gizlenirdi. Zamanla perdeler yavaşça gizini göstermeye başladı ve İstanbul davetkarca beni kendisini izlemem için cezbetti. Kendimi şehre bakarken, şehrin karmaşasının tam ortasında düşünceli bir halde buldum. Ne hayaller kurdum vapurda, neler yaşadım yürürken… Şanslıyım çünkü sokaklarda hep kimsenin farkında olmadığı ama herkesin bir parçası olduğu o ruhu gözlemledim ve bundan büyük zevk aldım. Bu ruhla birlikte nasıl Mann, Bauschan ile yaptığı yürüyüşlerde kendisini ve köpeğini keşfettiyse ve bu keşfi yaşadığı o doğal çevre sayesinde olmuşsa, ben de kendimi keşfetmeye, gördüklerim hakkında istemeden düşünmeye ve etkilenmeye başladım. Böylece bugün bir Cevat Aykan Sevinç varsa, bu yürüyüşler sayesinde oldu. Bozkıra geldim. Merkez kampüsten doğuya yaptığım yürüyüşlerde insan Mann’ın av bölgesinde yaptığı yürüyüşlerdeki gibi bir cennet beklememeli ya da İstanbul’daki gibi bir karmaşa. Bu