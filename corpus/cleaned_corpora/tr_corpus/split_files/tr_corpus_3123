İncil’in düz Dünya tanımını ve Rönesans’ın ortaya çıkardığı Dünyamız küredir tartışmasını birleştirerek üç boyutlu kürenin içine yerleştirir düz bir yüzeyi ki bence bu onun gelişmelere karşı ne kadar objektif ve kucaklayıcı olduğunun bir göstergesidir. Dünya’nın sol üst köşesinde de Tanrı babamız oturur ve onun yanında İncil’den bir ayet yazılıdır : “Çünkü O söyleyince her şey var oldu; O buyurunca her şey belirdi.”(İncil: Mezmurlar 39). Bu metin ve Tanrı’nın durumu bana dış panelin hikâyemizin başlangıcı olduğunu ve Hieronymus’un dinsel imgelemelerle çok yakından ilgilendiğini anlatır ki sol panel tamamıyla Tanrı’nın sözüyle ilgilidir ve yaratılışın ilk altı günü, sonsuzluk ağacı ve Âdem ile Havva’nın tanıştırılması gibi olaylar etraflarında dönen tonlarca abartılı imgelemelere rağmen normal akışında devam eder. Bu ilk olayların zincirleme tepkimeleri ve yol açtıkları belalar ancak merkez panelde anlaşılır ve benim ilk başta anlattığım ve hissettiğim yargıları kesinlikle karşılar, ayrıca ismini de kesinlikle bu panelden ötürü aldığını düşünüyorum. Her türlü sapkınlık, zevkler ve oyunlar gelecek ve Tanrı korkusu olmaksızın yapılmaktadır. Asla başlarına kötü bir şey gelmeyeceğini sanan hoplayıp zıplayan insan yığınlarıyla dolu bir kıyamet alametidir bu orta panel. İnsanın diğer varlıkları nasıl kendi amaçları için kullandığını da yine imgelemelerle anlatır ve sanırım gerçek Dünya’nın şifrelerle donatılmış bir resmi çizilse kesinlikle bu olurdu. Kendi yarattığımız evrensel ahlak ilkelerimiz de bizim için aynı şeyleri yapıyor çünkü. Örümcek ağları gibi etrafımıza ördüğü illüzyonlar ne zaman ahlaksız bir harekette bulunsak bizi ve hareketimizi ahlakının içine sığdırır ve sanki hiçbir şey olmamış gibi mutlu mesut yaşamamız için motive eder. Buna şöyle bir örnek verelim: Biri televizyona çıkıp dese ki yarın bir mafya babası ya da bir grup asker ölecek, hiçbir şey değişmez sanki olağan bir şeymiş gibi herkes yaşadığı gibi yaşamaya devam eder. Ancak bunlar yerine bir belediye başkanı ya da başbakan öldürülecek dese işte herkes çıldırmaya başlar ve bir kaos ortamı oluşur. Aslında tam da günümüzde dolaylı bir şekilde yaşadıklarımız bunlar ancak kendi yarattığımız ahlak ilkelerine öyle sarılmışız ki tüm bunları görmezden gelip mutlu, pozitif hayatlarımıza devam ediyoruz. Sorabilirsiniz pozitif yaşamanın neresi kötü diye. Asıl sorun pozitif yaşamanın anlamını bilmememiz. Şu Dünya’da bu kadar eşitsizlik, kıtlık, hastalık, adaletsizlik ve acı varken ve biz bunları düzeltmek ve gerçekten her tür insanın eşit yaşayacağı bir Dünya yaratmak yerine yapay mutluluğumuzu tercih ediyoruz. Ellerimize son model marka telefonlarımızı alıyoruz ve onun ekranından dışarı bakmıyoruz. Baksak belki de göreceğiz bu telefonlar çocuk işçilere, yok denecek kadar az bir ücrete, ağır çalışma koşullarında yaptırılıyor. Pozitif kalmaya çalışmak insanoğlunun en büyük kusurlarından biridir ki bu da bizi son panele yani cehennem paneline götürür. Ayaklarımızın altına aldığımız canlılar hor kullandığımız Dünyamızın bize “sahibine” ayaklanmış olması ve tüm körlüğümüzle hizmet ettiğimizi ve minnettarlığımızı gösterdiğimizi sandığımız Tanrı’nın bile bize sırtını döndüğüne ve bu işkenceleri hak ettiğimize kanaat getirmemi sağlıyor. Tüm bu olayların sonunda tablonun en başına Âdem ile Havva’nın yaradılışına bakar ve körü körüne tüm beşeri sistemlere kulluk eden insanların kendilerine sormaya korktukları şu soruyu sorarım: Yüce Tanrı yaradılışımızdan ötürü pişman ve kendine kızmış bir vaziyette bunun bir hata olup olmadığını hiç kendine sormuş mudur? KAYNAKÇA *1 https://arthistoryproject.com/artists/hieronymus-bosch/the-garden-of-earthly-delights/ *2 https://www.khanacademy.org/humanities/renaissance-reformation/northern/hieronymus-bosch/a/bosch-the-garden-of-earthly-delight İRADESİZ İNSAN, İNSANSIZ İRADE OLUR MU? Hayatımızdaki bazı kavramların birbirleriyle hatta karşıtlarıyla var olduklarına ve bunlardan biri olmadan diğerinin kendi anlamını yitireceğine inanırım. Bana göre üzüntü olmadan mutluluk olmaz; gece olmadan gündüzün bir farkı kalmaz ve kötü olmadan iyinin vasfı anlaşılmaz. Bu yazıda ele almakta olduğum konu daha çok bu örneklerden iyi ve kötü kavramlarıyla ilgili olacak. Bugün birçok toplumda örnek bir insan olmak, iyi olmakla ilişkilendirilir ve eğer kötü diye bir tanım olmasa iyilik ve iyi kavramları da hiç olur. İyi kötü yani ak kara değerlendirmeleri bazı durumlarda göreceli olsa da, bir doğruyu direkt söylemek veya bunun için uygun zamanı beklemek gibi, toplumsal ve bireysel huzur düşünüldüğünde birbirlerinden daha kesin çizgilerle ayrılırlar.Toplumdaki bireylerden, bizden, iyilik adına beklenen, daha doğrusu kötü olmamak adına beklenen, öncelikli şeyler: Canlı cansız bütün varlıklara zarar vermekten kaçınmak, birbirimizin haklarını gasp etmemek, toplumun huzurunu bozacak davranışlarda bulunmamaktır. Peki bütün bireylerin iyi olduğu bir ütopya, ütopya olmaktan çıkıp gerçek bir düzen haline geçebilir; hatta distopik bir dünya ütopik hale dönüşebilir mi? Eşcinselliğin bir hastalık olduğunu düşünüp bunun tedavi edilebileceğine inanan bazılarımız gibi kötülüğün de bir tedavisinin olduğuna inananlar olabilir ve bu tedavi, psikolojik bir uygulama olarak düşünülebilir. Otomatik Portakal’da şahit olduğumuz psikolojik duruma, bir koşullanma örneği diyebiliriz. Kitapta ana karakterimizin, kendisine uygulanan yöntemden sonra şiddete karşı hormonal bir tepki üretmeyi şartlı refleks haline getirdiğini görüyoruz. Bu örneğe bakıp bunun ütopik dünyamız için etkili bir yol olabileceğini düşünebiliriz. Peki karar verme yetimiz olmadan gerçekten iyi bir insan olur muyuz? Ana karakterimizde yaratılan bu koşullu tepki durumu ortadan kalktığında, karakterin tekrar kötü davranışlara yöneldiğini görüyoruz. Yani seçimi kötülükten yana olan bir insan, vücudundaki tepkiden dolayı kötülükten uzak durduğunda iyi bir insana dönüşmüyor. Kişi burada iradesi sınırlandırılarak bir nevi robota dönüştürülüyor. Peki toplumdaki her bireyi sisteme uydurmak için aynılaştırmak ve bireyin iradesini elinden alarak onu hayvanlaştırmak etik mi ve temel haklarımıza uygun bir davranış mı? Bana göre kötülüğü seçeneklerden elemek yerine insanları iyiliğe teşvik etmek daha doğru bir yol. Bu, zor ve uzun bir süreç gerektirse de verilecek doğru eğitimle birlikte uygulanabilecek etik bir yöntem. Din, siyaset ve diğer birçok konuda olması gerektiği gibi bireye tüm bilgileri aktarıp seçimi kendisinin yapmasını sağlamak en sağlıklı çözüm. Aksi takdirde zorla yaptığımız bir şeyden vazgeçmemiz, kendi seçimimizden vazgeçmemizden çok daha muhtemel. Yazımın başında belirttiğim gibi iyi, kötü olmadan kendi değerine sahip olamaz. Kötülüğün zararlı bir şey olduğunu düşünüp bu tedaviyi desteklediğimizde buna benzer bir sürü durum yaratabiliriz. Acı çekmenin zararlı olduğunu düşünüp tüm insanları mutlu birer çizgi film kahramanına dönüştürebiliriz ve bu durumda da mutluluğun bizim için neyi ifade ettiğini unutabiliriz. Hatta belki de bu iradesizleştirmeyi yararlı bir amaç gibi gösterip kendi çıkarlarımız için kullanabilir ya da sistem tarafından sistemin çıkarları için kullanılan taraf olabiliriz. Bu uygulamada gücü elinde tutan taraf, insanlara kötülük ve iyilik kavramlarını aşılamaktansa kendi toplumsal çıkarlarına yönelik düşüncelerini aşılayabilir. Günümüzde maruz kaldığımız görsellerde küçük detaylar bilinçdışımıza etki ederek beynimize bazı mesajlar gönderse de, ki bu durum da tartışmaya çok açık, sözünü ettiğimiz uygulama daha ciddi bir boyutta. Olayın iyi kötü olmaktan çıkmış ve daha somut konulara gelmiş olduğunu düşünelim: Canımız A markasının çikolatasını çekiyor ama vücudumuz buna tepki verince bu durum bizi B markasını kullanmak zorunda bırakıyor. Olamaz mı ? Olabilir. Kıssadan hisse çıkarırsak, durum ne olursa olsun insani özelliklerimize kötü etki edecek hiçbir uygulama sağlıklı bir çözüm değildir ve ideal çözüm sorunun temel nedenine etki edecek çözümdür. Hayatımız kendi seçimlerimizle ve bunların sorumluluklarıyla, bize hissettirdikleriyle güzel. Robot istiyorsak robot yapabiliriz; kendimiz robota dönüşmek zorunda değiliz. İradeniz dahilinde geçen iyi günler dilerim. Cansu ÖZÜBEK Kaynakça:  Burgess,A.(2009).Otomatik Portakal.İstanbul: İş Bankası Kültür Yayınları. Burak Sezer Coşkun 21501379 Azim, Umut ve Özgürlük “Sorunların çözülebiliyorsa, neden endişe ediyorsun? Sorunların çözülemiyorsa da endişe etmek sana hiçbir yarar sağlamayacak.” -Çin Atasözü Dönemin en yoğun zamanlarından biri olan bu günlerde herkes bir şeylerden şikâyet ediyor. Sınavlar, sunumlar, Türkçe ödevleri derken herkes kendini acındıracak sebepler buluyor. Ya ben? Benim hayatımda öyle karamsarlığa yer yok. Bunun iki sebebi var: Birincisi “ne kadar kötü durumda olursan ol, unutma ki senden daha kötü durumda olan bir sürü kişi var” sözünü hayat felsefesi olarak belirlemem. İkincisi ise Esaretin Bedeli filmini izleyip filmin mesajından etkilenmiş olmam. Hayat felsefemin bir örneğini Esaretin Bedeli’nde görebiliyoruz. Bizim şikâyet ettiğimiz şeyler Andy Dufresne’in sorunlarının yanında çok küçük ve anlamsız kalıyor. Başarılı ve zengin bir bankacı olan Andy önce eşini bir cinayette kaybediyor, daha sonra cinayeti işleyenin kendisi olduğu iddiasıyla haksız yere hapishanede bir ömür boyu sefalet içerisinde yaşamaya mahkûm ediliyor. Bu durumda çoğu kişi pes eder, kaderini kabullenip diğer mahkûmlar gibi umudunu kaybeder ve yaşamdan soğurdu. Ancak Andy ve onun Shawshank Hapishanesi’nde edindiği en iyi dostu olan Red öyle değil. Gardiyanların zulmüne de, yalnızlığa da, diğer mahkûmların kendilerine çektirdikleri eziyetlere aldırmıyorlar. Her şeye rağmen pozitif yaklaşım sergilemek konusundaki ısrarcılığı sonunda sadece kendisinin değil, Shawshank Hapishanesi’nin bütün mahkûmlarının hayatını çekilebilir bir hale getiriyor. Burak Sezer Coşkun 21501379 Andy ve Red’in tavırlarından ve zorluklara yaklaşımından hepimizin öğrenebileceği birkaç şey var. Bunların başında özgürlük tutkusu geliyor. Andy ve Red ne yaptılarsa özgürlük sevdası için yaptılar. Shawshank Hapishanesinin tutsaklığından kurtulmak için, hapishaneyi özgürlerin dünyasına benzetebilmek için. Esaretin Bedeli’nden öğrenilecek ikinci şey ise azmin gücüdür. Andy’nin 10 yıl boyunca her gün hapishaneye bir kütüphane kurmak için dilekçe yazması ve 19 yıl boyunca her gece küçük bir kazmayla tünel kazması ısrarcılığın nasıl mucizelere yol açabildiğini gösteriyor. Son olarak umudun gerçekten ne olduğunu görüyoruz. İnsanı azmetmeye iten şeyin umut olduğunu, ve en kötü durumlarda bile asla yok olmadığını… Red’in dediği gibi: “Umut etmek güzel bir şeydir, belki de en güzel şeydir ve güzel şeyler asla ölmez”. Üniversite sınavına hazırlanırken keşfetmiştim bu filmi. Aşırı hırslı birçok insan gibi ben de bu dönemde şiddet ve hatta intihara yönelik eğilimler göstermeye başlamıştım. Yılların stresini içimde biriktirip ruhsal sağlığımı kaybetmenin eşiğine geldiğim bir zamandı. Andy’nin hapishanede mahkûm olduğu gibi ben de saçma bir eğitim sistemi ve toplumsal baskıların içinde bir esirdim, daha doğrusu kendimi esir ediyordum. O günlerden birinde Esaretin Bedeli’ni izledim. Uzun süredir yapmadığım bir şey yaptım ve Red’in söylediği “Korku bizi tutsak eder ancak umut bizi özgürleştirir” sözünü düşündüm. Anladım ki beni esaretimden kurtaracak olan şey zaman, umut ve kaynağı bu umut olan çabam olacaktı. Bu fikri benimsedikten sonra şiddet eğilimlerim ve intihara eğilimli düşüncelerim azaldı ve sonunda yok oldu. Günümüzde ise etrafımdakiler bana hep çok pozitif biri olduğumu söylerler. Bunu neredeyse tamamen Esaretin Bedeli sayesinde geleceğe dair oluşan umuduma borçluyum. “Bu film benim hayatımı değiştirdi” sözünün çok klişe ve abartılı olduğuna inansam da, Esaretin Bedeli bir istisnadır bence ve hayatımı gerçekten olumlu yönde değiştirdiğini söyleyebilirim. Andy ve Red’in çok daha fazla kişiye örnek olması gerektiğini düşünüyorum. Bu muhteşem ikiliyi herkes örnek alsaydı, hayatın önümüze attığı güçlükleri kabul ederek bütün iradesiyle yüzleşecek çok daha fazla insan olurdu. Sınavlara, ödevlere karşı çaresiz hissetmezdik. Karamsarlık diye bir şey olmazdı. Andy’nin tabiriyle “Daha az kişi ölmekle meşgul olurken daha fazla kişi yaşamakla meşgul olurdu.” Kaynakça Darabont,F. (1994). Esaretin Bedeli. ABD. MEDYA’NIN KARANLIK YÜZÜ Her aile, akşam yemeği sırasında televizyonu açıyordur haberler için. Televizyonda o günün acı,gülünç, politik, sıradışı olayları. Dünyayı takip etmeyi sağlıyor medya insana. Peki, hiç sordunuz mu hangi dünya? Ben söyleyeyim. Medya patronlarının kafanızın içinde oluşturmak istediği hangi dünyaysa, o dünya. Kimi zaman yakın olsa da gerçeğe, çoğu zaman dışında ve ona uzak. Medya, çıkarı için hangisi hangi haber uygunsa size onu gösterir. Bu, medyanın gücü ve etkisidir insanlar üzerinde. Her gün, size dünyada hiç olmayan bir savaşı anlattıklarını düşünün. İnsanların öldüğünü, binaların yıkıldığını göstersinler size. İnanırdınız değil mi? Körü körüne, gerçek olduğunu bilip bilmeden inanırdınız söylenenlere. Ben de sizler gibiydim. Saftım bir nevî. O gün gelene kadar... Dedem zamanında milletvekiliydi. İşi için çabalar, köy köy gezer, her söyleneni iletmeye, sıkıntıları çözmeye çalışırdı. Beni de yanında götürürdü bu ziyaretlerine. Trende bile dur durak bilmeden çalışır, ilçelerde aldığı notları temize çekerdi daktilosuyla. Bir gün radyodan dedemle ilgili bir haber aldık. Haberde dedemin yolsuzluk yaptığı iddiaları gündeme geliyordu. Karıncayı incitmekten aciz dedem, nasıl olurdu da insanların hakkını yerdi? İnanamadık söylenenlere hiçbirimiz. Soğukkanlılığını koruyan dedem, işini en iyi şekilde yapmaya devam etti ancak geziler farklılaşmaya başlamıştı. Her gittiğimiz yerde hakaretler, suçlamalar vardı. Yavaş yavaş işine duyduğu sevgi azalıyordu canım dedemin. Sonunda dayanamayıp istifa etti. Bunca zaman işine bağlı ve tüm sevgisiyle kendini çalışmaya adamış dağ gibi adam, evinde koltuğun kenarına süzüldü. Bazen sadece duvara bakarak düşünürdü. Bir gün başını kaldırıp yüzüme baktı ve “Neden böyle oldu ki?” dedi. O an anladım medyanın nasıl bir canavar olduğunu. Kendi çıkarları için hayatları yok eden, yolundakileri bir bir ezip geçen bir canavar. Sonrasında anladık, dedem bir medya kuruluşunun bilgi sızdırma isteğine karşı çıktığı için ona böyle bir cezayı uygun görmüşlerdi. Medya dost değil, medya sadece grubunuzda sizi her fırsatta yarı yolda bırakan iyi gün dostunuz. The Truman Show adlı yapıtı izleyince birden aklıma geldi bütün geçmiş ve zamanda geri gittim sanki. Medyanın korkunç yüzüne yeniden şahit oldum. Dedem’in yaşadığı hayal kırıklığı ve çaresizliği Truman’ın gözlerinde de gördüm. Medya dolandırıcıdır. Ağzınızdan çıkmayan sözleri, bulunmadığınız eylemleri siz söylemiş, siz yapmışsınız gibi gösterebilir izleyen, dinleyen herkese. Siz farkında olmadan hayatınızı bir anda tepe taklak edebilir. Göğe çıkardığı gibi bir anda yere çakabilir. Medyanın bu gücünün kaynağı bence insanlardaki araştırmaktan yoksun hazıra alışmış düşünce yapısı ve güven temin edermiş gibi rol yapan, rolünü de çok iyi yapan medya kuruluşlarıdır. Tarih boyunca dergi, gazete, radyo, televizyon ve internet gibi çeşitli yollarla bizi hazıra alıştırdılar onlar. “Medya elinizin altında.” , “Bize güvenin.” gibi çeşitli sözlerle uyuşturdular bizleri. Ortaya çıkan bu aşırı güven duygusu zamanla kuruluşlarda bir “tanrı kompleksi” yaratmaya başladı. Kendisini diğerlerinden daha üstün görerek onları yönetebileceklerini düşündüler. Nitekim başardılar da... İnsanlar ise, çaba sarfetmeden kolaylıkla “habere” ulaşabileceklerini düşündüler. Kestirme yol her zaman insanları cezbeder. Bu uğurda insanlar kolaya kaçtılar ve her gelene habere “Haberde varsa doğrudur.” diyerek en yakınları bile olsa medyanın tek sözüyle onları hayatlarından çıkarabilecek hâle geldiler. İçinde bulunduğumuz dünyada, medya siyasete karışıyor, sosyal hayata yön veriyor, toplum sağlığını yönetiyor. En önemlisi ise zihinleri elinde tutyor. Ne kaldı ki geriye? Çobanı takip eden koyunlar olmamak gerek hiçbir zaman. Düşünmek gerek. Hayatı insanların kendi doğrularıyla yaşaması gerek. “Süt, şeker yumurta zararlı”, “patlıcanda nikotin var,” “yağ insanlarda damar tıkanıklığı yapıyor”. “Hamur işi kolestrol düşmanı”, “kırmızı et kalp sağlığını kötü yönde etkiliyor”. “Balık yerken dikkatli olun, bakteriler sizi hasta edebilir”... Bütün bunlar, farklı yıllarda yapılan, halk sağlığına büyük ölçüde yön vermiş haberler. Düşününce, geriye yiyecek pek fazla bir şey kalmıyor zaten... Yaşadığınız dünya içinde, sizi kör etmek için yapılandırılmış bu algıdan bir an önce sıyrılıp gerçeklerin farkına varmalısınız. Medya tarafından yazılmış, yönetilmiş ve seçilmiş bir dizi setinin içinde yaşıyorsunuz. Sabah kalktığınızda hava durumu için telefonunuza bakmayın, camı açın içeri güneş girsin. Truman gibi bütün hayatınızı bir yalan içinde geçirmeyin. Düşünün ve medyaya kanmayın. Medya her zaman size doğruyu söylemez. Hatta neredeyse hiç bir zaman... Ayhan Okuyan Sinem YEKTEUŞAKLARI 2102025 TURK 101-021 Ali Turan GÖRGÜ 25/11/2014 YILLARIN KIRGINLIĞI Bilirsiniz kırsal yaşamı; hayallerinin önüne sorumlukları geçen kızları, otoriter babaların kızlarına karşı koyduğu kısıtlamaları ve “Elalem ne der?” kaygısıyla katılaşmış kalıpların içerisinde yetişen bu kızların yaşadığı sıkıntıları… Unutursam Fısılda, çocuk denilecek yaştaki kızların sırtındaki bu büyük yükü bizlere çok etkileyici bir biçimde yansıtan bir Çağan Irmak filmi olmayı başarmıştır. Kırsal yaşamı ve onun yarattığı sıkıntıları, biri hayallerinin peşinde koşan diğeri ise bu yaşamın zorluklarına ve kaygılarına boyun eğen iki kız kardeşi ele alarak izleyiciye aktarmıştır. Şarkıcı olmak isteyen ve hayallerinin peşinden ne pahasına olursa olsun giden Hatice’nin, yıllar sonra ablası Hanife’nin yanına dönmesiyle başlayan film geçmiş ile günümüz arasında gidip gelmektedir ve iki kardeş arasındaki sevgi, nefret gibi konuları işlemiştir. Bir yandan Hatice’nin dayak ve baskıya karşı dayanamayıp daha çocuk yaşta İstanbul’a gitmesiyle yeni bir hayata adım atması, öte yandan bu sıkıntılı yaşama boyun eğen Hanife’nin kardeşi tarafından yüz üstü bırakılmasıyla yaşadığı kırgınlık… Kırsal yaşamda, farklı olan her zaman ilgi çekici olmuştur. İlçenin yeni gelen kaymakamının gitar çalan oğlu, ilçenin tüm kızları gibi Hatice ve Hanife’nin de dikkatini çekmiştir. İki kız kardeşin birbirinden habersizce, bu çocuğa aşık olmasıyla değişen hayatlarından yola çıkarak kırsal ve şehir yaşamının farklılıkları izleyiciye yansıtılmıştır. Hatice’nin okulu temsil edeceği bir ses yarışmasında şarkı söylemesine izin vermeyen babasının baskılarına dayanamayıp, kaymakamın oğlu Tarık ile kimseye haber vermeden hayallerinin peşinden İstanbul’a gitmesi herkesi şok etmiştir. İstediği hayata, hayallerine ulaşabilmek için gözü kararmıştır ve uzun uğraşlar sonucunda şöhrete ve paraya ulaşmıştır. Zaman geçtikçe ünlü olmanın getirdiği sorumluluklar, piyasada tutunabilmek için kendi yapmak istediği müzik yerine dinleyicilerin istediğini yapmak zorunda olması ve son olarak babasının ölüm haberinin getirdiği büyük duygusal boşluk Hatice’yi şehir hayatından soğutmuştur. Zaten artık Hatice olarak değil Ayperi olarak tanınmaktadır. Öte yandan ablası Hanife ise kardeşini öldü saymaktadır ve birbirlerinden habersizce hayatlarına devam etmektedirler. Ta ki piyasanın artık Ayperi’yi istememesi ve her şeyini kaybedecek duruma gelmesine kadar. Sahip olduğu herşeyi kaybeden, kalacak evi, yemek alacak parası bile kalmayan bir nevi müzik piyasasının kullanıp attığı Hatice tekrardan memleketine dönmek zorunda kalır. Bu noktada, yıllardır birbirlerinden habersiz yaşayan iki kardeşin tekrar karşılaşmasıyla aralarındaki sevgi ve nefret duyguları yansıtılmaktadır. Yüzüstü bırakılmasını kaldıramayan Hanife’nin duyguları kardeşinin dönüşüyle alt üst olmuştur. İkisi de birbirine nasıl davranacağını bilememektedir. Aynı evde tekrar yaşamaya başlamalarına rağmen sanki kardeşi yokmuş gibi yaşamaya devam etmektedir. Ününü kaybeden kardeşinin geri dönüşünün üstüne bir de “Elalem ne der?” endişesi eklenince ne yapacağını bilememektedir. İçin için birbirlerini çok sevseler de birbirlerinden uzak geçen sürenin aralarına soktuğu soğukluk hissi ikisinin de zihnini bulandırmıştır. Bir yandan, istediği hayatı yaşayıp tekrar evine dönen Hatice, öte yandan sırtındaki yüklere, kısıtlamalara, kaygılara boyun eğerek yaşayan Hanife... Aslına bakarsanız ablası kardeşini içten içe kıskanmaktadır diyebiliriz çünkü her kısıtlamaya maruz kalan insan gibi aslında Hanife de Hatice’nin sahip olduğu hayatı istemektedir ve kardeşinin onu yüz üstü bırakıp, öyle bir hayata kaçmasınadır nefreti. Annesinin, Hatice’nin kaçmasından sonra babasının geçirdiği felç ve evin tüm sorumluluğu onun sırtına yüklenirken, kardeşinin para ve şöhret içinde gününü gün etmesinedir isyanı... Üstüne bir de kendi aşık olduğu adamla, kardeşinin evlenmesi var tabi... Anlayacağınız, kendisinin yaşamak istediği hayatı, kardeşinin yaşamasını kendine yedirememiştir. Bana sorarsanız haklıdır da. Çünkü Hatice’nin Ayperi olmasını sağlayan şarkıların sözleri ablasının şiir defterinden çalıntıdır. Düşünsenize, radyoda dönemin en ünlü şarkıcılarından birini dinliyorsunuz; bu şarkıcı sizin kardeşiniz ve bir de söylediği sözler sizin. Belki kardeşine olan siniri gayet doğal görülebilir ama Hatice’nin her şeye göze alacak cesareti olmasaydı, o şarkılar gün yüzüne çıkamayacaktı. Bu noktada da hayallerinin peşinden gitmek istiyorsan gözünü karartmayı bilip cesaretli davranmanın önemini vurgulayabilirim. Eğer izleyiciyi etkilemek istiyorsanız filminizin ismini dikkat çekici ve akılda kalıcı seçmeniz gerekir ki bu sayede insanların zihninde hatırlanması kolay bir imge oluşturabilirsiniz. Oluşan bu imge, insanları kolayca filmi izlemeye yöneltebilir. Çağan Irmak, eserlerine koyduğu dikkat çekici isimlerle daha filmleri vizyona girmeden insanları etkileyebilmektedir ve bu sayede, henüz film izleyiciyle buluşmadan insanların zihninde bir olay örgüsü yaratabilmektedir. Babam ve Oğlum, Dedemin İnsanları, Issız Adam ve son olarak Unutursam Fısılda bu konuda verilebilecek en güzel örneklerdir diyebiliriz. Önce filmin ismiyle izleyicinin dikkatini çekip, filmin içeriğiylede duygularına hitap etmektedir. Çağan Irmak, Unutursam Fısılda’da aynı etkiyi yaratabilmiştir demek yanlış olmaz. Çünkü filmin ismini ilk duyduğumda dikkatimi çekmeyi başarmıştı ve filmi izlerken geçmiş ile günümüz arasında gidip geldim. “Acaba hangisi doğru olanı yaptı?” diye düşünmekten kendimi alıkoyamadım. Bir yandan Hatice’nin cesaretine hayran kalırken diğer yandan ablasına yapılan haksızlıkla üzüldüm. Anlayacağınız geçmiş ile günümüz arasındaki gidip gelirken duygularım alt üst oldu demem yanlış olmaz. Zaten filmin son sahnesinde göz yaşlarıma hakim olamadım. Filmi benim gözümde başarılı yapan diğer bir önemli nokta ise Hatice’nin Ayperi olduğu dönemlerde yer verilen şarkılar oldu. Bu durumda filmi durağan yapmaktan ziyade daha eğlenceli bir hâl aldığını gözlemlememe sebep oldu. Bir sahnede ağlayacakken iki dakika sonra çalan şarkıyla yüzüm gülüyordu. Son olarak, Çağan Irmak’ın yine duyguları alt üst ettiği ve kırsal yaşam ile şehir yaşamının getirdiği birbirinden farklı zorlukları gözler önüne serdiği filmi Unutursam Fısılda’yı kesinlikle izlemenizi tavsiye ederim. Çağrı Utku Sokat Mutsuzluk Zamanlarında Mutluluk Bir kitaba başlamak ve bitirmek azim gerektiren bir olaydır. Bu yüzden ben okuduğum kitapta ilk önce sürükleyicilik ararım. Sürükleyicilikten sonra yazarın düşüncelerine önem veririm, yazarın okuyucuya anlatmak istediği şeyi anlamaya çalışırım. Bazense hakkında hiçbir fikrim olmadığı bir kitabı sadece kapağını veya başlığını sevdiğim için alırım ve okurum. Çünkü okumak için seçtiğim kitap benimle bağdaşsa da bazen farklı türden kitaplar da okumak gerekiyor. Her zaman okuduğunuz türün dışında farklı türden kitaplar okumak benliğinizi ve kişiliğinizi geliştirmemize yardımcı olur bence. Her konu, her tür hakkında az da olsa bir bilgiye sahip oluyoruz sonuçta ve çoğu insan buna sahip değil. Böyle düşünmeye başladığım için farklı türden kitaplarda okumaya başladım. Bu yazımda bana anlattığım durumlardan ikincisini güzel bir şekilde yaşatan Wilhelm Genazino’nun yazdığı Mutsuzluk Zamanlarında Mutluluk adlı kitabından bahsetmek istiyorum sizlere. Romanın kahramanı Gerhard Warlich felsefe mezunu, doktora sahibi bir adam. Okulunu bitirdikten sonra devletten aldığı öğrenim kredisini ödeyebilmek için istemediği bir işe sadece para kazanmak için girmiş ve 14 yıl boyunca iş yerinden kovulana kadar orada çalışmaya devam etmiş. Bu yüzden çok mutsuz ve derdini kimseye anlatamıyor. ‘’Terk edilmiş değilim ama kendimi yapayalnız hissediyorum.’’(Genazino 34) bu alıntı aslında bize Gerhard’ın içinde bulunduğu durum hakkında ipucu veriyor. Yalnızlık, romanda bahsedilen en önemli sorunlardan biri. Yazar yalnızlık ve onun getirdiği sorunları Genazino’nun aklından okuyuculara aktarıyor. Yalnızlık duygusu, her insanın zaman zaman hissedebileceği bir duygudur. Her insan hayatının bir döneminde hissetmiştir yalnızlığı ve yalnızlık, mutsuzluğu da beraberinde getirir. Önemli olan mutsuz olduğumuz zaman bir şekilde mutlu olmayı öğrenmektir. Ben yalnız ve mutsuz hissettiğim zamanlarda YouTube’dan komik videolar izleyerek, komedi filmleri izleyerek yalnızlığımı, mutsuzluğumu bir nebze de olsa gidermeye çalışırım. Mutlu olmayı bilmeliyiz aslında, birçok insan tanıyorum yaşadığı herşeyle mutlu olan ya da öyle gözüken. Mutlu olmadığı halde mutlu görünmek de bir marifettir aslında çünkü diğer insanlara verdiğimiz mesajlar ilişkilerimizi etkiler, kimse mutsuz biriyle bütün zamanını geçirmek istemez. İsterse de o sizin gerçek dostunuzdur. Asla ondan vazgeçmeyin. Bence mutsuzluk zamanlarında mutluluk, kas yapmak gibidir; çok istenir ama zor elde edilir. Mutsuzluk zamanlarında gerçek mutluluk arkadaşlar yardımıyla elde edilebilir bence, yalnız hissettiğiniz zaman mutsuz olduğunuz zaman yanınızda bulunan o arkadaş moralinizi en üst seviyelere taşıyabilir. Eğitim dünyadaki en önemli şeylerden biridir. İnsan insan olmayı eğitilerek öğrenmiştir. Eğitilen, başarılı olan, yaşadığı olaylara farklı yönlerden bakmasını bilen insan mutludur. Bir bakıma eğitim de mutluluk getirebilir aslında. Günümüzde dünyada eğitim sorunları ve iş bulamama sorunları oldukça fazla ama ben ülkemizdeki eğitim sorunlarına değinmek istiyorum. Ülkemizde eğitim malesef istenilen düzeyde değil. Bu konuda ben tamamen devletimizi suçlu görüyorum. Malesef çok kötü bir eğitim sistemimiz var avrupanın ileri gelen ülkeleriyle karşılaştırıldığında. Buna en güzel örneği ülkemizdeki ingilizce eğitim sisteminden verebiliriz. Günümüzde nerdeyse her okul ingilizce eğitim vermekte peki ingilizce eğitim veren bu okullarımızdan mezun olan öğrencilerimizin kaçı ingilizceyi adam akıllı biliyor? Bence %10'u geçmez. Bu tür sorunlar da eğitimde olduğu gibi eğitim sonrasında da önemli sorunlara yol açıyor. Atanmayı bekleyen öğretmenlerin, okuduğu mesleği iş bulamadığı için yapamayıp başka iş sektörlerinde şansını deneyenlerin sayısı ülkemizde oldukça fazla ve bu sorunların temel sebebi de ülkemizdeki eğtim sisteminin yeterli olmamasıdır bence. Lafı daha fazla uzatmadan, ben Wilhelm Genazino’nun ‘’Mutsuzluk Zamanlarında Mutluluk’’ adlı kitabını çok sevdim. Belki zamanında ben de yalnızlık çektiğim için, Belki doğru zamanda doğru yerde okuduğum için belki de vermeye çalıştığı mesajı beğendiğim için bilemiyorum, benim açımdan okunması gereken kitaplar listesine girmeyi başardı. Bu kitabı okumanızı şiddetle öneririm ve ek olarak bu kitabı okurken arka fonda çalan klasik bir müzik kitabı okurken daha fazla zevk almanızı sağlayabilir. KÜÇÜKKÖSELECİ 1 Ahmet Can KÜÇÜKKÖSELECİ 21301735 Türkçe101-16 Assignment 4 Başak Berna Cordan DÜŞÜNMEKTEN BİLE KORKAR OLDUK Her insanın okuması gereken yazarlardan biridir Amin Maalouf. Yazar, ekonomi ve toplumbilim okumuş ve sonrasında gazeteci olmuştur. Lübnan’da doğmuştur ve yirmi altı yaşında Fransa’ya göç etmiştir. Orta Doğu’da doğup büyüdüğü ve sonrasında Fransa’da yaşadığı için iki farklı kültürle de etkileşim yaşamıştır. Bu tür bir etkileşimin ona çok farklı bir bakış açısıyla olayları inceleyebilme yetisi sağladığına inanıyorum. Günümüzde objektifliğinden ödün vermeden ve korkmadan fikirlerini yazabilen ender yazarlardan biridir kendisi. Çivisi Çıkmış Dünya adlı kitabıyla tekrar karşımıza çıkan yazar bu kitabında yine harikulade bir eser ortaya çıkartmış. Deneme yazısı olduğu için kimilerine çok farklı gelebilecek bir kitap olsa da bu kitabın içerdiği düşünceler renk, dil, kültür ve hatta din farklılığı gözetmeden yediden yetmişe herkesi yakından ilgilendiren dünyamızın sorunlarına samimi bir yaklaşım sergilemektedir. Özetle dünyanın nereden gelip nereye gittiğini, bu süreçte ne gibi olayların ne tür sonuçlar doğurup uygarlıkların tarihini nasıl değiştirdiği ve sonuç olarak aslında önemli olanın ne olduğunu anlatan bu kitap okuyucunun elinden düşürmeden saatlerce okuyabileceği bir kitaptır. KÜÇÜKKÖSELECİ 2 ‘’Pusulasız bir halde girdik yeni yüzyıla’’ diyerek başlamış kitaba yazar. Daha ilk kelimelerden anlaşılıyor kızgınlığı o yüce uygarlıklara. Uygarların yozlaştıklarından bahsetmiş bu ilk kısımda. Bu yozlaşmayı da ‘’çivisi çıkmış’’kelimeleriyle ifade etmiş okuyucuya. ‘’Acaba mı?’’ diye düşündürüyor okuyucuya daha başında kitabın. Ben de düşündüm bu soruyu ve cevabım ise evet oldu. Gerçekten de artık olaylar çığırından çıktı. İnsanlar birbirlerine düşmanca yaklaşmaktalar ve özellikle bencillikleriyle uygarlıklarının gelişimine engel olmaktalar çünkü insanlar daha kendilerine, ailelerine ve çevrelerine olan manevi yaklaşımlarında başarılı ve etik olamıyorken daha kapsamlı ve tüm insanları ilgilendiren uygun bir manevi yaklaşımda bulunamayacaklardır. Yani manevi bir kalkınmanın şu anki tabloda daha başlamadan başarısızlığa uğrayacağı aşikârdır. Kitabın içinde ise bu yozlaşmanın hayatın her alanında olduğuna dikkat çekilmiş. İlerleyen kısımda ise komünizmin çöküşüyle geçerliliğini kanıtlamış olan kapitalizmin yani Amerikan modelinin bütün dünyada kabul görmesiyle kendi içinde artık gelişemediğinden bahsetmiş. Sahte zafer olarak düşünmüş bu durumu. Bu sahte zafer Amerika’yı ve onun modelini tek kıldı. Bu zaferi sahte düşünmesi çok iddialı geldi ilk önce ama sonradan farkına vardığım gerçek ise ne tür bir sistem veya kim olursa olsun alternatifsiz olmak onu gelişmekten aciz bırakır. Gözleri kör ve tekliğinin getirdiği özgüvenle bildiğini okur. Bu bilmişlik ise işleri daha da fazla karıştıracaktır. Çünkü artık doğru kararları verme kabiliyetinden yoksun kalmıştır. Bu noktada Batı sahip olduğu güçle Doğu’yu kendine benzetmiştir ama niyeti tabii ki kendi çıkarlarıdır. Bu Batı çıkarlarınınsa Doğu’yu nasıl bir çıkmaza getirdiğinden çok başarılı bir şekilde bahsetmiş yazar. KÜÇÜKKÖSELECİ 3 Son kısımda ise insanların kimliksel olaylar için birbirlerine düşmelerindense tüm dünyayı ilgilendiren ortak amaçlar uğruna savaşmaları gerektiğinin üstünde durmuş. Küresel ısınmanın da bu tür bir birleşme için uygun olduğunu ve bu olayın insanların yaşantısını kökünden değiştireceğini düşünmüş. Kuraklıkların göçlere sebep olacağını ve kanlı sonuçlanacağını savunmuş. Haklı olması bir tarafa kitap 2009’da yazılmış olmasına rağmen ben bugünlerde önemli bir adım atıldığını görmüyorum. Bundan beş sene önce bu şekilde bir yaklaşım getirilebiliyor ama bizler halen çok umursamaz bir şekilde çevremizde olan biteni izliyoruz. Kendi bencilliğimizle yaşamımıza devam ettiğimiz her gün haysiyetlerimizden ödün vermeye devam ediyoruz. Bu bencillikle hiçbir noktaya varamadığımızı anlamış olmamız gerekirdi. Nitekim ufukta bir değişim göremiyorum. Bu şekilde devam ettiğimiz sürece de göremeyeceğim. Yazarın getirdiği yaklaşımın hepimizce az çok farkında olunan kısımları olsa da bu kitabın asıl amacının insanlara yazarın kendi fikrini dayatmak değil de; olması gereken, herkesçe kabul gören etik değerlerimizin daha büyük kitlelerce takip edilmesi ve uygulanması. Bu olayların sonucunda nasıl bir tablo çıkacağını kendimce merak etsem de yazar ile aynı fikirdeyim, bu dünyanın çivisi çıkmışlığına bir son verilmesi gerektiğine inanıyorum. Hepimiz elimize birer çekiç alıp o milyarlarca hatta katrilyonlarca çiviyi teker teker çakmaya başlamalıyız. Hiç pes etmeden her gün devam etmeliyiz. Bugünden başlayarak her gün ben bir çivi çakarsam sonrasında bana katılanlarla, aynı kararlılıkla bu çivileri çakmaya devam edersek ben eminim ki her gün milyarlarca çivi daha yerine oturacak ve her şey bir gün yoluna girecek. KÜÇÜKKÖSELECİ 4 Kaynakça: Malouf, Amin. Çivisi Çıkmış Dünya. İstanbul: YKY, basılmış Hilal Sena Balandı 21501631 Kaçamadığım Şehir Kendimi her şeye hazır hisseder, akabinde her acının zamanla geçeceğine inanırdım. Hataları çekici kılan biri vardı hep, bir de umudum. O gece hiçbir şeyim kalmadı. Ekim ayının sekizinci günüydü. Umutlarımla birlikte dibe vurdum. Ben o gece saat dokuz sularında ölüyordum. Sezen Aksu’nun da dediği gibi; sessizce, kimsesizce… Hepimiz yaşamışızdır böyle veda sahnelerini. Kimi sevgili sessizce gider kimisi gürültüler içinde, çırpınarak. Benim hikâyemde çırpınan ben iken giden hep o oldu... Düşünüyorum acaba onu severken hiç kendini bu kadar kaybeden biri olmuş mudur? Hiçbir umudu olmayan adam benim umudum, gece yatmadan son, sabaha gözümü açtığım anda ise ilk düşüncem olmuştu. Her şeyim olmuştu. El ele geçtiğimiz o arnavut kaldırımlı sokak ve arada bir yanıp sönerken cızırdayan o sokak lambası… Beni ilk kez öptüğü o sokağın köşesi. Bu şehirde ona dair anlatabileceğim o kadar çok şey var ki içime sığdıramıyorum. Kaçmayı istiyorum her yere sinmiş kokusundan, ayak izlerinden. Kaçamıyorum… Bir insan gökyüzüne baktığında en fazla ne düşünebilir? Ben onunla aynı gökyüzünü paylaştığımı düşünüyorum. O bakarken gökyüzüne gördüğü sonsuz mavilik ruhuna huzur verirken, güzel bir esinti sever tenini. Esintiyi kıskanırım. Huzurdan bahsedecek olursak, huzur bana uzak bir kelime uzun zamandır. Ben o sonsuz mavilikte yanılgılarımı, kayıplarımı hatırlar; güneşin sıcaklığının içimi ısıtmasına asla izin vermem. Bir kere yandı ya içim, korkarım tekrar ısınmaktan. Ancak herkes gibi gülümserim ben de güneşi gördüğümde. Acı bir gülümseme, yarım kaldığı için belki de. Sahiden hiç yarım kaldınız mı siz? Size bir sokağın köşesini bile sevdirip sonrasında sizi yine o köşede terk eden biri oldu mu? El ele yürürken, güzel bir şarkıyı mırıldanmaya başlamıştık. Sabırsızlıkla nakaratı bekliyordum. Sonra bir anda şarkı bitti, adam gitti ama ben avaz avaz o şarkıyı söylemeye devam ettim ta ki sesim kısılana, bu şehirde sesimi duyuramaz hale gelene kadar. Her şehir binlerce hikaye taşır içinde, binlerce iz. Kolay mıdır bir şehir olmak? İnsan ruhu taşır, şehirler ise ruhunu kaybeden insanların ağırlığını. Düşününce, kızamıyorum da bana bela olan bu şehre. Sürekli sizden kopan bir şeyler olduğunu bir hayal etsenize. Arkasını dönüp giden insanlar ve geride bıraktıkları yığınla hayal kırıklığı…Yalnızlaştıkça sönen, grileşen bir şehir oldu Ankara. Ankara’yı Ankara yapan da o hayal kırıklıkları, o umutsuzluk değil mi zaten? Şehrin her köşesi melankoli, her köşesi şiir. Bu yüzden sitem etmiyorum Ankara’ya. Bir yanım koşa koşa kaçmak isterken, bir yanım vazgeçemiyor buralardan. İstesem dahi gidemiyorum zaten. Beni bağlayan tecrübelerim, acılarım, bir miktar da mutluluklarım var her bir kaldırım taşında. Sadece artık sesimi çıkartamıyorum, yorgunum. Ne kalabiliyorum ne de gidebiliyorum. Sıkıştım buralarda bir yerlerde. Belki bir kitabın arasına sıkıştım, belki beni terk ettiği parktaki bankın kıyısında oturdum kaldım ya da belki de o sokak lambasının cızırdayan, çirkin sesi oldum artık. Ancak hissediyorum, sönmeye ramak kaldı. Şimdi bir şehir gerek bana hiç keşfedilmemiş, canı acıtılmamış, içinde bana onu hatırlatacak gökyüzünün bulunmadığı ve de umudun hüküm sürdüğü bir şehir. O zaman mümkünse sönsün artık o sokak lambası, kapansın ona giden bütün yollar. Kapansın ki ben yeni arnavut kaldırımlarında yürüyebileyim, kapansın ki gökyüzüne baktığımda o mavilik içimi huzurla doldurabilsin. Kaynakça Tunç, Aslı. (2015) Belalı Bir Sevgilidir Ardımda Bıraktığım Şehir. İstanbul: Epsilon Yayınları Irkın Üstünlüğü Mehmetcan Biçen Siyah, beyaz, Aryan, Müslüman, ateist… İnsan ırkı kendi arasında en çok ayrımcılık yapan tür. Her ne kadar tüm insanlar homo-sapiens olarak tanımlansa da farklılıklar günümüz dünyasında tartışmaların, kavgaların ve hatta savaşların başlıca sebebi olmaya devam etmekte. Tüm insanlar kâğıt üstünde eşit olarak görünse de, sosyal ve ırksal ayrımcılık bu eşitliği yok ediyor. Peki, ırkçılığın sebebi ne? Niye bir insan kendini başka bir din mensubundan, başka bir ırktan veya farklı bir işte çalışan insandan üstün görür ki? Maalesef bu soruların cevapları yüz yıllardır verilemiyor veya verilmek istenmiyor. Irkçılık ve ayrımcılık günümüz toplumunda aynı geçmişte olduğu gibi kendine bir şekilde yer ediniyor. Nefret ve ön yargı asla bitmiyor, bu yüzden de ırkçılık ve ayrımcılık da insanların kafalarında adeta köklerini salıyor, düşüncelerinin içinde kalıcı bir yer ediniyor. Irkçılık neden başlar? Bu sorunun cevabı birden fazla olsa da, en basit cevaplardan biri belli bir insan ırkının kendini başka bir ırktan hem zekâ hem de sosyal açıdan üstün görmesi; yani diğer ırklara önyargı ile yaklaşması olabilir. Bir insanın bu kibirli bakış açısını kazanmasının nedeni ise deneyimleridir. Etrafında bir ırkla ilgili olan olayları, özellikle olumsuz etkisi olan olayları gözlemleyen bireyin zihninde o ırk hakkında ister istemez bir önyargı oluşuyor, nefret tohumları beyninde yavaş yavaş kök salıyor. Fakat şöyle bir gerçek var ki, bir ırktaki her bireyi tek bir olay çerçevesinde değerlendirmek mantıksız ve aptalca. Adolf Hitler’in yaptığı soykırımdan dolayı nasıl tüm Alman halkını ve ırkını suçlamıyorsak, başka bir ırka da aynı sebeplerle ön yargı ile bakmamalıyız. Fakat çoğu insanın bunu algılaması çok zor oluyor ve çoğu zaman da algılayamıyor. Nefret tohumlarının kök salması ise bu kökleri yolmaktan çok daha zor oluyor. Ayrıca önyargı ile birey baş edemezse, ırkçılık kaçınılmaz oluyor. American History X filminde olduğu gibi, Derek’in babasını öldüren siyahlara olan nefreti gün geçtikçe artıp önyargıya dönüşüyor ve sonunda küçük kardeşinin hayatının sona ermesine neden oluyor. Kısaca, ırkçılık hiçbir şekilde topluma yardımcı olmuyor, zaten insanların kendi aralarında devamlı nefret aşıladığı bir toplumda sosyal yaşam bile imkânsız hale geliyor. Hatta yaşam bazen öyle bir yere geliyor ki, uyandığınız her gün ölüp ölmeyeceğinizi düşünerek geçiyor, sokakta karşı tarafınızda yürüyen birinin önyargısı yüzünden bıçaklanıp bıçaklanmayacağınızı merak ederek yaşamaya çalışıyorsunuz. Benim için ayrımcılık ve önyargı maalesef hayatımda var olan kavramlar. Genelde de ayrımcılığı yapan ve önyargılı davranan da benim. Her ne kadar istemeden gerçekleşse de, medya, tecrübe edilenler ve günümüzde yaşanan olaylar ayrımcılığı ben ve benim gibi birçok insanın bilincine aşılıyor. Irkçılığın ve ayrımcılığın yayılmasının asıl sebeplerinden biri de günümüz şartları, insanlar sürekli bir taraf seçmeye sürükleniyor ve görüşlerini belli etmeleri için teşvik ediliyor. Irkçılık ve ayrımcılık gerek birey yüzünden, gerekse günümüzün getirdiği şartlardan dolayı bir şekilde zihnimizde yer ediniyor. Benim de filmle beraber alevlenen nefretim ve önyargım, film ilerledikçe pişmanlığa daha sonra da kararsızlığa dönüştü. Derek’in kardeşinin eskiden nefret ettiği siyahiler tarafından öldürülmesi kendimi sorgulamama sebep oldu. Aslında ırklar birbirinden farklı mı, yoksa tüm ırklar aynı kapasiteye mi sahip? Neden belli bir ırk belli olumsuz şeylere daha yatkın duruyor, ya da bu insanların böyle düşünmesi için yapılan yönlendirmelerden biri mi? Bu soruların cevapları maalesef berrak değil. Belki de asla kesin bir sonuç bulunamayacak. İnsan zihni var olmaya devam ettikçe, ayrımcılık ve önyargı da kaçınılmaz olarak devam edecek, çünkü kibir ve ego insanların vazgeçilmez özellikleri, ayrıca ayrımcılık ve ırkçılığın başlıca kaynakları. Irkçılık ve ayrımcılığın şu an asla sonu gelmeyecek gibi duruyor. Nefret günümüz dünyasında hüküm sürüyor ve tüm bu durumları besleyen şey, önyargımız, adeta soluduğumuz hava gibi… Sorunlara çözüm bulmak mümkün gözükmüyor. Her ne kadar ırkçılık ve ayrımcılık azaltılmaya çalışılsa da, insanlar bir şekilde kendilerini başka insanlardan üstün görecek neden bulacaklar. Fakat Derek’in kardeşi Danny’nin de belirttiği gibi “Hayat sürekli nefret ederek yaşamak için çok kısa. Buna asla değmez.” Benliğimizde Saklı YalnızlıkHepimizin anlatamadığı bir şeyler var aslında, haykırmak isteyip de bir türlü anlatamadığı. Bazen içimizde büyür kocaman olurlar anlatamadıklarımız. Kalabalık içerisinde yalnızlık çekenler daha iyianlar bu duyguyu modern tabiri ile “sosyal yalnızlar”. Yukarıda ilk olarak nerede gördüğümü hatırlamakta zorlandığım Norveçli ressam Edvard Munch'un çizdiği çığlık tablosununbende bıraktığı izlenim sosyal yalnızlık ve anlatamadıklarımız. Resime dikkatli bakınca kendinizden bir şeyler bulacaksınız ve siz de benim içinde kaybolduğum derin düşüncelere dalıp anlatamadıklarınıza yeni bir şeyler ekleyeceksiniz. Aslına bakarsanız sanattan pek anlamam yani öyle fularım olmadan olmaz diyenlerden değilim, fakat bazı sanat eserlerinin evrensel bir yönü olduğuna da inanıyorum. Munch'un çığlığı için konuşacak olursak bende bıraktığı o sosyal yalnızlık ve bir şeyleri anlatamama hissiyatının çoğu insanda da aynı şekilde tezahür edeceğini düşünüyorum.Yalnızlığın bu kadar çok insanın hayatında daha fazla ortaya çıkması, tavşan gibi çoğalan insan nüfusunun sosyal ilişkiler kurmamızda pek de yardımcı olmadığını gösterir nitelikte. Sosyal yanlızlığın, kalabalık içerisinde kaybolmanın temelinde yatan neden, gün geçtikçe artan iletişimsizlikten başka bir şey değildir bence. İnsanların bu duyguların esiri olmasının sebebi artaniletişim sorunu ve insanların bunun çözümünü sosyal medya gibi doğal olmayan mecralarda aramasıdır. Peki, nedir doğal olmayan bu mecralar neden belirgin bir şekilde artıyor kullanımları? İnsanlar neden mutluluğu arıyor? İnsanlar neden yalnız olduğunu düşünüyor?Pekala bu sorulara öznel yaklaşarak neler elde edebiliriz, kendimizi bu yalnızlık çukurundankurtalabilecek eli bulabilir miyiz bilemiyorum ama hiçbir şey yapmamaktan iyidir.Çığlığın bende bıraktığı izlenimden geldiğim bu çıkarımlar ufuk açan cinsten doğrusu, aslında hepsi içiçe geçmiş halkalar benim nazarımda. İnsanların içerisinde bulunduğu bir şeyleri anlatamama durumunun, yalnızlığın hatta topluma yabancılaşmanın bir götürüsü olarak görmek çok da yanlış bir tespit olmayacaktır. Baktığınız zaman tablodaki insanın kulaklarını sıkıca kapattığını görüyorsunuz adeta insanlardan kalabalıktan kaçıp kendi iç dünyasına sıkışmış, bir şeyleri anlatamayan birey profili çiziyor... Tüm bunlar insanlarda mutsuzluğu körüklüyor, mutsuz insalar da mutluluk arayışı içerisinde benliğini kaybediyor, hayatını kaybediyor, kendisini kaybediyor...Aslında hepimizin yaşadığı bir durum denebilir. Hangimiz kalabalık caddelerde yürürken boşlukta hissetmedik ki veya kalabalık bir arkadaş ortamında muhabbet zirvedeyken yalnızlığımıza gömülmedik. Sosyal yalnızlık, bir şeyleri anlatamama kavramlarına çok yoğunlaştım ama insan hayatına uzun vadede çok olumsuz etkileri bulunan kavramlar bunlar. Araştırmalar yapılmış bu konuda defalarca. Beni en çok şaşırtan araştırmalardan biri şöyle; bir sosyal grup üyesi olan bireylerin ya da hiçbir sosyal grubu veya çevresi olmayanların, kalp hastalığı riskine daha yatkın olduğuna dair deliller ortaya koymuş bu araştırma, bu delillerden yola çıkılarak, bu grup üyelerini izlenmişler. Yalnız yaşayan deneklerin stresle karşılaştıklarında vücutlarındaki kolestrol oranının arttığı, kan basıncının yükseldiği, stres hormonu seviyesinin hızlı bir şekilde yükseldiği gözlenmiş bu araştırma ile birlikte. Yalnızlık sadece insanın sosyal yaşamı için bir problem olmadığı, aynı zamanda sağlığına da riskli seviyede tehdit oluşturduğu bilinen bir gerçek.İnsanlığın kısa tarihinde her daim önemli bir yer kaplamışdır yalnızlık. Tarihte bazıları yalnızlığın çaresini sevdiği kadının kollarında, bazıları müzik notalarında, bazıları kitap sayfalarında aramıştır. Diğer tarafta her zaman benliğinin açlığını doyurmaya çalışan fakat başarılı olamayan yalnızlar, hayata kendini adapte edebilmiş sosyal insanlara yaşadıkları cehennemden gıpta ile bakmışlardır.Hiç inançımın olmadığı fakat küçük bir umut beslediğim o ütopik mutlu dünyam, bir yerlerdeyalnızlara ulaşmayı bekliyor. Belki bir zamanlar...Halil İbrahim TuranKoray YALNIZ 21000453 Turk 102 – 29 Aslı UÇAR Yazmak İstiyorum Yaratıcı yazılar yazmamız bekleniyor. Ama yaratıcılık nedir? Nasıl yaratıcı olabilir bir insan? Sadece bir icat yapan ya da yeni bir ürün bulanlar mı yaratıcı oluyor? Türkiye’de yaşayan bir insanın ne kadar yaratıcı olması beklenebilir ki? Karikatür, resmî olmasa da yasak, kitap yazmak tehlikeli. Televizyon programlarında konuşmak çok riskli. Şu anda birisi mevcut hükümet hakkında bir yorum yapsa anında hakkında mahkeme kararı çıkıyor. Bunu bir örnek ile açıklamak istiyorum. Dixie Chicks adında Amerikalı bir müzik grubu dönemin Amerikan başkanı George W. Bush için “ondan utanıyoruz” diyebiliyor. Tamam bunu dedikten sonra belirli bir süre sorun yaşıyorlar ancak Bush bile bu grup üyeleri istediklerini söylemekte özgürler diyor. Düşünebiliyor musunuz bizim ülkede de böyle olabileceğini.? Okuluma sürekli sitem etsem de, beni çok yoruyor çok uğraştırıyor desem de, şu an gurur duyuyorum. Türkçe dersi için başlattığı yeni uygulama beni çok mutlu ediyor. Günlük hayatımda da yazmayı seven bir insan olduğum ve yazılarımı hazırlarken herhangi bir kalıp, baskı ya da kural düşünmediğim için kendimi çok huzurlu hissediyorum. Ama son zamanlarda ben de istediğim gibi yazamadığımın farkına varıyorum. Peki nasıl yaratıcı olabilirim, ya da nasıl iyi bir yazı yazabilirim? Hayat bazen çok anlamsız geliyor bana. Aramızda hayal kurmayı sevmeyen birisi var mı merak ediyorum. Sanırım yoktur. Çünkü hayal kurmak bizi biz yapan yani insan yapan özelliklerden biridir. Aksi taktirde birer robot hâline geldiğimizin farkına varılması gerekiyor. Ama rahatsız olduğum bir nokta var. Ben eskiden hayal kurardım ve hemen elime kağıt kalemi alır aklıma gelenleri yazardım. Şu an bunu yapabilmek için bilgisayarımın açılmasını, daha sonra yazı yazmak için gerekli programın açılmasını, daha sonra aklıma gelen ama bu süre zarfında kaybolan fikirlerin tekrar gelmesini beklemekle uğraştığım için, yazamamaya başladığımı hissediyorum. Ama bizi robotlaştıran bir kalıp içerisinde bulunduğumuz için daha doğrusu uyuşuk varlıklar hâline geldiğimiz için kâğıda yazmak da yorucu geliyor. Ama en büyük problem bu değil. En önemli nokta, hangimizin kurduğu hayaller gerçekleşiyor? Bundan on yıl önce kendimi Galatasaray futbol kulübünde oynarken hayal ediyordum. Beş yıl önce ise, üniversiteyi bitirebilmiş, en kötü son sınıf olmayı hayal ediyordum. Hayallerim gerçekleşmedi gibi görünüyor ama aslında gerçekleşiyor. Biz insanların en büyük problemi bu. Hayata farklı açılardan bakmayı beceremiyoruz. Şu an Bilkent Üniversitesi futbol takımında oynuyorum, son sınıf olmasam da son sınıf olma yolunda hızlı ve emin adımlar atıyorum. Bu durum beni yavaşlatmamalı, aksine teşvik edebilmeli. Hayat bize hiç beklemediğimiz anlarda güzel sürprizler yapabilir. Bunun hayalini kurmayı hiç düşünmeyiz. Çünkü aç gözlü ya da kalıplaşmış bir düzenin oyuncularıyız. Hayat bir kez daha anlamsızlaşıyor. Gözlerimi kapattığım zaman hissedebilmem, hayal kurabilmem gerekiyor. Robotlaşmış sistemin içerisinde yeni bir kapı açabilmek ve belki de bunu hayallerimin içerisinde yaşayabilmem gerekiyor. İnsanlar hayal kurmaktan korkmamalı, kaçmamalı hatta bunu arttırmalı. Hayal kırıklığı, en kolay kaçış yöntemi. Şu an ben de o kolay yönteme kaçıyorum ve bir hayal kırıklığı hissediyorum. Bu yazıyı çoktan tamamlamış olmam ve gün içerisinde yapacağım diğer aktivitelere yoğunlaşmam gerekiyordu. Arkadaşlarım bana deli diyorlar, çünkü onların saatlerini harcadıkları yazıları ben en fazla otuz dakika içerisinde tamamlayabiliyordum. Ama sanırım kurduğum bu hayal diğerleri gibi daha doğrusu her zaman olduğu gibi yine gerçekleşmedi. Bu kez farklı bir açıdan bakmaya çalışmayacağım. Hayal kurmaktan keyif aldığım sürece bunu devam ettireceğim ama farkında olunması gereken bir nokta var. Kimse, değil beş yıl bin yıl da geçse hayal ettiği yere gelemez. Kimse, değil on yıl, yüz yıl da geçse yazmış olduğu iyi ya da kötü bir yazı, yazamadım diye bitiremez. İşte bu yüzden arkadaşlarım gibi bana deli diyebilirsiniz çünkü daha önce de belirttiğim gibi, ben yine yazamadım. . . Mehmet Emin Bakar Vasatlığın Büyüsü Hayatın anlamsızlığının, insanı kendi anlamını yaratmaya zorladığını söyler Stanley Kubrick 1968'de kendisiyle yapılan bir röportaj sırasında. İnsanlığın mustarip olduğu varoluşsal kriz ile ilgili olarak kendisine yöneltilen soruya verdiği bu cevap, başyapıtlarından biri olan 2001: Bir Uzay Destanı ile hatırı sayılır derecede ilişkilidir. Onun filmlerinin derin imgelemlerle ve metaforlarla ne kadar dopdolu olduğu konusunda benimle hemfikir olmayan sinema tutkunu sayısı sanırım epeyce azdır. Tasavvur ettiği geleceğin ait olduğu 2001 yılının üzerinden bir hayli vakit geçmiş olmasına rağmen Kubrick'in öngördüğü teknolojilerden henüz çok azı gerçeğe dönüşmüş durumda. Sinemanın mükemmeliyetçi tanrısı bugün yaşasaydı eğer teknolojiden beklentilerine daha fazla gecikme payı katması gerektiğini fark ederdi. Milyarlarca yıldızla bezeli bu uçsuz bucaksız evrende deneyimlediğimiz zeka seviyesine ulaşabilen tek canlılar bizler miyiz? Belirli bir zeka seviyesine ulaşmış tüm varlıklar bizim gibi kendilerini yok etmeye meyilliler mi ve yapay zeka bizim bu yolda attığımız adımlardan şimdiye kadar ki en büyüğü mü? İzlerken kendime sorduğum bu sorular sanırım aklımı en çok kurcalayanlardı. "Evet" ve "Hayır" gibi indirgenmiş cevapları vermek her üçü için pek uygun olmasa da bu iki yanıt ile verdiğimiz tüm cevap kombinasyonları olasıdır. Filmin senaristleri olan Arthur Clarke ve Stanley Kubrick için ilk sorunun cevabı açıkça Hayır'dır ve filmde anlatılan şekilde olmasa da onlarla aynı cevabı vermeyi bilimsel sebeplerden ötürü mantıklı buluyorum. Nasıl olduklarını bilmesek de insanlığın bazı dönüm noktalarında gönderdikleri monolitlerle varlıklarından emin olduğumuz üstün bir bilinç formu vurgulanmaktadır filmde. Kanımca, yüzlerce bilim kurgu senaristinin klişeleştirdiği bir uzaylı istilasını canlandırmaktansa bu çok daha özgün bir yoldur. İnsanlığın şafağı adındaki ilk kısımda çölde bir grup maymun ansızın beliren dikdörtgen bir dikilitaşla -monolit- karşılaşırlar. Bunu takiben ilk kez alet kullanmayı ve dolayısıyla silah yapmayı keşfederler. Aynı anda hem üretkenliğin hem de yıkıcılığın ortaya çıktığı bu anda insanlığın kendini içine düşürdüğü çelişkiler kuyusu ilk kez derinleşmeye başlar. Bu noktada ikinci soruyu sormaya başlayabiliriz. Neden ırk olarak intihara meyilliyiz? Nükleer enerjide tecrübe ettiğimiz gibi uygarlığımızı bir sonraki noktaya taşımak için kullanabileceğimiz her keşfi ve icadı aynı zamanda kendimize zarar vermek için de kullanabilme potansiyeline sahibiz. Pandora'nın açılan ilk kutularından birisi alet kullanmayı öğrenmekti ve bence kendimize amaç yaratmaya ihtiyaç duymamızı sağlayacak bilinç ve zekaya ulaşmak için atılan ilk adımdı. Peki teknolojinin başlangıcı diyebileceğimiz bu gelişme neden bu kadar önemlidir? Hayata derin bir anlam yükleyip onun kavrayabileceğimizden yüce bir şey olduğunu savunmak belki de ona dört elle sarılmamızı sağlayan yegane avuntumuzdu. Ta ki peygamberlerin ve din adamlarının inşa ettiği inanç duvarını bilim çatlatana ve yavaş yavaş yıkana kadar. İnsanlık olarak sahip olduğumuz en büyük ve ortak inanç her zaman için umut duygusuydu ve dinlerin çıkışı da -tek sebebi olmasa da- bu duyguyu tatmin etmekti. Bence aşırıya kaçan bu duygu zamanla yüksek beklentilerin oluşması ve hayal kırıklıklarının kaldırılamaması açısından birçok psikiyatrik hastalığın da başlıca sebebidir. Evrenin kurallarını ve işleyişini tam olarak idrak etmek ve onu olduğu gibi kabul etmek kendimizi imha etme potansiyelinden kurtulma yolunda atacağımız en büyük adımdır. Çünkü anlam katamama ve bundan kaynaklanan tatminsizlik duygusunun doğurduğu patolojik umut insanlığın başlıca düşmanıdır. Filmin bana sordurduğu ve günümüzde insanlığın kafasını daha çok kurcalayan üçüncü soru ise filmin başrollerinden olan H.A.L. 9000'in türü ile ilgili. Yani yapay zekalı bilgisayarlar. İnsan ırkı olarak sahip olduğumuz iki temel zeka çeşidi olan IQ ve EQ'ın ikisine de belki de insanlardan daha yüksek derecede sahiptir HAL. Özünde genlerimiz tarafından kontrol edilen biyolojik makineler olan bizler ile aynı derecede mantıksal ve duygusal zekaya sahip elektronik makineler arasında fark bulunmamaktadır. Yapay zeka belki de olumsuz yan etkilerinden kaçınmak konusunda çaresiz kalacağımız ilk teknolojidir. Eğer önünü alamazsak Pandora'nın açtığımız son kutusu olma ihtimali yüksektir. Çünkü gelişmiş bir yapay zeka HAL'ın yaptığı gibi bir noktada insanlardan kurtulmak isteyebilir. Kendimizden daha yüksek bir zeka yapma potansiyeli olan bizlerin yaptığı zeka kendini geliştirme konusunda bize göre çok üstün bir kapasiteye sahip olacaktır. Neden bizim gibi kendinden çok düşük zekaya sahip bir türe ihtiyaç duysun ki ? Üstüne üstlük duygusal bir bariyer koysak bile onlar bunu silme yeteneğine sahip olacaklardır. Ve insanlığın aksine duygularından tek bir kez arınmış bir makine saf mantık ile hareket etmeye başlayacak ve gezegende gereksiz yer kaplayan insanlığı bir virüsten farksız olarak görecektir. 2001, konsepti oldukça geniş ve kompleks sorular soran bir başyapıttır. İlk icadımız olan kemikten basit bir silahı ve sonuncusu olma ihtimali taşıyan yapay zekayı ortak paydada buluşturan unsurun insan doğasındaki kendine zarar verebilme yeteneği olduğunu apaçık bir şekilde sergiler. Kubrick, evrenin düşmanca bir yer değil, vasat bir yer olduğunu ve insanlık olarak bu vasatlıkla barışırsak eğer kapkaranlık ve yalnız hissettiğimiz evrende kendi ışığımızı yakabileceğimizi öğütler. Vasatlığın büyüsüne kapılmanın anahtarı onun bu anlamlı sözlerinde gizlidir. MELANKOLİ ‘La tristesse durera toujours.’ (Keder sonsuza dek sürecek.) Vincent Van Gogh Bir insan kaç gün üzülebilir? En çok ne kadar sürer bir üzüntü? Bir gün? Bir hafta? Bir yıl? Peki ya bir ömür? Okuldan eve geliş saatim hep aynıydı, eğer bir kulübüm ya da okul sonrası herhangi bir etkinliğim yoksa 16.28, varsa 19.38. Dakikaları küsuratlarına kadar hatırlamanın hastalıklı farkındayım ama o küsuratları aklıma kazımak için nedenlerim var, yani vardı. Çarşambalar hariç saat 16.25 civarı inerdim servisten, evimin olduğu sokağın başında. Sokak dardı, servis giremezdi, 16.28’de evin kapısının önünde olurdum. Çalardım çalardım kimse açmazdı, ilk seneler garip gelirdi tabii, sonradan alıştım evde biri varken kapıyı anahtarla açmaya. Anneannem komşuda olurdu. Dedem? Anahtarı çevirir içeri girerdim. “Ben küskünüm feleğe” Hep aynı yerde, salondaki yemek masasının sol başındaki sandalyede. “Düştüm bitmez çileye” Kocaman yemek masasında sadece kendi önünü dolduracak kadar meze. “Nerelere gideyim” İki kadeh ve yanında bittabi gerekli diğer unsurlar... “Kara bahtım gülmeye” İnsanlar dedelerinin verdiği bayram harçlıklarını, aldığı oyuncakları hatırlar. Benim hatırladığımsa bunlar. Bir de üzerinde askılı elbisesi, yüzünde muzip gülümsemesi, dudağının üstünde beniyle sonradan Müzeyyen Senar olduğunu öğrendiğim kadının resmiyle kaplanmış plaklar... Vincent Van Gogh’un mektuplarından oluşan derleme bir kitap aldım hafta sonu: Son Mektuplar. Kişisel mektupları okumanın ne derece etik olduğunu sorgulamayı bıraktığım an yüzüme çarpan o buram buram melankoli ve dibine kadar yalnızlık kavramlarıyla baş başa kaldım. Van Gogh’un ileri derecede bipolar ve ağır depresyon hastası olduğunu okumuştum daha önce bir yerlerde ve bir de yaşamı boyunca satılabilen tek tablosunun Kırmızı Üzüm Bağı olduğunu. Şimdi adını her yerde duyuyoruz, hakkında hiçbir şey bilmeyen bile, kriz geçirdiği anlardan birinde kulağını kesip attığına dair hikayeyi biliyor. Kendi adıyla özdeşleşmiş bir sanat akımı var. Post empresyonizmi duyan herkesin kafasında onun Yıldızlı Gecesi belirmiyor mu? Oysa kardeşi Theo’ya şikayet ediyordu mektuplarında, anlaşılmamaktan, kendini anlatamamaktan insanlara. Çarşambaları 19.38. Orkestraya kalırdım okul çıkışı ondan gecikirdim. Bu sefer “Ben küskünüm feleğe” değil “Bir ihtimal daha var o da ölmek mi dersin” olurdu plakta. Hep aynı sırayla mı dinlerdi yoksa benim gelmeme yakın mı açardı hiç öğrenemedim, okul yüzünden. Ama saatin kaç olduğunu, servisin geç mi erken mi geldiğini şarkılarından anlar olmuştum. Kafasının etrafında dev bir melankoli bulutu varmış da dış dünya ve onun arasında tümden yalıtım sağlamış gibi hissederdim onun için. Bir gün yüzüme bakmadan “Tantalos işkencesi ne biliyor musun?” diye sormasına neden bu kadar şaşırdığımı başka türlü açıklayamam. “Tantalos tanrıları küçümsediği için Hades’in göllerinden birine yerleştirildi. Çenesine kadar sudaydı ama su içmeye çalıştığında su çekiliyordu. Etrafında bin bir meyve vardı ama her uzanışında meyveler hızla uzaklaşıyordu. İşte ona verilen sonsuz su ve yemek içinde, susuzluk ve açlık cezasına Tantalos işkencesi diyorlar.” Anneannem mutfaktan dinlemiş olsa gerek, “Senin yaşındakiler Hacca gidiyor, hatim yapıyor sen elin Tantalos’u Hades’iyle uğraşıyorsun.” diye seslenmişti de kendime gelebilmek için birkaç saniyem olmuştu. Sadece “Nereden çıktı şimdi bu?” diyebilmiştim oysa ondan önce sorulması gereken belki onlarca soru vardı. “Yani diyorum ki Fatma Hanım,” demişti anneanneme beni kale almadan, “hazır başımızda ceza veren yokken, işkence görmüyorken bırakın da bu nimetlerden dilediğimizce yararlanalım.” Yıllardır dedeme “Az iç, az iç” diye yalvaran zavallı anneannem işte hep böyle kendi silahıyla vurulurdu. “Sizleri hâlâ sık sık düşünüyorum ama insan hayatta istediğini yapamıyor, en çok bağlandığı yeri terk etmesi gerekiyor -fakat anılar kalıyor ve kayıp dostlar- aynadaki silik görüntüler gibi hep hatırlanıyor.” (Gogh) Van Gogh’un yalnızlığıyla dedemin yalnızlığı ve anılarının aynadaki silik görüntüleri örtüşüyordu tabii bir de en çok bağlandıkları yerleri terk edişleri ama melankolileri farklı boyutlardaydı. Van Gogh’un melankolisi bulut gibi değil deniz gibiydi. Onun melankolisi uçsuz bucaksız bir denizin içinde salınma hâli daha çok. Eski dostlarsa kıyılar; kıyıya yaklaştıkça su derinleşir derken bir anı akıntısıdır başlar kıyılardan. Akıntıya karşı yüzmek ise boşuna, çıkmaya en yakın olduğunu sandığın an, akıntılarla uzaklaşmaya başladığın andır kıyılardan. Denizden çıkmak zor hatta imkânsız; çıksan ıslanmışsın bir kere, kurumak daha zor. Belli ki keder düşündüğünden de uzun sürecek. Denizi sevmek gerek o zaman belki de. Salondaki yemek masasının sol başındaki sandalyenin sağ yanına terfi ettiğim günlerde, bundandı galiba Hilmi Yavuz’un o dizelerini okuması dedemin, “Hüzün ki en çok yakışandır bize belki de en çok anladığımız.” (Yavuz) Kaynakça Gogh, Vincent Van. Son Mektuplar. Trans. Berna Günen. İstanbul: Kırmızı Kedi Yayınevi, 2017. Yavuz, Hilmi. Hüzün ki en çok yakışandır bize. Can Yayınları, 1989. BİR MADALYONUN İKİ YÜZÜ Karşıtıyla var olmak, herhalde nesnel veya fikirsel her varlığın ortak kaderidir. Ağaç gibi bir nesenenin nasıl bir karşıtı olabilir diye soracak olursanız, bunun cevabı ağacı yapılandıran sıfatlarda yatar. Çünkü biz sıfatlarımızın bir bileşimiyiz, onlarla yapılanırız. Ağaç nedir sorusuyla yola çıkarsak ağacın karşıtına ulaşmamız imkansızdır, fakat ağaç nasıldır dersek ağacı fikirsel olarak kavramakla kalmayız ağacın karşıtı nasıldır sorusunu da yanıtlayabiliriz. Bu sayede ulaştığımız sıfatlarla bir varlık tanımlayabilir ve onu ağacın karşıtı olarak düşünebiliriz. Ağaç hareketsizdir, doğayı besler, düşünmez. Bunların karşıtı, yani hareketli, doğadan beslenen ve düşünen bir varlık düşünebiliyor musunuz? Bence insan uygun bir aday. Batman kadar sıra dışı bir karakter Joker olmadan anlamsız olurdu. Tıpkı kılıç olmadan kalkana ihtiyaç duyulmaması gibi. Çözümler problemlerle var olabilir ancak. Peki ilk önce hangisi ortaya çıkar? Kılıç kalkan örneğinde bile durum ilk aklımıza gelen kadar açık değildir. Kılıcı yapan demir dövülürken, kalkan için de kullanılacaktır bu demir. Düşmanları kesmek için kılıç kullanılması fikri, kesilmemek için kalkan kullanma fikriyle aynı anda akla gelmeyebilir ancak o fikir evrende vardır. Biri tarafından bulunmayı bekler. Problemin tek önceliği, daha erken bir zihin ve vücüt bulmasıdır. Gecenin en zifiri karanlığının, şafağın habercisi olması gibi. Batman karakterini küçüklüğümden beri sevmişimdir. Kostüm giyip cadılar bayramında dolaşmak olsun her türlü karakterin derinliğine hayran olmak olsun beni çeken bir havası vardır. Birçok kahraman gibi doğa üstü güçleri olmasa da bu açığı kapatacak üç yönü vardır: Dahi seviyesindeki zekası, her türlü dövüş sanatında ustalaşabilecek bir vücut ve fedakarlıkla bilenmiş bir kalp. Polislerin ve savcıların şehirden çok mafya babalarına hizmet ettiği bir ortamda kendini şehrini kurtarmaya adamış bu kahraman bana her zaman ideal bir toplumdaki ideal bir insanı simgelemiştir. Bu kişinin kim olduğunun önemi yok. Önemli olan, içinde bulunduğu toplumu yaşatmadan kendisinin yaşayamayacağına inanmasıdır. Bu düşüncedeki insanlarla toplum yükselebilir ancak. Herkesin bencilliğe boğulup kör olduğu bir toplumda insanlar nasıl birbirlerine bağlanıp bir güç oluşturabilir ki? Joker karakterinin istediği budur. Batman’in tam tersi, toplumu ayırıp birbirine düşüren ve sadece eğlencesi için şehre zarar veren bir kişilik. Tıpkı günümüz tembel insanı gibi. Son bir senedir kafamda bir düşünce taslağı var. Toplumların bir iyilik havuzu olduğuna inanırım. Görevini yapan bir insan bu havuza bir damla su döker, ihtiyacı olan insan bir bardak su alır. İyi niyetli ve gelişmiş bir toplumda bu havuzun dolu olduğuna, herkesin havuzu dolu tutmaya çalıştığına inanırım. Fakat bizimki gibi tembel toplumlarda bu havuzun dibinden milletin ağzına açılan borular vardır. Yanlışlıkla topluma hizmet etmeye çalışan bir insanın emeği hemen sömürülür, paylaşılır ve geriye bir şey kalmaz. İyiliğe aç ancak onun kıymetini bilmeyen bir toplumdur bu. Hortumcuların kökünü kazımak da yetmez çünkü zaten onlar toplumun bencilliğinin sonucudur, bencillik hortumun sonucu değildir. Bu toplumlar için tedavi eğitim ve çağdaş düşüncedir, fırsat eşitliğidir. Kendi ülkemi düşündüğümde ise karşımda kendi dışkısıyla beslenen bir sistem görüyorum. Bu zincirin ilk halkası söylediğim ilk halka olmayabilir ama kendi sıramla sayıyorum halkaları. Aç bir çocuk yetişir, ailesinden duyduğu kadarıyla devlet hep para alır ve aç bırakır, sokakta yumruğa yumrukla cevap vermeyi öğrenir, okulda öğretmenin ve yönetimde olanların her zaman haklı olduğunu öğrenir, onlarla arasını kötü tutarsa notlarının düşük olacağını anlar. Arkadaşlar edinir ve bir şekilde yönetime geçer, kendisine yapılanı yapar ve işçisinden para keser. Az bir paraya çalışan işçinin çocuğu olur... Kendi pisliğiyle güçlenen ve kemikleşen böyle bir sistem Gotham’da da vardır. Bu sorunu dramatikleştirmek için oluşturulmuş bir kahraman ve bu sorunun bütün etkilerini tam gücüyle göstermesi için oluşturulmuş bir suçlu. Bir sorun ve çözümünün başarılı olarak tespit edilmiş temsilcileridir bu karakterler. Batman bence biraz taraflı bir yazarlık sayesinde kazanmıştır. Kazananın Joker olmasını beklerdim. Çünkü kişisel çıkarlar için uğraşmayı öğütleyen bir sistemde güçlenen taraf problemler olmalı ve çözümleri yutmalıydı. Naz Alara Erbek OTİZMİ YENMEK “ Clay, elleri cebinde duran genç bir adama doğru koştu, yabancının pantolonuna tutundu ve “Yardım edin!” dercesine çığlık attı. Adam şaşkınlıkla bakakaldı, sonra da eğilip onu kucağına aldı. Clay başını genç adamın omzuna yasladı. Nefes nefese yanlarına koşarak “Clay, benimle gel oğlum, hadi annene gel!” dedim. Oğlum bana baktı ancak gözleri sanki beni delip geçiyordu. Kan beynime sıçramıştı. Kafamdan bir sürü soru, aynı kalp atışlarım gibi hızlıca geçiyordu. Neler olduğunu anlamaya çalışıyordum. İki yaşındaki bir çocuk annesine sarılırdı, bir yabancıya değil... Anlayamıyordum. Benden niçin kaçıyordu? ”(Leeann Whiffen 11) Otizm, günümüzde hızla artış gösteren ve maalesef ülkemizde birçok kişinin anlamakta güçlük çektiği ve bilinçsiz olduğu bir hastalık. 2014’te yapılan bir araştırmada her 64 çocuktan 1’inin otizm hastası olduğu ortaya çıkmış. Artık yakın çevremizde bile rastladığımız bu hastalığın kaç kişi farkında ve kaç kişi otizm hakkında detaylı bir bilgiye sahip? En önemlisi de ebeveynler hızla büyüyen bu hastalık hakkında ne kadar bilinçli? Otizmin tam anlamıyla yapılan tanımı bizim bu hastalığı anlamamıza biraz daha yardımcı olabilir. Otizm yaşamın ilk üç yılı içinde ortaya çıkan ve yaşam boyu devam eden, sosyal etkileşim, sözel ve sözel olmayan iletişimde problemler, tekrarlayıcı davranış ve kısıtlı ilgi alanları ile kendini gösteren, karmaşık gelişimsel bir bozukluktur. Anne ve babaların bilinçli tavrı ve iyi bir tedaviyle otizm iyileştirilebiliyor. Burada en hassas nokta ve tedavide de en önemli olan etken ailenin bu durumu kabullenmesi ve bir an önce tedaviye başlaması. Ne yazık ki, özellikle Türkiye’de aileler bu durumdan kaçınıyor ve kendilerini çocuklarının normal olduğuna inandırmaya çalışıyorlar. Oysaki boşa geçen her gün ilerideki tedavi için bir o kadar zorluk demek. Otizm hastası olanları, ilerleyen bilimsel araştırmalar sayesinde, daha bebekken bile ayırt etmek mümkün. Göz kontağında bozukluk, çevreye olan ilgisizlik, isimlerine tepki vermeme ve konuşmada gerilik gibi birçok belirtisi olan otizmi bebeği dikkatlice inceleyerek fark etmek mümkün. Aynı zamanda Leeann Whiffen’in kitabında bahsettiği gibi nefes almada ve sindirimde yaşanan çeşitli problemler de otizmin belirtisi olabilir. Burada en önemli şey ailelerin çocuklarını kontrol etmesi ve gözlem altında tutması ve eğer şüpheye düşerlerse doğrudan bir uzman doktora başvurması çünkü farkındalık otizmi yenmenin en önemli unsuru. Tedavi sürecinde sabretmek ve pes etmemek çok önemli. Ailelerin otizmli çocuklarına kızmadan,şiddet göstermeden gerekirse tekrar tekrar aynı şeyleri sevgi ve şefkatle göstermesi aynı zamanda öğretmesi gerekiyor. Aileye düşen bir diğer sorumluluk ise otizmli çocuklarına güzel ve faydalı bir eğitim kurumuna göndermek. Maalesef, kimi aileler bu sorumluluğu geri plana atıyor ve ne yazıktır ki, birçoğunun derdi de eğitim masraflarını karşılayamamak veya bu masraftan korkmak. Leeann Whiffen’ın kitabın tanıtımında söylediği gibi “Hayatlarımızı ve tüm birikimimizi, oğlumuzu iyileştireceğinden emin bile olmadığımız bir şey için ipotek altına alacaktık. Ama zaman daralıyordu; ne kadar uzun süre beklersek, oğlumuzu kabuğundan çıkarmamız o kadar zor olacaktı. Biz bu masrafları nasıl karşılayacaktık? Biz bu masrafları nasıl karşılamazdık? “ İmkanı olan tüm aileler otizmli çocuklarına bu parayı harcamaktan korkmamalı,durumu olmayan aileler ise otizmle mücadele vakıflarına başvurmalı. Türkiye’deki otizmle ilgili olan vakıflar aileleri geri çevirmiyor ve yardımcı olmak için ellerinden geleni yapıyorlar. Burada esas sorumluluk yine aileye kalıyor. Ebeveyn isterse, çocukları mükemmel bir şekilde gelişim gösterebilir ve ileride dahi bile olabilirler. İsimlerini sıklıkla duyduğumuz yazarlar,ressamlar ve bestekarların birçoğunun otistik olduğunu biliyor muydunuz? Nikola Tesla, Isaac Newton ve Albert Einstein…Üçünün de ortak noktaları ünlü birer fizikçi olmalarının yanı sıra otizmli olmalarıdır. Friedrich Nietzsche, hepimizin bildiği ve felsefede çok önemli bir yere sahip olan filozoftur ve otizm hastasıdır. Aynı zamanda klasik müziğin duayenleri Mozart ve Beethoven da küçük yaşta otizmle mücadele eden isimlerden. Franz Kafka, Jane Austen ve Henry Ford… Örnekler uzar gider. Kuşkusuz ki tarihe isimlerini altın harflerle yazdırmış bu insanlar birer tesadüf değildir. Otizmlilerin beyinlerinin işleyiş yapıları normal insanlardan çok daha farklı olup, dahi özelliği göstermeye çok daha yatkındırlar. O halde ebevynler bu zekanın işleyişini nasıl değiştirecek ve çocuklarındaki bu dahi yönü nasıl gün yüzüne çıkaracak? En önemlisi eğitim aşamasında her adımı dikkatlice ve tekrar tekrar uygulamak ve çocuğun hafızasını bu yönden güçlendirmek. Aynı zamanda sosyalleşmekten korkan bu çocukları, olabildiğince sosyal ortamlara sokmak ve yeni insanlarla tanışmasını sağlamak. Otizmli çocukların hem sosyalleşmesini hem de motor becerilerinin gelişip, ilgi alanlarını ortaya çıkarmasındaki en önemli yardımcılar sanat ve spor. Birçok otizmli çocuk bu sayede ilgi alanlarını keşfediyor hem de iyileşmede büyük bir yol kat ediyor. Otizm, ailelerin sabrı ve şefkatiyle, eğitmenlerin azmi ve isteğiyle, resim, müzik ve spor takviyeleriyle tedavi edilebilecek doğuştan olan bir hastalık. Ailelerin bu durumla baş edebilmesi için en önemli olan şey bilinçlenmeleri. Bilinçlenmek için de en önemli faktörler bol bol araştırıp çeşitli doktorların makalelerini okumak, otizmle mücadele vakıflarına üye olmak ve en önemlisi de otizmli hastaya sahip ailelerin deneyimlerinden faydalanmak. Bu konuda Elveda Otizm’in yazarı Leeann Whiffen muhteşem bir iş çıkarmış deneyimlerini ve korkularını başarılı bir şekilde kelimelere dökmüş.Aileler şunu unutmamalıdır ki,bu hastalık asla bir engel değildir ve tam tersi çocuğunuz için mükemmel bir hayatın başlangıcı bile olabilir. Kaynakça: Elveda Otizm/Leeann Whiffen, https://otizm.wordpress.com/biz-kimiz/otistik-unluler/,https://www.tohumotizm.org.tr/basari-hikayelerimiz, https://www.medikalakademi.com.tr/bebek-otizm-teshis-tedavi-belirti-cocuk/,http://mehmetkucukgoz.com/SikcaDetay.aspx?SikcaID=20 İÇİMİZDEKİ GERÇEK: YERALTI ADAMI İnsanlar hayatları boyunca özellikle hep bir şeyden kaçar ve korkarlar.Bu şey kendileridir; kendi gerçek benlikleri. Kendi düşüncelerini anlamak, yaptığı şeyleri gerçekte hangi nedenle yaptığını bilmek bir insan için varılacak en son noktadır ve bence kimse buna kolay kolay ulaşamaz uzun bir yol katetmeden. Bu yüzden Dostoyevski nin ' yeraltı adamı' 40 yasında: Kendisine göre artık her şeyin bittiği, bir insanın ölmesi gerektiği yaş ve aynı zamanda da benliğini, tüm o iğrenç, tahammül edilemez kişiliğini çözümlediği yaş. Dostoyevski gerçekten onun neden bir yeraltı adamı olduğunu bana fazlasıyla gösterdi.Çünkü onun içinde yaşadığı büyük karmaşayı, kişilik bozukluklarını, zıtlıklarını ve kendisiyle çelişmelerini okudukça gerçekten de ona yeraltından daha uygun ve " yeraltı adamı"ndan daha güzel bir isim bulamadım. Zamanla bu adam benim ' tüm kalbimle' nefret ettiğim bir tip haline geldi. Gerçekte böyle bir insanla karşılassam onun kelimenin tam anlamıyla aşağılık bir insan olduğunu ve insan içine çıkmaması gerektiğini düşünürdüm.- tabii ki onun aklından geçenleri, düşüncelerini bilseydim- Aslında bu adamdan nefret etmemin iki büyük sebebi var: Birincisi : Sürekli benimle oynaması. Ne zaman söylediği şeylere inansam " aslında öyle değil" diyerek çok farklı nedenler ileri sürdü ve gözümden defalarca düştü. Artık ilerledikçe ona tahammül edemez oldum. Tam okumayı bırakacakken farklı ama hiç düşünmediğim noktalara değinmesi tekrar içimde bir istek uyandırdı.Ama yeraltı adamı beni sürekli kandırdı- tam onun kişiliğine yakışır bir şekilde-.Ben kendimi anlaşılması güç bir insan olarak tanımlardım ama yeraltı adamı beni gerçekten mağlup etti. Aslında belki de ondan nefret edişimin sebebi beni okuyucu olarak kandırması değilde; benden daha karmaşık ve anlaşılmaz bir kişiliğe sahip olması, bu üstünlüğümü elimden almasıdır.Ama ne yazık ki yeraltı adamı gibi kendimi yeterince iyi tanımıyorum, işte bir mağlubiyet daha! İkincisi ise, okudukça dayanamadığım, berbat bir insan olarak gördüğüm yeraltı adamının aslında bir o kadar da iyi bir düşünür ve aydın olması.İnsanlıkla , uygarlıkla , bilimle, doğa yasalarıyla ve daha sayamadığım birçok konuyla alakalı çok farklı tezler öne sürmesi beni çok şaşırttı.Başta kendini hasta, kişiliksiz, yerin dibinde bir adam olarak tanıttı, okuyucu olarak tüm bu sıfatlarına beni inandırdı ama sonra derinlere indikçe, o derinlerdeki adamın düşünür bir yeraltı adamı olduğunu gösterdi. Evet bunu kabul etmek benim için çok zor oldu.Ama o bir dahi! Ve bir insanın hem bir "yeraltı pisliği" hem de çok iyi bir düşünür olması, bu iki zıt öğeyi bulundurması ondan daha çok nefret etmeme neden oldu. Bir insanın bir niteliği olmalı.Akıllıysa akıllı, tembelse tembel, kötüyse kötü, iyiyse iyi. Ama yeraltı adamı, hem iyi hem kötü, hem aşağılık ruhlu hem de cok zeki. Aslında yeraltı adamı da bir niteliğinin olmayışından yakınıyor ve kendini bir türlü bir kalıba sığdıramıyor ki zaten bu onun için mümkün değil. Yeraltı adamından nefret ettiğimi birçok kez söyledim ama açıkçası düşüncelerini, neden kabuğuna çekildiğini okudukça onunla birçok benzerliğimiz olduğunu fark ettim. Bunu kendime itiraf etmem kolay olmadı çünkü çelişkileri sevmem, kendisiyle sürekli çelişenleri sevmem bu yüzden yeraltı adamını da sevmedim ama okudukça ona ne kadar benzediğimi fark ettim. Yeraltı adamı bir yerde aynen şunu diyordu " Benim asıl kızdığım şey, en sinirli anlarımda bile içimde bir öfke ya da hıncın bulunmaması, bütün cartcurtları yalnızca gönlümü hoş tutmak için yapmamdı...Yaratılışım böyleydi işte" Burada yazarın tamamiyle beni anlattığını düşündüm bir an. Bir insana bazen çok fena sinirlenebilirim hatta öfkeden kudururum ama karşıdaki ufak bir iyilik de yapsa hemen yumuşarım yani aslında içimde kızgınlık falan yoktur sadece öyle gözükmesini isterim ve gerçekten de yazarın düşündüğü gibi bunun yaratılışımdan geldiğine inanıyorum, istesem de değiştiremiyorum . Diğer bir benzerlik ise yeraltı adamı kendini herkesten akıllı buluyor diğerleri onun gözünde budalanın teki.Ben de içten içe kendimi diğer insanlardan daha akıllı bulurum, diğerlerinin benim gibi düşünemeyeceğini inanırım -bunun ne kadar yanlış olduğunu bilsem de-. Ama yine onun gibi tam yapılması uygun olan, yeri gelen şeyleri yapmak yerine tam tersini yaparım ve yine yeraltı adamı gibi utanarak köşeme çekilirim ama bundan onun gibi haz almam. Kendimle ilgili üzücü ya da utanç verici bulduğum olaylar bana haz vermekten çok beni daha depresif yapar.Onunla bu konudaki tek farkımız bu olsa gerek. Yeraltı adamının en doğru bulduğum düşüncelerinden biri de insanları "iki ayaklı nankör yaratık"lara benzetmesi. Yazar bunu yaşadığı çağda yazmış ama günümüzde bile hala aynı portre var.İnsanlar "nankörler" kendilerine verilenlerin, sahip oldukları maddi manevi ne varsa değerini bilmezler.Bence bunu görmek için biraz kafanızı çevirip çevrenize bakmanız yeterli. Her istediğine sahip, huzurlu mutlu bir hayatı olan, ama yoldan kolay çıkıp, sapkınlıklar yapan onlarca insan bulabilirim size. Sanırım yazarın insanoğlundan asıl nefret etme nedeni bu- ki benim de bir zamanlar öyleydi-. Yeraltı adamının da anlatmaya çalıştığı gibi insanlarda ölçüsüzlükten gelen bir erdemsizlik ve bunun