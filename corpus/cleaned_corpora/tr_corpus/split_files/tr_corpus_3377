kendime olan inancım yok oluyor, hayatta yeni şeyler deneyimlemekten korkar oluyorum, Ludo gibi. O her ne kadar benim için çok güçlü bir karakter olarak gözükse de aslında çoğu şeyden kaçıp kendi hayatını zindana çevirdiğini biliyorum, bunu düşündükçe de aslında o güçlü karakterin altında küçük bir dal kadar kırılgan bir kadın olduğunu gösteriyor bana kitabın sayfalarını bir bir çevirdikçe. Ludo’nun yaptığı hataları görünce daha da akıllandırıyor bu güzel sayfalar beni, daha güçlü yapıyor, hayatın belirsizliğine karşı korkularımı en aza indiriyor ve en önemlisi hayatımda tek başıma kalsam da her zaman her şeye karşı gerekli gücün bende olduğunu bana öğretiyor. Hepimiz aslında birer Ludo’yuz bir o kadar güçlü bir o kadar da kırılgan. Ayşe Ayça Öğrük KAYNAKÇA Agualusa, Jose Eduardo. Unutmanın Genel Teorisi. İstanbul: Timaş Yayınları, 2018. Metinde kullanılan fotoğraf: TKitap. (t.y.). http://www.tkitap.com/duvarin-ardinda-dunya-tarihi-unutmanin-genel-teorisi/ adresinden elde edildi. Batuhan Ketene İNTİHAR İntihar kavramı denince akla gelen ilk düşünce, hayat yeterince yaşamaya değer mi oluyor. Dünya üzerinde milyarlarca insan yaşamakta ve her biri belli amaçlar doğrultusunda mücadele etmekte; hayatta kalmak ve iyi bir yaşam sürdürmek, bunlar arasında en temel olanlarıdır. İşte bu noktada Albert Camus her insanın bir gün öleceğini ve insanların boşuna mücadele edip didindiklerini dile getirmiştir. Fakat bu durum hayatımıza son verip bu mücadeleden ve düzenden kaçacağımız anlamına gelmez çünkü insanlar, bu mücadele ve bu düzen devam etsin diye var olmuşlardır. Bu düzeni değiştirmek yaşamı yok etmek demektir. Genelde, buna karşı gelip hayatını sonlandırmak isteyen kişiler bu düzende bir yere sahip olamayan, hayattan bağlarını koparmış, mücadele gücü olmayan kişilerdir. Albert Camus hayatın boş ve anlamsız olduğunu söylemekle beraber bu boş düzen var olsun diye yaşamın olduğu düşüncesine varmış ve intihar eden kişinin bu duruma ayak uyduramamış olduğunu belirtmiştir. Neredeyse her birimiz bir intihar haberi duymuşuzdur, gerek medyadan gerek etrafımızdaki çevreden. Bu durum zamanla sıradan bir hale gelmeye başlamıştır. Hiçbirimiz de dönüp arkamızı bu insan neden kendini öldürdü, bunu yapmasının amacı neydi diye sormuyoruz. Tıpkı Albert Camus’un bize aktarmak istediği gibi yaşam belli bir düzenden oluşuyor kimisine göre boş ve gereksiz, kimisine göre anlatmakla bitmez. Fakat ortada bir düzen ve uyum var. Herkes yapması gereken görevi yapmalı ve bu düzene ayak uydurmalı aksi takdirde bu yaşamda var olmanın hiçbir anlamı yoktur. Her insan yaşama bir gün gözlerini kapatacak ve bu geri dönüşü olmayan yola ne zaman gireceğimizi hiç birimiz bilemeyiz. Fakat o gün gelene kadar yaşamış olduğumuz hayatı en verimli şekilde geçirip istediklerimize kavuşmak için mücadele etmeliyiz aksi takdirde neden bu Dünyada bir yere sahibiz kendimize sormamız gerekir. Dünyada en gereksiz, işe yaramayan dediğimiz canlının bile bir amacı varken bu dünyada en çok özelliğe ve yetiye sahip olan biz 1 Batuhan Ketene insanların neden amacı olmasın. Evet, hepimiz bir gün öleceğimizi biliyoruz ve boşuna mücadele ediyoruz diyebiliriz ama bu amaçlarımızdan ve hedeflerimizden vazgeçip hayatımıza son vereceğimiz anlamına asla gelmez. Yeryüzünde var olan düzen buysa biz insanlar bu düzende yerimizi almalıyız. Kısaca bu durumu şu şekilde dile getirebiliriz: “Hiç ölmeyecekmiş gibi çalış, yarın ölecekmiş gibi yaşa.” İşte bu söz biz insanoğlunun temel felsefesi ve hayata bakış açısı olmalıdır. Sonuç olarak, yaşadığımız hayat elinde sonunda sonlanacak olsa da onu yaşanabilir ve değerli hale getiren biz insanlar yaşadığımız her saniyenin değerini bilmeli ve bu doğrultuda amaçlarımız uğruna mücadele etmeliyiz. Bu yaşamda yer aldığımız sürece karşımıza çıkan zorluklarla mücadele etmeliyiz. Kitapla bağlantı kurmak istersek, Albert Camus Antik Yunan mitinin bazı kısımlardan bahseder ve kendi düşüncelerini de bu bağlamda harmanlayarak Sisifos’u mutlu bir şekilde ifade etmemiz gerektiğini söyler çünkü tanrılar tarafından cezalandırılmış olan Sisifos, mecbur kaldığı için değil, kendi tercihi olduğu için her gün o koca kayayı, geri düşeceğini bile bile, iterek tepenin başına kadar çıkartır. Her birimizin sabah yataktan kalkıp her gün olduğu gibi sıradan bir biçimde hayatımızı sürdürmemiz gibi Sisifos’da kayanın geri düşeceğini bilerek onu tepeye kadar çıkartmaktadır. Bu insanoğlunun doğasında olan en temel olay değil midir zaten? Bu dünyada, sevdiğimiz ve değer verdiğimiz insanlarla zaman geçirip hayatımızı belli bir düzen içerisinde sürdürebilme şansımız varken neden bu güzelliklerden kendimizi mahrum bırakıp hayatımızı sonlandıralım? 2 Batuhan Ketene KAYNAKÇA 1) Albert Camus. “Sisifos Söyleni”. Can Yayınları 18. Baskı. 3 Kurduğumuz Dünyalarımızda Hiç hayatınızın bir kurmaca olabileceği hissine kapıldınız mı? Çevrenizdeki insanların size aslında doğruları söylemediğini düşündüğünüz zamanlar oldu mu? Ya da hiç kimseye güvenemediğiniz, herkesin sizi aldattığını düşündüğünüz anlar var mıdır hayatınızda? Ben hayatını masum yaşayan bir insandım. Hiç kimsenin bana yalan söyleyebileceğini düşünmez, herkesin sözünü senet sayardım. Fakat bu yönüm zaman ilerledikçe değişti. Ben de ketum olarak nitelendirilebilecek, hatta insanlara karşı çekimser olabilecek bir kişiye dönüştüm. “Büyükmektendir,” dediler, değildi. Neden mi? Çünkü benim güvenim sarsıldı. En yakın arkadaşım diyebileceğim bir insanın ardı arkası kesilmeyen yalanlarıyla sarılmış dünyadan kendi çabalarımla kurtulmaya başladığımda çevremdeki insanların da hiç de masum olmadığının yavaş yavaş farkına varmaya başladım. Sözlerine sıkı sıkıya bağlandığım o insanların gerçek yüzlerini görmeye başlamamla birlikte de dünyaya olan bakışım istemsizce değişti. Bu düşüncelerle birlikte geçtiğimiz günlerde Truman Show1 adlı filmi izlerken hayatımın ne kadar da filmin baş karakteri olan Truman’a benzediğinin farkına vardım. Truman daha doğmasına aylar kala kayıt altına alınmaya başlanan, doğduğu andan itibaren kameralar karşısında büyüyen bir karakter. Çevresindeki tüm insanlar da Truman’ın şovunun bir parçası. Hepsi görevini yapmakla yükümlü aktör ve aktristlerden oluşuyor. Annesi ve babası dahi. Ama bundan sadece Truman’ın haberi yok. O çevresindeki her şeyi gerçek sanıyor. Çünkü tek bildiği gerçeklik ona anlatılan ve her gün yaşadığı gerçeklikten ibaret. Biraz düşündüğümde kendimi Truman’ın yerine koyabilmek için birçok nedenimin olduğunun farkına vardım. O da başkalarının oluşturduğu bir sahnede ana karakterdi ama bundan sadece kendisinin haberi yoktu, tıpkı benim de bir zamanlar hiçbir şeyden haberimin olmayışı gibi! Filmin ilerleyen kısımlarında Truman hayatındaki gariplikleri ve anlamsızlıkları çözmeye başlıyor, öyle bir an geliyor ki: herkesin o sahnede sürekli aynı şeyleri tekrar ettiklerini anlıyor. Komşusunun, köpeğini her gün aynı saatte aynı noktadan geçirdiğini, her insanı her gün aynı yerde gördüğünü fark ediyor. En sonunda da anlıyor ki herkes Truman’ı bulunduğu şehirde tutmaya çalışıyor. Kurtulmaya çabaladıkça bu konuda ona yardım edebilecek hiç kimsenin olmadığının farkına varıyor. Kendimi onun yerime koyduğumda tek düşünebildiğim şey bu yerden nasıl kurtulmayı başarabileceğim oldu. Tıpkı arkadaşımın bana söylediği yalanların farkına varmaya başladığımda, “Acaba başka yalanlar da var mıdır?” demem gibi. Onun söylediği her yalanın hayatımı ne kadar etkilediğinin farkına vardığımda ise tek yapabileceğimin böyle bir insanı kendimden uzaklaştırmak olduğu kanaatine vardım. Böyle bir dünyada yaşamak bana göre değildi çünkü. Onu ne kadar sevsem de düşündüklerimi yapmaktan çekinecek bir insan değildim. Karşıma alıp konuştuğumda her şeyi itiraf etti, bana çok üzgün olduğunu söyledi ve bir daha asla böyle bir şeyin olmayacağının teminatını verdi. Fakat, benim için iş işten geçeli çok olmuştu. Bildiğim dünya çok uzaktaydı artık, annemin ve babamın bana öğrettikleri tüm erdemler sanki yok olmuşcasına yaşamam gerekiyordu bundan sonrasında. Çünkü ben de saf olmamalıydım, ben de insanları yeterince tanıyabilmeliydim artık. Öğrendiklerimin tecrübelerim olmasını istedim ve böyle yaşamaya devam ediyorum. Fakat, hikâyem bitmedi tıpkı Truman’ın hikâyesi gibi. Sayfa 1 Truman filmin sonunda senelerdir hapsolduğu hapishanesinden kaçmayı başarıyor. Kapıyı açtığında bir ışık huzmesi beliriyor ve Truman bu ışığın içerisinde kayboluyor. Ben de kendi kendime acaba diyorum. Acaba ben de bir gün bu karamsarlığımdan kurtulabilecek miyim? Acaba ben de bir gün Truman gibi hapsolduğum hapishaneden tam manasıyla kurtulup o ışığın verdiği huzura kavuşabilecek miyim? Sanırım bu soruların cevabını bana zaman gösterecek. Öyle ya da böyle, yeniden tanımaya başladığım dünyamda, insanların görünüşleri artık benim için çok daha farklı. Emin Onur Karakaşlar Sayfa 2 Kaynakça 1The Truman Show. Yön. Peter Weir. 1998. DVD. Sayfa 3 Yunus Doğukan Çalışkan Daha Özgür Daha İsyankâr Sıradanlaşıyoruz. Herkes gibi oluyoruz. İçinde bulunduğumuz insan topluluklarının dayatmalarını kabul ediyoruz. İçimizdeki haykırışları neden bastırıyoruz? Neden çevremizdekilerin klişelerine karşı gelmiyoruz. Ben bunalmıştım artık. Bu gidişata nasıl dur diyebilirdim? İstemediğim şekilde davranmak bana fazla yorucu ve sıkıcı geliyordu. Hep aykırı davranmak istemişimdir. Aykırı derken kuralları olan insanlarımıza göre farklı davranmaktan bahsediyorum. Ah şu dayatmaları olan ve bu dayatmaların dışına çıktığınız zaman sizi etikliğin dışına çıkmakla suçlayan insanlarımız... Lisede okuduğum bir romanla sınırların dışına çıkabileceğimi fark ettim. J. D. Salinger’in tek ve eşsiz romanı “Çavdar Tarlasında Çocuklar”. Hepimizin içinde tuttuğu, bastırdığı isyanın dışa vurumunu gördüm romanda. Meğer toplum dayatmalarına savaş açabilirmişiz. Biriyle tanıştığımız zaman memnun oldum demek zorunda değilmişiz. Bu kitap bana özgür olabileceğimi gösterdi. Aslında hepimiz istediğimiz gibi davranabilirmişiz. Bütün ihtiyacımız olan biraz cesaret, biraz isyanmış. Ergenlikten yetişkinliğe geçerken hepimiz biraz asiyizdir. Fakat yapmak istediğimiz gibi yapamayız birçok şeyi. Bacak bacak üstüne atıp oturamadığımız günler olmuştur. Bu kitap özgün bir anlatımla ilham kaynağı oldu bana. Sıkça argolara başvurması toplumun basit değerlerine karşı adeta bir başkaldırı niteliğinde. Salinger denen herif kitabındaki rahat tavırları ve farklı hitap şekilleriyle ondan herif diye bahsetme cüretini veriyor bana. Romandaki bunalımlı, isyankar gencin özgün dünyasında kendimi gördüm. İçimdeki sesin dışa vurumu gibiydi bu kitap. Okurken, bastırdığım duygular açığa çıkıyordu. Bizim gibi birinden hikayesini dinliyordum. Dünyaya birlikte küfredip birlikte dalga geçiyorduk. Dayatmalara, birlikte karşı duruyorduk ya da en azından isyanımızı dile getiriyorduk. Bir anlamda özgürlük savaşçılarıydık -komik ama hayal dünyamı rahatça dışa vurabilmemi sağladı bu kitap-. Özgürce kaçıyorduk insanlardan ve hiç umursamıyorduk. Bırakıp gitmek gelir bazen içimizden. Herkesi, her şeyi bırakıp gitmek. Bu yaşlarda neden kaçılır ki demeyin çünkü farklı sebeplerden de olsa hepimizin içinde farklı dönemlerde açığa çıkar kaçış isteklerimiz. Aslında hep vardır bu istek ama bazen karşı koymak çok daha zor gelir diğer zamanlara göre. Hep de bastırırız bu arzumuzu ama romandaki genç ilham vermeye devam ediyordu bana. Küçük yolculuklara sürükledi beni defalarca. Uzak kaldım zaman zaman herkesten, telefonumdan bile. Romandan elde ettiğim cesaret duygusu çok yardımcı oldu bunu yapmamda. Duygularımı daha yoğun yaşıyorum. Hislerim ağır basıyor bazen kararlarımda. İsyanımı dışarı çıkaran bu kitap bana farklı bir bakış açısı da kazandırdı. Bunun iyi olup olmadığından emin değilim çünkü artık ince ve kötü detaylar gözüme daha çok batıyor. Aslında birçoğumuzun rahatça görebileceği fakat kafasını çevirmeyi tercih ettiği ayrıntılar. Yurttaki odama, dolabıma, masama ve masamın ışığına kinimi kusuyorum. Onların hatalarını yüzlerine vuruyorum. Nefret değil bu, onları seviyorum. Sadece sinir bozucu detaylara sahipler. Loş ışık, gıcırdayan sandalye ve daha niceleri... Aynı insanlar gibiler. Olmak istedikleri gibi değiller. Odamdaki masamın eskiden dolap olmak istediğini düşünüyorum. Ne yazık ki ustası onu masa olarak şekillendirmiş. İnsanlar da böyle işte. Okumak istemedikleri okullarda okuyorlar, giymek istemedikleri kıyafetleri sırf moda olduğu için giyiyorlar. Asıl ilgi alanlarını terk ediyorlar. Samimiymiş gibi davranıyorlar, sevmedikleri halde seviyormuş gibi yapıyorlar. Sistemin istediği biçimde davranıyorlar ve sesleri de çıkmıyor tıpkı dolap olmak isteyen masam gibi. Hatta çoğu zaman kendi istedikleri için yaptıklarını sanıyorlar. İnsanları da seviyorum yine de. Onları fikirlerimle cezalandırsam da ya da kötülüklerine karşı isyanımı yüzlerine vursam da kopamıyorum onlardan. Salinger’in romanda dediği gibi “Sakın kimseye bir şey anlatmayın, herkesi özlemeye başlıyorsunuz sonra.” (Salinger 200). Kaynakça Salinger, J. D. Çavdar Tarlasında Çocuklar. İstanbul: Yapı Kredi Yayınları, 2006. Sinem Kılıç YÜRÜMEK Küçüklüğümden beri en meyilli olduğum ve şu an belki de karakterimi oluşturan şey içimdeki kaçış hissiydi. Bu, bir bakıma içgüdüsel bir şeydi diğer ilgi alanlarım ve seçtiğim meslekten farklı olarak. Kaçmak hep özgür hissettirmişti beni ve hala hissettiriyor da. Belki de bir kod bu doğuştan gelen, köklere dönüşe bir çağrı. Kaçış yöntemim ise çok basit: Yürümek. Eskiden sadece hoşlanmadığım şeylerden ve bulunmak istemediğim ortamlardan kaçardım. Fakat şimdi durum daha farklı. Bu bir yaşam tarzına dönüştü ve yürümek düşüncelerimi de düzenleyen bir araç haline geldi. Belki de o kaçtığım toksik düşüncelerime engel olmaya yarıyor. Bu nedenden dolayı boğulmaktan kurtulduğumu ve yolumu bulduğumu düşünürüm genelde yürürken. İçine doğa da eklendiğinde o bir serüvene dönüşür. Yürümeyi keşfim ise daha çok bir ihtiyaçtan doğmuştu. İlk başta çok sıradan başlamış, sonrasında ise kitaplarla pekişmiş bir isyana dönüşmüştü aslında. Benim için ilk başlarda izole olmaktı belki de. Yalnız kalmak ve bir süreliğine zaman kavramından uzaklaşıp yaşadığım anın tadına ulaşmaktı. Bir süre sonra iş daha da farklılaştı. Düşünmenin ve kafamda belli olguları oturtmanın ya da en basitinden tasarım fikirlerimi geliştirmenin en kolay yolu yürümekti. Yürümek hayatımda büyük bir yer edindikten sonra daha farklı şeyler aramaya başladım. Önümdeki adımsa bu felsefeyi benimsemekti. İşte bu zamanlarda bana en çok yardımı dokunan kaynaklar Henry David Throeau, Ralph Waldo Emerson, Chris Mccandless’ın deneyimleri olabilir. Çoğu zaman yürümek benim için bir amaç olsa da, bazen bu bir araca dönüşür. Özellikle de söz konusu doğaya gitmekse. İşte yol bazen serüvene giden bir yol, bazen ise serüvenin kendisidir. Bir süre sonra yürümek benim için bir yaşam tarzı haline gelmişti. Bu yaşam tarzını deneyüstücülük akımını keşfederek benimsemiştim. Bu zamana kadar en sevdiğim denemelerden biri olan Yürümek’i de o zaman keşfetmiştim. İlk denememden sonra da deneyüstücülük üzerine birçok eser bitirmiştim. Bu zamanlarda ise yürümenin insan yaşamına benzetilmesini inceliyorum. Her bir yol aslında çok farklı şey öğretiyor. Özellikle de uzun yollar. İşte ünlü yönetmen ve yazar Werner Herzog’un gezi yazısı olan Buzda Yürüyüş her şeyi çok güzel bir biçimde özetliyor. Ölümü kabulleniş süreci gibi, ama aslında hayatın ta kendisi gibi. Yürüyüşe çıkışı doğuş gibi ve bitirişi ölüm gibi. Yürürken en keyif aldığım şeylerden biri de bu. Her şeyin bir şekilde bir sonu olduğunu biliyorum veya bitmesi gerektiğini ama o zamanı da sonuna kadar değerlendiriyorum. İnsanları izliyorum, doğayı takip ediyorum. İşte beni en çok etkileyen şeylerden biri de küçük bir hayatın kesiti olması ve o anı özel kılması belki de. Kaçmak dünyanın en güzel şeyi belki de içinde yürümek varsa. Hayatımı gözden geçirdikten sonra da bu içgüdünün neyden geldiğini anlamak pek de zor olmuyor. Öze dönmek isteği bunun ana nedeni. Ne kadar kendimi şehir hayatına yakın hissetsem de bir süre sonra gerçek, işlenmemiş bir şey arıyor buluyorum. İşte belki de o bastırılmışlıktan kaçmam beni buraya sürüklüyor her seferinde. Bir şekilde dinginliğimi sağlıyorum sonuç olarak ama hep böyle mi olacak düşüncesinden kendimi alamıyorum. Kocaman bir akıntıya benzetiyorum yaşamımı, yürüyüş de onun küçük dalgaları. Beni bir şekilde suyun içinde tutmayı başarıyor ve yolumu bulmamı sağlıyor bir bakıma. İşte belki de bundan dolayı her zaman hayatımdan hiç çıkarmayacağım bir şey bu. Throea’nun deyişiyle aylakça dolaşmak gibisi yok! KAYNAKÇA: Throeau, Henry David. Sivil İtaatsizlik Ve Yürümek. 2nd ed., Mayıs, 2015. Herzog, W. and Bolcakan, A. (2016). Buzda yur̈ uÿ us̈ ̧. Istanbul: Jaguar Kitap. Ensar Kaya MAYMUNLAR CEHENNEMİ Birkaç gün önce televizyon izlerken kanalları rastgele geçerken gördüğüm bir program ilgimi çekti ve bitene kadar izledim. Genel olarak Osmanlı İmparatorluğu’nun yüceliği, büyüklüğü, hoşgörüsü, adaleti ve benzeri konuları büyük bir aşkla, şevkle anlatıyordu. Konuşulanları dinleyen bir insan olarak söylüyorum, okuduğum hiçbir ütopya kitabında bile böyle muazzam, mükemmel ve muntazam şeyler duymadım. Kuşların su içmesi için cami avlularına açılan oyuklar, göç ederken sakatlanan leylekleri iyileştirmek için açılan vakıflar, kış aylarında acıkıp köylere inen aç kurtları doyurmak için yollara bırakılan yiyecekler gibi cidden insanı üzerinde düşündüren şeyler duydum katılımcıların ağzından. Acaba ne kadarı doğru ne kadar yanlış diyerek ben de kendi çapımda bir araştırmaya başladım. Araştırma esnasında oldukça ilgi çekici olaylarla karşılaştım. Örneğin Osmanlı donanmasında zamanında maymunların sıkça kullanıldığını ve bu maymunların hazin sonu beni ciddi manada şaşırttı. Osmanlı’nın Kuzey Afrika fetihleriyle beraber eskiden adı bile bilinmeyen maymunlara artık İstanbul’da çok sık rastlanıyormuş. Bu maymunların ticareti yapılıyor ve en önemlisi çok keskin gözleri olan maymunlar donanma gemilerinde gözcülük yapıyormuş. Hatta ve hatta insanlar arasında bir statü aracı haline bile gelen maymunların hikâyesinin sonu ise yürek burkan cinsten. Bir mollanın Cuma hutbesinde maymunların kadınlar tarafından fena işlerde kullanıldığını söylemesi üzerine galeyana gelen halkla beraber o gün İstanbul’da dalında maymun sallanmaya tek bir ağaç kalmamış. (Ekşi Sözlük, 2016) Bana kalırsa bu hikâyeden alınacak ana ders, öncelikle duyduğum her şeye inanmama ve din adamlarının halkı nasıl kolay manipüle edebildikleri mesajlarını aldım. Aklıma daha önceden bir internet sayfasında gördüğüm Stendhal’ın “Dinler çoğunluğun korkusu ve azınlığın kurnazlığı üzerine kuruludur” sözü geldi ve hak vermeden edemedim. (Meraklının Güncesi) Kendi açımdan bakarsam, doğduğum günden beri din kaidelerine sıkı sıkıya bağlı bir aile ve çevrede büyümüş olsam da aklımın bir köşesine kazındı bu sözler ve maymun örneğinin din adamlarının manipülasyonlarının sadece ufacık bir parçası olduğunu tekrardan gördüm. O günden birkaç gün sonra haberlere bakarken oldukça üzücü ve düşündürücü bir manipülasyon olayıyla daha karşılaştım. Haberde 6 kişilik bir çetenin birçok insanı daha önceki hayatlarında Veysel Karani olduklarını söyleyerek kandırdıkları ve çetenin insanlardan büyük miktarda para aldığı geçiyordu. Tıpkı Karanlık Çağ Avrupa’sındaki Katolik Kilisesi’nin okuma yazma bile bilmeyen halkın dini duygularını kullanarak cennetten arsa satması veyahut günah çıkartması gibi bu olayda insanların nasıl kolay manipüle edildiğini tekrardan gördüm. Son örnek olarak, rahmetli dedemden duyduğum Batmanlı bir şeyhin hikâyesini anlatmak istiyorum. Zamanında Batman’ın bir köyünde yaşayan bu şeyhin bir kerameti varmış. Suya su katıp ayran yaparmış. Yıllarca hiçbir köylü, şeyhi ya da kerametini sorgulama gereği duymamış. Şeyhin keramet haberleri yayıldıkça diğer köylerden ve şehirlerden kerameti görmek isteyenler şeyhi ziyaret etmeye başlamışlar. Sonralardan İstanbul’dan gelen biri aslında şeyhin kerametinin ayran yapmak değil rakı içmek olduğunu anlamış. Köylülere bunu söylediği zaman ise köylüler bu adamı döverek köyden atmışlar, şeyhe ve kerametine inanmaya devam etmişler. Bu örnekte tekrardan gösteriyor ki, insanların dini duyguları çok kolay manipüle edilebiliyor ve bunu kullan insanlar zaman ve mekan fark etmeksizin bu duyguyu kullanıyorlar. Şimdi tekrardan en baştaki televizyon programına tekrardan gelirsek, onların da bu manipülasyonun bir parçası olduğunu anlamak çok zor olmasa gerek. Objektiflikten uzak bir şekilde, sadece tek bir bakış açısıyla olayları aktarıyorlar. Burada etkilenen taraf olan halkın ise neden bu kadar kolay kandırıldığını ise Livaneli Konstatiniyye Oteli’nde “Yalnız babasını değil, onca acılardan geçmiş, çaresizlik, yoksulluk, savaş, iç çatışma, salgın hastalık gibi birçok nedenle yaralanmış olan halkın da hayata karşı tavrı buydu. Sus, dua et ve katlan! Ne yazılmışsa alnına, o gelir başına.” sözleriyle bir nevi açıklıyor. (Livaneli, 2015) Bence bu sebeplere eklenmesi gereken bir madde daha var. Halkın inanma içgüdüsü. Televizyon programındaki insanların olayları öyle bin bir gece masalları gibi anlatmasının bir sebebi var. İnsanlara inanılacak bir rüya bir ütopya sunmak. Çünkü onlar benden çok daha iyi biliyorlar ki insanlara inanılacak bir şey vermek onları kandırmanın temel taşıdır. Temel taşı olmadan da üstüne yalan binasını inşa edemezler. Bunun için sizlere tavsiyem rüyalara, masallara değil de gözünüzün gördüğüne, aklının kabul ettiği, mantık süzgecinden geçebilen bilgilere inanmanız. Güzel günler dilerim.. Kaynakça (2016, Mayıs 12). Şubat 2017, 20 tarihinde Ekşi Sözlük: https://seyler.eksisozluk.com/osmanli-doneminde-yuzlerce-maymun-neden-idam-edildi adresinden alındı Habertürk. (tarih yok). Şubat 20, 2017 tarihinde habertürk: http://www.haberturk.com 6 Mart 2012 Web. adresinden alındı Livaneli, Z. (2015). Konstaniyye Oteli. Doğan Kitap. Meraklının Güncesi. (tarih yok). Nisan 1, 2017 tarihinde Meraklının Güncesi: https://meraklininguncesi.com/2011/03/28/tanriya-dair-soylenmis-sozler-i/ adresinden alındı Bahadır YALVAÇ SICACIK BİR BAHANE: ÇAY Bu yazımı yazarken yavaş yavaş demlenmekte olan çayımın kokusu geliyor burnuma ve sanki daha içmeden rahatlamış, günün bitmek tükenmek bilmeyen işlerinin yorgunluğunu bir nebze de olsa üstümden atmış gibi hissediyorum. Bu koku bana ilkbaharda ağaçların altında yürürken daha yeni çıkmış yemyeşil yaprakların kokusunu anımsatıyor. Çay toplumumuzun büyük bir kesiminde de hemen hemen bende uyandırdığı gibi bir etki uyandırıyor. Ben çayın en azından bizim toplumumuzda sıcacık bir içecekten çok daha fazlasını ifade ettiğini düşünüyorum. Bizim toplumumuzda çay teklifi bir sohbet davetidir; bir paylaşma isteğinin, bir yakınlaşma arzusunun ifadesidir. Dışarıda nefesimizin bile donabileceği havalarda da, termometrelerin sıcaktan patlayabileceği havalarda da ‘’bi çay demle de içelim’’ diye duymanız hiç de alışılagelmedik bir durum değildir. O çay demlenip bardaklara döküldüğünde sanki insanları alıp çok uzaklara götürecek, uçsuz bucaksız ufuklara yapılacak yolculuktan sonra geri getirecek bir sohbetin kapısını aralar. Belki önce tarihin tozlu sayfalarına götürüp ardından ülke gündemine getirecek; biraz Fenerbahçe’nin Galatasaray’ı 6-0 yendiği maçtan bahsettirip devamında Beşiktaş’ın Avrupa’daki iyi ilerleyişinden söz ettirecek; ya da maneviyatın derinliği üzerinde düşündürüp sonra kısa yoldan köşeyi dönme yollarını aratacak bir yolculuk… Bizim insanlarımız yeni demlenmiş bir çay gibi sıcacık, taptazedirler. İlk defa gittiğiniz bir mahallenin, köyün, kasabanın kahvehanesinin önünden geçerken çay ikramı bahanesinin altında o insanların sıcakkanlılığını, sevecenliğini, misafirperverliklerini yüce gönüllülüklerini hissedersiniz. İnsanlarımız ne kadar farklılıkları olsa da aynı yolun nasıl ayrılmaz yoldaşları olduklarını, bir bütünün nasıl bölünmez bir parçası olduklarını çay ve çay gibi birçok bahaneyle bir araya gelerek apaçık bir şekilde gösteriyorlar. Toplanarak, kaynaşarak, severek, sevilerek, saygı duyarak, hoşgörü göstererek birbirlerini çok sevdiklerini, birbirleri için vazgeçilemez olduklarını anlatıyorlar aslında. Çayımı yudumlamaya başladım. Biliyorum ki çaya ne kadar tutkun da olsam, insanımın birbirine olan tutku ve bağlılığına yaklaşamam bile. Yüzyıllardır birbirini hiç terk etmemiş, ne kadar çorba gibi karıştırılmış olsa da sonunda hep oyunları bozarak omuz omuza vermiş ve kardeşlik duygusunu doruklarına kadar yaşayarak harici bütün unsurlara karşı dik ve sağlam durmayı başarmış. Bunu yaparken de hiçbir zaman fedakârlık yapmaktan kaçınmamış; gerektiğinde son kalan kuru ekmeğini bölmüş, gerektiğinde kefen parasından vazgeçmiş, gerektiğinde geride kundaktaki bebeğini bırakıp gözünü bile kırpmadan görevine koyulmuş. Kimi zaman dâhili unsurların tehdidinde de kalmış fakat birkaç haine kanıp da birliğini bozmamış, anlaşmazlıkları tatlılıkla çözerek kardeşliğine halel getirmemiş. İnsanımın bu yaptıklarına hayran olmadan edemiyorum. Çayım bitiyor yavaş yavaş. Artık ağır ağır yudumluyorum. Bardaktaki çayın eninde sonunda bitecek olmasına rağmen, çay tiryakiliğim nasıl bitmeyecekse; insanım da birbirlerine olan bu bağlılığından hiç vazgeçmeyecek. Bir bardak bitti mi yenisi istenecek, sonra bir daha, sonra bir daha… Bir şeyler, tıpkı çay gibi, birliktelik hep devam etsin diye vesile olacak. Sohbet uzadıkça, kalpler ince belli bardaktaki çay gibi sıcacık olacak ve yakınlaşacak. İnsanım birbirine çayın yanında hep muhabbetini ve sevgisini de ikram edecek. Gönlünden koparacağı parçaları yine başka gönüllerden kopmuş parçalarla değiştirip tekrar gönlüne yerleştirecek. Çayımdan son yudumumu az önce aldım. Gönlüm bir bardak daha istiyor ama bu sefer yanında ikram edeceği, iki lafın belini kıracağı, seven ve sevilen dostları da istiyor. Benim de mayamda insanımınkinde olduğu gibi bu birlik ve beraberlik duygusu fazlasıyla var. Ben de onlar gibi sevgimi paylaşmak, paylaşılan sevgiye ortak olmak istiyorum. Kardeşlik duygusunu enlerine kadar yaşamak istiyorum. Çayı bahane edip kalplerimizi bir arada tutmak istiyorum. İdealler ve İnsanlar Çocukluk anılarımdan aklımda kalan muhtemelen en kuvvetli şey büyüyünce bilim insanı olma isteğimdi. Dünyada bir şeyleri değiştirip, insanlık için faydalı bir şeyler yapıp adımı tarihe altın harflerle yazdırmak, o kadar olmasa bile geriye kendimden bir iz bırakmak istiyordum. Bunları düşünürken ismimin gerçekten bir kitaba altın renginde yazılışını hayal ediyor olmam, şimdi hatırladıkça beni kahkahalara boğan bir durum olsa da şu an fizik okuyorum ve bu durum hayalim doğrultusunda önemli bir adım attığımı gösteriyor. “Hayal” kelimesi belki benim gerçek anlamıyla adımı tarihe altın harflerle yazmam düşüncesini ifade edebilir fakat gelecekle ilgili asıl arzularımı ve hedeflerimi belirtmek istersem sadece ve sadece “idealim” ifadesini kullanabilirim. Geçmişte milyonlarca insan tıpkı benim gibi çeşit çeşit hayaller kurdu. İnsanların önemli bir kısmı hayal kurmanın yanı sıra ideallere de sahip oldular. Tahmin edilir ki insanlar uzak gelecekte dahi hayal kurmaya ve ideallere sahip olmaya devam edecek. Özellikle günümüzde hâlâ isimleri yankılanan insanları düşündüğümüzde pek çoğunun ortak noktası olarak ideallere sahip olmalarını görürüz. Tarihi kişilikler ideale sahip olmayı ve bu idealin uğrunda varını yoğunu ortaya koymanın “havalı” gözükmesine, böyle yapıldığında büyük işler başarmanın mümkün olduğunun düşünülmesine sebep olurlar. Fakat kendimizi idealimiz olarak gördüğümüz şeye kaptırmadan önce bu ideali sorgulamamız gerekmez mi? Emiya Shirou gibi fantastik yollarla kendimizi reddeden bir kendimiz ile karşılaşmamız pek mümkün olmadığına göre işi daha gerçekçi yollarla halletmeliyiz. Bunun için ideallerimizle ilgili özellikle dikkat etmemiz gereken iki husus idealin kaynağı ve idealin gerçek kimliğidir. “İdeal benim idealim kaynağı da benim!” gibi bir düşünceyi kafamızdan atmak başlangıç için en doğru adım olacaktır. Pek çok fedakârlık gerektirmesine hatta kendisini hiçe saymasını istemesine rağmen ideallerine sımsıkı bağlı olan Shirou bile bu idealinin ve bununla birlikte içindeki savaşma isteğinin kaynağını Archer ile yüzleşmeden tam olarak anlayamadı. Ayrıca ideallerinin kendisine ait olmadığı iddiasına cevap verebilmesinin hatırı sayılır bir vakit aldığını da unutmayalım. Böyle olsa bile Archer’ın dediği gibi idealleri kendine ait değilse bile bu ideallerin peşinden gitmenin nesi yanlış? Hele insan nüfusu bu kadar kalabalıkken bir idealin bir başkasına benzemesi gibi bariz bir durumun sonucunda “çalıntı” ideal iddiaları komik olmaktan öteye gidemiyor. Hepimizin idealleri olabilir ve bu idealler başkalarınınkine benzeyebilir. Bu benzerlikleri daha iyi anlamak idealimizin özünü anlamakta bize yardımcı olacaktır elbet. Emiya’nın çocukluğu ve babası ile olan ilişkisinin onun “Adaletin Kahramanı” olma isteğini açıklamada önemli etken oynaması ve “Adaletin Kahramanı” derken neyi kastettiğini daha iyi anlamasını sağlaması gibi. İdealimizde sorgulayacağımız ikinci durum olan idealin kimliği, idealin kaynağından kesinlikle daha çok dikkat edilmesi gereken bir durum. İdealin kimliği derken anlatılmak istenen şey idealin bizi ve çevremizi nasıl bir duruma sürükleyeceğidir. Eğer idealimiz ile kast ettiğimiz şeyi tam olarak kavrayamazsak veya idealimizin sonuçlarını net bir şekilde kestiremezsek büyük bir yanılgı içinde bu ideale tutunmuş oluruz. Benim ve belki de pek çok insanın en çok korktuğu şeylerden biri ömrünü adadığın şeyin zannettiği gibi sonuçlara yol açmaması ve bunun farkına ömründen uzun bir süre geçtikten sonra varmaktır. Archer’ın vurguladığı gibi idealleri tarafından ihanete uğramak, bir insanın başına gelebilecek en kötü şeylerden biridir. Bu yüzden bir düşünceyi ideal olarak benimsememizin arkasındaki fikri iyice kavramalıyız. Adaletin kahramanı olmak için yanıp tutuşurken herkesi kurtarmanın mümkün olamayacağını fark etmek örneğindeki gibi belli bir fikrin ideali olduğunu zanneden kişi gerçekleri fark ettiğinde hayallerini yıkabilir. Fakat idealin gerçek anlamını biliyorsa insan bu gerçeği kabullenerek yine de o ideale tutunabilir ve aslında bu tutunma ile ideal gerçek gücüne kavuşur. Oğuz Eren Saklı Kaynakça Fate/Stay Night: Unlimited Blade Works. Yönetmen Takahiro Miura, Yazarlar Akira Hiyama, Kazuharu Sato, Tatsuki Ichinose, 2014, Studio Ufotable. Muhammed İkbal Kazar Şehirlerin Karanlıkta Kalan Yanı Paris. Işık şehri. Mutluluğun ve özellikle de aşkın temsilcisi olmuş ve yıllardır da öyle kalmış bir şehir. Üzerinden iki dünya savaşı geçmiş. Kapılarını Hitler’e açmak zorunda kalmış ve hatta dört sene boyunca da Hitler’i misafir etmiş ama kimliğinden bir nebze olsun kaybetmemiş benzersiz bir şehir Paris. Simgelediği o dramatik, duygusal havayı geçirdiği zor günlerden doğmuş dokunaklı anılar, hikâyelerle zenginleştirmiş bile. Eyfel Kulesi’nden Sen Nehri’ne yansıyan gün batışına kadar birçok yönüyle sanatın her dalına ilham kaynağı olmuş, olmaya da devam eden bir şehir Paris. Her yıl milyonlarca turistin akınına uğrayan ve filmlere belgesellere konu olan bir şehir Paris. Paris diyince herkesin aklına gelen, hayalleri süsleyen bu Paris’ten başka bir Paris olduğunu düşündünüz mü hiç? Sanatın her çeşidinde rastlayacağınız Paris’ten farklı, imrenme duygusundan ziyade iğrenme duygusunu harekete geçirecek bir Paris. Paris’in hemen yanı başında dünyanın gözü önünde yaşam mücadelesi veren sefalet içerisindeki halkı ile arka planda kalmış, bilinmeyen ikinci bir Paris. George Orwell de Paris ve Londra’da Beş Parasız adlı eserinde yazar olarak iş ​ ​bulmak haftalarca çırpınmış daha sonra çeşitli talihsizliklerle elindeki paradan da olmuş bir adamın yaşam mücadelesini ele alıyor. Parisin kara yüzünü, ikinci Paris’i, ortaya çıkaran, pansiyonlardan atılma korkusu ile giydiği ceketine kadar her şeyini satmış ve bu pansiyonlara, tavanda gezen böceklere rağmen, ödeme yapmış bir adam bu adam. Günlerce bir lokma dahi yiyecek bir şey bulamamış ve zaman zaman hayattan pes edip kendini açlığa terk etmiş, sonra karın tokluğuna günde on dört saat aralıksız garson olarak çalışmayı kabul etmiş, yani direnemeyip sonunda köleliğe girmeyi kabullenmiş bir adam. Bu adamın Paris’in sokaklarında başından geçenler incelendiğinde sadece Paris’in değil, günümüzün bütün modern şehirlerinin karanlık ve içler acısı yönü kendini gösteriyor aslında. İkinci Paris sadece bir şehirden ziyade çok daha kapsamlı bir gerçeği temsil ediyor: büyük şehirlerin geniş iş imkânları sebebi ile cazip bir hâl alması ve bu iş imkânlarının ​​ ​​peşinden gelen nüfus kesiminin hayat şartlarının ne denli içler acısı olabileceği. Başka şehirlerden de birkaç örnek vermek gerekirse: yeni modeli çıktığında hiç zaman kaybetmeden satın aldığımız telefonları aylığı yüz dolara mal olan çocukları çalıştırarak üreten fabrikaları ile Pekin ve günlük yevmiyesinin beşte biri belediyenin toplu taşıma araçlarına giden işçileri çalıştıran inşaat firmaları ile İstanbul yeter de artar sanırım. Bu şehirlerde zenginlerle neredeyse komşu sayılabilecek bir uzaklıkta yaşayan fakir insanların yaşam mücadelesi vermeleri için ellerine bir tek seçenek bırakılıyor bazen: karın tokluğu ve kalacak yer pahasına inanılması güç şartlar altında çalışmak. Birkaç yüzyıl öncesine kadar yaygın ve yaygın olduğu kadar da sıradan görülen bir uygulama olan köleliğin karşımıza çıkan bu yeni formunu içselleştirmemiz tarihin tekerrür ettiğinin en açık göstergesi olsa gerek. Köleliği cağ dışı ve gaddar bir uygulama olarak gören ve bunun bir zamanlar yasalar tarafından dahi desteklendiğini duyunca şaşkınlığını gizleyemeyen insanoğlu her zaman olduğu gibi kendini eleştirmekten âciz ne yazık ki. Kendimizi eleştiremediğimiz gibi toplumumuzun yaşadığımız devirdeki yanlış uygulamalarını da böyle gelmiş böyle gider edasıyla ele almamız bundan kaynaklansa gerek. Kaynaklar George Orwell, Paris ve Londra’da Beş Parasız, Can Yayınları, 2015 Makbule Berfin BAYDAR Yolcunun Dünyası Kocaman, yaşlı bir dünya burası. Görecek günler, gezilecek yerler öyle çok da dışarıda böyle korkunç bir dünya varken kimlerin buna cesaret edeceği tartışma konusu. Bırakın yolculuk etmeyi sokağa adımını atmaktan dahi korkar hale geldi insan. Ömrünün sınırlarını bir kan çemberiyle çevrelemek zorunda kaldı. Attığımız her adımdan korkuyoruz şimdi, yeni bir sabahın ne göstereceği ise bir sürpriz değil, aşikâr bir gerçeklik, öyle değil mi? Oysa çok sevdiğim bir hikâyesinde Sait Faik şöyle diyordu: "Bütün ümit yarın sabahta.". Bu yeni yıl ve yeni sabahlar nedendir bilinmez yeniymiş gibi hissettirmiyor bana. Hal böyle olunca insan umudu başka başka yerlerde arıyor. Ben de Sait Faik’in umuduyla yollara tutunmak istiyorum farklı dünyalar keşfedip biraz olsun bu karanlıktan uzaklaşabilmek için. Yollara vurulmak ve hiç bitmeyen bir tren yolculuğunda bulmak istiyorum kendimi. Bir tren vagonundan izlemek istiyorum biraz da bu hayatı. Hızlıca akıp gitsin, detayları görmeyeyim ama genelin güzelliğinde kaybolayım istiyorum. Kuşların, ağaç dallarında cıvıldaştığını göreyim bir anlık. Onların ekmek bulma derdi beni hüzünlendirmesin. Bir serçenin, soğuk ve karlı bir kış gününde ne kadar üşüdüğünü düşünecek kadar uzun kalmayayım hiçbir durakta. Yaralarım artık kanamasın, yollar sarar acılarımı da nasılsa. Antonio Tabucchi, “…bir şehre gitme niyetiyle bindiğim tren beni başka bir yere götürür.” derken ne kadar da haklı. Yazarın da dediği gibi bazen yola bir yere varma telaşıyla çıkarsın ama vardığın yer kalbinde, daha önce hiç uğramadığın bir yer olur. Bir kez yolculuğa çıktın mı son durağın neresi olacağı belli olmaz çünkü aslında kendi içinde seyahat etmeye başlar insan. Tren raylarına baktığımda tek gördüğüm demiryolları olmaz benim. Orada bambaşka bir şiir saklıdır belki de. Hiç duyumsamadığım bir acı, farkında olmadığım bir özlem beliriverir bir anda. Yolculuk öyledir, aynı hayat gibi sizi nereye savuracağı belli olmaz. Özellikle tren yolculuklarının yeri çok ayrıdır benim için. Annem her zaman heyecanla anlatır ilk tren yolculuğumuzu. Daha beş yaşında bir çocukken aslında arabayla çok kısa sürede gidebileceğimiz bir yolu kara trenle gidelim diye tutturmuşum ve benim yol maceram böyle başlamış. Annemin anlattığına göre o kapkara, umutsuz trene neşe kaynağı olmuşum. “O kompartımandaki herkesin hayatına dokundun sen.” der annem. Öyle iyi hissettirir ki o günün anılarını dinlemek bana. Aslında hala öyleyimdir; yol boyunca hiç sesimi susturamam, bir geveze olurum. Hele bir de hiç bilmediğim, görmediğim yerlere yapıyorsam bu yolculuğu, onun tadı bambaşka olur. Yeni insanlarla tanışmanın, başka diyarları keşfetmenin zevkini veren çok az şey vardır şu hayatta. Ben öykü yazmayı da okumayı da çok severim. Uzun seyahatler ikisi için de önüme fırsatlar sunar. Her gittiğim yerde, her taşın altından başka bir öykü çıkar karşıma. Vagonlar arasında dolanırken başka başka hayatlara konuk olurum. Şehrin gürültüsü ve kalabalığının ardında hiç göremediğim bir çocuğun başını okşarım kendi çocukluğumu bulmak istercesine, onun hayallerini dinlemeye zaman bulurum belki de. Metropollerin koşuşturması, zamansızlığının içinden çıkıp da ulaşamadığım hayatlara yeniden dokunurum belki kim bilir. Elimde olsa tüm memleketi bir uçtan bir uca tren vagonları içinde gezip görmek isterim. En büyük hayallerimden biri de budur. Öyle ki lise yıllarımda garip bir eğlence anlayışım vardı bu hayalimle de bağlantılı. Zaman zaman yanıma bir kitap alır ve metroya binerdim. Sürekli duraklar arasında gidip dururken kitaplarımı okurdum. Bir günün tamamını o yeraltı treninde geçirdiğim bile oldu. Nedendir bilmiyorum, kendime ayırdığım bu zaman bana hep iyi hissettirirdi. O kadar çok yüz görürdüm o kadar çok konuşmaya şahit olurdum ki o günlerde. Sevgilisiyle kavga edenler, sınavdan düşük aldığı için ağlayanlar, sadece eve ekmek götürme telaşında olan insanlar ve çok nadir de olsa mutluluğu yüzünden okunanlar… Birbirinden farklı onlarca bakış, yüzlerinde bambaşka yaşlılık izleri insanların… Bir yazar için o kadar ilham verici bir yer daha var mıdır bilemiyorum. Sabahtan akşama, karalar dururdum ben de bu insanların öykülerini. İşte onların hikâyelerini büyütmek için bir tren yolculuğuna çıkmalı belki de. Yollar bize böylesine ilham verici öyküler sunarken, evde oturup beklememeli. Bana göre bir yazar o öykülerin peşine mutlaka düşmeli, vagon vagon dolaşıp onları bulmalı ve yazmalı, ziyan etmemeli. Yollar ne kadar uçsuz bucaksız ve ne kadar ilginç öykülere gebe… Gerçeklikten, dünyanın kirliliğinden kaçabilmek için yeni bir kapı aralar onlar önümüze. Upuzun yolculuklara çıkmalı insan. O uzun yollarda kendini yeniden keşfedebilmeli, yaralarını sarmalı belki de. Yani nereye vardığımız değil, yolculuğun kendisidir bizi heyecanlandırması gereken de. Gidilecek o kadar çok yol, varılacak öyle güzel yerler, keşfedilecek o kadar durak, dokunulacak o kadar çok hayat var ki bir an bile ara vermemeli yolculuk etmeye sevgili okur. Kaynakça Abasıyanık, Sait Faik. Semaver. İstanbul: İş Bankası Kültür Yayınları, 2016. Tabucchi, Antonio. Yolculuklar ve Öteki Yolculuklar. İstanbul: Can Yayınları, 2016. YASEMİN ÖZTÜRK 21301428 YALNIZLIĞ IN KOKUSU Her gün güzel kokmak için kullandığınız parfümün kökenini hiç merak etmiş miydiniz? Çoğu kişi tarafından parfümün Fransa’ da doğduğuna inanılsa da parfümün doğuşu çok ama çok öncesine dayanır. Antik Mısır’ da o zamanlar Tanrıları kutsamak için kokulu otlar yakarlardı. Kokulu merhemler, yağlar ve esanslar hem günlük hayatta hem de mumyalama yapılırken kullanılırdı. Mısır Kraliçeleri ise banyolarına yasemin, gül gibi çiçekler ekler, değerli çiçek özleri sürünerek güzelleşirdi. Parfümün doğası daha o zamanlardan keşfedilmişti. Aynı müzik gibi parfüm de doğasında notalar barındırıyor. Üç ana bölümden oluşan on iki nota… Üst nota, parfümün sıkıldığı anda gelen ilk kokusu, en uçucu esanslardan oluşur ve etkisi kısa sürer; orta nota ise kalp notasıdır, parfümün genel karakterini belirler ve parfümün en kalıcı notası: alt nota, birkaç gün etkisi süren esanslardan oluşur, parfümün kalıcılığını belirler. Mısırlılara göre gerçek parfümün elde edilmesi için bir ek nota yani on üçüncü nota gereklidir. Bir efsaneye göre bir firavunun mezarı açıldığında öyle bir koku yayılır ki mezarı açanlar kısa bir süreliğine de olsa kendilerini cennette gibi hisseder. Kokunun içindeki on iki esans keşfedilir fakat on üçüncü esansın ne olduğu ise muamma kalır. Orta Çağ nasıl bir çağdır ki çağların en karanlığı unvanını alsın? Avrupa’ da yoksulluğun, düzensizliğin, kokuşmuşluğun hüküm sürdüğü dönem… Bir çocuk dünyaya gelir, terk edilir, yetim kalır. Daha yetimhanedeyken farklı olduğu diğer çocuklar tarafından anlaşılır.Tanrı tarafından nâdide bir yetenek ile kutsanmış (yoksa lânetlenmiş mi demeliyim) olan Jean-Baptiste Grenouille, olması gerekenden daha fazla koku alma duyusuna sahiptir. Grenouille’ nün burnu her kokuyu derinlemesine algılayabilir, metrelerce öteden herhangi bir nesneyi tanıyabilirdi. Aldığı kokuları tanımlamak için kelimeler bile yetersiz kalıyordu. Bir gün Paris sokaklarında gezinirken büyüleyici bir kokunun peşine takılır. Kokunun sahibinin peşine düşer, onu koklamak ister. Kadın ise ürker ve bağırmak ister. Grenouille kadının ağzını sımsıkı kapar ve böylece ilk cinayetini işlemiş olur. Aklında ise tek bir soru vardı: “Kokuyu nasıl saklayabilirim?” 18. yüzyılın Fransa’ sında Paris sokaklarında geçen bir katilin hikâyesi olan Koku romanı, o dönemi en iyi yansıtan, yaşatan romanlardan birtanesi. Sayfalarını her çevirdiğimde farklı bir doku, farklı bir koku vardı içinde. Bir bakıma Koku var olma mücadelesinin, yalnızlığın romanı gibi gelmişti bana. Normalde seri katillere insancıl bir biçimde yaklaşmayız hatta nefret besleriz. İşte bu romanı farklı kılan da bu. İster istemez Grenouille’ yü tanıdıkça ona sempati duyuyorsunuz. Grenouille’ nün koku alma duyusu o kadar gelişmiş ki bu duyu, diğer duyularına baskın gelmiş, doğru tabiri kullanmam gerekirse bu yetisi onu duygusuzlaştırmış. Bütün dünyası kokular olan bir karakter, kokusunun olmadığını fark ederse ne olur? Bir “hiç” olduğunu fark eder. Bu dünyada var olmak için onun da bir kokusu olması gerektiğini düşünür. En orijinal en gerçek kokuyu yapmak zorunda hisseder kendini çünkü buna ihtiyacı vardır. Hayatının amacı on iki esansı ve en önemlisi ise on üçüncü esansı bulabilmek olur. On iki esans on iki kadın…Ve de en güzeli en safı on üçüncü esans… Amacına ulaşmıştı lâkin istediğini elde edebilmiş miydi? İnsanı da en çok hayal kırıklığına uğratan şey değil midir amacına ulaştığında aslında istediği şeyin o olmadığını fark etmesi? Bu sorunun cevabı romanın çarpıcı sonunda saklı. Eğer siz de bir katilin gözünden heyecan verici öyküsüne tanık olmak ve farklı dönemde yaşamış olan insanların hayatına dâhil olmak istiyorsanız bu romanı mutlaka okumalısınız. Alkım Deniz Sarıkaya Adsız “Yıldızlı Gece” Bağımlıları Resim sanatının güzelliği bence duvara astığımız tabloların göz doldurmasındansa içimizde uyandırdığı hislerden geliyor. Tıpkı kitap okumak gibi, resimlere bakmak da beni kısa süreliğine de olsa içinde bulunduğum gerçeklikten koparıyor, düşüncelere sevk ediyor. Özellikle Vincent van Gogh’un meşhur “Yıldızlı Gece” tablosu benim için hepsinden çok farklı. Öyle ki, zaman zaman bu tabloya bakma ihtiyacı hissediyorum. Bunu açıklamaya çalışmak, özellikle de kelimelerle, gerçekten zor ancak elimden geleni yapacağım. Kendinizi karanlık bir gecede yıldızlarla dolu gökyüzünü seyre dalarken bulmuşsunuzdur mutlaka. Öyle anlar, benim en sevdiklerimdir. Çünkü yıldızları izlerken zaman normal akışından ayrılır, hayat artık bildiğim hayat değildir. Her şeyden ve herkesten ayrılmış küçük bir baloncuğun içinde gibi hissederim kendimi. Günlük hayattan çok farklıdır bu, çok daha güzeldir. Ama bir kere o anın tadına vardığım için, diğer tüm yapılanlar keyifsiz ve anlamsız geliyor bana. Yeryüzünde geriye kalan tüm zamanımı yıldızların altında geçirmek istiyorum. İşte bu tablo da bana, başka birinin de benim gibi hissetmiş olduğunu düşündürüyor. Neredeyse taptığım gökyüzünü, bir de başkasının gözlerinden izliyorum böylelikle. Tarifi gerçekten zor, hele de geceleri gökyüzü size de böyle hissettirmiyorsa. Çünkü hayatımın her anında biraz eksik, biraz hasta hissediyorum. Sanki bir bağımlılığım varmış gibi. Mesela “Adsız Alkolikler” ya da “Adsız Narkotik” gibi Adsız “Yıldızlı Gece” Bağımlıları toplantıları olsaydı eğer, benim itirafım şu şekilde olurdu: “Herkese merhaba. İsmim Deniz. On dokuz yaşındayım. Ve bir bağımlıyım. Bunları yüksek sesle söylemek gerçekten sandığımdan da zor olacak ama ben bir bağımlıyım. Hayatın bir anlamı varmış hissine, sahte umuda ve bedenimden de öte, sanki tüm benliğimi ele geçiren mutluluğa bağımlıyım. Ne zaman gece gökyüzüne baksam ve sakince parlayan yıldızları görsem yaşadığım ezici farkındalık duygusuna yeniden âşık oluyorum. Her seferinde en basit, en sıradan fikirler bile heyecan verici görünmeye başlıyor, sanki bugünler çoğalıyor, yarınlar yeryüzünde bir cennet vaat ediyor, tüm duyularım keskinleşip güçleniyor. Sevinçlerim büyüyor, acılarım soluk hüzünlere dönüşüyor. Dudaklarım gülüşlerden başka ifadelere teslim olmayı reddediyor.” “Evet, ben bir bağımlıyım. Hayatta olma hissine bağımlıyım. Ama yıldızlı geceler hayatta hissetmenin tek yolu olmamalı. Çünkü gökyüzünde yıldızları bulamadığım zaman yaşamıyor gibiyim. Ne içtiğim sudan, içime çektiğim havadan keyif aldığım var, ne sorumluluklarımı yerine getiriyorum. Ailem, arkadaşlarım, tüm sevdiklerim benim için endişeliler ve onları rahatlatmak için elimden hiçbir şey gelmiyor. Yıldızlı geceler olmadan sadece yarım bir insan gibiyim. Belki bunu ancak şimdi kabul ediyorum fakat yıllardır derinlerde bir yerlerde bunu çok iyi biliyordum. Bu bağımlılık... Bu yanlış, sadece yanlış işte.” “Ama artık yalnız olmadığımı da biliyorum. Benim gibi başkaları da var, çevresiyle ve kendiyle başa çıkamayan, mücadele edecek gücü hep başka yerlerde arayan insanlar. Alkolikler, uyuşturucu madde kullananlar, kafein bağımlıları, adrenalin tutkunları, âşıklar, kitap kurtları... Ben zayıflıklarımı unutmanın yolunu ışıl ışıl gökyüzünü seyre dalmakta buldum ve hiç farkına varmadan, yıldızlı geceler zayıflıklarımdan biri haline geldi. Bağımlıyım ama aynı zamanda hazırım da. Hayatımın kontrolünü yeniden elime almaya, tek başıma bir bütün olmaya hazırım. Bulutlara ve yapay ışıklara inat, dolu dolu yaşamaya kararlıyım. Bugün geri kalan hayatımın ilk günü. İyileşmeye bugün başlıyorum, yarın bambaşka biri olacağım. Hepinize teşekkür ederim.” Sandalyeme tekrar otururken ufak halkadan destekleyici bir alkış yükselirdi, hatta belki de birkaç samimi gülümsemeyle buluşurdu gözlerim. Ancak ne mutluluğu geceleri gökyüzünde bulmak bağımlılık kabul ediliyor, ne de bunun için destek grupları var. Tüm endişemi ve kendi benliğime karşı verdiğim bu mücadeleyi anlatacak olsaydım kimsenin beni ciddiye alacağını da düşünmüyorum. Oysa herkes, ömrü boyunca bir kez olsun yıldızlarla dolu bir gökyüzüne bakmış, inanılması güç, yalın bir güzellikteki bu dipsiz boşluğun sebep olduğu öforide kendini kaybetmiştir. Çünkü aslında yıldızları izlemek, yıldızlardan dönüp kendini seyretmektir. Galaksilerde dolaşırken kendi ruhunun derinliklerinde kaybolmaktır. Çünkü hepimizin kafasının içinde yıldızlarla dolu bir gökyüzü var ama bulutlar ve diğer tüm ışıkları bize bunu unutturuyor. Nereye gideceğimizi düşünmekten şimdi nerede olduğumuzu, başkalarına bakmaktan kendimizi unutur olduk. Acele etmekten ve devamlı birtakım işlerle meşgul olmaktan yaşamanın tadını unuttuk. Hayatta olmak her zaman akıntıda sürüklenmekten mi ibaretti acaba? Yoksa bu çorabı kendi başımıza kendimiz mi ördük? Hâlbuki her saniyede ayrı bir keyif var, alınan her nefes ayrı bir mutluluk. Ben gerçekten de bunları hatırladığım tek ana bağımlı oldum. Yaşadığım, ben olduğum yegâne zaman başımı milyarlarca küçük ışıltıya doğru kaldırdığım an. Belki sandığım kadar yalnız değilimdir. Belki benim gibi düşünen, benim gibi hisseden birileri daha vardır. Belki Vincent da Yıldızlı Gece’yi resmederken sanatoryumdaki odasında bunları düşünüyordu. Belki bundan sonra siz de geceleri başınızı kaldırıp sayısız yıldızla karşılaştığınızda bunları düşüneceksiniz. Kaynak Van Gogh, Vincent. Yıldızlı Gece. 1889. Yağlıboya. Modern Sanat Müzesi. New York. Aylin Mumcular 21301848 TURK101-18 Başak Berna Cordan 5. Ödev- Final 16.12.2014 HAYATIN KENDİ ŞİİRİ Cahit Sıtkı Tarancı’nın Otuz Beş Yaş kitabını okuduğumda, şiir dünyası yeni bir okuyucu kazandı diye düşünmüştüm, yanılmamışım. Şimdi başka şairlere de açtım kapılarımı. Buyursunlar, hoş gelmişler... İlk misafirim de Cemal Süreya oldu, elinde hediye olarak da Sevda Sözleri’ni getirmiş bana. Çok teşekkürler, beni ziyadesiyle memnun ettiniz... Yıllarca hatırımdan çıkmayacak bu kitabı zihnimin hangi köşesinde saklayabilirim acaba? En iyi şekilde korunup saklanmalı böyle bir hediye. Bilemiyorum... İnsan hiç ağırladığı misafirinin kim olduğunu bilmez mi? Ne ayıp... Misafirime daha fazla mahçup olmadan öğrenmeliydim hemen. Laf aramızda kendisinin hayatı çalkantılarla geçmiş. Annesini erken yitirdiğinden olacak, her kadında anne sevgisi ve şefkatini aramış. Duygularını ve hayatını o kadar yoğun yaşamış ki, hayatına dört evlilik sığdırmış ve yaklaşık kırk farklı evde oturmuş. Önceleri Süreyya olan soyadını bir iddia sonucu Süreya olarak değiştirecek kadar da duygusal ve çocuk ruhlu biri çıktı bakın misafirim. Bana tüm şiirlerini içeren bu kitabını getirmesi de büyük nezaket. Mumcular 2 Kitapta o kadar etkileyici ve güzel şiirler vardı ki, tatlarına doyamadım. Şiirlerini her okuduğumda damağımda farklı tatlar bıraktılar diyebilirim. Onun kadınlara olan sevgisi, hava gibi, su gibi vazgeçilmez türden. O aşka aşık bir şair. Şiirlerinde, örneğin “Nehirler Boyunca Kadınlar Gördüm” şiirinde öyle betimlemeler var ki, bir tablo misali şiir resme dönüşüyor. (Süreya 12) Sanki elini uzatsan dokunacaksın onlara, o kadar canlı... Şairden aldığım bu güzel hediye okudukça çeşitlenen, çeşitlendikçe güzelleşen bir hâl aldı giderek. Değişik duygular yaşattı bana. Üzdü çoğunlukla, utandırdı yer yer, bazense eğlendim onun muzipliği karşısında. “Beni Öp, Sonra Doğur Beni” şiirinde çok duygulandım mesela, anne özlemini dinledim onun ağzından. (Süreya 27) Sonra alıp bambaşka diyarlara götürdü elimden tutup. Mardin’e gittik birlikte, ardından da Kars’a... Soluklanıp kahvaltı bile ettik hatta, gerçekten de kahvaltının mutlulukla bir ilgisi olmalı. Bir sigara yakıp eski sevgililerini anlattı arada, sevişmelerini... Sevişmek demişken aklıma geldi. Şair şiirlerinde sevişmeyi fazlasıyla ele almış. Çıplak olmak, onun için sorun olmamış. Bu onun sevgiye olan aşırı ihtiyacından kaynaklanıyor olabilir. Küçükken pek sevgi görememiş anladığım kadarıyla. Ölüme karşı ağaca sarılıyor. O denli yalnız, sevilmeye muhtaç. Şairin kız kardeşinin saçından kuyuya sarkıtılması ile ilgili yazdığı şiir de gerçekmiş mesela. Acımasız üvey annesi şaire ve kardeşlerine çok eziyet etmiş. İnsan inanamıyor, nasıl oluyor da bir insan bu denli acımasız olabiliyor. Annesiz kalmış, öksüz çocuklara bu şekilde davranan, ancak canavar ruhlu bir yaratık olabilir. İnsan olamaz… Bir eseri okuyup anlayabilmek için, onu yazan kişiyi de tanıyıp anlamak lazım. Yoksa verilmek istenen duygu tamamıyla alınamaz. Şairin hayatını okurken kötü üvey anne detayına rastlamasaydım eğer söz konusu şiir beni o kadar fazla etkilemeyecekti belki de. Annesini erken kaybettiğini bilmesem, şiirlerdeki sevgiye olan açlığı daha az hissedebilirdim ya da. Ben şairi ağırladığım için çok memnun oldum. Onun şiirlerini severek, zevkle okudum. Umarım şair bir gün gelip sizin de kapınızı çalar. Kabul edin onu kalbinizin odalarına, izin verin dolaşsın içeride. Açın okuyun size verdiği hediyeleri, koyun baş ucunuza Mumcular 3 gitsin. Zaten başka bir yere de yakışmaz o hediyeler. Onun yeri orası. Yazının başında bilemiyorum demiştim ya ben de buldum galiba cevabı. Kapanışı da bu hediyeye yakışır bir şekilde yapayım iyisi. Annenizle, babanızla ve tüm sevdiklerinizle başka kimseye muhtaç kalmadan huzurla yaşayabileceğiniz bir hayat dileğiyle... Kaynakça Duruel, Nursel ve Feyza Perinçek. “ ‘Beni öp sonra doğur beni' dizesinin ardındaki hayat: Cemal Süreya” (09 Ocak 2014) 23 Kasım 2014. <http://vatankitap.gazetevatan.com/haber/beni_op_sonra_dogur_beni_dizesinin_ardindaki_hayat_cemal_sureya/1/22091> Süreya, Cemal. Sevda Sözleri. İstanbul: Yapı Kredi Yayınları, 2014. Aysu Aktulay Zincir Vurulmuş Özgürlük Özgürlük… Malumunuz, günümüzde Y kuşağı, benim de içinde bulunduğum yaş aralığı oluyor, özellikle özgürlüğe düşkünlükleri ve bağımsızlığa olan sevgileriyle göze çarpıyor. Yaşantımızın belki de en kilit noktası sayılabilecek bu kavramın geçmişten günümüze ne kadar gelişip farklılaştığının az çok herkes farkındadır. Peki, bu konuya gereken değeri verip özgürlüğün hakkını vererek yaşıyor muyuz veya bu özgürlüklere aslında sadece şanslı olduğumuz için sahip olduğumuzun bilincinde miyiz? Maalesef, şimdinin dünyasında bile her birey özgürlüğe ulaşabilmiş değil, birçok insan bu basit kavrama hasret olarak yaşamını sürdürmeye çalışıyor. Bize göre basit bir olgu çünkü hayatlarımızın sahibi biziz, özgürlüğün yokluğunu hiç tatmadık bu yüzden yalnızca kölelik ile alakalı tarihi metinler okuyup öyle bir olaya tanıklık etmeden tam olarak bilinçlenmeyi bekleyemeyiz. Solomon Northup’ın 12 Yıllık Esaret isimli yapıtı da dünya tarihinin en çirkin gerçeklerin biri olan kölelik üzerine ve bana kalırsa günümüz toplumlarında hala var olan ırkçılık ile ayrımcılığı insana tecrübe ettirmek için önemli bir eser. Bu filmi izledikten sonra “Köle gibi çalışıyoruz.” diye söylenip, hayatımızdan şikâyet etmek aslında oldukça bencilce kalıyor. Bizler günlük sıkıcı ve nispeten sıradan meselelerimizle uğraşırken bırakın meselelere boğulmayı en doğal hak olan yaşamanın bile ellerinden alındığı kişiler var. Acı bir gerçek ki, özgür bir yaşam hak edip etmemekle elde edilen bir şey değil çoğu zaman, birçok insanın yaşamları üzerine seçim veya söz hakkı bile yok. Filmin buna benzer bir farkındalık yaratmasının en büyük etkeni belki de Solomon’un kendisinin de özgür bir adamken bir gün kendisini köle olarak buluyor olması olabilir. Bu tür bir durumda olan binlerce insan var, yani aslında buzdağının görünmeyen kocaman bir kısmı. Alıştığımız özgür bir ortamımız varken bu ayrıcalığımız bir anda elimizden çekip alınsa özgür yaşamaya alışkın bünyemiz yüzünden büyük bir boşluğa ve bilinmezliğe düşerdik. Evet, özgürlük bir ayrıcalık çünkü bırakın din, dil ve cinsiyeti; birbirlerini hala ten rengine göre yargılayan ve kabullenemeyen bireyler varken böylesine adaletsiz bir sistem içinde herkes eşit haklara sahip olamıyor. Şöyle bir düşünürsek, bu tür bir ayrıştırıcı ideolojiye sahip olmak çok kolay çünkü her birimiz toplumun görüş ve normlarından ister istemez etkileniriz, ilk eğitimimizi ailemizden alsak da onlar da toplumun bir bireyi ki insan sosyal etkileşim içinde olan bir varlıktır, tamamen bir bağımsızlık söz konusu değil denilebilir. Anne babalarımızın bizler küçükken elimize verdikleri oyuncak bebekler bile beyaz mesela, yeni yeni farklı renklerde oyuncaklar üretilmeye başlandı. Şimdi ki çağımızda bile ırkçılık konusunda çok gelişmiş ve ilerlemiş değiliz esasen. Arada tek tük istisnai olayların haberleri karşınıza çıkıyordur, örneğin; küçük beyaz kız kendisine siyahi bir oyuncak bebek alıyor. Henüz toplum tarafından ayrıştırıcı ideoloji ile kafası bulanmayan küçük kızın tek düşündüğü kendisine bir arkadaş edinmek. Buradan da şunu anlayabiliriz ki hiç kimse doğduğunda ayrıştırıcı düşünce ve görüşlere sahip değildir. Yani, toplum bir bakıma içinde barındırdığı bireyleri ayrımcılığa itiyor özellikle de en bariz ayrımcılık olan siyah-beyaz insanlar arasında yapılanına. Hatta bazılarımız bu yapılanları görmezden gelip kendi köşelerine çekiliyor, olay kendisine dokunmadığı sürece bunlara sessiz kalacak o kadar çok insan var ki. Oysaki insanlar birbirinin özgürlük hakkına saygı duyup sahip çıkmadıkça karmaşa ortaya çıkar. Bana kalırsa şu da hayatın ironisidir ki bizler köpeklerden veya Aysu Aktulay timsahlardan korkup kaçarken belki de en çok korkmamız gereken, bize en çok zararı dokunan insanlardır. Kaynakça: Northup, Solomon.12 Yıllık Esaret. Çev., Aykut Sığın. İstanbul: Maya Kitap: 2015. Damla İrem Kılınç Trenden Gördüğüm (İzmir Mavi Treni, Ocak 2016) Yolculuk etmeye bayılırım en çok da trene binmeyi severim. Çok şanslıyım ki, aslen Eskişehirli olduğum için, en çok kullandığım ulaşım aracı da genellikle tren oluyor. Çoğu insandan farklı olarak beni hem evime götüren, hem de evimden çok uzaklara götüren trenlere binip duruyorum. Tâbiki bu durum, üniversiteyle birlikte Ankara’da yaşamaya başlamamla daha da bir arttı. Evimi her özlediğimde hemen bir trene atlayıp gider oldum. Artık trene binerken hissettiğim duygularım da giderek değişti. Eskiden yeni bir şehri gezecek, görecek olmanın verdiği büyük bir coşkuyla, sevinçle binerken trene artık benim için sıradan bir şeye dönüşmeye başladı. Trenlerin de eskisi gibi olmamasının da bunda etkisi yok değil, tâbiki de. Yeni hızlı trenler belki de bendeki trene binme sevincini uyandırmıyordu. Böyle hissetmeye başlamışken, ara sıra garda eski trenlerden görürdüm, onlardan biri İzmir Mavi Treni’ydi. En son çocukluğumda binmiş olduğum bu eski tarz trenlere yeniden binmek isterken buldum kendimi ve geçen kış bu trenlerden birine bilet alarak İzmir’e gittim. Yolculuk uzundu fakat bir o kadar da hoştu. Bana bir sürü şeyi düşünmem için fırsat verdi. Zaten yolculuk etmeyi de bu yüzden severim, kimse tarafından rahatsız edilecek bir tarafınız yoktur, -yanınıza çok konuşkan bir teyze, amca oturmadığı sürece- yine de o an sadece o uçakta, o otobüste veya o trendesinizdir. Yanınıza gerçekten konuşkan biri oturmuş olsa bile tatlıdır, bu o yolculuğun bir şansıdır belki de, ayrılırken üzülürsünüz bir daha konuşamayacak olmaktan bu kısa süreli sohbet arkadaşınızdan. Trenle İzmir’e gitmek uzun sürmüştü, neredeyse on üç saat. Hava karanlıkken bindiğim trenden hava aydınlandığında inmiştim. Yolculuk böyle uzun bir gece olunca bir sürü şey düşündüm, dediğim gibi bunlardan biri herhâlde bir sosyolog olsam ve bir toplum, bir bölgeyi gerçekten tanımak istiyorsam, yapacağım şeyin o bölgedeki trenlere binip uzun yolculuklar etmek olduğunu düşündüm. Çünkü trenler, başka ulaşım araçlarının durmadığı birçok köy ve kasabada duruyorlardı. Her bir durakta, insanların inip biniyor olmaları sosyolojik bir gözlem için güzel örnekler oluşturuyorlardı bence. Bundan başka, tek başıma ilk defa bu kadar uzun bir yolculuk ediyor olduğum için bununla ilgili tuhaf duygularım da vardı içimde. Yalnız olduğum için daha dikkatli, daha uyanık olmalıydım herhangi bir tehlikeye karşı ama bunların hiçbirisi kötü değildi. İzmir’e gittiğimde hemen ulaşabileceğim akrabalarım, arkadaşlarım olsa da, bu yolculuğu tek başıma yaptığım için içimde hoş, pürüzsüz bir duygu hissediyordum. Biraz trenin içerisini, biraz kendi içimi, güneş doğmaya başlayınca da dışarıyı izleyerek yaptığım bu yolculuk beni sonunda çok mutlu etti. Güneş doğup hava aydınlandığında gördüğüm manzaraları o kadar sevdim ki, her güzel şeyi gördüğümde olduğu gibi, kameraların gözlerimiz kadar iyi görüntüler yakalayamamasına üzüldüm. Elimden geldiğince trenden gördüğüm güzel manzaraların fotoğrafını çekmeye çalıştım, biraz sabah sisinde tren dönerken gördüğüm öndeki vagonları, karlı dağları ve üzüm bağlarını. Fotoğraflar ne kadar gerçeğindeki kadar güzel olmasalar bile, en azından o zaman orada olup gerçeğini gördüğüm için ben de öyle bir etki yaratıyor ve orada olmuş olduğum için mutlu oluyorum. Yani, trenle yapmış olduğum yolculukların sonunda kendime güvenim artmış oluyor ve bununla birlikte kendimi hep daha iyi anlamış oluyorum ve benim için trenden gördüğüm manzaralar sadece trenden gördüğüm manzaralar olarak kalmıyor. O an ne düşünüyorsam ve hissediyorsam onlarla birleşiyor ve sonunda daha anlamlı oluyorlar. Zamanın Ötesine Geçmiş Aşklar- Aşıklar Kafka ve Milena, aşklarını mektuplarda yaşamış ve kim bilir posta memurunun ayak sesleri hatırında olup yaklaştığı anda dizlerinin bağı çözülen aşıklardan kaçıncılarıdır. Bazılarına göre en kötüsü de tek taraflı okuyor ve var olan platonikliği açığa vuruyor olmamız. Ne var ki idealize etmeyi en sevdiğimiz soyut kavramlardan biri olan aşkı, büyük yazarın kafasının içinde olduğu gibi kağıtta görüyor olmamız, başka bir insanın hele ki uykusuz ve hastalıklı gecelerinin sebebi olan bir kadının parmak izleri, arzuları, istekleri ve düşünceleri değmeden yazıldığı kadar saf bir şekilde okuyabiliyor olmamız büyük şans bana göre. Birbirlerine yazmaya başladıktan bir süre sonra Kafka'nın numaralandırmayı akıl ettiği birbirini takip eden, önceleri gün aşırı yazılmış sonra günlük gazete düzenine yaklaşmış ve nihayetinde özleminin somut göstergesi olarak sabah akşam kaleme alınmış mektuplar; bir sonrakini okumamızı şiddetle tavsiye ederek bizi gelen mektubun içeriği hakkında tahminler yürütmeye ve daha olası olana hayal etmeye yönlendiriyorlar. Olup bitenden çok haberdar olmadığımız, aralarında geçenlerden ve yüz yüze görüştükleri sınırlı zamandan sadece damıtılmış şekilde bilgi sahibi olduğumuz ve çoğunlukla taşan duygu yoğunluğunu iç çekerek kabullendiğimiz mektuplar bunlar. Tarihin bazı sayfalarına göre Milena tarafından yakılması buyrulmuş, bazılarına göre de Milena'nın söz sahibi olmasına vakit bırakmadan Kafka'nın çoktan yok ettiği karşı tarafın mektupları, amacı bu olmasa dahi sonucunda bizi ideal Milena'yı 266 sayfa boyunca yaşatmaya ve Kafka'nınkilere cevap olarak kendi hayal gücümüzün ürünü olan mektuplar, pusulalar veya sadece birkaç kelimelik notlar yazmaya itiyor. Gözlerimiz sayfalarda dolaşırken kendimizden mutlaka bir parça bulduğumuz, tanıdık biriymiş hissine kapıldığımız ve yüklü olduğu anlamlar dolayısıyla kalbimize dokunan anlar oluyor. Kendimi Milena'ya amacı direkt olarak bu olmasa da benim ruhumdan da izler taşıyarak can bulmuş karakteri bozguna uğratmadığı, cevaplarını yayınlatmadığı için teşekkür ederken buldum diyebilirim. Bir okur olarak yapmaya en yatkın olduğum ve belki de en sevdiğim şeydir ki karakterlerin bana benzeyen yönlerine sıkıca tutunur geri kalan yönlerini içten içe manipule edip kitabın akışını kendim hazırlarım. Ve bu yüzden de olay örgüsünde beklemediğim bir şey gelişince ya da kitabın sonu okurlarının çoğunluğuna sürpriz yapmaya karar verince büyük tepkiler gösteririm. İnsanların kitap okumayla eş değer olan bu gizemi çözmelerinden dolayı önceliklerinin okumak ve üretmek olduğuna inanırım, salt bilgilenmek değil. Mektuplaşıyor olmanın Kafka'ya çekici gelen ve kendisine göre sakinleşmesini ve yatışmasını sağlayan yönlerinden biri belki de kendisini birkaç kez gördüğü kadına idealize ettiği sevgili rolünü yüklemiş olması. Sadece üç kere aynı havayı soludukları bir yerde bir araya gelmiş olmaları, olası görüşememe ihtimalinin yanında yazara gereken direnme gücünü, özlemini kontrol altında tutma isteğini vermiş gözüküyor. Milena'nın sitem ettiği ve Kafka'nın da iadede bulunduğu gibi, "Sen gelmezsin elbet, çünkü sen gelmeyi, sana gerektiği zamana bırakırsın." (s.158). Sevgiliyi görmek istememizin biraz daha irdelendiğinde bencilliğe dayalı olduğunu kabul etmek durumunda kaldığımızın bir kanıtı oluyor Milena'nın sitem dolucümlesi. Sadece görmeyi dilemektense beraber geçirilen vakit sonucu memnuniyet dolu olup kendi benliğini yatıştırmak için yaptığımız şey. Yaşanılmış gerçeklik olmaya bir adım yakın olan münasebetleri belki de bir adım uzaklaşsalar bir rüyaya veya sokaklara ait oldukları çocukluk dönemlerine geri dönmeye de olabildiğince yatkın olmalı ki tutarlı bir şekilde sürdürdükleri ilişkileri, tutarlı kelimesini kullanmak için karar verdiğimiz süre boyunca devam etmiştir. Belki cesur bir yorum yaparak tutturdukları bu düzen, satırlara döktükleri konular ve yazıştıkları günler kadar her şeyiyle zamanın ötesine geçmiş, üstü örtülemeyecek bir aşk-aşık örneği yaratmıştır diyebilirim. Eylül ÖZYURT 21302519 Recep YILDIZ Ulaşabilir Miyiz? Din, dil, ırk, mezhep, zenginlik veya fakirliğin önemi olmadan toplum içerisinde insanların birbirinden ayrılmadığı, herkesin eşitlik ve barış içerisinde yaşadığı bir kareyi anımsattı bana “A Centennial Figure 1 A Centennial of Independence (Rousseau) of Independence” adlı çalışma. Dünyamızı oluşturan toplumların böyle bir yapıya sahip olması günümüz koşullarında her ne kadar ulaşılamaz gözükse de, benim düşünceme göre toplumu oluşturan bireyler atacakları küçük adımlarla dünya barışını ve bireyler arasında mutlak eşitliği sağlamak için önemli bir başlangıca olanak sağlayabilirler. Bu durumda insanların duyarlılığa ve farkındalığa ihtiyaçları olabilir ve bu olguları, içinde bulundukları sosyal yaşam içerisinde yer alan diğer bireylere de aktarmalılar. Peki, yeryüzünde yer alan yaklaşık altı milyar insanın kaçı, yapıtaşını eşitliğin ve barışın oluşturduğu toplum düzenlerine sahiptir? Başka bir ifadeyle, tüm toplumlarda eşitliğin ve barışın sağlandığı bir dünyaya ne kadar yakınız? İçinde bulunduğum toplum yapısı da dâhil olmak üzere dünyanın birçok yerinden okuduğum haberler ve duyduğum olaylar ışığında, eşitlik kavramının neredeyse yok olduğu kanısına varmaktayım. Konuya bakış açımın bu yönde olmasının sebebi ise, diplomasi ilişkilerine bakıldığında barışın ve sükûnetin sadece kâğıt üstünde olduğudur. Bunun yanında, eşitliğin tamamen yok oluş aşamasına girdiğini düşünmemin sebebi ise din veya ırk gibi kavramların günümüzdeki olaylarda önemli bir yere sahip olması. Son başkanlık seçimi ile yönetime geçen Donald J. Trump, bazı ülkelerin 1 Recep YILDIZ vatandaşlarına Amerika’ya uçuş yasağı uygulamakta. Bu on ülkeden çoğu, Müslüman ülkesi olmakla birlikte, uçuşların yasaklanmasının gerekçesi de terör saldırıları adı altında örtbas edilmeye çalışılıyor. Benim düşünceme göre, bu durum dünyada gün geçtikçe etkisini gösteren “İslamofobi” olgusunun sebep olduğu haksız ayrımcılık ve ön yargıdan kaynaklı. İnsanlar, “Yaşasın İslamofobi” diyen, çağdaş toplum düzenine eşitsizliği getirmekten başka bir işe yaramayan Protestanları dinleyerek neden toplumlar arasında eşitsizliğin oluşmasına izin veriyor ki? ABD başkanı da dâhil herkesin bildiği üzere Amerika’da 8,1 milyon Müslüman yaşamakta. Değinmek istediğim noktada, toplumların iç içe yaşayabildiğini hâlihazırda idrak etmiş hükümetler, bu durumu topluma tam tersi bir şekilde empoze etmeye çalışılıyor ki bu çok acı verici. Dünyada yer alan diğer Müslümanlara “terörist” sıfatını yakıştırıyor olmaları, fikrimce, onları diğer Avrupa ülkelerinde yaşayan insanlar gibi yapacağı özgür seçimlere engel oluyor. Bir bütün olarak ele alırsak bence bu durum, etik olmamanın dışında insanlığın da karşısında durması gereken bir sorun. İnsanların bu tip ayrımcılığa ve eşitsizliğe tabi tutulması, insanlığın varoluşundan beri aranan barış olgusunun da benim düşünceme göre önüne geçmekte. Hal böyle olunca, dünyayı oluşturan toplumlarda olması gereken eşitlik ve barış olgularının ikisi birden varlığını koruyamıyor. Ayrımcılığa tabi tutulan toplumların yaşadığı ülkeler, eşitsizliğin veya yasağın getirildiği ülkeye karşı ister istemez bir karşıtlık içerisine girmekte. Bu karşıtlık kimi zaman siyasi anlamda tehditler veya uzlaşmazlıklara sebebiyet veriyor ki beni tedirgin eden asıl noktalardan biri bu. İnkılap Tarihi ve Atatürkçülük adlı derste öğrendiğim kadarıyla, savaşların ana sebebi olmasa da başka ülkenin topraklarında yaşayan toplumlara yapılanlar, o toplumların ülkelerini rahatsız etmiştir ve savaş közlerinin parlamasında etkili olmuştur. Birinci Dünya Savaşı sonunda karşımıza çıkan portrede, barış olgusunun tarihte açık bir şekilde hiç bu kadar ezildiğini görmemiştik bana kalırsa. Geçmişte yaşanmış bu olaylardan yola çıkarak vardığım noktada, günümüzde yer alan toplumlararası karmaşada, zıtlıklar 2 Recep YILDIZ haddinden fazla ileriye gidecek olursa bu zıtlıklar savaşlar olarak patlak verebilir ki bu durumun bana gösterdiği tek bir şey var: barışın bir daha hiçbir şekilde elde edilmeyeceğidir. Böyle bir şey gerçekleşecek olursa, bu dünya, korku ve telaş içerisinde olan altı milyar insana yaşamak için çok ama çok küçük bir yer olacak. Dile kolay geliyor, evet. Belki de bu durum çok açık. Demek istediğim güçlü ülkeler arasında anlaşmazlıklardan savaşın közleri kızarabilir ve aşağı yukarı herkes bu durumun farkında. Benim düşünceme göre insanlar, daha çok bilinçlenmeli ve bu tehlikenin varlığını sadece bilmekle kalmayıp, sosyal hayatta farkındalık yaratmak adına ellerinden gelenin fazlasını yapmalıdırlar. Kaynakça Rousseau, H. (tarih yok). A Centennial of Independence. Celebrations, Music, Dancing, Peasants, Real Life. Google Arts & Culture, Paris. 3 Taş Fırın Ekmek Sizi bilmem ama ben olur da küçücük bile olsa bir yalan söylersem, olur da yaptığım o duvarlara, beni ben kılan olgulara ufak bir rüzgâr estirirsem, o zaman içimde bir yangın çıkar ve o her şeyi, benliğimi yakar yıkar. Bir kadın olarak doğuştan bize nakledilen, isteyip istemediğimiz sorulmadan bize ait gösterilen normlar vardır. Bir feministim deyip burada kadın haklarından bahsetmeye niyetim yok. Olur da zamanım olursa onu da ayrı ayrı konuşuruz. Benim burada belirtmek istediğim, istemeden kendimizi soktuğumuz kalıplar. Biz mi kalıplarımızı oluştururuz yoksa kalıplar mı bizim için seçilir ve biz ona göre mi yoğrulup şekil alırız, işte beni düşündüren bu. Kimse kırılıp gücenmesin ama zaman, mekân, ortam genellikle kadınları (bazen erkekler için de geçerli olabiliyor) kalıplara iter. Olduğumuz benliği gizleyip o kalıba göre şekillenmemiz ve o olmamız beklenir. Bunun iyi ve kötü yönlerinin olduğu aşikâr ve ben bunları da sizinle tartışmak niyetinde değilim. Buğday olarak başladığı öyküye taş fırın bir ekmek olarak çıkan bir ekmeğin öyküsü de değil anlatmak istediğim ama benzerliklerin olmadığını söylemek de yanlış olmaz. Bu benzerlik sadece buğdayın ağır başlığından mıdır bilinmez ama boynu bükükken sert değirmenlerde ezilerek pişirip, taş fırın ekmek yapmakla bizim benliğimizi alıp bambaşka birine sokmak aynı gibi gelir bana. Bizi biz yapan şeyleri, bazen kendimiz belirleriz bazen de çevremiz belirler esasen. Bazen normlar toplum tarafından dayatılmadığı zaman, benliğimizin oluşmasında insanların koymadığı sınırları koyan gerçek biz değil miyiz? O kalıplara uyup uymama seçimini de belirleyen yine gerçek biziz dersem fazla mı ileri gitmiş olurum? Beni sizden ayıran ne? Düşüncelerim mi? Asla. Herkes belki de birçok kez aklına getirebilir bunları. Beni ben yapan düşüncelerimi ifade ediş şeklim. Aynı şeyi aynı anda birçok kişi düşünebilir ama eyleme farklı şekillerde dökerler çünkü bizi biz yapan, içimize konulan sınırlar, döküldüğümüz farklı kalıplardır. Zincirlerimiz hatta zincirlerimizin uzunlukları bile farklıdır. İşte budur herkesi bazen farklı kılan, bireyselleştiren, farklılaştıran. Peki, bu zincirler ya da sınırlar aşılamaz mı? Kitaptaki (Bir Kadının Hayatından Yirmi Dört Saat) baş karakterimiz (Mrs. C.) nasıl bir günde başka biri olup hayatına başka biri olarak devam ettiyse bilhassa aşılır. Peki aşılırsa biz biz olmaktan çıkar mıyız? İşte beni düşündüren bu. Kendi hayatımda sınırları kalın olan biri olarak bu normlarımı yani sınırlarımı aşma düşüncesi bile beni korkutur. Hatta o kadar korkutur ki utanır, acaba kim olduğumu unutmaya mı başladım diye ürkekçe düşünürüm. Bu sınırlar tabi ki de aşılabilir şeyler, soyut kavramlar belki, olmayan bir şeyi yine olmayan bir sınırla aştığımız zaman kimse bizi durdurup ‘Hey, sen iki adım geri!’ demez ama bunlar zıt kuramlarsa o zaman iş değişir. Hatta bu durumunun seyrini ve olayın ciddiyetini bazen maalesef kadın ya da erkek oluşumuz bile değiştirir. Çünkü bir kadının yaşamını zincirleyen, arzularını yaşamasına engel olan bazı şeyler var belleklerde. Bu artık açıkça yapılamasa da toplum normu olarak adlandırılan ve bir kadının kadın kimliğine ulaşması için temel bir basamak olarak nitelendirilen bu kalıplar... Kitaptaki gibi bir kadının aşkı uğruna birisine kaçması büyük bir ayıp olarak görülürken, aynı şeyi bir erkeğin yapmasını aynı telaşı uyandırmaz bizlerde. O en başında söylediğim kalıplara bizi zorla sokmadılar muhakkak. Bunu ince ince yaptılar, bizim haberimiz olmadan yaptılar. Yaptılar ki o içimize kazınsın ve gerçekten de o olalım. Ama ya gerçek biz? Ya gerçek duygularımız, hissettiklerimiz? Ben Bir Kadının Hayatından Yirmi Dört Saat’i okuduğumda da bunu gördüm. Bizim bazen tutkularımıza yenik düşmemizin gerekçesi, kendi benliğimize geri dönmek istememiz gibi geldi bana. Mrs. C.’nin tanımadığı bir adama olan aşırıya kaçan bu çabasının nedeni, kendi bile ilk seferde anlamlandıramadıysa da gerçek tutkularıydı. Kalıplar ve zincirler bir anlık tutkuyla yıkılır mı diye sorarsanız cevabım evet olacaktır. Biz kendimize dönerken (bazen şeytana uymak diye de adlandırılır ki aslında kendi hatamızı ört pas etmek için onun adını kullanırız çünkü kolaydır) şu ana kadar oluşturduğumuz bütün duvarlar, ilmek ilmek ördüğümüz bütün benliğimiz birden yıkılır ve ‘kaybolma’ başlar. İşte o zaman sorarız ‘Ben kimim?’ diye, ’Tanrım bana yardım et, kayboldum.’ diye yalvarırız. İşte o boşluk öyle bir yakar ki canımızı ölmek isteriz, ama yaşamak daha tutkulu gelir, sonra pişmanlık duygusu birden kendini gösterir. Yaptıklarımız bozuk teyp gibi döner durur. Olaylara milim milim, ince ince odaklanır ve beni bu duruma iten tutkunun kaynağı ne diye ararız. Tıpkı Mrs.C.’nin dibe vurup tekrardan doğması, hayata tutunmaya çalışması ve bu olanları birisine anlatarak içini rahatlatmaya çalışması gibi. Aslında anlatarak suçumuzu hafifletmeye çalışırız. Çünkü sorunun cevabı, gerçek benliğimizdir. Ama gerçek benliğimizin o kalıpların dışında kaldığını kabul etmemiz, yaptığımız hatanın daha da büyümesine yol açar diye düşünüp korkar, susarız. Ne kadar sert esti diye düşünürüz rüzgârlarımız. Sonra ne mi olur? Unuturuz tabi ki. Yoksa arafta kalırız ve bu başkaları tarafından kişiliksiz olmak olarak algılanır ve bu bizi daha da büyük bir uçurumun kıyısına iter. O zaman bekleyelim; geçsin dakikalar, saniyeler aksın.