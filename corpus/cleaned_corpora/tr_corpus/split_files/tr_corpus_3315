sembolize eden karakterdir. Çok sayıda değişik karakterlerin tanıtılması ve bu karakterlerin sosyal yapıdaki sınıflarının, konumlarının farklılığının başarılı aktarımı beni romana bağlayan en önemli unsurlardan biri oldu. 2 İREM HAZAL UĞUR 21402031 TURK101- 31 Sonuç olarak Sevgi Soysal’ın 1970’li yılların sistemi değişmekte olan Türkiye’sini sanki bir fotoğrafı betimler gibi anlattığı Yenişehir’de Bir Öyle Vakti adlı romanı sayesinde o dönemde toplumdaki sınıf farklılıklarını ve bu sınıfların sosyal yapıdaki yerini daha iyi öğrenmiş oldum. Hem bu nedenle hem de o dönemlerin sosyal yapısının yansıtılma şeklinin ve kurgusunun farklı olması sebebiyle bu romanın okunması gereken bir eser olduğunu düşünüyorum. 3 İREM HAZAL UĞUR 21402031 TURK101- 31 KAYNAKÇA Soysal, S. (2003). Yenişehir’de Bir Öğle Vakti. İstanbul: İletişim Yayınları. 4 Koyuncu1 Meryem Buğçe Koyuncu 21201572 TURK102-10 Aslı Uçar 02-12-2014 Eşitsizliğin Taraf Değiştirmesi Kadın ile erkek eşit midir? Birçok kişi eşit olduğunu iddia ederken bazıları da buna karşı çıkıyor. Ancak esas soru kadın ile erkeğin hangi duruma göre karşılaştırıldıklarıdır. Bu soru zihinsel veya fiziksel özellikler açısından sorulduğunda ortaya iki farklı cevap doğuyor.İlk olarak, insanlar arasındaki zihinsel farklılık kendilerini yetiştirip, geliştirmelerine bağlıdır, kadın erkek olmalarına değil. Yetişkinler arasında oluşan, zeki olma ve yaratıcı olma yarışı insanların gelişim sürecinde yaşayıp karşılaştıkları durumlara göre belirlenir. Ancak fiziki güç açıdan bakıldığında, kim ne söylerse söylesin erkekler kadınlardan daha üstündür.Üstün olma durumunun göreceli olduğu doğrudur. Ancak kadınlardaki hormonların onların kas yapmalarına erkelerden daha zor bir şekilde ve daha uzun sürede sahip olmalarına neden olduğu bilimsel olarak kanıtlanmış bir gerçektir. İlk çağdan bugüne, insanların hep güç peşinden koştuğu ve bugünden geleceğe de böyle devam edeceği göz önünde bulundurulursa, erkeklerin bu güce sahip olması kadınların hayatlarındaki kısıtlanmaların temel faktörü olarak görülebilir. Yaradılıştan gelen bu özelliği değiştirme gibi bir şansımız günümüzde yok, belki bilim sayesinde gelecekte olacaktır. Kadın ile erkek arasında birçok açıdan denge varken, bu fiziksel üstünlüğün erkeklere verilmesini açıklayabilmemiz mümkün değildir. Bu güç kadınlara verilseydi dünya nasıl bir yer olurdu ? Günümüze kadar gelen kadın erkek arasındaki düzenin tepetaklak olacağı kesin. İlk çağları düşünürsek, avlanmak hayat kurtarmaktı. Kişinin kendi hayatını sürdürebilmesi için avlanarak beslemekten başka çaresi yoktu. Gerekli araç gereçlere sahip Koyuncu2 olmadıkları için avlanmak her baba yiğidin harcı değildi. Tarihten öğrendiğimiz gibi avlanma erkeklerin yapmayı üstlendiği bir eylemdi. O zamanlarda mental olarak eşit olmanın kayda değer bir yanı yoktu. Önemli olan hayatta kalmayı başarabilmekti. Düşünün ki; kadınlar erkeklerden fiziksel olarak daha güçlü, daha dayanıklı … Kadınlar kas gücüne sahip olsaydı, doğal olarak avlanma kadınlara düşerdi. Kadınlar avlanırken erkekler mağarada onların dönüşünü beklerdi muhtemelen. İlk çağlardan başlasaydı kadınların egemenliği, kimbilir belki de ezilen kelimesinin yanına ‘kadın’ kelimesinden çok başka kelimeler yakışacaktı. Savaş zamanlarını düşünün. Birçok kadın evde eşlerinin dönüşünü beklerken ne çok savaşlar verdi. Onlar dönmeyince ne büyük devrimler yaşadılar hayatlarında, belki de çocuklarının hayatlarında. Erkek savaşta ölünce şehit oldu, kahraman oldu, insanların gözyaşları oldu. Peki onların arkasında kalan her bir kahraman kadına ne oldu? Kim hatırladı? Tam tersine geride kalanlar ezildi. Geri de kalan dul kadınlara sığıntı gözüyle bakıldı. Ancak, kadınlar güçlü olsaydı, kadınlar savaşa gidecekti, kadınlar kahraman olacaktı daha doğrusu kahraman kadınların da adı duyulacaktı. Ayrıca bu durum, kadınların zayıf noktası olan aşırı duygusallığın en aza indirgenmesine ve yitirilmesine neden olurdu. Ev hanımı sözü ev erkeği ile , bilim adamı sözü bilim kadını ile yer değiştirirdi. ‘Kadın gibi dövüşmek’ ve ‘kız gibi vurmak’ sözü aşağılamak için değil iltifat etmek için kullanılırdı. Kadınların girmediği okullar, basamadığı çimler olmazdı. Kadınların daha güçlü olduğu bir dünyada erkeklerin okuyamama, çalışamama gibi kısıtlamaları da olmazdı. Çünkü kadınlar her ne kadar savaşçı ve kahraman ruhlu olurlarsa olsunlar onlar her zaman içlerinde annelik duygusunu barındırırlar. Ve bir anne cinsiyete göre ayrımcılık asla yapamaz. Çünkü kadın olmak, anne olmak adaletin simgesidir. Erkeklerin günümüze kadar kadınlara yaptıkları haksızlıkları, kadınlar onlara yapmazdı. Günümüze gelirsek, fiziksel güce olan ihtiyaç o kadar azaldı ki kadının veya erkeğin güçlü, kaslı olmasının bir önemi kalmadı. İlk çağın aksine zeki, dâhi olmak hayati önem Koyuncu3 kazandı. Günümüzde kadınlar fiziksel olarak üstün olsaydı da, her şey aynı olurdu. Çünkü; dünya cinsiyete bakılmaksızın insanlar arası eşitliğe sahip olan bir sistem hâlini almaya başladı. Ve gelecekte insan zekâsının ürünü olan bilim öyle bir hâl alacak ki, dünya tamamen robotlaşacak. Kas gücü, üstünlük olarak görülmeyecek. Şu anda erkek ve kadın eşitliği arasında bulunan belli belirsiz çizgi tamamen kaybolacak. Kadınların önüne engeller koyan bu tutum sonsuza kadar yok olacak. FORMÜLSÜZLÜK İstemsizce gözlerimizi açtığımız şu kısacık hayatımızda, çölde susuz yürüyen bir gezgine benzetirim aslında bizi. Bazen küçücük bir bulutun peşinde koşarız, bazen de cılız bir ağacın gölgesine kaçarız. Bulut dağıldığında, ağaç rüzgârla devrildiğinde, vücudunun daha yakıcı, daha keskin bir sıcakla kavrulacağını bilmeden, kalan hayat enerjisiyle umutları kovalayan bir gezgin. Paulo Koehlo’nun Aldatmak romanında Linda karakteri de sürekli mutlu olmak için bir şeyleri kovalayan ama kendini asla memnun edemeyen gezgin gibi. Bir gün kalıcı mutluluğu bulurum diye uğraşan bir gezgin. Daha küçücük bir çocukken başlarız heveslerin peşinde koşmaya, elma şekeri yemek isteriz mesela, mutlu olmanın formülü elma şekeridir o yaşlarda, her şeyi yaparız onun için. Sonra biraz büyürüz, biraz ama istediğimiz sayıda elma şekeri yiyebilecek kadar. Okula başlarız, upuzun bir öğrenim serüveni başlar, derslerimiz iyi olsun, başarılı olalım… Eskiden mutlu olabilmenin formülü olan elma şekeri artık o kadar da memnun etmez bizi, istediğimiz kadar yesek de mutluluğun formülü çoktan değişmiştir. Sonra bir bakarız o upuzun gelen yol bitivermiş, başarılı olmak da yetemez olmuş artık, formül mutluluğu sağlamamıştır. Bir gün âşık oluruz mesela. Dünyanın rengi değişir gülümseyince, bir gün o da gülümser. Dünyanın rengi, gülümsemesi sıklaştıkça normal rengine dönmeye başlar. Hatta artık ne size sarılmasının, ne elinizi tutmasının sabah yediğiniz tosttan farkı kalmamıştır. Hem tostun sabahları nefesi öyle kokmaz. Dünyanın rengi normale döndükçe formülün değiştiğini anlarız. Sonra başka bir heves buluruz kendimize, yeni bir formül üretiriz çok para kazanmak isteriz mesela, yeni bir ülke görmek isteriz, yeni bir şeyler öğrenmek… Listelerimizi tamamlamak için günlerimizi, aylarımızı, yıllarımızı tüketiriz. Sonra ne günlerimizin ne aylarımızın ne yıllarımızın sonsuz olmadığının farkına varırız. Peki ya mutluluk? Hiçbir formüle sığdıramadığımız mutluluğun her seferinde kalıcı ve kesin bir formülünü aradık. Üstelik formülün sürekli değiştiğini ve zorlaştığını göre göre. Kalıcı bir mutluluk var mıdır sahiden, ya da mutluluğun kalıcı olması gerektiğini nerden biliriz? Uzun bir yola çıktığımızda, güzel bir mekânda mola vermek bizi rahatlatır ve mutlu eder. O molanın hiçbir anında şikâyet etmeyiz. Peki ya o mola yerinde kalıcı olduğumuzu düşünsek, orda kaldığımız her anda mutlu olur muyuz? Hayır, artık o da günlük yaşamımızın bir parçası haline gelmiştir. İlkbaharda çıkan yaprakların hiç dökülmediğini düşünün mevsimler boyunca, yeni yapraklar çıktığında yaşadığımız coşkuyu ve mutluluğu hatırlayamayacak hale geliriz. Yaşamın içinde mutluluk da böyledir. Gerektiğinde ağacı sarsmak gerekir. Beklemek gerekir sabırla yeni yaprakları. Ağaç öldüğünde, ömür de biter. İnsan ancak ve ancak mutluluğun kovalanması gerektiğini fark ettiğinde kendini memnun edebilir. Her sıkıntıya o kısa zamanlar için katlandığını bilerek. Mutluluğunun kalıcı olduğuna inandığı her emeğinin ve katlandığı her sıkıntının sonunda hayal kırıklığına uğrayacaktır. Oysaki mutluluğun kalıcı olduğunda mutlu etmeyeceğini bilse başından her anını doya doya yaşar ve yeni bir mutluluğu yaratmak için yeniden yola koyulur. Oturuyorsunuz, bu sizi mutlu eden bir eylem değil aslında. Koşmaya başlarsınız, dizlerinizin ağrısı arttıkça oturduğunuz an yaşayacağınız rahatlamanın mutluluk etkisi de artacaktır. Ve birkaç dakika önce yapmaktan gocunmayacağınız koşma eyleminin yoruculuğunu fark edeceksiniz. Tıpkı bu örnekteki gibi mutluluk ve sıkıntı birbirlerine sıkı sıkıya bağlanmış iki kavramdır. Birbirlerinin varlığından sorumludurlar. Mutluluğu tatmadığımız sürece sıkıntıyı fark edemeyiz. Aynı şekilde sıkıntı hissetmediğimizde mutluluk kavramından habersiz yaşarız. Paulo Coelho’nun Aldatmak romanındaki Linda karakteri de günümüzde neredeyse her insanın düştüğü memnuniyetsizlik ve mutsuzluk çukurunda bulur kendini. Farklı arayışlar içine girer, elma şekeriyle başlayan formül serüvenini yeni bir sevgili ve ihtiras duygusuyla tekrar yazmaya çalışır. Bir süre sonra formülü tutmaz. Ve adına “sevgi” dediği yeni formülünü hayatına mutluluk getirmesi için uygular. Peki, şimdi hiçbir şey değişmezken önceki hayatına dönüp mutluluğu yakalayabilecek midir? Bir süre sonra sevmekten bile sıkılır insan asıl formülün formülsüzlük olduğunu fark eder. Mutluluk yakalandığı an elinde eriyen kar tanesidir, peşinden koşarken eğlenirsin güzel kristallerin. Ellerine aldığın an erir gider. Tolga İlikli Jack London – Vahşetin Çağrısı Hepimiz Bir Hayvanız İnsan Olmak Kavgamız Jack London bu kitabında, bir köpeğin başından geçen zorlukları, çevresine uyum sağlama sürecini köpeğin gözünden usta bir dille ve yaratıcılıkla bizlere sunmuştur. Evcil bir hayat sürerken bir anda Alaska’da, vahşetin ortasında kendini bir kızak köpeği olarak bulan kahramanımız Buck, okuyanlara hayatta kalma psikolojisini ilkel köpek içgüdülerini kullanarak yansıtmıştır. Hatta o kadar güzel yansıtmıştır ki okurken kahramanımızın köpek mi yoksa bir insan mı olduğunu tamamen unutmuşum. Aslında her insan Buck’un zorlu hayat mücadelesini okurken, kendi hayatından bir parça bulur. Çünkü konu hayatta kalma ve bulunduğun kötü şartlara ayak uydurma olduğunda köpeklerden farkımız yok. Aynı temel ve ilkel içgüdüyle hareket ediyoruz. İnsanoğlunun yaratılışından beri vahşi yaşam hepimizin genlerinde var olan bir histir. Lider olmak veya bir yiyeceğe sahip olmak kısacası güç sahibi olmak için insanlar birbirlerini öldürür keser biçerdi. İnsanlık tarihinde medeniyet ve uygarlık arttıkça ahlaki değerler bu vahşet içgüdüsünü biraz olsun bastırmıştır. Belki de vahşetin uygulanış biçimi birazcık değişmiştir. Köpeklerde de insanlar gibi ahlaki değerler olmadığı için onları vahşi yaşamdan uzak tutan insanların onlara karşı sevgi ve şefkati olmuştur. Sevgi gören uygar bir köpekken bir anda vahşi yaşamın ortasına düşen Buck, atalarının hayatta kalma içgüdüsünü hatırlar. Yani vahşi yaşamı… Eskiden sahibinin eşyalarını koruyan onu mutlu etmek için uğraşan Buck, şimdi ise kızak köpekleri arasında liderlik kurmak için köpekleri öldürüyor ve tek düşündüğü hayatta kalmak için kızak sahibinden çaldığı yemekler. Bu durum bana zamanında köle olarak kullanılan insanları çağrıştırdı. Çünkü Buck da köle gibiydi. Bütün olay sahibinin kırbacından uzak durmak ve istenileni anında yerine getirmek. İşte o anda nasıl insan sevgisini ve iyiliği düşünebilir ki insan? Ne görürsen onu yaşarsın şiddete karşılık şiddet. İşte bu yüzden bu tarz zor durumlar insanın ilkel içgüdüsü olan vahşeti tetikliyor. İnsanlığın hiçbir önemi kalmıyor. Tek düşündüğün kurnazlıkla bir şeyler çalabilmek veya senin gibi insanları ezerek köle hayatını bir kademe üste çıkartıp yaşamaya devam etmek. İnsanları istemeden de olsa bu köle hayatına sürükleyen ve bu tarz içgüdülerin tetiklenmesine sebep olan gücün, Jack London’un köpekler için yazdığı sopa ve diş yasasıyla bağlantılı olduğunu düşünüyorum. Sopa, köpek sahiplerinin köpekleri uysallaştırmak için ve onlara kendi istediklerini zorla yaptırtabilmek için kullanılan alettir. Köpek sopayı görünce farklı bir psikolojiye girer, önceleri yediği sopaları hatırlar ve sahibinin dediklerine uymak zorundadır. Diş ise hayatta kalma mücadelesidir. Köpekler birbirine üstünlük kurmak için dişlerini gösterirler. Diş ile sahiplerinden yemek çalarlar. Yani bir kurnazlık ve güç gösterisidir. Gerçek hayatta da kendini üstün zanneden insanlar emirler yağdırarak sopayı insanlar üzerinde kullanırlar. Bazen sopayı patronun alır eline bazen de parayı elinde bulunduranlar. Öyle bir kullanılırlar ki elindeki sopayı, kendinden alt seviyedeki insanlar zamanla köleleşirler. Bu köleleşen insanların arasında da elbette ki başkaldırıp dişini gösterenler olacaktır. Köpekler arasında sopa veya diş arasında bir yol yoktur. Ya güçsüz kalıp sopayı yersin, boyun eğip acı çekerek ölürsün ya da kurnazlığını gösterip ayakta kalırsın. İnsan olarak sopa ve dişin arasında yol bulmak da bize düşüyor. Hayvani ve vahşi içgüdülerimizi ortaya çıkarmadan, medeniyetin ışığında kardeşçe ve eşit bir şekilde yaşamak bizi köpeklerden ayıran tek yol gibi görünüyor. Kitaba dışarıdan ilk kez bakıldığında köpek hayatını anlatan basit bir çocuk kitabı olarak görülebilir. Aslında her yaştan okura hitabeden, bir köpeğin hayatında okurlara birçok ders çıkarttırabilecek kesitler bulunan, okuması zevkli bir kitaptır. Bir köpeğin zekâsını hayatta kalabilmek için nasıl kullandığına Jack London’un usta kalemiyle şahit olacaksınız. Yaşar Canberk Tuğral 21201680 TURK 102-23 Karşı Komşu Beslenmemiz için çeşitli meyveleri, tahılları, ihtiyacımız olan suyu, barınmamız için gereken ham maddeyi, yeraltı zenginliklerini bize fazlasıyla sağlayan bir coğrafyada yaşıyoruz. Yüzyıllardır üzerinde yaşadığımız bu topraklar bizi hiçbir şeyden mahrum bırakmadı. Buna savaşlar, kavgalar ve çatışmalar da dâhil. Önce sağ-sol, daha sonra alevi-sünni, son yıllarda ise Türk-Kürt çatışmaları derken ne toplum ne de devlet olarak hatırı sayılır bir ilerleme kaydedebildik. Geçtiğimiz yirmi -belki daha fazla- yılda birbirimizin etnik kökenlerine saygı duymayı unutarak başlattığımız bu Türk-Kürt çatışması bizlere çok pahalıya mal oldu. Hem devlet hem de ulus olarak bu ayrımdan maddi ve manevi açıdan fazlasıyla zarar gördük. Yirmi yaşındaki çocuklarımız turist olarak gidip fotoğraf çektirecekleri şehirleri o şehirlerin yüzyıllardır sahibi olan insanlardan “korumak” için şehit oldu. O şehirlerin çocukları ise nedenini anlayamadan bağımsızlık ister oldular. Kendi devletlerini kurmak istediler. Bunun için dağa çıktılar, silahlandılar. Üstelik o devleti kuracak altyapıyı nasıl oluşturacaklarını bile bilmeden. Bu amaçla onlar devlete karşılık verdi, onlar bunu yaptıkça devlet onları bastırmaya çalıştı. Sorun bir etnik köken sorunu olmaktan çıktı, terör sorununa dönüştü. Devlet kendi vatandaşına düşman oldu. Vatandaş kendi devletini kabullenmek istemedi. Devletle vatandaş arasında kanlı bir savaş başladı. Toplum bu sorunu basit bir etnik anlaşmazlık olarak değil de bir savaş olarak görmeye başladığı an yüzlerce yıldır aynı toprağa ayak basan insanların duyguları, düşünceleri ve bakış açıları birdenbire değişti. O andan sonra bu ayrım toplumda şartlı bir reflekse dönüştü. Geçtiğimiz günlerde bir sosyal medya kanalı aracılığıyla bir trafik kazasında katil olduğunu itiraf eden ve benim açımdan son yılların en sürükleyici senaryosu “Behzat Ç.” nin yazarı Emrah Serbes’in Üst Kattaki Terörist adlı romanı lise yıllarımdan beri kendi içimde de kavgasını verdiğim bu köken çatışmasını yeniden düşünüp değerlendirmeme sebep oldu. Doğrusu okuyabileceğim eserler içinde beni daha çok cezbeden romanlar olmasına rağmen Üst Kattaki Terörist’i seçmemin tek nedeni yazarının yaşadığı ve şu an tüm ülkenin gündeminde olan trajik olaydı. Roman veya konu seçmektense toplumun her kesiminin ilgisini çeken bu olayın kahramanının zihninde canlandırmış olabilecekleri ilgimi çektiği için okumayı seçtiğim bu kitap bana uzun zamandan sonra “İyi ki okumuşum.” dedirten ilk kitap oldu. Emrah Serbes romanında Türk-Kürt çatışmasını abisi şehit olan ve bu sebeple Kürt olan herkesi düşmanı olarak gören bir çocuğun gözünden anlatmış. Ülkesine ve değerlerine bağlı her bireyi düşünmeye zorlayacak bu kitabın benim için en can alıcı noktası küçük bir çocuğun yaşadıklarının neticesinde henüz tanımadığı birisine, üstelik komşusuna düşman olmasıydı. Okuduğum her dizede kendi hayatımı ve komşuluk ilişkilerimi düşünüp bugün toplum olarak geldiğimiz noktadan utanç duydum. Toplumumuz için komşuluğun ne kadar önemli bir değer olduğunu hepimiz biliriz. Komşu her ihtiyaç anında yardıma koşacak ilk dost, yeri geldiğinde bebek bakıcısı, yeri geldiğinde emanetçi, yeri geldiğinde temizlikçidir. Her işinde çekinmeden sıkılmadan yardım isteyebilirsin komşundan. Benim büyüdüğüm kültürde komşu, o çelik kapı kapandığında ilişkinin biteceği herhangi biri değildir. Evin bir ferdidir, kardeşindir. Canını emanet edecek kadar güvendiğin, kötü gününde elinden tutup seni kaldırmasını beklediğin kişidir. Büyüdüğüm mahalle sıradan bir mahalleydi. Herkesin birbirini tanıdığı, bakkalın veresiye yazdığı, bahar temizliğinde bütün kadınların bir araya gelip halıları biz çocuklara yıkattığı, yün çırptığı, akşam ezanı okunurken çocukların annelerine biraz daha sokakta oynamak için yalvardığı, neredeyse tüm seksenler ve doksanlar çocuklarının büyüdüğü türden bir mahalleydi. Çapraz komşumuz ve benim en samimi arkadaşım babası pazarda tezgâh açan bir Kürt’tü. Her pazar sonrası babası bize meyveler getirir, soyar yedirirdi. En güzel meyvelerden bir torba da bizim eve yollardı. Arkadaşımla ben birbirimize o kadar bağlıydık ki bir cam parçası ile ellerimizi kesip kan kardeşi olmuştuk. Ailelerimiz de en az bizim kadar bağlıydı birbirlerine. Ev kapıları sürekli açılıp kapanır, evde fazla olan ne varsa komşuya götürülüp ikram edilirdi. Apartmandan ne zaman güzel bir yemek kokusu tütse kapı çalar, bir tabak ikram gelirdi. Elbette bizler de tabağı neyle doldurabiliyorsak onunla doldurur geri götürürdük. Biz küçük dünyamızda kimin nereli, hangi dine mensup olduğunu bilmeden, bilsek de buna bir anlam yüklemeden yaşarken birdenbire her şey değişti. Ne olduysa bu çatışmalar devlet ile terör örgütü arasından halkın içine karıştığında oldu. Sanki yıllardır o kapının ardında oturan bir başkasıymış gibi davranıp komşumuzun Kürtlüğünü dert eder olduk. Cahil diye aşağıladık, terörist damgası vurduk eski dostumuza. “Sen Doğu’ya dön, ne işin var burada?” dedik, kovmaya çalıştık. Kapılarını çalmayı unuttuk. Bırakın kapı çalmayı, karşılaştığımızda bir selamı bile çok görür olduk. Kitabın sonunda gönlümden geçen oldu âdeta. Onca kırgınlıktan, kavgadan, düşmanlıktan sonra el ele vermeyi başarabildi o küçük çocukla komşusu. Peki bizim için umut var mıydı? Biz de yıllarca aynı kaseden yemek yediğimiz ve sonra bir gün birdenbire düşman ilan ettiğimiz komşumuzla yeniden el ele vermeyi, dost olmayı başarabilecek miydik? Geçenlerde almıştım bu sorunun cevabını. Anahtarımı unutmuştum, eve giremedim. Eve birileri gelene kadar dışarıda vakit geçirmek için arabama dönerken karşı komşum seslendi: “Anahtarını evde unutmuşsun, annen bize bıraktı.” Yalnızca komşuluğun değil, toplumun kurtuluş umudu bu kadar basit bir cümleydi işte. ÇIPLAK ON İKİ Sidney Lumet’in yönettiği 12 Kızgın Adam 1900’lerin sonlarına doğru yaşanan adaletsizliği ve önyargıyı eleştirir. Filmde on iki tane jüri üyesi, mahkeme salonundan çıkıp özel odalarında kimin suçlu, kimin suçsuz olduğunu tartışmaya giderler. Bu tartışma sırasında sadece bir kişi yani sekizinci jüri, zanlının suçsuz olduğuna oy verir ve olaylar burda gelişir. Bundan sonra yaşanacak olaylar filmin gövdesini oluşturmaktadır ve beni en çok etkileyen kısımlardır. Başroldeki Henry Fonda’nın oynadığı karakter olan sekizinci jüri verdiği kararlarla dünya görüşümü en çok desteklediğine inandığım karakterlerden biri olmuştur. Herkes kendi işiyle meşgulken bu karakter sadece zanlının idam edilip edilmemesi gerektiğine konsantre olmuştur. Filmi izlerken bütün sahnelerin tek bir odada, yani jüri salonunda geçmesi dikkatimi en çok çeken unsurlardan biriydi açıkcası: bunu şu şekilde açıklamak istiyorum: Filmde işlenen ana tartışma konusu iyi ve kötü arasındaki fark ancak ana fikirse iyi ve kötünün siyahla beyaz gibi birbirine karışmamış salt kabullenimler olmadığı. Yani dünya siyah ve beyazlar üstüne değil, grinin tonları üzerinde ilerler. Bana göre de başarı, siyah ve beyazı ayırabilmek değildir. Takdir edersiniz ki basit görme yetisine sahip her birey bu 'yeteneğe' sahiptir fakat grinin içindeki aydınlığı ya da karanlığın yoğunluğunu görebilmek gözlem becerisi ister. Filmin tek bir odada geçmesinin bunun üzerindeki etkisine gelicek olursak; kapalı bir alanda kişileri, eşyaları, sesleri ve aynı şekilde renkleri de ayırtetmek daha kolaydır değil mi? Değil. Hele bu kapalı odayı Henry Fonda'nın dışında kalan on bir jüri üyesi gibi siyah beyaz izliyorsanız. Ayrıca koca bir dünyayı değil sadece on iki kişinin görüşlerini incelemenin ve anlamanın da daha kolay ve gözlemlenebilir olması gerekir. 12 Kızgın Adam'daysa tam tersine dünya küçüldükçe ayrıntı büyümüştür. Üstünkörü bir karakter analizi yerine on bir kişinin önce tek tek daha sonra topluluk halinde nasıl içlerindeki acımasız ancak eli balta tutmaya korkan celladı terk edip birer birer empati gücü en yüksek EQ'yu bile zorlayacak seviyelere ulaştığını görmek aynı anda hem kafa karıştırıcı hem sinir bozucu hem de tatmin edici olmuştu. Farklı bir boyuttan ele alıcak olursak zanlının suçlu olup olmaması ayrıca bir kafa karışıklığı sebebidir. Klasik Hollywood tipi sinemada izleyici 'içgüdüsel' bir şekilde iyi ve kötünün kimliğini bilir. Tabi ki aslında yazar (senarist) bu 'içgüdüyü' empoze emiştir fakat 12 Kızgın Adam'da öncelikle zanlının suçluluğu ya da masumiyeti hakkında yerleştirilmiş bir gerçeklik yoktur. Tam tersine izleyici de karakterler de bu ayrıma film ilerledikçe birlikte varırlar. Burada kritik bir nokta vardır ki o da gerçeklik ve ayrım kavramları arasındaki farklılık. Film bize kötünün ve iyinin "gerçeklik" gibi net ve tartışılmaz kavramlar olmadığını hatırlatmaya çalışıyor. Benim için ayrı ve kesinlikle bahsidilmesi gereken başka bir yönüyse herkesin her insanın içindeki iyinin ortaya çıkarılabilir olduğunu kanıtlama çabasıdır. Takdir edersiniz ki on bir jüri üyesi de filmin başında zanlının suçlu olduğuna ve verilecek cezayı sonuna kadar hakettiğini düşünürken, hatta tüm kalbiyle inanırken sonlarda jüri üyeleri ortak bir bilinçle zanlının bu cezaya haketmediğine karar getiriyorlar. Önemli olan kararlarının hukuki açıdan doğru olup olmaması değil. Önemli olan tek şey on iki jüri üyesinin, jüri değil birer insan olduklarını hatırlayıp etik bir karar vermeleri ki bu gücü içlerinde bulabilmiş olmaları etkileyicinin ötesindedir. Özetlemek gerekirse daha önce de söylediğim gibi hayat net sınırlar ve ayrımlarla dolu değildir. Tam tersine bu kadar net ve çıplak gözle görülebilir ayrımlar çok çok nadirdir. Doğru olan etiğin, düşüncelerin, davranışların karman çorman bir yapıda, yani daha çok gri hatta rengarenk olduğudur. Teşekkürler Henry. Mustafa Furkan Akbudak 21202319 TURK-102 Doğudan Uzakta - Amin Maalouf Yüzleşme Uzun zamandır okunacak yazarlar listemde olan, aslen Lübnan’lı ve Fransa vatandaşı Amin Maalouf ile kavuşmamız sonunda gerçekleşti. Daha önce bir kitabını okumamıştım, kitapları arasında seçim yapmam gerektiğinde ise “Doğu’dan Uzakta” nedense daha yakın geldi bana. Belki de hep aklımda olan doğudan –Türkiye’den- bir gün gitme isteğim buna sebep oldu. Ayrıca kitabın kapağındaki kahverengi toprak tonları ve bir güvercin gölgesi, bana Anadoluyu anımsattı ve bu kitap ile başlamaya karar verdim. Başlangıçta yazarın memleketini ve yaşadığı yeri bilinçli olarak söyledim çünkü ben kitabı okurken; “acaba yazar kendi hayatından mı bahsetmiş yoksa tamamen kurmaca bir roman mı?” diye düşünmekten kendimi alıkoyamadım. Bir geri dönüşün, bir yüzleşmenin hikayesi ile kitap okuyucularını karşılıyor. Ortadoğu her zaman sahip olduğu karmaşık siyasi yapısı, dinler ve mezhepler arası çatışmaları ile tehlikeli olarak görülen ve bu sebeplerden dolayı birçok gencini, değerini kaybetmiş bir bölge. Çözümü ülkesini terketmekte bulan ve kendine yeni bir sayfa açmak isteyen Adam’ın hikayesini, kendi tuttuğu günlüklerden öğreniyoruz. Adam yaşamış olduğu ülke olan Lübnan’da iç savaşın çıktığı dönemde, buna bir çözüm üretemediğini fark ederek Fransa’ya gider. Orada eğitimine devam eder ve alanında uzman bir isim haline gelir. Evli ve düzenli bir yaşamı olan Adam’ın hayatı, ülkesini terk ettikten 20 yıl sonra gelen bir haberle değişmeye başlar. Ölüm döşeğinde olan arkadaşının kendisiyle son kez görüşmek istediğini öğrenen Adam’ın bunu gerçekleştirmek için ana vatanına dönmesi gerekmektedir. Ana karakter bu dönüş sırasında yaşadıklarını, hissettiklerini günlük notlar halinde okuyucularına sunuyor. Gitmekte ne kadar haklı olduğunu, ülkesinin ve doğunun hala aynı durumda olduğunu gördükçe üzülüyor. Maalouf, ülkelerini terk etmiş insanların kırgınlıklarını, gerekçelerini ve özlemlerini detaylarıyla gözler önüne seriyor. Adam savaş öncesinde sahip olduğu, kızlı-erkekli, nerederyse her biri başka bir dine mensup arkadaşlarıyla görüşmeye, hepsini bir araya toplamak ister. Arkadaşlar arasındaki birbirini sorgulamalar, davranışlarını irdelemeler gün yüzüne çıkar. Günümüzde kalemi güçlü yazarlardan biri olan Amin Maalouf, doğuyu daha doğrusu Doğu Akdenizi iyi bilen isimlerden birisi. Sadece bu kitabında değil, diğer kitaplarında da bu konu üzerinde durduğunu sonradan öğrendim ve kesinlikle bu konuda yazmaya devam etmeli diye düşünüyorum. Doğu'dan Uzakta adlı romanında ise daha kitabın başlarında, iç savaş sonrası ülkesini terkeden bir gencin Paris'te tarihçi olmasını okuduktan sonra yazarın gerçek hayatı ile Adam arasında bir bağlantı olduğunu varsaydım. Kitabı adeta bir otobiyografi okuyormuş gibi, Adam karakterini her düşündüğümde aklımda hep Maalouf'un portresi canlandı. Maalouf, kitabında bir karakterin hikayesini anlatmanın yanı sıra, yapmış olduğu kendini ve çevresini sorgulamalar ile bazı konularda okuyucusunu da oturup düşünmeye davet ediyor. Ortadoğu'nun, Doğu Akdeniz'in sahip olduğu değerli madenler yüzünden nasıl sürekli savaşa sürüklendiğini, dinlerin ve kültürlerin doğduğu bu topraklarda insanların huzurlarının nasıl bozulduğu bir bir gözler önüne seriyor. Yazar bunları anlatırken sunmuş olduğu tarihler ve gerçek olaylar-iç savaş ve Ortadoğu'nun durumu- ile okuyucularına sağlam bir kurgu sunuyor. Buna rağmen kitabın eksik kalmış veya sağlam gerekçeleri olmayan bölümleri de var. Adam'ın gençlik dönemindeki yaşanamamış aşkı olan Semiramis'in, Adam'ın eşini arayarak Adam ile birlikte olmak için izin istemesi ve eşinin buna izin vermesi(!) pek de normal karşılanabilecek bir durum değil. Yazar bu meselede kıskançlık duygusunu göz ardı etmiş olsa gerek. Buna rağmen bir değerlendirme yapmak gerekirse; Doğu'dan Uzakta kesinlikle tavsiye edebileceğim bir kitap. Ülkemizin de konumu göz önüne alındığında, Türk okuyucuların samimi bulacağı ve daha iyi anlayacağını düşündüğüm bu kitabı zaman kaybetmeden okuyun. Elif DOĞAN BAŞROL ADAYLARININ DİKKATİNE! Gözyaşları, sancı, acı...Ve beklenen son ya da başlangıç; artık buradasın, dünyada. İlk nefesinle ortak oldun dünyalık tüm hırslara, geçici heveslere ve sadakatsiz tüm ilişkilere. Kafanda kurguladığın, hayalini kurduğun şeylere sahip olmak, kendince ideale ulaşmak için masumiyetini kaybetmeye ve bu uğurda her yola başvurmaya hazırsın artık. Ya ilk nefesinden son nefesine kadar buna mahkum edildin ya da ışıldayan tacınla beraber dram tahtının yegane kraliçesi olarak dünyaya geldin. Belki bazılarının hayat dediği yolculukta harika bir oyuncu olacaksın. Hatta o kadar iyi olacaksın ki oynadığın rol bütün benliğini ele geçirip sana her istediğini yaptırabilecek kadar güçlenecek. Etrafındaki herkes seni bitmek bilmez bir yarışın içine çekecek. Gizlice başrol olmanın ve bununla beraber gelen gücün, statünün ne kadar mutluluk verici bir şey olduğunu işleyecekler beynine. Belki de bir cep mendili hesabı yaşayıp gideceksin, sadece ihtiyaç halinde varlığı hatırlanan ve sonu karanlık bir çöp kutusu olan basit bir mendil gibi. Ama tüm bunların yanı sıra önemli bir nokta daha var. Güzel saçlarının altında, güzel gözlerinin arkasında harika bir hazine var. Sana sorgulama, seçim yapma ve karşı koyma yeteneği bahşeden harika bir hazine...Bu yazımda sizlere Stefan Zweig tarafından kaleme alınan Bir Çöküşün Öyküsü adlı novellada küçük hazinesini başrol olma hırsına kurban etmiş Madame de Prie ile ilgili duygu ve düşüncelerimi aktarmaya çalışacağım. Gençlik, güzellik, eğlence, ilgi ve sevgi, iktidar, güç, şatafat, kıskançlık, hırs... Bu kelimeleri baştan sona okurken ne hissettiniz? Durun tahmin edeyim: Başlarda güzel şeyler canlandırdınız zihninizde. Belki özlem belki mutluluk belirdi gözlerinizde. Fakat sonlara doğru çekici ve bir o kadar da ürkütücü olan duygular kafanızı karıştırdı. Endişelenmeyin, bu gayet normal. Neden mi? Çünkü bu duygular parazit gibi yaşar insanın ruhunda. Başta varlığını fark etmezsiniz bile. İyi ve güzel hissettiren tüm duygulardan beslenirler. Büyüdükçe daha da açgözlü olurlar ve sürekli daha fazlasını isterler. Son aşamaya gelmeden bu parazitleri fark eden ve onlarla savaşma cesareti gösteren insan sayısı çok azdır. İşte bu yüzden korkar insan iktidardan ve güçten ama hep içten içe arzulamaya devam eder. Son aşamadaysa yaşamı Elif DOĞAN anlamlı kılmamıza yarayan değerli hazinemize göz dikerler. Merak edenler varsa söyleyeyim: Her türlü derdi ve dermanı aynı bünyede barındıran aklımızdan ve onun yardımcısı irademizden bahsediyorum. Herkeste az ya da çok bulunan bu hazineyi kullanıp kullanmamak da tercih meselesi haline geliyor bir noktada. Okuduğum kitabın başrolü Madame de Prie onu kullanmak yerine kurban etmeyi seçen bir mağdur benim için. Kendi kişiliğinin ve yaşadığı çevrenin mağduru. Madame de Prie, XV. Louis döneminde sarayda nüfuz sahibi olan aristokrat bir kadının Stefan Zweig'ın kaleminde hayat bulmuş hali, etrafımızda gördüğümüz tiyatro severlerden biraz farklı. Kendisi bir oyunu izlemek veya onun sadece bir parçası olmayı kabul edemeyecek kadar gururlu(!) ve bu oyunu anlamlandırmaya çalışmayacak kadar da düşüncesiz biri. Durun! Duvarlarınızı örmeyin hemen. Kulak verin ona. Zaten sahte mutlulukların hüküm sürdüğü bir dünyaya doğmuş olan birine bir de siz dönmeyin sırtınızı. Kızmakta haklısınız biliyorum. Kitabı okurken ona ben de çok kızdım, onu aptallıkla suçladım. Ruh hastası bunu hak ettin, dedim içimden. Sonra da kızdım kendime. Neden mi? Her türlü kötü huyuna rağmen çaresizce yardım çığlıkları attı verdiği son davette. Hatta intihar edeceği tarihi, 7 Ekim 1727, bile söyledi herkese. Onu kararından vazgeçirecek birilerine bakındı durdu ama herkes onun bu yardım çağrısıyla alay ederek onu kendi ölümüne daha da yaklaştırdı. Tüm haykırışlarına rağmen kimse ona yardım eli uzatmadı. Onu yattığı gaflet uykusundan uyandırmak için bir teşebbüste dahi bulunmadılar. Halbuki o sadece bağımlısı haline geldiği yapmacık sevgi gösterilerinin, ilginin ve gücün yoksunluğuyla kıvranıyordu. Kendinizi bir an için onun yerine koyun lütfen. Bildiğiniz tek mutluluk sizi zehirleyen ve asla önemsemeyen insanların sahte ve çıkar gözeten ilgisiyle mümkün olsaydı bunların yokluğu size ne yaptırabilirdi hiç düşündünüz mü? Bu noktada ben çaresizce ayrılmış iki umutsuz yol görüyorum. İlki sizi cep mendili olarak gören insanların yapmacık sevgisini ve ilgisini dilenmeye devam etmek. İkincisi ise kendi hayatınıza son vermek. Madame de Prie etrafında onu aslında hiç önemsemeyen insanların Elif DOĞAN zihinlerine muhteşem ve son kez oynadığı tiyatrosuyla kazınmaya çalışan zavallılardan. Bir insan nasıl böylesine duygularının esiri olabilir diyecektim ki aklıma uyuşturucu bağımlıları geldi birden. Onlar da ölüme gittiklerini bilerek ya da o maddenin kendilerine yarattığı hasarın bilinciyle aynı yolda yürümeye devam etmiyorlar mı? Arada ne fark var? Bunları yazarken kendime hayret etmedim değil doğrusu. Madame de Prie gibi sadece anlamsız ve içi boş zevkler uğruna kendi canına kıymış hatta ölümü kendi tiyatrolarını oynadığı aptal insanlarla aynı kategoriye koyup kandırmaya çalışmış bir kadına neden üzüldüm? Neden acıdım, diye sordum kendi kendime. Bu sorunun yanıtını uzaklarda aramaya gerek yok. Cevap yaratılışımızda saklı. Dünyaya gelen çoğu insan potansiyel bir Madame de Prie bence. Sadece bazılarımızın aklımız ve irademiz üzerine daha çok sözü geçiyor, aradaki fark sadece bu. Stefan Zweig'ın harika betimlemeleri ve insanın içini okurcasına yaptığı psikolojik çözümlemeler bu sonuca varmamı daha da kolaylaştırdı. Bu kitap okurken yarattığı üç boyutlu film etkisi ve sunduğu edebi şölenle favorilerim arasındaki yerini çoktan aldı. Eğer işiniz yoksa önce bir kitapçıya sonra da bir kahveciye koşun derim. Elif DOĞAN KAYNAKÇA Zweig Stefan. Bir Çöküşün Öyküsü. Çev., Regaip Minareci. İstanbul: Türkiye İş Bankası Kültür Yayınları: 2017. "Bir Çöküşün Öyküsü".rehberlikservisi.ty.yy.Web.24 Şubat 2019. "Madame de Prie".thisisversaillesmadame.ty.yy.Web. 24 Şubat 2019. 21201618 16.10.2014 Doruk Küçükkubaş Section 37 İyilik ve Kötülük Arasındaki Dengeyi Yakalamak… / Doruk Küçükkubaş Dr. Jeckyll ve Mr Hyde, 1886 yılında İskoç yazar Robert Louis Stevenson tarafından yazılmış, belki de dünya edebiyatında insan doğasının ikililiğini konu alan en önemli eserdir. İlk okuyuşta öykü doğaüstü yöntemlerle içindeki saf kötülüğe dönüşebilen bir adam hakkında basit bir bilim kurgu gibi gelebilir. Lakin okuyucu böyle bir yanılgıya asla kapılmamalıdır! Çünkü Stevenson’ın ölümsüz eseri aslında ilk bakışta algılanabilen tabakanın altında çok derin ve insanoğlunun psikolojisi ve bilinçaltına dair dahice saptamalar içerir. Öykünün karanlık ve grotesk üslûbu da bu saptamaların ciddiyetini vurgularcasına okuru insanın kafatasındaki sonsuz evrenin sınırlarını ve zayıflıklarını keşfetmeye davet eder. Baştan sona kadar korunan gizem unsuru da okurun bu yolculuğu keyifle ve bir solukta tamamlamasına fırsat verir. İyi ile kötü arasındaki gri bölgenin sınırlarının haddinden fazla şeffaflaştığı bu çağda, Stevenson bir yandan bu iki kavramın sınırlarını Dr. Jeckyll’ın bedeninde yeniden belirlerken; diğer yandan da karakterin kendini düşürdüğü durumun en büyük sebebinin iyilikle kötülüğü tek bir belirgin çizgiyle ayırma hatasına düşmesi olduğunu vurguluyor: “… insan aslen bir değil; iki idi… sonuçta insan, sadece içindeki birbiriyle bağdaşmayan ve birbirinden bağımsız çeşitli ikâmetçilerin idarecisi olarak bilinecektir… Bunların her biri farklı kimlikler içinde barındırılabilse hayat tüm katlanmazlıklardan arındırılabilir…” (Stevenson 74) Öykünün sonuna gelinmesi durumunda okur, Mr. Hyde’ın Dr. Jeckyll’ın içindeki saf kötülük olduğu gerçeğinin yanı sıra, bir ayrıntının daha farkına varır. Dr. Jeckyll’ın deneylerindeki esas amacı içindeki kötülüğü serbest bırakmak değildir; içindeki iki uç kişiliği birbirinden ayırmaktır. Karakterin kendi sözleriyle “İlacın herhangi bir ayrımcı etkisi yoktu; ne şeytanî ne de ilahiydi. Tek yaptığı mizacımın hapishanesinin kapılarını sarsmaktı… Ne var ki erdemim o sırada uyuklamaktaydı, hırsıyla ayık kalmış kötülüğümse fırsatı yakalamak üzere uyanık ve ataktı”. Bu sözler aslında eserin ne kadar büyük bir gerçeği yansıttığının bir kanıtı değil mi? İnsan da Jeckyll gibi utanç duyduğu kötücül düşünce ve duygularını başkalarından sakladığı kadar kendinden de saklayıp kendini ve herkesi özünde iyi bir insan olduğuna inandırmaya çalışmaz mı? Bu durumun din veya vicdan gibi birçok nedeni saatlerce tartışılabilir, ama bu öyküde nedenlerden çok sonuçlara dikkat çekilmektedir. İnsanın bu hareketinin sonuçları da bir gün, büyük olasılıkla hayatını ve geçmişte aldığı kararları sorgulayacak yaşa gelip kendi bilincinden sakladıklarını fark ettiği gün, saklamaya çalıştığı bütün kötü dürtülerin bir patlamayla dışarı çıkması ve bir daha aynı baskı altına girmeyi asla kabul etmemesi olacaktır. Bu noktaya gelindiğinde artık kişi için çok geç olmuştur. Eski mutsuz ama sevilen karakterine geri dönemeyeceği gibi, artık en başından olması gereken kişi de olamayacaktır: kendi benliğini iyi ve kötü tüm özellikleriyle benimsemiş olgun ve başkalarının onu sevdiğinden çok kendini seven insan. İnsan doğasının ikililiği konusunun çokça belirgin örneğine popüler dizi Breaking Bad’de de rastlanabilir. 2008 yılında Michelle MacLaren yönetmenliğinde yayınlanmaya başlayan dizide ana karakter Walter White’ın, Dr Jeckyll’ın bir yansıması olduğu görülür. Gerçek hayatta Dr. Jeckyll nasıl olacaksa Walter White odur. Kanser olduğunu ve birkaç aylık ömrü kaldığını öğrenen 50 yaşındaki Walter, hayatı boyunca iyi olup sevilmeyi başarılı ve güçlü olmaya tercih etmiş bir adamken; haberin etkisiyle bilinçaltına gömüp baskıladığı güce ve paraya susamış karaktere dönüşür. Bu dönüşün aynı Jeckyll’ınki gibi birden başlayan ve gelgitler hâlinde seyreden bir değişim olmuştur. Bir an içindeki “Hyde”a teslim olarak güç ve parayı ailesinin mutluluğuna tercih ederken, daha sonra hareketlerinden pişmanlık duyarak özür diler. Ancak aynı Jeckyll’a olduğu gibi zaman geçtikçe “Hyde” – yani kötü – güçlenirken, “Walter” – yani iyi – zayıflayarak kaybolmaya yüz tutar. Stevenson’ın anlatmak istediği de tam olarak budur: Kötülük kabul edildiği için baskılanan duygu ve istekler kişinin zayıf bir anında ortaya çıkma riski taşır ve ortaya çıkarsa asıl benlikten çok daha güçlü ve yıkıcı olur. KAYNAKÇA Stevenson, Robert Louis. Dr. Jeckyll Ve Mr. Hyde. 2. basım. İstanbul: CAN SanatYayınları, 2013. Baskı. Çiftçi 1 İpek Çiftçi 21200645 Turk-102 Sec.07 Ahmet Kaya 11 Kasım 2014 İnanç ve Kimlik Bir milyondaki 1 rakamını atarsanız eğer, geriye havada asılı bir sürü sıfır kalır. O sıfırlar yer kaplıyorlar ama hepsinin içlerinde koca bir boşluk var. İnsan, hayatından inancı çıkarınca da geriye yine içi boş sıfırlar kalıyor, içi boş insanlar. İnanç her insanda değişik şekillere bürünüyor; bir hastalığın çaresinin bulunacağı inancı, çekilen sıkıntıların en sonunda başarı getireceği inancı, aşkı bulma inancı, özgürlüğe kavuşma inancı, yaşamın bir anlamı olduğu inancı… Bu inanç ne olursa olsun üstlendiği görev hep aynı; insanı hayata bağlamak. Hayat bir okyanus ve her insan bir gemi, inançlar şiddetli fırtınalarda devrilmemek için okyanusun derinliklerine saplanan çapalar. Fırtınalı günlerde insanı ayakta tutan bu çapalar, güneş açtığında bir pusulaya dönüşüyor. İnsan, pusulasına güveniyor ve bilinmeyen adaları bulmak üzere yola çıkıyor. José Saramago’ nun ‘Bilinmeyen Adanın Öyküsü’ kitabındaki adam gibi güvenli limanı bırakıp okyanusa açılıyor. İnsanı hayata bağlayan inançlardan biri de bir birey olduğu, bir yere ait olduğu inancı. Bunun sadece inanç olmadığını, gerçek olduğunu kendine kanıtlamak istiyor insan. Bunun için kitaptaki öykü kahramanı gibi bilinmeyen adayı arıyor. Kendini keşfetmek için bir yolculuğa çıkıyor, kim olduğunu sorguluyor. “Kim olduğunu bilmiyorsan kendin olabilmen mümkün değildir.”(2014: 26) diyor Saramago. İnsan kendi olmak istiyor çünkü ancak o zaman bir birey olduğunu ve fark yaratabileceğini bilebiliyor. Her insan eşsiz bir varlık olduğunu bilmek istiyor. Farklı olma hissi insanın kendini değerli görmesini sağlıyor, yaşama bir amaç katıyor. Bir kimliğe sahip olamamak; rüzgarla birlikte savrulmak, yön ve amaç Çiftçi 2 bulamamak, bir yere ait olamamak, güvensizlik içinde yaşamak demek, geçicilik demek. İnsan ölümlü olduğunu bile bile yine de bir şekilde kalıcı olmak ister. Bunu da ancak benlik sahibi olarak sağlayabilir. Kendini bulduğu zaman; keşfedilmeyeni keşfetmek, yapılamayanı yapmak için bir rota çizebilir, yani eşsizliğini hem kendine hem de diğer insanlara kanıtlamak için bir yol izleyebilir. İşte bu yüzden öyküdeki adam, hiç kimse artık bilinmeyen bir adanın varlığına inanmasa da her şeyini bırakıp bilinmeyen adayı bulduğunda benliğini keşfedeceğine inanarak yola koyuluyor. İnsan kendini nasıl bulur sorusuna kitaptaki şu diyalog yanıt veriyor: “Ben bilinmeyen adayı bulmak istiyorum, o adaya ayak bastığımda kim olduğumu öğrenmek istiyorum, Bilmiyor musun ki, Kendinden dışarı çıkıp kendine bakmadıkça kim olduğunu asla bilemezsin.”(2014: 36) Kendimizden dışarı çıkmak demek, algılayış şeklimizi değiştirebilmek kendimize başka bakış açılarından bakabilmek demek. Kendimizi ve dünyayı algılayışımız deneyimlerimize ve yaşadığımız çevreye bağlı. Eğer ki biz yeni adalar keşfedersek edindiğimiz yeni deneyimler, yeni çevreler bakış açımızı genişletir. Daha önceden fark edemediğimiz bir yönümüzü fark edebiliriz veya göremediğimiz bir hatamızı düzeltebiliriz. ‘Kendinden dışarı çıkmak’ kolay bir iş değil. Bazen okyanusun derinliklerine saplanmış o inanç çapaları yardımcı olmaktan çıkıyor ve fırtına bitse de saplanıp kalıyor. Özellikle kendimize dair olan inançları saplandığı yerden çıkaramıyoruz bazen. Bu da yeni adalar keşfetmemize ve benlik arayışımıza engel oluyor. İnsanın hatalarını kabullenerek değişmeye çalışması cesaret istiyor. Açık fikirli olup düşüncelerimizin her zaman doğru olamayacağını kabul etme cesareti gösterirsek yol alabiliriz, kendimizden dışarı çıkıp kendimize bakabiliriz. İnançlar hayatı daha anlamlı yapma gücüne sahip olduğu gibi insanı dibe de çekebilir. Önemli olan hangi çapanın bizi fırtınada koruyacağını ve hangisinin okyanusa sıkışmamıza neden olacağını ayırt edebilmek. Çiftçi 3 KAYNAKÇA Saramago, José. Bilinmeyen Adanın Öyküsü. 1.Basım. İstanbul: Kırmızı Kedi Yayınevi, 2014. TURK 102-02 SEFERCİOĞLU, RÜYETANKARA’DA BEŞ PARASIZ KALMADAN DUYARLILAŞMAKGeorge Orwell’in Paris ve Londra’da Beş Parasız adlı kitabını elime ilk aldığımda sıradan bir yoksulluk hikayesi olduğunu düşünmüştüm. Sevinerek söylüyorum ki yanılmışım. Bana biraz da olsa sokaklarda her gün gördüğüm Suriyeli mültecilerle empati kurma şansı verdi ve sınıf kavramının ne kadar gereksiz olduğunu gösterdi. Sınıf farkı, lüks içinde yaşamak nedir diye soruyorum kendi kendime… Aslında bu yazıyı yazarken elimde tuttuğum bardaktan kahvemi yudumlamak bile kimileri için bir lüks sayılır. Belki Londra’da veya Ankara’da beş parasız kalmadım ancak hayatımızın bir parçası haline gelmiş herhangi bir şeyi kaybettiğimizde benimsediğimiz gerçeklerin yeni yaşam standartlarımızla uyuşmayabileceğine şahit oldum.George Orwell’in bahsi geçen romanı bana en çok insan ve toplum arasındaki ilişkiyi sorgulattı. Trajik bir örnek de olsa en yakınımda olan Suriyeli mülteciler konusuna yöneldim böylece. Evet her zaman duyarlı bir insandım ama belki de onlara duyduğum saygı git gide artıyordu. Sonuçta bir zamanlar onlar da kendi ülkelerinden başka bir ülkeye göç etmeye yetecek kadar maddi durumu olan insanlardı. Bir anda her şeylerini terk ettiler ve hayatlarını yola koyabilmek için insanüstü bir çalışma performansı göstermek zorunda kaldılar. Dün sabah kardeşim yaşlarında bir erkek çocuğu gördüm, incecik bir gömlekle çöpün içini karıştırıyordu. Doğrusunu söylemek gerekirse eskiden olsa içimi sadece bir acıma duygusu ve üzüntü kaplardı. Sonuçta o çocuk benim kardeşim de olabilirdi. Şimdiyse düşünüyorum da gerçekten saygı gösterilmesi gereken bir tablo çünkü aslında gördüğümüz hiçbir şey göründüğü kadar basit değil. Ben o çocukla sabah karşılaştım oysa o gündüzün benim görmediğim bir akşamı vardı. Belki benim bu çocuğa saygı duymam beni daha başarılı veya iyi bir birey yapmaz ancak en azından vicdanımı bir parça rahatlamama yardımcı olabilir. Belki bu sayede hayata karşı farkındalık seviyem artar. Sonuçta beni diğer insanlardan ayıracak olan şey dikende gül görebilmek… Unutmamak gerek ki karşımızdaki insan kim olursa olsun onun hayatında yaşadığı zorluklar bizim gördüklerimizle sınırlı değil. Ancak onların bize gösterdikleri kadarını bilebiliriz. 1TURK 102-02 SEFERCİOĞLU, RÜYETPeki bir anda her şeyini kaybeden Suriyeli mülteciler değil de bizler olsaydık o zaman ne yapardık? İşte bu noktada Orwell’in gözlemleri bana yol gösteriyor. Meğersem insan ilk defa gerçekten zor bir durumda kaldığında toplumdan uzaklaşıyormuş, yalnızlaşıyormuş. Aslında bir hafta ailem bana harçlığımı vermese muhtemelen ben de arkadaşlarımla buluşacak param olmadığı için onlardan uzaklaşırdım. Ancak benim verdiğim örnek dahi oldukça iyimser bir yaklaşım. Ülkemi terk etmek zorunda kalsam ve elimde sadece bir ya da iki hafta kadar hayatımı sürdürecek param olsa eminim ki kelimelerle tarif edemeyeceğim bir yalnızlığa kapılırdım. Belki o zaman eski hayatımda kıymetini bilemediğim şeyleri mumla aradım. Bugün öğlen istemeyerek yediğim pırasa yemeği belki o zaman değer kazanırdı. Aslında hepimiz hayatımızda bazı şeylerden mutlu değiliz ve bunları sürekli değiştirmeye çalışıyoruz. Ben dahi son derece sağlıklı ve doyurucu olan pırasa yemeğinde daha fazlasını bulmayı diliyorum. İnsanın doğası gereği midir bilemem ama aslında çok nankörüz. Hayatımız daima daha fazlasına sahip olma odaklı olduğu için elimizdekilerin değerini bilemiyoruz. Ne yazık ki bu şeylerin değerini ancak kaybedince anlıyoruz. Paris’te ve Londra’da Beş Parasız aslında benim için önemli bir uyarıydı, kırmızı alarmdı. Hayatımdaki değerlerin kıymetini bilmem için her şeyimi kaybetmeme gerek yok…George Orwell’in Paris’te ve Londra’da Beş Parasız adlı romanı bana adeta Ankara’da beş parasız kalmışım gibi hissettiren son derece gerçekçi bir romandı. Her sayfada hayata dair daha önce fark etmediğim gerçeklikleri buldum. Zor durumdaki bir insana neden saygı duymam gerektiğini ve elimdekilerin kıymetini bilmek için yarını beklememem gerektiğini bana kazandırdığını daha önce söyledim. Ancak bu farkındalıkların yarın bana ne katacağından bahsetmedim. Belki yarın bu romandan bahsederken bende uyandırdığı çağrışımları kardeşime veya arkadaşlarıma anlatırım… Onlarda benden etkilenir ve belki bizim için anlamı büyük ama zor durumda olanlar için sınırlı bir değeri olan yardımlar yapabiliriz. Sonuçta akmasa bile damlar… Tek önemli olan bizim bu yardımı hayata geçirmemiz değil. Bu yardımı düşünebilecek kadar duyarlı, karşısındaki insanın hayat standartlarına yabancı olsa bile empati kurabilen bir bireye dönüşmek birçok eylem ve değerden daha önemli. 2TURK 102-02 SEFERCİOĞLU, RÜYETKaynakça• Orwell, George. Paris’te ve Londra’da Beş Parasız. Can Yayınları, 2015. 3Mert Köksal Çocuk Gözünden Dünya Ne kadar çocuksun? Ya da çocukluğunu ne kadar özlüyorsun? Peki, içinden çocuksu bir şeyler yapmak geldiğinde çekinmeden yapabiliyor musun? Bu kitap bence çocukluğunu özleyenlerin, çocukluğundan bir şeyleri tekrar yaşamak isteyenlerin ya da hiç büyümeyip içinde hep o küçük çocuğu saklayanların kitabı. İçindeki çocuğu korumak çok önemlidir aslında çünkü hayattan zevk alabilmek, çok küçük şeylerden bile mutlu olmak ve zevk almak içindeki çocuğu ne kadar koruduğunla alakalıdır. Çünkü çocuk demek mutluluk demektir. Peki, aslında çocuk olmak ne demektir? Çocuk olmak; gece yarım saat geç yattığında kendini mutlu hissetmektir, bayramda sokakta gördüğün macuncudan ya da pamuk şekerciden aldığın şekeri yerken duyduğun neşedir, diğer insanlara saf ve karşılıksız duygularla yaklaşmaktır. Bir insanı ırkına, cinsiyetine, yaşına ve etniğine göre değil de iyi ya da kötü olmasına göre değerlendirmektir bence çocuk olmak. İçindeki yaşam enerjisinin zirvede olmasıdır ve belki de en büyük derdinin dışarıda hangi oyunu oynayacağını düşünmek olmasıdır. Aslında bu yüzden özler çoğu insan çocukluğunu çünkü çocukluğunda her şey daha güzel olmasa bile küçük şeylerden zevk almayı bilir insan. Çocukluğundaki neşeyi, dertsizliği ve belki de rahatlığı özler insan yoksa neden herhangi bir insan hayatının parasının olmadığı ve hiçbir şekilde özgür olamadığı dönemine dönmek ister hatta ve hatta onu özler ki? ‘Keşke çocukluğuma geri dönebilsem.’ lafını büyük ihtimalle yukarıda saydığım sebeplerden dolayı gerek orta yaşlı insanlardan gerek de yaşlı insanlardan bu kadar çok duyarız. Bence yaş olarak çocukluğa dönemesek bile çocuksu ruhumuza her yaşımızda dönebiliriz elli yaşında hatta doksan yaşında bile. Bazılarınız ‘Çocukluktan sonraki yaşadığımız acılardan, dertlerden, sorunlardan ve uğraşlardan sonra çocukluğa dönmek imkânsızdır.‘ diye düşünebilir aslında zaten biz bu sorunlarla karşılaştığımızda çocukluğumuzdan çıkarak büyüme yolunda bir adım atmış oluruz. Yani aslında bizim büyümemize neden olan asıl şey bu sorunlarla karşılaşmamızdır ya da bir bakıma gerçek hayatın zor şartlarıyla tanışma olarak da yorumlanabilir. Sizce içindeki çocuğu koruyabilenlerin sırrı ne olabilir peki? Çok basit aslında: Mutlu olmayı becerebilmek daha doğrusu becerebilmekten çok mutlu olmayı istemek, arzulamak ve çocukluğumuzda olduğu gibi küçük şeylerden mutlu olabilmek. Aslında ‘ Ben 5 Kere İyilik Yaptım Çocuklardan Büyüklere Ders Kitabı ‘ kitabında da görebileceğimiz gibi Türkiye’nin farklı yerlerinde yaşayan çocukların aynı yaşta olmalarına rağmen bir kavram üzerinde düşündükleri ya da akıllarına gelen çağrışımlar çok farklı bu yüzden her şeyden önce insanın mutluluğu kendine uyarlaması yani kendi hayatına uygun bir hale getirmesi lazım. Çünkü çoğu kavram çocuklarda da olduğu gibi yetişkinlerde de farklılık gösterecektir ne de olsa insanların hayattan beklentileri ve arzuları aynı değildir. Bu yüzden insanın hayattan ne istediğini belirleyip hedeflerine göre hayatını şekillendirmesi çok önemlidir. Bir insanın mutlu olması bu şekillendirme ile doğru orantılıdır. ‘ Bir çocuktan bir şey öğrenilmez. ‘ derler aslında o kadar güzel öğrenilir ki. Çünkü bir çocuk bir yetişkine göre olayları farklı açıdan görür ruhsal olarak farklı görmeyi zaten kesinlikle onaylarız ama ondan öte fiziksel olarak bile farklı görürler çünkü yetişkinler üstün bir konumdan bakarken genellikle bir çocuk bu kocaman dünyada kendini bir bakıma küçülterek her şeyi biraz abartılı bir şekilde görür. Bu yüzden çocukluğundaki bazı güzel anıları tekrar yaşamak isteyenler, içindeki çocuğu tekrardan biraz hareketlendirmek isteyenler ya da Türkiye’nin bambaşka illerindeki çocuklarda kendinden bir şey bulmayı isteyenler için çok güzel bir kitap. İçimizdeki çocukların asla uyumaması dileklerimle… Toygun Elaldı 21400013 Uyaran ve Uyuşturan Tutku: Futbol Sunay Akın, “Kalede 1 Başına” isimli eserinin “Kazanacağız” kısmında, Nazi işgali altındaki Ukrayna’dan, faşist diktatör Augusto Pinochet Şili’sine, tarifsiz acıların ve dermanı bulunmayan dertlerin kol gezdiği Aushwitz Toplama Kampı’ndan, Limasol’a kadar dünyanın farklı coğrafyalardan bizlere aktardığı elem hikayelerini anlatırken, birçoklarının “kitlelerin afyonu” deyip geçiştirdiği ama hayatın tam da içinden fışkıran “futbol”u araç olarak kullanmayı tercih etmiş. Bu tercih, benim; aynı, sanatı siyasetten ayıramayacağımızı düşünmem gibi futbolu ve diğer birçok spor dalını da politikadan ayrıştıramayacağımız gerçeğine dair inancımı pekiştirdi. Çünkü, Simon Kuper’in de dediği gibi “futbol asla sadece futbol değildir...” İnsanoğlu, yerleşik hayata geçtiğinden beri, kendine has bireyselliğinden ödün verip, günümüze gelene kadar sayısız devlet aygıtının boyunduruğu altına girmeyi tercih etti. Bu durum; insanların özgür düşünce ve yaşayış haklarının, devlet tarafından zapturapt altına alınması anlamına geliyordu. İnsanların neleri düşüneceğine, hangi düşüncelerin “sakıncalı” olacağına bireyler, toplumlar veya ulusların kendileri değil; kendilerine tayin ettikleri devletler ve devletlerin politika devşirdiği, gökten indiği rivayet edilen kitaplar karar veriyordu. İnsanların, bu baskılar altında yaşamaya tahammül edememe ve başkaldırma riskini göze almak istemeyen devletler; insanoğlunun genetik mirası olan atletik yeteneklerini “spor” bünyesinde hizaya soktu ve kitlelerin kendilerine karşı ayaklanmalarının çoğu zaman önüne geçti... Antik Roma uygarlığında devlet yöneticileri, vergiler altında ezilip sefalet çeken halkı ve özgür yaşama hakkı çalınmış köleleri devasa arenalarda bir araya getiriyordu. Bu sayede, ekonomik açıdan müşkül durumda olan halk; kendilerini iktisadi açıdan fakirleştiren devlet aygıtına kafa tutmak yerine, hakir gördükleri kölelerin, birbirleriyle tutuştukları vahşi sportif müsabakalarını, hınca hınç doldurdukları arenalarda seyrediyor, dahası o kölelerin yaşayıp yaşamayacağına karar veriyor ve bu sayede bir nevi katarsis yaşıyordu. Tüm bu sözünü ettiğim bilgiler ışığında, günümüzde çoğu insanın spor müsabakalarını, bilhassa da futbolu “kitlelerin afyonu” olarak nitelendirmesini anlayabiliyorum. Çünkü her ne kadar artık arenalarda can pazarı yaşanmasa da bu müsabakalar form değiştirip stadyumlarda cereyan etmeye başladı. Çok uzun yıllardır, yine aynı antik zamanlarda olduğu gibi günümüzde de dünyanın dört bir tarafında, devlet vergileri ve kapitalizm altında ezilen halk; sinirini atmak ya da nefes almak için futbol stadyumlarına akın ediyor. Fakat futbolu sadece bir supap niteliğinde yorumlayan insanların kaçırdığı çok önemli bir husus var; o da madalyonun öteki yüzü olan “umut”... Sunay Akın’ın da eserinde kaleme aldığı üzere, 2. Dünya Savaşı sırasında, Nazi faşizmi altında üzüm gibi ezilen Ukrayna halkı, efsanevi kalecileri Nikolay Trusevich önderliğinde toplanan ve içinde demir işçileri ile fırıncıları barındıran F.C Start isimli futbol takımını umudun karinesi olarak algılamış, baskıya karşı başkaldırının timsali olarak bakmıştı. Çünkü o meşhur F.C Start takımı, işgal altında olan bir memleketin, fiziksel ve ruhsal bağlamda çelimsiz insanlarından kurulu olmasına rağmen, semirtilmiş Nazi takımı Flakelf’i, üç gün içinde iki kez, 5-1 ve 5-3'lük skorlarla art arda yenmiş, bununla yetinmeyip, belki de ölümlerine sebep olacağını bile bile sahada rakipleriyle alay edercesine meşin yuvarlağı tepmişlerdi. Nihayetinde, bu onurlu duruşlarının bedelini canlarıyla ödemişlerdi ancak Ukrayna halkına umut aşılamayı çoktan başarmışlardı. Tıpkı kadim sanatçı Victor Jara’nın Şili ulusuna kurtuluşu bir futbol stadyumunda müjdelediği gibi... Eli kanlı diktatör Pinochet’in emriyle, düşüncelerinden ötürü, içinde sayısız öğrenci, akademisyen ve sanatçıyla birlikte Şili Ulusal Stadyumu’na hapsedilen Victor Jara; yeşil saha ve tribünlerde tutsak edilmiş insanlara umut olmak için müziğe sarılmıştı. İşkence tezgahlarında önce parmaklarının kırılmasını umursamamış ve müziğiyle direnmeye devam etmişti. Bu durum, darbeci olduğu kadar gaddar Pinochet askerlerini çileden çıkartmış ve Jara’nın ellerini kesmişlerdi. Fakat o, son sözlerinde bile “Venceremos” yani “Kazanacağız” diye haykırmaya devam etmiş ve futbol stadyumlarından yankılanan bu isyan ülkenin dört bir yanına savrulmuş, Şili halkının, kurtuluş inancına olan ateşini harlamıştı... Geçmişte vuku bulmuş bu olaylar doğrultusunda, hayatı boyunca, ezilmiş halkların ve bireylerin çektiği kahırlara kulak kabartmayı şiar edinmiş bir insan olarak gönül rahatlığıyla söyleyebilirim ki benim bu bilince sahip olmamdaki etkenlerin belki de en büyüğü koyu bir futbol taraftarı olmamdan geçiyor. Küçüklüğümden beri, siyaset mekanizmasının sürekli güdümünde tutmak istediği futbol klüplerinin ve taraftarlarının hikayelerini gözlemleyerek büyümüş bir insan olarak politika ile futbolu birbirinden ayrıştırmam veya futbolu sadece “kitlelerin afyonu” biçimiyle ele almam olasılık dahilinde değil. Bu sebepten ötürü, Sunay Akın’ın yaşama futbol hikayeleriyle mercek tuttuğu eseri; ben ve benim gibi düşünenlerin sayısının da azımsanamayacak nicelikte olduğunu gösteriyor. Çünkü hayat; şairin de dediği gibi “fena halde futbola benzer.” Demirtaş, 1 Ozan Can Demirtaş 21300899 TURK101-13 Öğretmen: Başak Berna Cordan 23.12.2014 ÇOK GEÇ OLMADAN Gün geçtikçe tükenen kaynaklarıyla, üretimle ilgilenmek yerine sadece tüketen insanlarıyla, Dünya’mız yavaş yavaş yok oluyor. Bu yok oluşu engellemek içinse hiçbir şey yapamıyoruz. Amin Maalouf, Çivisi Çıkmış Dünya adlı eserinde kirlenen, yozlaşan ve tükenme aşamasına gelen yaşam alanımızın sorunlarını detaylı bir şekilde anlatıyor. Üretmeyen, sadece kendisini düşünerek tüketen insanoğlunun çektiği zorlukları görüyoruz. Bu tüketim iştahı sadece kaynakları yiyerek kapanmıyor maalesef. Savaşlar, yoksulluk ve açlık, insanları geri dönüşü olmayan bir şekilde yok ediyor. Belki de bu tüketimin sonunu öngöremiyoruz ve gezegenimizin önemini anlayamıyoruz henüz. Fakat iş işten geçtikten sonra bu akla ulaşmak bizim için yeterli olmayabilir. Kendi yaşamımızı düşündüğümüz kadar, çocuklarımıza nasıl bir Dünya bırakmamız gerektiğini de düşünmeli ve buna göre hareket etmeliyiz. Günümüzde akla gelebilecek en önemli problem çevre kirliliği. Oksijen dolu havayı, yaşamımızın temeli olan suyu ve insanlığın gelişmesindeki en önemli unsur olan toprağı gözümüz dönmüş bir şekilde kirletmekten çekinmiyoruz. Bugün, en basitinden, yere attığımız bir peçete parçası bile Dünya’mızı inanılmaz bir derecede kirletiyor. Bu kirlenmenin domino taşı etkisiyle devam ettiği de bir gerçek. Arabamızın çıkardığı egzoz dumanı sadece havayı değil, üzerinde durduğumuz toprağı, hatta bir su birikintisini ve içindeki canlıları da etkiliyor. İşte bu zehirli gazlar ve atıklar son on beş yılda yeni sorunları da tetikledi. Bunlardan en önemlisini Demirtaş, 2 tahmin etmek zor olmasa gerek. Evet, küresel ısınmadan bahsediyorum. Çevre kirliliğinin ozon tabakasına zarar verecek düzeye ulaşmasıyla ortaya çıkan bu sorun bilim insanlarını kara kara düşündürüyor. Fakat bu gezegende yaşayan sadece onlar değil. Ama bilim insanlarını yapabilecekleri de sınırlı. İnsanları uyarmak onların görevi olduğu kadar, diğer bilinçli insanların da görevi. Diğer insanları uyarmadan, onların desteğini almadan çözülebilecek bir sorun değil bu. Sonuçta bir konuda uzmanlaşmış insanların icat etmek istedikleri bir şeyden bahsetmiyoruz. Üzerinde yaşadığımız gezegene karşı sorumluluğumuz söz konusu. İlk olarak insanların tüketim algısını değiştirmeliyiz. Bunu kundaktaki bebekten başlatmalıyız ki toplumsal bilince ulaşalım. Sadece yetişkinleri uyarmak bu soruna kalıcı bir çözüm getirmez. O bebekler büyüdüğünde aynı şeyleri onlara da anlatmak gerekir ve o zaman belki de iş işten geçmiş olacak. Bu yüzden ailelere çok iş düşüyor. Çocuklara ne verirsek, ileride onları alırız. Çocuklar aileleri için birer oyun hamuru gibidir ve ailelerinin onlara ne şekiller vereceği, küresel ısınma konusunda Dünya’yı etkileyecek bir öneme sahip. Bunun bilincinde olarak yaşamak, geleceğimizi kurtarmak için gerekli. Tüketim alışkanlığının bir sonucu olarak yoksulluk ve açlık Dünya’yı ele geçirmek üzere. Orta sınıf kavramı hayatımızdan sonsuza dek çıkabilir. Bir kesim çok fakirken, diğer kesim ise parayı ısınmak için şömineye atacak kıvama geliyor. Dünya’nın en önemli merkezlerinden New York, Londra, Paris, hatta İstanbul’da artık bu uçurum daha belirgin şekilde göze çarpıyor. Örneğin, New York’taki yaşama herkes imrenerek bakıyor. Fakat madalyonun öteki yüzü bize gerçekleri söylüyor. New York sokaklarında yürürken gördüğünüz evsizler azımsanamayacak kadar çok. Bununla birlikte Afrika açlık, yoksulluk ve salgın hastalıkların eşiğinde. Ama tüketmekten başı dönmüş sözde modern insanoğlu bu durumu görmüyor ya da görmek istemiyor. Son zamanlarda Afrika’da ebola adında bir hastalık tekrar baş gösterdi. Avrupa basınında bir ara Demirtaş, 3 gündeme gelen bu hastalık şu an unutuldu, fakat Afrika ülkeleri için aynısı söz konusu değil. Bunu kimse istemez ama “Avrupa’da veya Amerika’da yaşanacak bir ebola salgını insanların gözünü açmaya yeter mi?” diye düşünmeden edemiyorum. Böyle bir durumda her şey için çok geç olursa o zaman ne yaparız? Kendimizi düşünmekten çocuklarımızı unutuyoruz, henüz doğmamış çocuklarımızı. Yaşama amacımız olan neslimizi devam ettirme içgüdüsü günden güne köreliyor. Zararın neresinden dönersek kardır diye düşünüp bir an önce bu tüketim bataklığından çıkmalıyız. Yoksa bizim sonumuz olmasa bile, çocuklarımızın sonu doğanın elinden olacak, doğa intikamını acı bir şekilde alacak. KAYNAKÇA Maalouf, Amin. Çivisi Çıkmış Dünya: Uygarlıklarımız Tükendiğinde. İstanbul: Yapı Kredi Yayınları, 2009.Fatıma Aynur Silpağar 21400735 UZUN YOL ŞARKILARI Rusya’nın soğuk bozkırlarından yükselen bir ateş! İşte Evgeny Grinko’yu böyle tanımlayabiliriz. 8 Aralık Pazartesi akşamında ODTU KKM’de bize çok klişe bir söyleyişle, kulaklarımıza bayram ettiren adam için söylediklerim az bile kalabilir. Konsere geçmeden önce Evgeny Grinko’yla tanışmamdan bahsetmek istiyorum. İlk kez Evgeny Grinko’yu dinleyişim tamamen tesadüfiydi. Son anda girmeye karar verdiğim bir kitapçıda duydum vals adli parçasının son bir kaç melodisini. Elimi telefonuma uzatıp, Shazam’ı açamadan, sonraki şarkı çalmaya başladı. Koşarak kasaya gittim ve şarkının adını sordum. Benim gibi klasik müzik türevi şeyler sevmeyen biri için çok garip bir şeydi heyecanla gidip adını sormak. Maalesef ki bilmiyorum cevabını aldım kasadaki görevliden. Üzerinden biraz süre geçti ama sözü bile olmayan o şarkının melodisi kulaklarımdan silinmedi. Her gün sabah kulağımda o çınlarken uyandım. Başka bir gün odamda oturmuş üniversiteye hazırlık matematik sınavına çalışıyorken kulağıma bir piyano sesi geldi. Komşumuzun küçük kızı eskiden piyano çaldığı için pek umursamadım bu sesi. Sonrasında yine o kısmı duydum. Onca zaman öncesinde kalbime işlenmiş olan o kısmı. Sonrasında başka bir şarki çalmaya başlayınca fark ettim ki o ses ablamın odasından geliyormuş. Yerimden fırladığım gibi ablamın odasına koştum. Şarkının adını ve kimin olduğunu sordum. Hani biriyle yeni tanıştığınızda “Ben daha önceden tanışmadım mı acaba? Çok tanıdık geliyor” duygusu vardır ya iste tam olarak onu yaşadım adını duyduğumda. Benim bir huyum vardır eğer bir şarkıdan hoşlanmışsam bıkana kadar dinlerim o şarkıyı. O gün kaç kere dinlediğimi bilmiyorum o şarkıyı. Tek bildiğim şey kulaklıkları kulağımdan çıkardığımda, başımın dönmesiydi. Birkaç günü hep aynı şarkıyı tekrar tekrar dinleyerek geçirdim sonrasında diğer şarkılarını da dinlemeye başladım. Diğer şarkılarının da mükemmel olduğunu fark ettim ama Vals hala favorim. Zaten Vals’in genel olarak Türkler tarafından sevildiğinin Evgeny Grinko’da farkında. Bir röportajında bu konuya da değinmiş zaten. Konserinde hiç bir şarkıyı yeniden çalmayan piyanist Vals’i tam olarak üç kere çaldı. Her seferinde ayrı bir heyecan ayrı bir coşkuyla dinleyenleri kımıldayamaz hale getirdi. Uzun süre oturmak bana her zaman zor gelmiştir. Hele ki konserlerde daha çok zorlanıyorum. Ancak bu sefer ne olduğunu anlayamadım zaman hızlı hızlı akıp gitti günlük hayatın koşuşturmasıyla birlikte. Koltuğumdan kalktığımda artık ben o eski ben değildim. Daha sakin daha mutlu daha fazla huzurlu bir bendim. Şarkılarını duyduğumdan beri ne zaman kendi içime dönmek istediğim bir zaman olsa yer-mekân ayırmadan kulaklıklarımı takıp, kendimi müziğin sıcak ve benimseyen kollarına bırakıyorum. Sözsüz müzik yaptığı için diskolar hariç her ortama uyabilen şarkıları bence en çok uzun yolculuklara yakışıyor. Zaten yolculuklarda kendi kendimizle kaldığımız için insan ister istemez kendini düşüncelerin ortasında kaybolurken bulur. Ve yoluna geri dönerken kalpten çalınan bir müziğin eşliğini kim reddebilir ki? Eğer Evgeny Grinko’nun şarkılarını hiç dinlememiş biri olsanız bile konserden sonra kendisine âşık olabilirdiniz. Çoğu sanatçının sahip olduğu egodan gram yok genç sanatçıda. Salonun oturması biraz uzun sürdüğü için konser sadece 7 dakika gecikmeyle başladı. Şarkı aralarında şarkılar hakkında bizi bilgilendirmeyi eksik etmese de İngilizcesi gerçekten çok bozuk olduğu için anlamak biraz zordu. Şarkıları genel olarak yavaş ve duygusal. Kendisini canlı canlı görünce bunun sebebini anladım. Kişiliğindeki çekingenlikten şarkılarında eser olmasa da tavırları ve yürüyüşü içine kapanık bir insan olduğunu kanıtlıyor. Konserin hemen sonrasında, kendisine gelen röportaj isteğini kıramayan piyanist, biz CD’sini alıp imza kuyruğuna girmeye başlarken geldi hemen. Uzun lafın kısası hem müziği hem de karakteriyle kendine dinleyenlerini kendine hayran bırakan piyanisti sizin de hayatınızdan eksik etmemenizi öneriyorum. Deniz Salmanlı YALNIZLIKTAN KAÇINMALI MI? Şekil 1 Yalnızlık (Kadinlopedi) Hayatımızda en sık yaşadığımız ve maruz kaldığımız şeydir belki de yalnızlık. Yalnızlık hakkında o kadar çok şarkılar bestelenmiş, kitaplar yazılmış ve filmler çekilmiştir ki bu duygu sıradanlaşmıştır. Peki, gerçekte ne anlama gelir yalnızlık? Eğer buna alışılmışın dışında bir tanım yapmak gerekirse kendimiz olmak, benliğimizle konuşmak, gerçek biz olmaktır. Düşünelim şimdi, günlük hayatımızda kaç dakika kendimiz olabiliyoruz, kendi benliğimizle yalnız kalabiliyoruz? Bulunduğumuz yüzyılda maskeler takmaya o kadar alışmışız ki, gerçek benliğimizi sadece evde ya da rahat hissettiğimiz bir ortamda yaşayabiliyoruz. İşte bu olay bizi yalnız hissettiriyor. Yani bütün o maskelerimizi attığımızda geriye kalan biz, bize yetmemeye başlıyor. . Yalnızlık olgusu, her geçen gün büyüyor. Çünkü bizler yalnız olmayı istiyoruz. Yıkılabilecek duvarlara ya da aşılabilecek sınırlara kendimizi hapsediyoruz. Kendi kendimizi çıkmaza sokuyor, sonra da bununla yaşamayı öğrenmeye çabalıyoruz fakat yapamıyoruz. Bireyler kendilerini bilerek veya bilmeyerek tamamen bir yalnızlık döngüsüne sokuyor. Rahat evlerin, lüks eşyaların ve pahalı cihazların arkasında hala devam eden ve akan bir hayat olduğunu unutuyor ya da kendilerine unutturuyorlar. Bu bağlamda da yalnızlık, insanın kendi kendisiyle baş başa kalması ve kendisine mahkûm olması anlamına geliyor. Bu sebeple de insanlar depresyona giriyor, psikolojik yardım almaya başlıyorlar. Bunun sonu intiharlara kadar gidebiliyor bazen. Peki, kendimizle baş başa kalmak bu kadar korkunç bir şey mi gerçekten? Kendi dünyamızda tek başımıza kalamayacak kadar mı çekiniyoruz yalnızlıktan? Yalnız yaşayan, her dakikasında kendi benliğiyle karşı karşıya oturan o kadar çok insan var ki. Ancak bazı insanlar başarabiliyor bu yalnızlık zincirini kırmayı. İşte o insanlar mutluluğu yalnızken de yakalayabiliyor, kendi benlikleriyle barışabiliyorlar. Yalnız kalamadıklarından yakınan bazı insanlarsa yalnızlığın çok değerli bir şey olduğundan bahsediyorlar. Eğer yalnız kalmak bu kadar üzücü ve korkunç bir durum olsaydı insanlar bunu istemezdi. Peki, neden kendileriyle baş başa kalmayı arzuluyorlar? Aslında cevap gerçekten basit. Yalnızlık bize huzuru getiriyor, bizi kendimizle baş başa bırakarak insanları ve dertleri uzaklaştırıyor. Dışarıdaki sahte mutlulukları ve duyguları bünyemizden atmamızı sağlıyor. Yalnız kalarak kendi mutluluğumuzu kendimiz üretiyoruz. Çünkü sanırım yalnızken vücudumuz hiçbir duyguyu yoğun olarak yaşayamaz. Bunun sebebi duyguların nötrlenmesinden dolayı olabilir. Peki, yalnızlık bu kadar gerekli ve önemliyken biz neden bunu yok etmeye ve ondan uzaklaşmaya çalışıyoruz? Aslında bunun en büyük sebebi korkmamız. Her geçen gün sosyal hayatımız yoğunlaşıyor ve hızlanıyor. Sürekli birileriyle iletişim halindeyiz. Sürekli birilerini arıyor, yirmi dört saat insanları kendimize bağlamaya çalışıyoruz. Sosyal çevremizle yatıp onunla kalkıyoruz. Bir yerde de benliğimizi unutup çevremizdeki insanlara dönüşmeye başlıyoruz. Tüm bunların sonunda çevremizdekiler yavaş yavaş uzaklaşırken bizler de benliğimizi terk etmeye başlıyoruz. İşte bunu engellemek için yapılabilecek şey ise kendi benliğimizle baş başa kalmak olmalı. Yani her insan mutlaka yalnız kalmalı ve hayatının bir dönemini az da olsa yalnız yaşamalı. Çünkü insan doğruyu yanlışı baskı altında kalmaksızın 1 Deniz Salmanlı düşünceleriyle yalnız kalınca anlar. Dikkatimizi tek bir olaya verip onun üzerinde daha rahat yoğunlaşabiliriz ve bence hayatın hızından kurtularak yalnız kalmak ve kendi yalnızlığımızla mutlu olabilmek insanı gerçek anlamda olgunlaştıran tek şey. Sonuç olarak insanların hayatlarında yaşadığı yalnızlık ile filmlerde gördüğümüz ve şarkılarda dinlediğimiz yalnızlık arasında gerçekten de çok büyük fark var. Yapıtlarda gördüğümüz yalnızlık kaybedilen bir sevgili ya da bir his. Yalnız kalınmasının sebebi kişinin öteki yarısını kaybetmesi, yokluğunu hissetmesi. Fakat insanların görmeyi unuttukları nokta şu ki; aradığımız öteki yarımız aslında kendi öz benliğimiz. Sahte insanlarla yaşanılan geçici mutluluklardansa, kendimizle paylaştığımız yalnızlık daha değerlidir belki de. Kaynakça Kadinlopedi. 2012. Fotoğraf. 2016. 2 Şevval Gülçe Göksu Protesto Bilgisayar başındayım. Yirmi yedi sayfalık kitap listesini tarıyor ve bir ümit tanıdık bir başlık görürüm diye bakınıyorum. İçim sıkıntı ve bıkkınlık kaynıyor. Bıkkınım çünkü hoşuma gitmiyor. Hafta sonumu, eve kapanıp kendimi içimden gelmeyen bir şeyi yapmak için zorlayarak geçirmek hiç ama hiç hoşuma gitmiyor. Kendimle tartışıp yazmaya değer bulacağım bir konu gelmiyor çünkü aklıma. Yazmak bir arınma yöntemidir benim için. İnsanın içinden taşan ve engellenemeyen duygu ve düşünceler damlar kâğıda. “Damlatılır” demiyorum çünkü yazmak isteyen kişinin kendi kararı değildir bu. İnsanın göğsünü ya da zihnini dolduran düşünceler oradan taşmaya başlayınca mürekkep olup kâğıda damlamaya karar verirler. Bir insan yazması için, yaratıcı olması için teşvik edebilir fakat buna zorlanamaz. Yazmak bir önemsemek işidir çünkü. Günlük yaşamında bir çarpıklık görüp eleştiriye layık bulmasına, harika bir olaya tanıklık etmesine; yazmaya değer bir durum keşfetmesine zorlayamazsınız kişiyi. Fark etmeye, etkilenmeye ve hissetmeye açık olduğunda yaratıcı olabilir insan. Kendimden, günlüklerimden biliyorum bunu. Ortaokul ve lise yıllarımda düzenli şekilde günlük tutarsam anılarım rüzgârda savrulmayı bırakıp her zaman benimle kalacak zannederdim. Bu yüzden yazacak hiçbir şey aklıma gelmiyor olsa da her gün bir şeyler yazmayı denerdim. Şimdi elime bu günlüklerden birini alıp okuduğumda görüyorum ki kendimi zorlayarak yazdıklarımın hepsi boş ve ruhtan yoksun, heyecandan ya da içtenlikten mahrum yazılardan ibaretmiş. Bana hiçbir şey hissettirmeyen ve düşündürtmeyen harfler bütünü yalnızca… Hâlbuki bir kalp kırıklığının, sinir anının ya da hayal kırıklığının etkisiyle, kendiliğimden yazdığım anılarımı okurken içim bir garip olur her zaman. Çünkü o kelimeler kâğıda dökülürken de garip hissetmişimdir hep. Kendi küçüklüğüme dokunur gibi olurum onları okurken. Beni değiştiren ve farkında olmadığım özelliklerimi görmemi sağlayan kelimelerdir onlar. Önemsediğim hisler ve fikirlerdir. Beni ben yapan asıl anılar, asıl kişiler saklıdır defterin o yapraklarına. Yazmak bitip de masa başından kalktığımda minik kanatlarını yeni ve büyük dünyalara açmış bir kelebek, yeni duygular keşfetmiş bir ben görürüm hep. Daha çok tecrübeyle “yeniden doğmuş” bir ben. Bu yüzden artık hoşuma gitmiyor bir yazı yazmak zorunda olmak. Kendimi zorlayarak yazdığımda görüyorum ki yeniden doğmak bir yana dursun; bir adım dahi atmamış, olduğum yerde saymışım yalnızca. Bana yabancı olan birtakım sözcükler “damlatılmış” kâğıda sadece. Sevip benimseyemediğim, “benim” diyemediğim sözcükler… Yazmış olmak için değil, söyleyecek bir sözüm olduğu için yazmak istiyorum ben. Yazdığım yazı sokağın karşısında duran bir yabancı değil; benim dilimi konuşan, beni simgeleyen bir parça olsun istiyorum. Oysa şimdi öyle buhrandayım ki, beni tatmin edecek hiçbir konu gelmiyor aklıma. Kendimi zorlamak ve yeni bir şeyler görmeye, yeni fikirler edinmeye itmek başta işe yaramış olsa da; kendime uyguladığım baskı beni daha da köşeye sıkıştırmaktan başka bir işe yaramıyor artık. Gittiğim en ufak bir etkinliğe dahi “belki buradan bir malzeme çıkar” gözüyle bakmaya başladığımı fark ediyorum. Katıldığım etkinliğin tadını çıkarmak ya da kendimi geliştirmek önceliklerini çoktan kaybetmiş benim için. İçinde bulunduğum sıkıntılı durumu daha net görmemi ve bunu kabul etmemi sağlayan şey ise, gariptir ki, yazıma “malzeme” bulmak umuduyla gittiğim bir sergideki resim oldu. Inga Simonyte Deniz’in Reenkarnasyon II adlı resmi bana içinde bulunduğum durumu anımsattı hiç beklemediğim bir şekilde. Bir kelebeğe dönüşme, kanatlarını açıp yeni bir ben yaratabilme baskısı yüzünden içine düştüğüm siyah ve derin bir çukurdu gördüğüm şey. Önemseyip yazmaya değer bulacağım altın fikirlere doğrultmuştum çelimsiz kanatlarımı. Ama ulaşamıyor, üretime geçme baskısından kurtulamıyordum. Ne kadar debelensem ve buhranıma son vermeye çalışsam da olmuyor, kendi zihnimin içine sıkışıp kalıyordum. Söylenmeye değer bulacak kadar değer vereceğim bir durum ya da olay çarpmıyordu gözüme. Düşünmeye devam ettikçe fark ettim ki, bu derin baskı çukuruna düşen tek kişi ben değilim. Böylece bahsedilmesi gereken konulardan bir tanesinin bu çukurun ta kendisi olduğunu gördüm: Yaratmaya zorlanma, bize ait olmayan ama bizim kalemimizden “damlatılması” gereken izlenimleri aktarmak zorunda olma çıkmazının çukuru… Bir sanatçı, yazar veya bir öğrenci… Yazmaya meraklı olan kişi kim olursa olsun; o kişinin, teşvik sınırlarını geçip çeşitli baskılara dönüşen zorlama ve zorunluluklarla karşılaşmasına izin verilmemeli. Yazmanın kendisi zaten çok sancılı, zahmetli ve çeşitli sorgulamalar gerektiren bir yolculukken bir de dış baskı eklenmemeli insanın omzundaki yüklere. O buhran çukurlarının içinden kelebeklerin kendi istekleriyle uçmalarına müsaade edilmeli. Yazar serbest bırakılmalı ki; ona yabancı olan sözcükler kalemden zorla damlatılmasın, yazarın zihninden akan ve tamamen onun benliğinin bir parçası olan duygu ve düşünceler olgunlaşıp kendileri damlasınlar kâğıda. Hiçbir kelebek kozasını vaktinden önce delmez. Büyüyüp gelişmeyi, benliğini kazanmayı bekler. Vaktinden önce delinen kozaların içinden çıkacak olan şey ya bir hayal kırıklığı ya da bir protesto olur. Inga Simonyte Deniz, 2019 Kaynakça Deniz, Inga Simonyte. Reenkarnasyon II. 2019. Bilkent Üniversitesi Kütüphane Sanat Galerisi. Ankara Eda Tekin Doğdum, Yanıldım, Büyüdüm Geçmişe dönüp baktığınızda tüm yaşadıklarınız önceden belirlenmişçesine uygun, kronolojik bir sıraya göre yaşanmış gibi hissettiğiniz oldu mu? Aklıma bu soruya getiren de cevapları bulmamı sağlayan da yirminci yaşıma gireli bir hafta olmuşken bir kitapçıda rastladığım, başlığıyla dikkatimi çeken küçük bir öykü oldu: Murakami’den ‘’Doğum Günü Kızı’’. İlk sayfasında yirminci yaşına giren bir kızdan bahseden bu kitabı güzel bir tesadüf olarak yorumlayıp kendime hediye olarak almıştım. O an aslında bunun bir tesadüf olmadığını, onun tam da hayatımın bu evresinde karşıma çıkması gereken bir kitap olduğunu henüz bilmiyordum.Kitabı aldıktan bir hafta sonra okumaya başlamam doğru zamanı kollarmış gibi , o bir haftada olan bitenler sanki beni bu öykü için hazırlarmış gibi yaşandı hem de hiç farkında olmadan. Son dört yıldır doğum günü dileklerim aynıydı, yirminci yaşımda da farklı