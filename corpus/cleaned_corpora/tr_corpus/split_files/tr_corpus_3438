anlamlı olması hedefim oldu ve bu planı en kısa sürede gerçekleştirmek için kendime söz verdim. Peki siz ne yapmayı düşünüyorsunuz? Bahar temizliği yapmanın tam da sırası, sizce de öyle değil mi? ÖZGE BAYBUTOĞLU 21402285 Cansu Süt 21601682 Gücün Peşinde Yitirdiklerimiz Birkaç hafta önce Şinasi Sahnesi’nde izlediğim Gayrı Resmi Hürrem adlı oyun bittiğinde ve perde kapandığında kafamda tek bir soru vardı: Neden biz insanlar, koşullar ne olursa olsun iktidarı ele geçirmek için elimizden geleni ardımıza koymuyoruz? Sonra düşündüm ve fark ettim ki aslında bu insanlara özgü bir mücadele değil. Fark ettim ki bu, doğanın temel kanunlarından biri. Kendime şunları sordum: Hayvanlar da tıpkı insanlar gibi sınırlı kaynaklar üzerinde güç elde etmek için savaşmıyor mu? Onların topluluklarında da tıpkı bizim toplumlarımızda olduğu gibi güç dağılımına bağlı bir hiyerarşi yok mu? Zihnimden bu düşünce geçtikten sonra asıl soruma geri döndüm: Bu iktidar mücalelelerinin altında yatan temel sebep ne? Bu konu üzerine biraz kafa yorduktan sonra bu bitmek bilmeyen mücadelenin korkudan kaynaklandığına kanaat getirdim. Bence bireylerin ve toplumların güç uğruna savaşmalarının yegâne sebebi, başka birey ve toplumların gelecekte onları kontrol altına alma ihtimalinin onlarda yarattığı endişe duygusu. Benim gözümde bu rekabet kavramıyla gelen bir korku türü. Bizler, bir başkası bize açıkça meydan okumasa bile konumumuzun tehlikede olduğunu hissettiğimiz anda korkuya kapılıyor, gücümüzü korumak ya da güç elimizde değilse onu ele geçirmek için yapabileceğimiz ne varsa yapıyoruz. Bu mücadelenin sebepleri üzerine düşünüp bu fenomene kendimce bir açıklama getirdikten sonra aklıma bir başka soru geldi: Hayvanlar aleminde güç mücadelesi kararsız da olsa bir denge yaratırken, bu mücadele biz insanların yaşamında neden huzursuzluk ve kaos yaratıyor? Ben bunun temel sebebinin insanların diğer canlılara oranla çok daha zeki olmaları ve zekâlarını daha etkili kullanabilmeleri olduğunu düşünüyorum. Bir kıyaslama yaptığımda görüyorum ki hayvanlar sadece temel içgüdülerini kullanarak güç uğruna mücadele verirken insanlar stratejik planlar uygulayarak iktidarı elde etmeye çalışıyorlar. Benim bu karşılaştırmadan yola çıkarak kaos ve düzen ile ilgili yaptığım çıkarım ise şu: Basit içgüdülere dayanan kavgaların sonuçları da basit olur. Ben bunu “Güçlü olan kazanır.” cümlesi ile özetliyorum. Nitekim hayvanların kendi aralarında yaptıkları kavgaların sonucunda kimi bireyler egemenlik kazanırken kimi bireyler ise teslim oluyor ve bu yolla hiyerarşik bir düzen oluşuyor. Ama dönüp biz insanlara baktığım zaman görüyorum ki bizim toplumlarımızda güç mücadelesine basit içgüdülerden çok daha fazlası karışıyor. Benim düşünceme göre bu durum, kompleks sonuçları beraberinde getiriyor. İktidar hırsı ve kazanma arzusu, zekice kurgulanmış planlarla birleştiği zaman savaş ve dolayısıyla kaos kaçınılmaz oluyor bana göre. Savaş kavramının yıkım sözcüğü ile eş anlamlı olduğunu düşünmüşümdür hep. Bana göre savaşın resmi olarak nasıl sonuçlandığı çok da önem arz etmiyor: Galip taraf da mağlup taraf da yıkıntıların ağır yükü altında eziliyor çünkü. Savaş, ardında yalnızca acı ve keder bırakıyor giderken. Peki, güç elde etmek gerçekten bu kadar önemli mi? Bence değil. Çünkü bana göre güce ulaşmaya çalışırken hissettiğimiz kaygı ve öfke, güce ulaştığımız zaman hissettiğimiz tatmin duygusundan çok daha güçlü. Gücün peşinde koşarken vaktimizin ve enerjimizin ne kadar büyük bir kısmını kaybettiğimizin farkına varabilsek keşke. Ve bu farkındalığın sonucunda keşke tüm bu hırsları bir kenara bırakabilsek. Ancak bu şekilde hayatta gerçekten önemli olan şeylere odaklanmaya fırsat bulabiliriz bence. Örneğin erdemli bir yaşam sürmeye, kültürümüzü ve bilgi birikimimizi artırmaya, bir sanat icra etmeye… Tek yapmamız gereken birbirimize üstün gelmeye çalışmaktan vazgeçmek. İşte bu yolla her birimiz için güzel ve anlamlı bir hayat oluşturabiliriz. BU HAYAT GERÇEK Mİ ? / DORUK ÖNER Film bitmişti. O kadar dalmıştım ki, film bittikten sonra gelen oyuncuların ve çekim ekibinin isimlerine boş boş bakmıştım. O an gözümün hiçbir şey hissedemediğimi düşündüm. Çevremde neler olup bitiyor bilmiyordum. Baktığım yeri bile göremiyordum. Çevremdekiler bana sesleniyorlardı belki ama duyamıyordum onları. Belki de kendime gelmem için dürtüyorlardı beni ama onu da hissedemiyordum. Zihnim tensel dünyadan ayrılmıştı. Vücudum ve beynim birbirlerinden habersizlerdi sanki. Duyularım körelmişti birkaç dakikalığına. En azından başta öyle zannetmiştim. Daha sonra fark ettim ki, duyularım, zihnim körelmemişti tam tersine daha da güçlenmişlerdi. Hayatıma daha net bir gözle bakıyordum. İçimdeki sesleri daha iyi duyuyordum. Zihnim vücudumdan kaçıp özgürlüğüne kavuşmuştu. Vücudumun koyduğu engel ve kısıtlamalardan uzak aklıma gelen her şeyi yapabiliyordum. Beni bu dünyaya bağlayan prangalarımı kırmıştım bu filmin yardımıyla. Özgürlüğün verdiği huzur ve güçle hayatıma bir daha bakmaya karar vermiştim. Ancak bu sefer kendi gözümden değil tanrısal bir gözle bakıyordum başıma gelenlere. Hayatım bulanık bir denizdi sanki ve ben onu ilk defa berrak hali ile görüyordum. Derinlerdeki taşları, kumu, balıkları daha net görüyordum. Kendim hakkında bu kadar geç öğrendiğim şeyler, kendimi bu kadar güçlü ve özgür hissetmeme rağmen çok ağır gelmişti. Yeni öğrendiğim şeyler kafamda bir sürü soruya neden olmuştu. Yaşadığımı zannettiğim hayat kurmaca olabilir miydi? Ya filmdeki gibi ben de kendi gerçeklerimin üstüne yalan bir hayat kurduysam. Zihnim onu hapsettiğim için benden bu şekilde öç alıyor olabilir miydi? Ya bir gün biri çıkar da hayatımı yalanlarsa, ya gerçekleri gözüme sokup dünya mı yerle bir ederse, o zaman ne yapardım? Bunca yıl o kadar emekle kurguladığım senaryomun, hayatımın, sadece bir yalandan ibaret olduğunu öğrenme ihtimali en büyük korkum olmuştu. Yeni bir hayat nasıl yaşayabilirdim, ona nasıl alışabilirdim ki. Belki de alışamaz onun yerine vazgeçerdim bana verilen senaryoya uymaktan, kendi hayatımın yıkıntıları altında gerçek hayata veda edebilirdim. Bu korku karşılaştığım şeylere karşı daha şüpheci hâle getirmişti beni. Ayrıca da daha duyarsız bir hale. Artık denizin dibini görmek istemiyordum. Öğrendiğim, gördüğüm her yeni şey beni korku bataklığının içine daha da fazla gömüyordu ve daha da tedirgin ediyordu beni. Zihnime prangalarını tekrar vurmanın vakti çoktan gelmişti. Tensel dünyadan uzak geçen bu sürede zihnim o kadar özgürlüğe dayanamamıştı. Bu kadar güç ağır gelmişti bana. İşte o an fark ettim neden kendimizi böyle kısıtladığımızı. Hiç kimse dayanamazdı gerçeklerle bu kadar hızlı bir şekilde yüzleşmeye. Bu yüzden geri dönmek için zorladım kendimi. Tensel dünyada prangalarımla yaşamayı tercih ettim, yoksa dayanamayacaktım içimdeki korkuya. Kendime geldiğimde her şeyi unutmuş gibiydim. İzlediğim filmi bile unutmuştum. Önümde duran uykuya geçmiş bilgisayara bakıp hatırlamaya çalışıyordum bunca saat ne yaptığımı. Sanki bir rüyadan uyanmış gibiydim. Kendimi ne kadar zorlarsam zorlayayım sadece bir yere kadar hatırlayabiliyordum. Geri kalanı yoktu. Adeta o birkaç saatin bir kısmını hiç yaşamamışım gibiydi. Çıldıracaktım. Ne kadar çabaladıysam da nafile. Prangalarım izin vermiyordu daha fazla ileri gitmeme. Ben de kabullendim artık. Yapacak bir şeyim yoktu. Son saatlerimi yaşanmamış olarak kabul edip yoluma devam etmeye karar verdim. Bilgisayarı yerine götüreyim diye düşünürken birden parmağım bir tuşa çarptı ve ekran açıldı. Ekranda büyük harflerle “ZİNDAN ADASI” yazısını gördüm. İşte şimdi her şey yerine oturmuştu. Kaybolan o saatlerimi sonunda geri bulmuştum. Kuşkucu kimliğim tekrar geri dönmüştü. Çevreme bakıp bir daha düşündüm acaba bu gördüklerim gerçek değil mi diye ama sonra bir kenara bıraktım bu sorularımı. Ben buyum dedim kendi kendime. Mutluyum sonuçta, yaşadıklarımın gerçek olup olmamasının bir önemi var mı hayatımdan memnun olduktan sonra? Başka Kimlik Başka bir insanın ismini, kanını, idrarını her gün kullanmak zorunda olduğumuzu düşünelim. Ama bunu hayallerimize ulaşmak için bıkmadan yapmaya devam ettiğimizi varsayalım. Ne kadar garip görünse de Gattaca adlı filmde Vincent’in durumu böyle. Bunu yapmasının nedeni içinde bulunduğu toplum için sağlık koşulları yeterli olmaması. Toplumdan dışlanmamak ve çok büyük hayalleri olunca insan tutkusundan aldığı güçle böyle bir şeyi yapabileceğini görüyoruz. Ayrıca filmdeki toplum ise genetik mühendisliği açısından şu an gerçekte olana göre çok üstte. Filmde ebeveynler istedikleri biçimde ve kişilikte bir çocuk seçebiliyorlar. Hala böyle bir durum olmadığı için bilim kurgu kategorisine rahatça koyabiliyoruz 1999 yapımı Gattaca’yı. Peki, ben bu filmi nasıl mı öğrendim? Açıkçası bana göre çok eski bir film ve eski filmleri pek sevmem ama biyoloji dersinde hocamız bunu seyrettirdiği zaman fikrim fazlasıyla değişti. Tamam, harika efektleri ve o zamanlar için harika bir oyuncu kadrosu yok ama bu filmle beraber çıkış yakalayan ve şu an başrol oyuncusu olarak oynayan insanlar mevcut. Örneğin Ethan Hawke ve Uma Thurman. Uma Thurman’ı Kill Bill filmlerinden hatırlıyoruz ve Ethan Hawke ise şu an senaryo yazarı olarak kariyerine devam ediyor. Konusunun beni oldukça şaşırttığını söylemeliyim Gattaca’nın. Çünkü filmin yapımından 15 yıl geçmiş olmasına rağmen genetik üzerine olan teknolojiler hala bu kadar ilerleyemedi. Hatta filmdeki kadar bir teknolojiye sahip olmak dünyayı yerinden oynatır. Tamam, doğumdan önce yine bazı rahatsızlıklar tespit edilebiliyor ama tamamen baştan tasarlamak çok farklı. Filme dönecek olursak bilim kurgu ögeleri çoğunlukla meydana çıkıyor. Büyük bir hayalin anlatıldığı bu filmde güya başka bir gezegenin uydusuna gidiyor belirli kişiler. Vincent ise sağlık durumu yüzünden aslında gidemiyor ama başka bir kimliği yaşadığı için gitmek sorun olmuyor. Vincent için büyük bir ütopya da burada giriyor devreye. Bir sürü ölümcül hastalığı olmasına rağmen hayaline bu kadar bağlılığı, bu kadar fazla çabalaması ölümcül hastalıklarının çıkmasını önlüyor. Ütopya dedik açalım biraz. Vincent filmin sonunda sağlığı yerinde bir şekilde küçüklükten beri hayalini kurduğu o yıldızların arasından geçerken huzura eriyor. Günümüzde bu kadar azmi görmek gerçekten zor ki bu kadar azimle en çok arzuladığın şeye ulaşmak kesinlikle bulunamayacak bir şey. Hatta bu arzunun aslında seni hayatta tutması da ayrı bir ütopya olarak karşımıza çıkıyor. Tam bir rol model olarak kullanılmış Vincent karakteri. Herkese örnek olabilecek bir şey gösteriyor ki bu şey özveri. Film ayrıca her yönden farklı şeyler getirmeye çalışmış. Konu olarak birbirlerine yakın zamanda çıkan filmlerden sadece olan Geleceğe Dönüş gibi filmlerden birçok yönüyle ayrılıyor. Bir kere konu şu ana kadar ki türü ne olursa olsun baktığımızda fazlasıyla karşımıza çıkan bir konu değil ve bu bayağı bir yardımcı oluyor filmin popülerliğine. Kendimden örnek verecek olursam dediğim gibi bu filmi bir biyoloji dersinde izledim. Bu filmin dünya çapında diğer üniversitelerde liselerde veya başka bir öğretim yerinde biyoloji derslerinde kullanıldığını gördüm film hakkında araştırma yaptığımda. Ayrıca bu söylediklerime bir kanıt olarak da şunu düşündüm. Eğer 1999’dan sonra genetikle alakalı başka bir film çekilmiş olsa hatta efektleri daha üst seviyede ve daha ciddi bir oyuncu kadrosuyla çalışılmış olsa onu izletmezler miydi? Tabii ki evet. Bu da demek oluyor ki Gattaca bu konuyu işleyen en iyi film olarak duruyor tarih sahnesinde. Bir başka farklı olarak gördüğüm şey ise bilim kurgu özelliklerinin yüklendiği özellikler. Bu özellikler evet, uçan arabalar veya kaykaylar olarak karşımıza çıkmıyor hatta sadece bir şirket olan Gattaca oluyor bu bilim kurgu özelliği. Gattaca her şeyiyle hala özellikle de öğrenciler tarafından izlemekte olan ve birçok kurgusal ögeyi ve ütopyayı barından bir film. Hani derler ya daha iyisini yapana kadar en iyisi bu. İşte Gattaca içinde aynen böyle. Çağdaş Han Yılmaz 21401403 TURK 101/21 ARAFTA KALMIŞ YAŞAMLAR Rıfatlık; yalnızlığın, var olurken büyüyememenin, arada kalışın ve başarıdan yoksunluğun simgesi. Hangimiz gururla taşır bu simgeyi? Hangimiz bir sabah uyandığında “ Bugün günlerden Rıfat! O halde ben de Rıfat olmalıyım. “ şeklinde bir coşkuyla karşılar Rıfatlığı? Ben p. gününün s. saatinde kendimde bir Rıfatlık buldum. Büyüdüğümü unutup bazen çocuk olduğumu ve çocukluğumu unutup büyüdüğümü gördüm. Hangisiyim bilemedim, karar veremedim. Ben kimim o halde, diye sordum. Birçoğumuz aynı soruyu kendine sordu. soruyor çünkü bir tek ben değilim Rıfatlık eden. Yaşarken ve her geçen gün büyürken, var olmanın herkesi başka türlü sınadığını görüyorum. Kimisi zenginlikten fakirliğe, kimisi kalabalıklar içinde yalnızlığa, kimisi hüzünden mutluluğa... Herkesin bir başka yaşayışı, bir başka hayatı var ve herkesin birbirinden farklı bir yaşamak sınavı. Farklar o kadar fazla ki sanki bir sonsuzluktan bahsedilebilir diye düşündürüyor beni. Hepimizin sığınabileceği, yaşamak sınavlarımızı hafifletebileceği bir sonsuzluktan. Bu sonsuzluk yaşamaya duyulan umut ve umutsuzluk arasında. Rıfat gibi aykırı bir siyasi görüşüm olmadı belki ama “ erkek adam şiir mi yazar” gürültülerine rağmen şiir yazdım. Rıfat gibi terk edilmedim belki ama bazı insanların yokluğunu ben de çektim. Rıfat gibi kendimi göstermek için lafı dolandırdım, evet. Rıfat gibi güzel bir kadını gördüğümde dilimin dönmediği de oldu, ona da evet. Sonsuzluğun içinde arayışlarım oldu çoğu zaman. Kendimi yalnız hissettiğim zaman yalnızlığımı giderebileceğime dair umudum, aykırılıklarım olduğu zaman uyum sağlayabileceğime dair inancım oldu çünkü umut etmek sonsuzdu, ancak ne zaman ki bu umutlar yıkıldı ve sonsuz diye varsaydıklarım arasında nice farklı sonlar bulmaya başladım o zaman umutsuzluk da yerini aldı içimde. Başarısızlığı tanıdım, kimi zaman kendimi başarısız hissettim. Bunu hepimiz belli durumlar ve koşullar altında hissederiz. Sonra da Rıfat gibi günlük hayatta bocalamaya, bazen kendi doğrularımızı değiştirmeye, yanlış dediklerimizi yeniden gözden geçirmeye başlarız. Bazen de tam tersi, kendi doğrularıma dört elle sarılırız. Çünkü hepimiz tutunacak dallar aramaya ve ayakta kalmaya çalışırız, değişene kendimizi de uydurmak isteriz. Kendimizi değişene uydururken aslında ümitlerimizin peşinden gidiyoruz. “ Bu şekilde kendimi yeniden rahatlatabilirim. “ , “ beni bu şekilde aykırı görmeyecekler ” şeklinde oluyor genelde bu ümitlerimiz. Aykırı olmayı istemiyor çünkü çoğumuz, isteyenlerimizse başka umutları takip ediyorlar ve farklı bir yazgıyı yaşıyorlar. Onlar için “ ben kendimi böyle de kabul ettiririm, kimsenin düşüncesi beni ilgilendirmez” şeklinde fikirler dayanak oluşturuyor bu ümitlerine. Bir süre ümit etmenin vazgeçilmez sonsuzluğunu yaşıyorlar, ardından da bazı gerçekleri fark ediyorlar. Hepimiz toplumca nitelendirilen “ aykırı” ya dahil olmasak da biz de bir ucundan dahil oluyoruz bu içinde yaşadığımız toplumun gerçekliklerine ve sonsuzluğun sonu bulundukça sonsuzdan doğru azalıyoruz gitgide. Azalışımız önce kendimizden başlıyor tabi ki. İlk kurban ümitlerimiz oluyor ve yerlerini kocaman ümitsizliklerle dolduruyorlar. Ardından kendimizden şüphe etmeye başlıyoruz bir süre. Bunca zamandır inandığımız şeylerin sadece teorideki güzelliğini fark ediyoruz, işler pratiğe döndüğü zaman kendimizi çırılçıplak bulduğumuzu anlıyoruz. Bir yandan da bu kadar kolay kendimizden vazgeçmiyoruz. Kimi zaman kendimizden vazgeçmemek adına “ kendimizi fark etmeyi” bile erteliyoruz hür irademizle. Toplumun değerlerine ve bizden beklediklerine biraz daha geç atabilmek için kendimizi. Büyüyen topluma karşı biraz daha çocuk kalabilmek için. Nihayetinde içimizde uyuyan Rıfat’ımızı uyandırıyorlar bizim. Bir yanımızda kalan çocukluğumuzun tecrübe noksanlığıyla ümidi ve ümitsizliği öğreniyoruz yavaşça. Devinim içerisinde biz mi küçük kaldık büyüyenlerin yanında yoksa büyüdüğümüzü mü fark edemiyoruz çocuk kalan yanımızla? Yaşam yağmur gibi bütün kararsızlığıyla yağıyor ve biz avuçlarımıza dolanla yetinmek durumundayız. Kaynakça: - Bıçakçı, Barış. Seyrek Yağmur. İstanbul: İletişim Yayınları, 2016 Mustafa Raşit BOYRAZ 21102604 KUR’AN GÖZLÜĞÜ TAKMAK “Doğrudan doğruya Kur’an’dan alıp ilhamı, Asrın idrakine söyletmeliyiz İslâm’ı” (Ersoy 147) der Mehmet Akif. İlhamın kaynağına vurgu yapar ısrarla. Zira kaynak ilahi olmadığı takdirde pusulasını yitirmiş gemi gibi her rüzgârda yön değiştirir, akıntıda sürüklenir kitleler. Nitekim tarih de aktüel de buna işaret etmekte. Dün “asrın davası” denilen, sütten çıkmış ak kaşık olduğuna iman edilen Ergenekon Terör Örgütü davasında “ufak tefek” bazı haksızlıklar da yaşanmış olabileceğinin bugün aynı kişilerce kabul edilebilmesi; Dün “kahraman” ilan edilen Zekeriya Öz ve diğerlerinin bugün aynı kesimlerce vatan hainliğiyle suçlanır hale gelmesi; Gülen Hareketi’ne sempati duyan Müslüman milyonlardan örgüte bir tepki yükselebilmesi için açıkça vatana ihanetten aşağısının kâfi gelmemesi; Binlerce Müslümanın, bunca yıldır bunca yanlış ortadayken, sorgulamaksızın gözlerini kapatıp Pensilvanya kaynaklı fetvalara iman edebilmesi: Siyasal İslamcı kabul edilen bir yönetimin, henüz 28 Şubat ihaneti bile küllenmemişken, yıllar boyu en kritik mevzileri Örgüt müntesiplerine hesapsızca teslim edip bugün onları temizlemek için çırpınır halde olması; Ya da dün İslam’a aykırılığı vurgulanan “demokrasinin” bugün aynı kişiler için uğruna güzellemeler düzülen bir kutsal dava hâlini alabilmesi, birtakım sapmaların belirtisidir. Parametreleri belirleyenin vahiy değil konjonktürel gelişmeler olduğunun göstergesidir. Bunlar yalnızca birkaç güncel misal. Örnekleri sayfalarca çoğaltmak mümkün. Hepsinde ortak nokta ise “çelişki”, “değer travması”, “ilahi kaynaktan uzaklaşma”. Öyle bir dünya ki Müslümanları kuşatan, öylesine hızlı değişiyor ki olaylar ve fikirler; sırat-ı müstakim üzere olmak neredeyse imkânsız. Güncelin ve aktüelin baskısı altında kutsal değerler, değişmez gerçekler sinsi bir dezenformasyona tabi. “Salih Müslüman” lar içinse kendini inkâr işten bile değil. Çoğu zaman medya bazen politika eliyle manipüle edilen milyonlar tezatlar yumağının içinde boğulurken aslında kendileriyle mi yoksa dinleriyle mi çelişkiye düştüklerini dahi fark edemiyor. George Orwell’ın 1984’ündeki gibi dünün iyisi bugünün kötüsü oluveriyor birden. Rehberini ve de yolunu kaybeden çağdaş Müslüman bazen realizme dayıyor sırtını bazen hümanizme çoğu zaman liberalizme veya demokratlığa. Yeni bir soluk getirmek, kaynağını itikattan alan devrimci bir ruh üflemek, kendi düşünce dünyasını sistematize etmek yerine hâli hazırda toplumsal kabul gören fikirlere asalak olmanın konforunu tatmış çünkü bir kere. Hâlâ Seyyid Kutup, Muhammed İkbal, Şeriati, Mevdudi, Afgani gibi birkaç isimden ötesi değil çağdaş İslam düşünürleri. Hâl böyleyken hedefi ıskalamak, savrulmak da kaçınılmaz hale geliyor. Vahiy değil, suni gündemler belirliyor algıları. Atasoy Müftüoğlu’nun deyimiyle “zamanın sınavından geçebilen” (Müftüoğlu 1) yok, bir çizgi de yok. Yolunu kaybetmiş Bedevilerin çizdiği daireler var yalnızca. Akıntıya karşı kendi rotamızda yüzmek, rüzgâra karşı yürümek, çağa yepyeni bir seslenişte bulunmak yerine; sırtımızı Kur’an’a dayayıp doğrularımızı inşa etmek, sistemimizi deklare etmek yerine; kendimizi hep birilerine karşı ve birilerinden yana mevzilendirmek zorunda hissediyoruz. Meşruiyetimizi ve düşüncelerimizi bize dayatılan sistemlere, ideolojilere dayamaya mecbur gibi davranıyoruz. Şu halde piyon olmak İslam âlemi için değişmez bir kader… Şu halde, sık sık toplu katliamları kınayan tweetler atmak, birkaç gün eylem yaptıktan sonra her şeyi unutup bir dahaki katliam haberini beklemeye koyulmak biz Müslümanlar için değişmez bir kader… Gözlerimiz bozuk bizim. Net göremiyoruz dünyayı, olguları, olayları. Kimi zaman bir şişe dibinden bakarak kimi zaman merceği ters tutarak görüşümüzü düzelttiğimiz zannına kapılıyoruz. Peki, nedir bu derdin devası? İlaç, bir gözlük takmaktır. Lâkin ezeli ve ebedi bir düsturun gözlüğünü takmaktır. Bu öyle bir düstur olmalı ki kıyamete kadar değişmemeli, doğruluğu zamandan ve mekândan münezzeh olmalı, asla kendiyle çelişmemeli. Her Müslüman evleviyetle birer Kur’an gözlüğü edinmeli kendine ve bu gözlüğü bir daha hiç çıkarmamak üzere takmalı. İran İslam devriminin “La Şarkiyye la Garbiyye İslamiyye İslamiyye!” sloganı vardır. Sloganları “karanlık kinlerin birbirine saldırttığı çılgın sürülerin savaş çığlığı” (Meriç 136) olarak niteleyen Cemil Meriç’e genel anlamda katılmakla birlikte, bu sloganın bir istisna teşkil ettiğini düşünmüşümdür hep. Burada dünya sahnesinde reaksiyoner olmamak, kendi doğrusunu bir bütün olarak ortaya koyup onun uğrunda mücadele etmek gerekliliğinin vurgusu yatar, bir Kur’an gözlüğü takmanın ince mesajı yatar. Zira bu Kur’an gözlüğü öyle bir gözlüktür ki tüm dünyayı ve olayları Kur’an’ın merceğinde kırarak gösterir, Öyle bir gözlüktür ki hayatın her yönünde Yaradan’ı hatırlatır, Öyle bir gözlüktür ki cümle âlem beyaza siyah dese o yine de beyaz gösterir, Öyle bir gözlüktür ki en zifiri karanlıkta bile hiç yalpalamadan yolumuzu buldurur, Öyle bir gözlüktür ki her durumda, “Ey iman edenler, iman ediniz!” (Nisa 136) hükmünü hatırlatır, Necip Fazıl’ın gençliğe hitabında bahsettiği “ak sütün içindeki ak kılı” da ancak bu gözlük fark ettirir. Eğer bizler, Oyuna getirilen değil, oyun kuran; Gündemi belirlenen değil, gündemi belirleyen; Reaksiyoner değil aksiyoner; Nesne değil özne; Sürü değil çoban; Yön değiştiren değil yön veren olmak istiyorsak –ki buna mecburuz- tek çaremiz bir an evvel bu gözlüğü takmaktır. Tek çıkış yolumuz, evrene her daim Kur’an gözlüğünün çerçevesinden bakmak, güncel gelişmeleri de bu gözlüğün arkasından yorumlamaktır. Tek çözümümüz, iç siyasetten dış politikaya, hukuktan insan haklarına, ekonomiden eğitime kadar hayatın her cephesine bu mucizevi gözlükle yaklaşmaktır. Öyleyse “kurtuluşa ermek” için, “iman etmek” için, O’na (s.a.v.) layık bir ümmet olmak için takalım Kur’an gözlüklerimizi. Ölmüşçesine içinde boğulduğumuz derin, karanlık uykudan uyanıp vahyin penceresini gölgeleyen perdeleri açalım ve ışık dolsun, huzur dolsun hanemize. Kaynakça Ersoy, Mehmet Akif. Safahat. 12. Baskı. İstanbul: İnkılap Yayınevi, 2011. Meriç, Cemil. Bu Ülke. 6. Baskı. İstanbul: İmge Yayınevi, 2009. Müftüoğlu, Atasoy. Zamanın Sınavından Geçmek. 4. Baskı. İstanbul: Çıra, 2010. Dilara Ergül ÇOCUK Her sabah uyandığımda takvimden yaprakları teker teker koparırken dünya gittikçe kötüleşiyordu gözümde. Eski komşuluk ilişkileri, arkadaşlıklar derken tam 18 yıl önce gözümü açtığım bu dünyada sevgiden eser kalmamıştı. Artık her küçük çocuğun çizdiği ilk resimdeki gibi mavi değildi gökyüzü. Güneş dağların arasından doğmuyor, üçgen çatılı evin yanından dere geçmiyordu. Anne babasının ellerinden tutarak gülmüyordu çocuklar resimdekiler gibi. Gökyüzü siyahtı artık. Dere gri... Güneş dağların arasından doğmak istemiyordu. Gittikçe yükselen çığlıklardan barış şarkılarını duyamıyor, gökyüzünde birleşen elleri göremiyorduk. O dönemde özellikle gazete okumamaya dikkat ediyordum çünkü artık üzülmeden edemez olmuştum. Eskisi gibi değildi dünya. Bu dünyada savaş vardı artık. Katiller vardı. Pembe yoktu çizdiğimiz resimlerde. Sarılar, maviler yoktu. Simsiyahtı kalem, simsiyahtı boyalar. Kağıttaki her çizgi siyah... Gökyüzünün siyaha boyandığı günlerden birinde bir gazete haberine denk geldim. Önce okumaktan vazgeçtim fakat sonra beni çeken bir şeyler olduğunu gördüm. Haber değil de resimdi asıl dikkatimi çeken. Küçük bir kız çocuğu ellerini kaldırmış, alt dudağını ısırıyordu. Ne kadar sevimli bir çocuk dememle yüzündeki hüznü fark etmem bir oldu. Gülmüyordu çocuk, sevgiyle bakmıyordu. Nasıl gülmezdi bu yaşta bir çocuk? Nasıl böylesine bulutlu olabilirdi yüzü? Neydi bu mutsuzluğunun sebebi? Hemen haberi okumaya başlamıştım gündemdeki sınır olaylarıyla ilgili olduğunu düşünmeden. Adı Hudea, ülkesinde yaşanan felaketlerden kaçıp gelmiş Türkiye’ye. Hüznünün sebebi kamerayı silah sanmasıymış. Bu yüzden ellerini havaya kaldırmış çocuk teslim olmuş gibi. Fotoğrafın çekildiği ânı yaşıyorum. Sanki fotoğrafı çeken benim de Hudea karşımda gibi kalakalıyorum öylece. Hiç tanımadığım küçük çocukların çığlıkları kulağımda, habere bakıyorum. Sadece Hudea değil, onun gibi binlercesi kaçtı ülkesinden. Farklı ülkelere sığınıp, canlarını kurtarmak istediler. Binlerce çocuk annesiz, babasız kaldı. Evsiz 1 Dilara Ergül kaldılar. Hiç tanımadıkları, dillerini bilmedikleri insanların ülkelerine koştular çığlıklarla. Oyuncakları yok Hudea’nın ve onun gibi binlercesinin. Boya kalemleri, defterleri yok. Hayalleri yok hiçbirinin. Umutları yok, istekleri yok. Ailelerinden koparılmamak dışında... Henüz evlerinden kaçmak zorunda kalmamış olan çocukların bile her kapı çaldığında nasıl anne babalarının kucaklarına koştuğunu düşünüyorum. Şimdi mi geldiler, sonra mı gelecekler diye korkudan uyuyamayan anneler... Bombaların, silah seslerinin arasında çocuklarını tedirgin etmemek için korkularını içine atan babalar... Bilmiyorum nasıl olacak bundan sonrası onlar için. Sevmekten, sevilmekten önce savaşı öğrenen bu çocukların geleceği nasıl olacak? Nasıl engelleyeceğiz büyüdüklerinde yakıp yıkmalarını? Ya küçücük yaşta annesiz babasız, kucağında kundaktaki kardeşiyle kalanlar? Nasıl korkmayın deriz onlara? Bilmiyorum bu çocuklara güvenmeyi nasıl öğreteceğiz? Sevmeyi nasıl öğretiriz onlara? Hâlâ gözüm gazetede... Korka korka bakıyorum Hudea’nın gözlerine. Seslenmek istiyorum ona, anlatmak istiyorum. Hudea beni duysun istiyorum ama korkuyorum. Dilerim ki yeniden hayaller kurarsın. Umarım yeniden renklenir dünya. Kahverengi dağların arasından turuncu güneşin doğduğu, pembe evin yanından derenin aktığı resimlerin olur çocuk. Yine de sana üzülme, korkma diyemem. Bunun için çok üzgünüm ama gözünü kapattığında, uyumak istediğinde kulağında çınlayan silah seslerini unutturamam. Sana güvendesin diyemem çocuk, güvenmeyi öğretemem sana. Annenin kucağında ağlayarak yeni bir hayata koştuğunuz anı silemem hafızandan. Biliyorum bir gecede büyüdün sen çocuk. Hayallerini aldılar, gülüşünü aldılar. Geri veremem sana çocukluğunu. Büyüdüğün evi, anılarını, arkadaşlarını da geri getiremem. Sana dünya iyi bir yer diyemem çünkü değil çocuk. Her ne yaşadıysan unut diyemem. Yaşamı sevmekten bahsedemem sana. “Her şey geçti artık, bitti, gül” diyemem sana. Sen yine de gül çocuk... 2 Dilara Ergül 3 Berfin Gürcan Biraz Kandırmaca Biraz Gönüllü Aldanmanın Tek Kelimelik Hali “Aşık oldum” demek ne güzel şey; fakat çoğunlukla aşk, kalbimize uğradığında karmakarışık hisleri de beraberinde getirdiğinden “Aşık oldum galiba” cümlesi daha olası. Bu cümleyi kurmakla başlayan süreç insan için yepyeni bir serüven. Kalple birlikte zihnin de tüm dengesinin bozulması, daha önce hiç böylesine yoğunlaşmamış olmasına rağmen kelimelere dökülemeyen hisler de bundan sonraki sürecin parçası. Heyecanlar, dalıp gitmeler, sebepsiz gülüşler, yere göğe sığamamalar… Hepsi, hayatımızın bir döneminde muhakkak her birimizin ruhuna tesir eden mutluluk parçaları. Düşününce, dünyada küçücük mutlulukları bile elde etmekten uzak öylesine çok insan varken aşkın hepimizin başına gelmesi büyük bir lütuf, diyorum. Neredeyse hepimizin, tabii. Evet, çok değerli çünkü insanı bu denli mutlu eden, ruhu büyük hazlara sürükleyen ender ama hissetmesi kolay duygulardan. Gerçekten de bazen aşka kapılmak nefes almak kadar kolay ve istemsiz değil mi? Aşkın en güzel kısmı hissedilmeye başlandığı ilk zamanlar sanırım. Akıldaki tüm düşüncelerin, kalpteki tüm duyguların belirsizlikle kuşatıldığı anlar. Bu belirsizlik, kalbin çok yakın bir zamanda keşfedilmemiş yollara sapacak olması, insanı bazen delirtecek duruma getirse de çoğu zaman aşkın içine daha çok çekiyor. Sonunda insan, ne olduğunu anlayamadan merak ettiğiyle kandırılıp aşkın peşinden sürüklenerek kendini bilmediği bir yerin ortasında buluveriyor. Böyle tuzağına düşmüyor muyuz zaten hep aşkın? İyi de oluyor aslında; şanslıysak, doğru yerinden yakalayabilmişsek aşkı, o bilmediğimiz yer zamanla en büyük huzur kaynağımıza dönüşüyor. Kendimizi güvende hissettiğimiz, tanıdık, sıcaklığı ta içimizi ısıtan bir sığınağa… Yalnız aşkı doğru yerinden yakalamak elbet kolay olmuyor, bu yeri bulana kadar biraz yolu kaybetmek, birkaç çıkmaz sokağa girmek gerekiyor. Belki de aşk bizi keyfince istediği sokak başında ya da önünden geçerken dönüp bakmadığımız bir evin penceresinden izleyerek bekliyor. Zira aslında aşkı yakalayan insan değil; kalbi çelen aşkın kendisi oluyor. Bu bir nevi başa bela hissin böylelikle insanı çok yorduğu, en ücra köşelere saklandığı da oluyor tabii. Bir süre sonra kendimizi sorgulamaya başladığımız, bazılarına cömertçe elini uzatmışken bizden köşe bucak kaçtığına anlam veremediğimiz zamanlar… Neden, diye sormadan edemiyor insan tabii. Böylesine mi bahtsızsın, diyor kendine; hiç mi kırılmayacak bu döngü? Aşk önde, kalp arkada bu kovalamaca bitmeyecek mi? Yoksa böylesine kötü koşucuların bu kulvarda yeri yok mu? Var, elbet var; sonunda bir şekilde yakalanıyor aşk, bir şekilde ele veriyor kendini. Evet, zor oluyor ama değiyor tüm kovalamacaya. Onu yakalayıp elinden tuttuğumuz an dünyanın en mesut insanları oluveriyoruz. “Geldiğinde/ Eski gelmeleri hatırlat/ Kalbin duracak gibi/ Olduğu zamanı” diyor Bejan Matur, Aşk/ Olmayan’ında. Tıpkı böyle, “kalbin duracak gibi olduğu zaman”a hapsoluyoruz işte o an, hem de büyük bir memnuniyetle. Evet, öylesine garip ki; peşinden bunca koşup yorulduğumuz, yakalayınca da kalbimizi durdurmaya kalkan, aklımızı yerinden alan bu hissin müptelasıyız hepimiz. Böyle gönüllü kanmaya razıyken kandırılmayı da hak etmiyor değiliz sanki. Bejan Matur’un içimde sıcacık, tanıdık duygular uyandıran Aşk/Olmayan kitabını okuduktan sonra tüm bunların üzerine düşündüğümde fark ediyorum ki şüphesiz aşk, evrendeki en hassas konulardan. Bir o kadar da tuhaf, tanımlaması zor… Ne kadar çok şey söylesek de hakkında kesin bir sonuca varamadığımız nadir durumlardan. Formülü ne kadar iyi ezberlersek ezberleyelim; karşımıza çıkan soruyu gördüğümüz an hiçbir önemi kalmıyormuşçasına yalnız kalıyoruz çözüme ulaşmakta, çoğu zaman da mantık yürütmekten uzak, sadece kalbimizle. Öyle sürprizlerle dolu, öyle ilginç bir doğası var ki aşkın; üzerine düşünmek büyük bir bilinmezi çözmeye çalışmak gibi. Yalnız bariz olan öylesine başına buyruk, öylesine asi olduğu. İşi yokuşa sürmeden biraz boyun eğiverirsek sanki bize kendiliğinden bir şans verecek, kullanmak gerek, eh, biz de böylelikle boyun eğiyoruz. Matur, Bejan. Aşk/ Olmayan. İstanbul: Everest Yayınları, 2016. GÖZÜN ÖNÜNDEDİR BAZEN ARANILAN Yeni bir güne uyanmaya sebeptir rüyalar. Görülenler, insanlara hâlâ bir umut olduğunu göstermek içindir, belki bilinçaltımızın bize oynadığı bir oyundur denilebilir ama insanı, hayata sıkı sıkı sarılmaya sevk ediyorsa bu oyundan öte bir şeydir. Gördüklerimiz, görmek istediklerimiz bizi hayata umutla bakmamızı ve ona azimle tutunmamızı sağlayan şeylerdir. Simyacı, Paulo Coelho’nun kaleme aldığı ve bütün dünya üzerinde çok satılan, romandan öte bir kitaptır. Bir rüya gibi geçiyor kitabı okumak, çok uzun sürdüğünü zannediyorsunuz ama bir bakmışsınız bitmiş. Unutamıyorsunuz içindekileri ve kitabın kapağı kapandıktan sonra kendinize yeni ve beyaz bir sayfa açma ihtiyacı hissediyorsunuz. İnsanlara bazen duydukları sözler etkili gelebilir bazen okudukları yazılar ve bazen de gördükleri rüyalar. Bir insan gördüğü rüyanın gerçek olabilme ihtimaline kendisini o kadar kaptırmış ve kendini ona inandırmış ki, evini yurdunu bırakıp dünyanın hiç bilmediği diğer bir ucuna kadar gidebilmiştir. Görmüş olduğu o rüya ona bir amaç vermiştir ve o kişi de kendisini o amaca azimle ve tutkuyla gitmesi gerektiğine ikna etmiştir. Yolda karşılaşabileceği hiçbir zorluk onu yolundan döndüremeyecek kadar önemsiz gelecektir. Dünyanın farklı bir ucuna gidebilmek için gereken cesareti, gördüğü kısacık olmasına rağmen gerçekleşme ihtimali o kadar da düşük olmayan bir rüya sağlamıştır. Simyacıların temelde sadece iki tane amaçları vardı. Bunların bir tanesi bir iksir sayesinde ölümsüzlüğe ulaşmak, diğeri ise zengin olabilmek için altını başka elementler yardımıyla elde edebilmek. Kahramanımızın rüyasında gördüğü ölümsüzlüğe ulaşmak gibi aranıp bulunamayacak bir şey olamazdı çünkü ölümsüzlüğü bulup onu elde edebilme ihtimali yoktur ama gördüğü rüyada simyacıların bir diğer amacı olan altını bulup çok zengin olabileceğini görmüştür. Altınların nerede olduğunu ve onlara nasıl ulaşacağını da rüyasındaki ipuçları göstermiştir ve altınları bulup zengin olabilme ihtimali, ölümsüzlüğün peşinden koşup onu bulamama ihtimalinden birazcık azdır. Bu ihtimali bilmek onun azmini, isteğini ve cesaretini artırmıştır. Yola çıkıyordur, ailesine rüyasını anlatmış, onlarla vedalaşmış dünyanın hiç bilmediği uzak bir yerine gidiyordur. Gittiği yerde aradığını bulabilme ümidiyle yola çıkmıştır ancak aradığını bulması umduğu kadar da kolay olmayacaktır. Çok uğraşacaktır, çoğu kez de başarısız olacaktır ve bu başarısızlıklar çoğu kez onu pes etmenin eşiğine getirecektir. Bu arada yola çıkarken cebinde çok az bir miktarda para ve erzak vardır ve bunlar da zamanla azalmaya başlayacaktır. Pes etmek istemesinin asıl sebebi bunlardır çünkü cebinde parası olmadan ulaşım sağlayamaz, karnını doyuramayınca güçlü kalamaz. Yine böyle bir zamanda gördüğü rüyalar onun azmini artırmıştır. Geri dönüşü olmayan bir yola girmiştir ve bu yolda ilerlemekten başka şansı yoktur. Arayışına devam ederken, tam her şeyden umudun kesildiği vakit karşısına çıkan bir kişi ve ona verdiği paha biçilemez hediyeyle umutlar tekrar yeşerir. Rüyasında gördüklerinin tam olarak karşılığı olmasa da yaşadıklarının çoğu rüyadakilerin gerçek hayata uyarlanmış haliyle karşına çıkmıştır. Arayışı boyunca gördüğü rüyaları, bir şeyler öğrenme ümidiyle, bilge sayılan kişilerle paylaşmış ancak aradığı cevabı hiçbirinde bulamamıştır. Sadece aradığını bulamamakla kalsa iyi, üstüne bütün o bilge kişilere borçlanmıştır çünkü hiçbiri karşılıksız yardım etmemiş. Kimisi para istemiş, kimisi malını, kimisi de teste tabi tutmuş ne kadar istediğini görmek için. Testler çok basitti belki ama anlam olarak çok derin ve önemliydiler. O testler ona, mutluluğun sırrı dünyanın bütün harikalarını görmektir fakat bu sırada küçük ve önemsiz sayılanları göz ardı etmemek gerektiğini anlatıyordu. Gördüğü düşün gerçekleşme olasılığına kendini kaptırmışken, ondan daha az önemli işleri göz ardı etmemesi gerektiğini öğrenmiştir ve o önemsiz görülenler sayesinde amacına ulaşmıştır. Aradığı hazineyi rüyasında gördüğü yerde bulmak için kazmaya başlamıştır toprağı ve sonunda bulmuştur. Yaşanılan hiçbir şeyin bir tesadüf olmadığını ve her şeyin bir anlamı olduğunu anlamıştır. Gördüğümüz rüyaların bize çok uzun geldiğini ancak çok kısa bir sürede bittiğini söylemiştim yazımın başında. Kahramanımız da öyle hissediyordu ve bunların hepsini yaşadığını düşünüyordu o kadar kaybolmuştu rüyasında. Uyandığında fark ettiği bir şey olmuştu. Rüyasında uyuyup kaldığı yeri bir şekilde kazılmış ve o kazılan yerde bir hazinenin onu beklediğini görmüştür. Hayatta aradığımız şeyler bazen gözümüzün önündedir onları uzaklarda aramaya gerek yoktur fakat insanlar gözlerinin önünü çok iyi ve kolay bir şekilde görebileceklerini düşündüklerinden fazla önemsemezler yakındakileri. Yakındakileri gördüğümüz zaman hayatın tadına varmış oluruz. “Bir şeyi saklamanın en iyi yolu, onu herkesin görebileceği bir yere koymaktır. ” Bir romandan, bir olay örgüsünü anlatmaktan ziyade insanlara ders vermeyi onlara istedikten sonra her şeyin mümkün olabileceğini göstermek için yazılmış bir kılavuz niteliğinde kitaptır. “Simyacıyı okumak, herkes uykudayken şafak vakti uyanıp güneşin doğuşunu beklemektir.” Eyyub BAŞKENT 21302326 Elektrik-Elektronik Mühendisliği AKIL TUTULMASI Bizi biz yapan kararlarımızdır. Peki ya artık kararları biz vermiyorsak? Düşüncelerimiz, konuşmalarımız ve hatta hafızamız başkalarının ellerinde tuttuğu iplere bağlıysa bununla birlikte biz de günbegün kuklalara dönüşüyorsak o zaman hâlâ benliğimiz bize mi aittir, yoksa kuklacının benliğine mi dönüşmüştür? Dünyaya baktığımızda bahsettiğim kuklalar kadar kuklacıların da olduğunu görüyoruz. Kuklacıların hedefinde belli başlı gruplar var tabii ki. Dünyada kuklacılar tarafından kontrol edilmesi en kolay olarak görülen grupla ilgili herkesin bir tahmini vardır. Zihninizde ışıklar saçan tabelalar gibi parıldayan cevapları görmek çok da zor değil. Elbette hepinizin zihinlerinizdeki labirentlerde çıkışa ilk ulaşanlar kadınlar ve çocuklar. Keşke gerçek hayatta da labirentten kurtulanlar ilk onlar olsalar. Maalesef hayat, onlar için toz pembe değil ve her geçen gün kan kırmızıya dönüşüyor. Geçtiğimiz günlerde ülkenin çoğunluğunu ayağa kaldıran bir olay, bu iki kümenin birleşimini hedef alıyor. Mecliste “Cinsel İstismar Düzenlemesi” adı altında sunulan, geçtiğimiz hafta şiddetli tepkiler sonucu geri çekilen önerge, tecavüzcü ile mağdurun evlenmesi durumunda suçlunun salıverilmesini içeriyordu. Tecavüz gibi ağır bir yükün altında ezilmesi yeterli görülmeyen kadınlar ve çocukların sırtlarına bir de bu yükün sorumlularının oturtulması teklif ediliyor. Durumun vahameti bunlarla da kalmayıp bu olaylarla eş zamanlı olarak televizyonda konuşma yapan yazar Vahdettin İnce, 13 yaşında bir kızın evlenebileceğini iddia ediyordu. Küçücük çocukları, onların masum hayallerine gölge düşürmekten utanmayan insanlarla evlendirmeyi teklif etmek; herhalde o çocuklar için uzun bir mahkeme sürecinin sonunda kalem kırmakla eşdeğer. Bu olayın kadınlara ve çocuklara verilmeyen -verilen diyemiyorum ne yazık ki- değeri gösteren örneklerden sadece bir tanesi olması ise daha dehşet verici. Diğer örnekler toplumda kadını sindirmeyi, kadına şiddet uygulamayı hatta ve hatta kadın cinayetlerini içeriyor. Bunların suçlusunun kimler olduğu tartışmaya açık bir konu olsa da dünyanın genelinde durumun bu şekilde olması bizi bir daha düşünmeye itiyor. Kadınların karşısına her geçen gün farklı engeller koyulsa da dünyayı değiştirmeye kararlı, güçlü kadınlar için bunlar; hedeflerine ulaştıkları zaman daha fazla haz almalarını sağlayacak şeyler. 19 Kasım 2016 tarihinde gerçekleşen YGA Zirvesi’ne katılma şansı yakaladığımda bu güçlü kadınlardan bir kısmının yaptıkları konferanslara katıldım. Dünyayı değiştirmeye kendilerini ve algılarını değiştirmekten başlayan bu kadınlar, bana umut verdiler. Bu dünyada amaçlarımız uğruna savaş verirken çevresel baskılara aldırmadan cesaret ve azimle kadınlığımıza rağmen -dünya düzeni kadınların zıddına işlediğinden- her şeyin başarılabileceğinin somut örnekleriydiler çünkü. Zirvenin sahibi YGA da onların bu tecrübelerini geleceğin liderlerine aktarmaları için iyi bir aracıydı. YGA’nın yönetim kurulu başkanlığının bir kadın tarafından yapılması ve projelerde kadın erkek ayrımı yapılmadan çalışılması, bu liderlik organizasyonun işe doğru bir temelle başladığını gösteriyor. Dünyadaki tüm kötülüklere rağmen bilinçli insanlar, dünyadaki dengelerin değişmesi için ellerinden geleni yapıyor. Bazı kadınlar ise dünyanın karanlığında kaybolmamak için kibrit olarak kendilerini yakıyorlar. Onları tutuşturan şeyler ise genelde çektikleri acılar, yaptıkları fedakarlıklar oluyor. Ayşe Kulin’in Tutsak Güneş adlı kitabı da bu kadınlardan biri hakkında. Serbestçe düşünmenin ve yönetimin aksine konuşmanın yasak olduğu distopik bir dünyada geçen olayların baş kahramanı olan Yuna, sisteme başkaldırıyor. Tutkularının peşinden giden Yuna geçmişindeki hatırlayamadığı noktaların yöneticilerin politikasının sonucu olduğunu öğreniyor. Hafızalarını kontrol etmekle kalmayan yöneticiler, halkı her yerde izliyor. Özellikle kadınlar üzerinde baskı oluşturan rejim, kadınların kıyafetinden tutun yapması gereken çocuk sayısına kadar her konuda kendini söz sahibi görüyor. Hayat kaynağı olan Güneş’in önüne gök cisminin yerleştirilmesinde bile yöneticilerin parmağının olduğunu öğrenen halk -özellikle kadınlar- , baskılara daha fazla dayanamayarak isyan çıkartıp haklarını geri kazanıyorlar. Ayşe Kulin’in distopik dünyasındaki Yuna’ya karşılık gelen günümüz dünyasının güçlü kadınları, kadın hakları için çalışıyorlar. Bir gün kadınların emekleri ve erkeklerin de farkındalığı ile dünyanın terazisi kadın ve erkek arasındaki eşitliğin göstergesi olacak. İşte o gün insanlar, artık baskı ve şiddet ile ilgili konulara yoğunlaşmak yerine refah içinde yaşayarak teknolojiye ve gelişmeye yoğunlaşacak. Daha fazla kadın kül olmadan o güzel günlere ulaşmak dileğiyle... Beyza KALKANLI Mustafa Can Özcan Üçüncü Sınıf İnsanlar Küçüklüğümden aldığım bir dersi sizlerle paylaşayım. Siz, siz olun, gerekiyorsa hastanelik olun ama mümkünse herhangi bir “altın kızlar” gününe denk gelmeyin. Yıllardır kendime uyguladığım bu kuralı, sınavların stresiyle unutmuşum. Aslında unuttuğum tam olarak kural değil de bu kuralı yapmama sebep olan etkinlik. Annem de sağ olsun, geçtiğimiz hafta, kendi “altın kızlarını” toplamış, çay, kahve, kek, kurabiye ve kısır eşliğinde muhabbet ediyordu. Böyle masum söylendiğine bakmayın bu sözlerin, hem benim için, hem de o oturma odasında adı geçen ama kendileri bulunmayan insanlar için oldukça acımasızdı, bu muhabbetler. Konuştukları şeyler, genellikle insanı yerin dibine geçirecek tarzdan şeyler. İşte, fark etmeden geldiğim evim ve uygulamayı unuttuğum kuralım başıma ne dert açtı, siz de görüyorsunuz. Eve gelince de çıkmam imkânsız bir hal aldı çünkü yetiştirilirken öğrendiğim bütün o görgü kuralları sağ olsun, bana soru soran herkese cevap verme ihtiyacı içerisinde, bir türlü, ne odama gidebildim ne de evden çıkabildim. Neredeyse bir saati aşkın bir süre, tanımadığım bir Nermin Teyze'nin evde kalmış kızının dedikodusunu dinlemek durumunda kaldım. Hayata bakınca anlaşılıyor ki, aslında her ne kadar sözüm ona evde kalmış kızlar oldukça yoğun bir dedikodu malzemesi yapsa da, bu tarz “altın kızlar” toplantıları için, asıl üzücü olan şeyin, birlikte bu kadar vakit geçirmiş insanların aslında çok da fazla paylaşabilecek bir şeyleri olmamasıdır. Uzun zaman buluşmamışlar ama yine de gerçekten konuştukları tek şey bu mu? Üstelik bu toplumun tamamına yayılmış bir özellik. Otuzunu aşmış bir kadın hala bekarsa, bu evde kalmış anlamına geliyor. Teyzeler, gün toplantılarında arkanızdan konuşuyorlar. Size acıdıklarını belli eden ifadeler kullanıyorlar. Ama gerçek şu ki onlar bir araya geldiklerinde gerçekten sohbet etmeyi bilmiyorlar. Üstelik her ne kadar bir aralar bunun sadece bizim ülkemize özgü olduğunu sansam da, dün okudğum bir kitap, beni aksine ikna etti. Bahsettiğim kitap, Francesca Haig'in Ateş Vaazı adlı eseri. Kitap, İngiliz bir kadının günlüğü şeklinde ilerliyordu. Otuzunu aşmış bir kadındı, hikayemizin kahramanı olan Molly ve hikaye boyunca onun kız kurusu muamelesi görmesine tanık olduk. Annesi ona her yılbaşı birisini ayarlamaya çalışıyordu. Evlenmiş olan tanıdıkları, onu hor görüyordu. Bu beni çok üzdü. Neden böyle yaptıklarına anlam veremedim. Evlenmiş olmak, bir marifet değil sonuçta. Hem herkes evlenmek zorunda da değil. Bazıları evliliğe karşı olabiliyor. Bazıları, bekarlığı daha rahat ve uygun buluyor kendisine. Ama daha da önemlisi, kadın olmak, evlenmek zorunda olmak anlamına gelmiyor. Toplumun genel kanısının aksine, her kadın evlenip çocuk yapmanın hayalini kurmuyor. Kuruyor olsa bile, kendisine uygun birisini bulana kadar beklemek, herkesin hakkı. Otuzunu geçti diye kadınlarla dalga geçmek, onları küçümsemek, kimsenin haddi değil. Şimdi bu olaylara bakınca anlıyorum ki aslında her şey insanın bir şey yaparken arkasına ne kadar destek alabildiği ile ilgili. Ama her ne kadar bu dedikoduları ve insanlara bu tarz zulümleri gösterseler de asıl soru şu olmalı bence. Neden kadınlar maruz kalıyor ki sadece? Eğer kadınlar evde kalıyorsa, erkekler de kalıyor olmalı. Kadın bir şey yaptığında herkese konuşacak malzeme oluyor da, erkek bir şey yaptığında neden sadece en fazla üstünkörü şöyle bir bahsedilip geçiliyor? Onlarla dalga geçilmiyor. Aksine herkes onların çok havalı ve karizmatik olduğunu düşünüyor. Aslında cevap da oldukça basit sanırım. Tarihin ilk kayıtlarından beri görülen ve belki de sadece Amazon kabileleri hariç, dünyanın neredeyse her yerinde yayılmış olan cinsiyetçilik konusu mevzu bahis durum. Kadınları ezmek her zaman kolay oldu ve her zaman da kadınlar erkekler tarafından ikinci sınıf insan muamelesi gördü. Bu kültürün oluşturduğu sosyal sınıflarda ise, kadınlar da ezebilecekleri bir sınıf istediler ama elleri uzatabildikleri bu sınıf yine kadınlardan oluştu maalesef. Kadınlar tarafından ezilen bu kadınlar da sosyal sınıflarda üçüncü sınıf insan muamelesi görmeye hala daha devam ediyor. Kaynakça Haig, Francesca. Ateş Vaazı. Yapı Kredi Yayınları, İstanbul: 2016.İŞTAR BURCU DOLAPÇI HAYATI ANLAMLI KILAN NE? DUYGULAR… Aşk, sevgi, nefret, kin, kıskançlık… Bunlar gün içinde hissettiklerimizden sadece birkaçı. Şöyle bir düşünürsek sabahtan akşama kadar farklı insanlara, farklı olaylara çeşit çeşit tepkiler verip bin bir türlü farklı duygu yaşayabiliyoruz. Kimi zaman mutluyuz kimi zaman üzgün; kimini çok severken kimine karşı kin duyuyoruz. İster olumsuz olsun ister olumlu, hissettiklerimizin hayatımız üzerinde düşündüğümüzden çok daha fazla etkisi var aslında. Günlük yaşamda çoğu hareketimizi, yaptığımız işlerin kalitesini o anda hissettiklerimiz belirlemiyor mu? En basitinden, ders çalışırken bile mutlu ve huzurlu bir şekilde çalışmakla gergin ve üzgün bir şekilde çalışmak arasında dağlar kadar fark var. Yaptığımız işin veriminden insanlara karşı tavrımıza kadar birçok şey on anki duygularımıza bağlı. E hal böyle olunca insan düşünmeden edemiyor “Hiçbir şey hissetmeseydik hayat çok daha rahat olmaz mıydı?” diye. Her şeyin belli bir standardı olsa, işler kuralına göre, olması gerektiği gibi, hiç aksamadan yürüse mesela? Lois Lowry’nin Seçilmiş Kişi adlı romanından uyarlanan Seçilmiş adlı film bu sorunun cevabını çok güzel veriyor. Kimsenin bir şey hissetmediği, herkesin kendine verilen görevi sorgulamadan yerine getirdiği, insanlar arasındaki en küçük farklılıkların bile ortadan kaldırıldığı bir dünyayı konu alan filmde, mükemmel bir düzenin bu şekilde tüm insani duyguları ortadan kaldırarak sağlanamayacağı çok net görülüyor. Filmi izlerken ilk dikkatimi çeken, her şeyin siyah beyaz olması ve herkesin aynı biçimde giyinip neredeyse aynı gözükmeleri oldu. Bir süre sonra filmin geçtiği yerde renklerin, karın, yağmurun, müziğin, sıcağın, soğuğun ve en önemlisi duyguların olmadığını gördüm. Aile içinde bile bir sevgi bağı yoktu çünkü bizim bildiğimiz şekilde kurulmuş aileler değillerdi, o topluluğun yöneticileri olan “yaşlılar” tarafından tahsis edilmiş küçük topluluklardı. Bazı özel yetenekleri olan Jonas’tan başka kimsenin bizim yaşadığımız dünyaya dair en ufak bir fikri yoktu. Acı nedir kimse bilmiyordu. İlk başta bu fikir çok güzel geldi tabi bana. Savaş yok, kavga yok, kıskançlık yok, kin yok, üzüntü yok. Kısacası insanın hayatında sorun olabilecek hiçbir şey yok, bunun nesi kötü olabilir ki? Kısa süre içinde işlerin bu şekilde yürüyemeyeceğini anladım ama. Jonas her ne kadar savaş, ölüm, açlık gibi acıları görüp bilse de renklerin, müziğin, sevginin, tutkunun, duyguların, insanları birbirinden farklı kılan özelliklerin olduğu dünyayı tercih edip, o dünyayı geri getirmek istiyordu. Bu benim de bazı şeyleri fark etmemi sağladı. Evet, belki kafamızı kurcalayan onca duygu olmasa, kimse sorgulamadan etmeden yapması gerekeni yapsa daha rahat yaşanabilirdi ama ona ne kadar yaşamak denilebilirdi ki? İlkokuldan beri birçok kez bana öğretilen bir söz var; “İnsanı hayvanlardan ayıran en önemli özelliği düşünebilme yetisidir.” diye. Ben bunun çok da doğru olduğunu düşünmüyorum. Daha doğrusu olay sadece düşünebilmek değil bence. Bizi biz yapan ve diğer canlılardan ayıran bir şey daha var, o da duygularımız. Şimdi diyeceksiniz ki: “Hayvanların da duyguları var.” Bir kedi sahibi olarak buna ben de katılıyorum ama bizim hissettiklerimiz, hayvanların hissettiği içgüdüye dayalı olan mutluluk, rahatsızlık, huzursuzluk gibi belli başlı birkaç duygudan çok daha fazlası. Hayatı yaşanabilir kılan da tüm bu duygular bence. Birini sevdiğinizde yaşadığınız o heyecan, o sebepsiz mutluluk; hırs yaptığınız bir konuda başarılı olduğunuzdaki o gurur, başarmanın verdiği güç hissi; ailenizle birlikle keyifli vakit geçirdiğinizde duyduğunuz o sıcaklık, o huzur… Tüm bu küçük, belki de tek başına ele alındığında “olmasa da olur” denilebilecek şeyler bir araya geldiğinde hayatı yaşamaya değer kılıyor işte. Bunların yanında birini kıskandığınızda içinizde hissettiğiniz o tarif edilemez rahatsızlık hissi, birinden nefret ettiğinizde veya bir olaya sinirlendiğinizde içinizin adeta yanması, bir şeye üzüldüğünüzde o her şeyi bırakıp gitme isteği… Her ne kadar hayatımızdan çıkarmak istediğimiz duygular gibi görünse de aslında bizi canlı tutan, güzel zamanlarımızın farkına varmamızı sağlayan da bunlar. Hiçbir şey hissetmeden, verilen görevi en doğru şekilde yapmaya programlanmış robotlar gibi yaşayarak insan olunmaz bence. Toplumda işler aksamadan yürür, kimse acı çekmeden öyle ya da böyle hayatını devam ettirir ama sadece hayatını devam ettirmiş olur, yaşamış olmaz. Atari Kafalar Babamın ben küçükken, beni ve arkadaşlarımı oyun konsolunun başında gördüğünde “ne yapıyosunuz atari kafalar” cümlesini kurma gibi bir huyu vardı. Kabul, belki biraz fazla abartıyorduk bilgisayar ve konsol oyunlarını, ama çağımız teknoloji çağıydı ve bizde ona ayak uydurmaya çalışıyorduk. Ailem her ne kadar bu durumdan senelerdir muzdarip olsa da, ben oyun oynamaktan haz alıyorum ve sanırım kim ne derse desin bu hobimi ölene kadar devam ettireceğim. Hani derler ya; “eşşek kadar adamsın, hala çocuk gibi oyun oynuyorsun” diye. İnsanın orada saygısını bir kenera bırakıp, “siz de senelerdir yalandan başka birşey vermeyen saçma kutuya bakıyorsunuz” diyesi geliyor ama, her şekilde yine siz haksız oluyorsunuz. Hayatlarında belki tetristen başka oyun oynamamış olan bu insanlar, yine her zamanki gibi kendilerinin yapmadığı şeyi yanlış olarak görüp hemen yargılama safhasına geçiyorlar. Bilmiyorlar ki, internet sayesinde oyun dünyasında, dışarı çıkıp konuşabileceğinden daha fazla insanla konuştuğunu, eğlendiğini ve sosyalleştiğini. Açıkçası, bilgisayar oyunları sayesinde dünya çapından birçok arkadaş edindim. Ailemin dediği gibi “normal” bir insan olarak dışarı çıkıp sürekli aynı insanlarla takılsaydım belki ben de o sığ görüşlü, dünyanın kendi çevresinden ibaret olduğunu düşünenlerden olacaktım. Çoğu geçmiş neslin boş iş olarak baktığı bu oyun sektörü, şu an Amerika’da müzik ve film endüstrisini geride bıraktı. Türkiye’de ise hızla gelişmekte. İnsanlar evlerinde bedavaya sadece iyi bir internet ve bilgisayarla oyun yayınları açıp, bir ayda mühendislerin alabileceğinden daha fazla maaş kazanabiliyorlar. Ben profesyonelleşmek istiyorum diyenler, takımlara girip oyun turnuvalarında mücadele edebiliyorlar.Milyon dolarlık turnuvalar düzenleniyor ve takımlara giren oyuncular resmi bir işçi gibi sigortasını ve maaşını alıyor. Ama, aynen diğer spor dallarında olduğu gibi, 30 yaşlarında reflekslerinin yetersizliğinden çoğu oyuncu jübilesinin yapıp e-spor hayatına yayıncı olarak devam ediyor. Hatta yakın zaman içerisinde, Counter Strike oyununda Türkiye’yi temsil eden takımımız birinci oldu.Başlangıçta, İstiklal Marşı’mız okundu ve sonunda Türk bayrağı açılarak birincilik kutlandı. Fakat, hiç değer verilir mi bizim ülkede futboldan başka spora? Futbol olsa, insanımız yere göğe sığdıramaz. Bütün gazete manşetlerinde yer alır. Takım kadrosu ve teknik çalışanları övgülere ve paralara boğulur. “Bu ülkede ya popçu yada topçu olacaksın” sözü boşuna denmemiş sanırım.. Oyun dünyasının diğer bir çekici kısmı da, bu dünyada gerçekleştiremediğin şeyleri yine de senin yeteneklerine bağlı olarak yapabilmen. Mesela rol yapma oyunlarında, kendi karakterini yaratıyorsun ve onuda kendine göre şekillendiriyorsun. Başka insanlarla karakterinin rolünde konuşabiliyorsun. Bir nevi sanal tiyatro. Ayrıca bu sayede, yabancı dil yeteneğini, insanlarla etkileşimini ve yerine göre ikna yeteneğini bile geliştirebiliyorsun. Örneğin, oyun içi ticarette arkadaşlarım satış yaparken adeta birer esnaf, müşteriyse adeta bire pazarlıkçı haline geliyordu. Neredeyse her rol yapma oyununda loncalar bulunuyor. Dünyanın en bilinen rol yapma oyunu olan World Of Warcraft’ta loncamızda 58 yaşında evli çiftimiz vardı. Belkide aralarında en küçük bendim. İşini gücünü eline almış, 30-40 yaşlarında abilerimiz oynuyorlardı. Bu demek oluyor ki, bilgisayar oyunu oynamanın sınırı ve yaşı yoktur. Devir teknoloji devri ve yeni nesiller de ona göre yetişiyor. Bende belki gelecekte çocuklarımın yaptığı şeylere saçma diyeceğim. Ama, futbol maçlarına gidip çocuklarımı holiganların arasına sokacağıma, e-spor turnuvalarına gider çocuğumun bu alanda gelişmesini sağlarım. Çünkü, artık geçmişte insanların zevk aldığı şeyleri gelceğe aktarıp onlardanda aynı şekilde devam ettirmelerini bekleme arzusu sona ermeli. “Takım tutmayan erkek adam mı olurmuş?” sorusu lügattan kaldırılmalı. Bu sorunlar için gelecek nesilden ümidim var... Yılmazcan Sayın “Bittim Ben Holden’a” Çavdar Tarlasında Çocuklar (orijinal adıyla “Catcher in the Rye”) J.D. Salinger’ın 1951 yılında yayınladığı ve o günden bugüne gençliğin iç sorgusunun başyapıtlarından biri addedilen bir kitap. Bu kitap gerek üslup gerek konu bakımından bu çağa kadar akıllarda yer edinmiş edebiyat tabularını yıkan bir eser. Bu kendini ilk cümleden belli ediyor. Holden Caulfield sizi ilk cümlesinden itibaren yakalıyor. Sıkça kullandığı “falan/filan” kelimelerinin konuşmasına kattığı gündelik ve umarsız üslup aslında Holden’ın karakterini de bize bir şekilde belli ediyor. Kitap, Holden’ın okuldan kovulmasıyla başlıyor. Holden bu durumdan pek rahatsız gözükmüyor, anlaşılıyor ki zaten okuldan ve özellikle okuldaki tipler ona sıkıntı veriyor; ancak Noel arifesinde yaşanan bu durumu ailesiyle paylaşmak onun için zor bir durum çünkü okulla ilgili sicili pek temiz değil. Ailesine Çarşamba günü Noel için evde olacağını söyleyen Holden Cuma günü kovulunca arada kalan günleri yalnızca geçirip Çarşamba eve gitmeye karar veriyor. Ailesinin olduğu New York’a doğru yola koyuluyor. New York insanın –kendi tabiriyle- yapmacıklığından adeta boğulan Holden bu süreçte dış dünyayla kendi arasına mesafe koyuyor. Bir otelde bekâretini kaybetmek üzere bir kadınla anlaşsa da bu işden son anda cayıyor. Sonrasında eskiden flört ettiği bir kızla görüşüyor ve bu kızla yaptıkları, dışarıdan eğlenceli görülen aktivitelere rağmen bu kızla olmaya da katlanamıyor. Parasız kalınca karşısına çıkan en makul çözüm eve gitmek oluyor, ancak bu işi sadece kız kardeşiyle muhatap olarak halletmek istiyor. Nitekim kız kardeşine ulaşıyor ve parayı alıyor. Kız kardeşiyle olan münakaşa sırasında Holden’ın “çavdar tarlasında yakalayıcı” olma hayaline ortak oluyoruz. Bu noktanın kitaba adını vermesi, Holden’ın iç dünyasını analiz etmemizde ne kadar önemli olduğunun bir göstergesi. Sonrasında bir hocasının yanına gidip ondan akıl alan ancak uyuduğu sırada hocasının eşcinselce olarak yorumlanabilecek okşamalarına maruz kalan Holden, buradan da kaçmak durumunda kalıyor ve bir garda sabahlıyor. Tüm bu yaşananlar ve kendi içinde engelleyemediği yabancılaşma durumları Holden’a otostop çekip Batıda bir yerlerle sağır taklidi yaparak yaşama fikrini veriyor ancak kız kardeşinden aldığı borcu ödemek Holden için çok önemli zira kız kardeşi onun için en önemli figür. Bunun üzerine kız kardeşinin okulunu ziyaret ediyor ancak kız kardeşi Holden’ı bırakmak istemiyor. Onu kıramayan Holden kız kardeşini bir parka götürüyor ve atlıkarıncaya binen Phoebe’yi izlemek Holden’in belki de bugüne kadar yaşadığı en büyük mutluluk oluyor. Bu kitabın anlattığı hikâyenin yanı sıra kitabın kendi hikâyesi de oldukça manidar. İlk olarak kitap yayınlanırken bir eleştirmen grubunun Salinger’a kitabın adını değiştirmesini önerdiğini ve Salinger’ın “Holden Caulfield bunu istemezdi.” Diyerek bu talebi reddettiğini söylemeden geçemeyiz. Bu noktadan anlaşılacağı üzere Holden Caulfield yazar için bir kurgunun çok ötesinde ve onun bu en içlerden gelen isteği göz ardı edilemez. Bu noktada kitabın en çarpıcı kısımlarından birisinin Holden’ın kız kardeşiyle konuşması olduğunu anlayabiliriz. Zaten Holden’ı hayata bağlayan kız kardeş aynı zamanda onu bize tanıtan kişi. Holden’ın yabancılaşmasının temelinde kötü duygular barınmıyor, o sadece etrafındaki yapmacıklıktan sıkılmış. Kız kardeşine gösterdiği şefkat ve aralarındaki ilişki Holden’ın gerçek hâli. O, her zaman masumiyetten yana. Kötü bir aileden, uygunsuz bir çevreden gelmediği hâlde Holden’ın bu kadar sorgulayıcı olması onu özel kılan bir özellik. Holden’da bir isyankârlıktan ziyade engel olamadığı bir yabancılaşma var ve bu basit bir ergenlik bunalımından daha fazlası. Holden’ın amaçları toplumun ona sunduklarından çok ayrı. Kitabın kendi hikâyesinden biraz daha bahsedecek olursak bu kitap yayınlandığı zaman bir süre yasaklanmıştı. Bu bile Holden’ın toplum normlarını otoritenin istemediği bir biçimde nasıl sorguladığının bir göstergesi. Türkçeye ilk çevrilmiş hâliyle “Gönülçelen”, sonrasında aldığı adla “Çavdar Tarlasında Çocuklar”, Holden Caulfield’ı günümüzün büyük kahramanlarından biri olarak hayatımıza sokuyor. Holden gibi bir karakterle bizi tanıştıran Salinger, ilerisinde de birçok yazara ilham kaynağı oluyor. Amerikalıların dediği gibi, gerçek bir “must-read”. İnsanlık Düzenli olarak hem ülkemizdeki hem de dünyadaki güncel olayları takip eden bir kişiyim. Bazı günler güzel, heyecan verici haberler oluyor, oluyordu bültenlerde, fakat son yıllarda bu haberler gittikçe azaldı hatta hemen hemen tükendi. Ortadoğu’da yaşamamızdan dolayı hayatımızda savaş eksik olmuyor. Savaşlar haricinde kuraklık, küresel ısınma, kıtlık, salgınlar, doğal kaynakların tükenmesi gibi sorunlar artık her gün gündemde. Tamam, konuşuyoruz bu konuları, komisyonlar kuruyor, sempozyumlar, konferanslar düzenliyoruz, peki sonuç? Bilim insanlarına araştırmaları için savaş sanayine ayrılan bütçenin %1’inden daha az miktarda bütçe veriliyor. Dünyadaki tüm ülkeler masaya otursalar, güçlerini birleştirip şu sorunları “insanlık” olarak çözemezler mi? Bal gibi de çözerler. Hatta çok daha fazlasını yapabilirler. Problemleri beraber çözmek yerine, birbirimizle savaşıyoruz. 10 değil 15 yıl daha bu dünyada yaşayabilmek için. Gezegenimiz gittikçe zayıflıyor, ölüyor. Biz öldürüyoruz. Ütopik bir hayal denebilir ama ben bir gün gerçek anlamda tüm insanların birleşip gezegenlerini kurtarmak için ya da yenisini bulabilmek için güçlerini birleştireceklerine inanıyorum. Ülkelerin beraber çalışmaya başlamasından önce her ülkede yaşayan insanların aynı safta, fikirde, inançta olması gerekiyor. Bu mümkün mü? Normal şartlarda mümkün değil ancak insanlığı tehdit eden önemli bir durumda dinimizi, ırkımızı, yaşımızı, memleketimizi bir kenara bırakırız, bırakmak zorundayız da. İnsanları toplu hareket ettiren en önemli duygu, millet(topluma aitlik) duygusu, dinî duygular gibi sonradan oluşan, oluşturulan, liderler tarafından silah olarak kullanılan etkenlerden çok daha önce oluşan hatta sadece insanların değil tüm canlıların sahip olduğu bu duygu korkudur. Siz hiç bir terörist saldırısında yaralanan insanların “Bana sadece Müslümanlar yardım etsin” ya da “Şu partili doktor istemiyorum” gibi cümleler sarf ettiğini duydunuz mu? Ülkemizde son yıllarda toplu yağmur duaları çok popüler oldu. Bazıları yüz yüze gelmemek için yolunu değiştirdiği komşularıyla yan yana oturup dua ediyor tanrıya. Peki, illa korkutmak mı gerekiyor insanları? Ölümün kapıyı çalması mı gerekiyor oturduğumuz yerden kalkıp bir şeyler yapmamız için? Ülkelerin, toplumların oluşumu Wach teorisi ile açıklanıyor. Bir birey herhangi bir, çoğunlukla kendinden kaynaklanan, sebepten dolayı mutsuz oluyor. Bu sebebi ortadan kaldırıp tekrar mutlu hâline dönmek yerine başka bir insanı sorumlu tutuyor. Bu da toplumlu bölerek birçok küçük toplum oluşturuyor. Bunu düzeltmenin tek yolu ise insanları mutlu etmek. Her bir bireyi mutlu etmek gerçekten çok zor, ancak istenirse gerçekleştirilebilir. Bir ülkenin tüm vatandaşlarının gerçek anlamda mutlu olduğunu düşünün. Mutlu insan şikâyet etmez, ayrımcılık yapmaz, nefret etmez. İnsanlığın birleşmesinin bu yol ile yapılmasını istesem de pek mümkün görünmüyor. En azından bu nesil için. Uzmanların şu anda bir sonraki nesillerin birlik kurması, birliği sağlaması için birçok çalışmalar gerçekleştiriyorlar. Bunlardan biri eğitim yolu ile gelecek nesilleri “Evrensel” bireylere dönüştürmek. Bu yol ile tüm insanları mutlu etmek ya da ölüm ile korkutmak gerçekleştirilmesi çok zor ve kısa süreli bir birlik yerine, daha az meşakkatli, düzenli, planlanabilir bir yol. İnsanları din, millet, ırk gibi kalıplardan çıkardığımızda elimize erimiş metal misali bir kaynak geçiyor. Bu kaynağı doğru şekillendirdiğimizde ütopik bir hayal olan İnsanlığı oluşturabilir, türümüzü tehlikeye atan problemleri birlikte çözebiliriz. Sosyal medya bu yol da atılan ilk adımlardan en çok bilineni. Sosyal medyadan ne kadar nefret ederseniz edin, hemen hemen her birey tarafından kullanılması sosyal medyayı insanları birbirine bağlayan, “İnsanlık” ı oluşturacak altyapının temel taşlarından biri. Artık hayatımızda olup biten her şey orada. Diğer insanların hayatları da parmak ucumuzda. Hiç tanımadığımız kişiler ile sürekli etkileşim içindeyiz. Her gün bir yenisi ile tanışıyoruz. Sanal olarak birlik oluşturuldu. Artık ikinci aşama olan kastların kaldırılmasına geçiyoruz. Birkaç yıla isim ve soy ismimizden başka bir kimliğimiz kalmayacak. AŞKA AŞIK OLMAK Aşk herkesin üstünde düşündüğü bir kavram. Varlığına inanmanın önemi yok, herkesin onun hakkında söyleyecek bir şeyleri var. Herkes onu farklı kelimelerle tanımlayabilir. Bana göre aşk birine veya bir şeye duyulan bir his değil. Bana göre aşk; umut, heyecan, huzur, tutku, acı, sevinç, üzüntü ve korku. Bütün duyguların iç içe geçtiği bir dünya. Bu yüzden darmaduman eder bizi ve bu yüzden bu kadar arzu ederiz onu. Aşk derin bir hissetme halidir. İnsanlar aşkı yaşabilmek için kendimize seçtiğimiz aracılardır. Bu yüzden aşkın en saf hali, aşka aşık olmaktır. Bu kitapta Napolyon, VIII Henry, Sultan Süleyman ve Çar II. Nikola gibi büyük adamlar için büyük kadınlar tarafından yazılan aşk mektuplarını görüyoruz. Bir Boleyn kızı, bir Hürrem Sultan değilim. Herkesin gözünde büyük bir kadın değilim belki ama söz konusu aşk olunca, benim kelimelerim de onlarınki kadar büyük olabilir. Ben aşka aşık olanlardanım, insanlardan önce. Bunu göstermek için bilmediğim birine bildiğim cümlelerle seslendim. Aşkımı bir hayalete yönlendirip kelimelere sığdırmaya çalıştım. Henüz tanımadığım biriyle konuştum. Buyurun okuyun: İçimde derinlerde uçsuz bucaksız bir yer var. Bir o kadar büyük ve bir o kadar ulaşılmaz. O kadar büyük ki çıkamıyorum oradan. O kadar içimde ki kimse ulaşamıyor oraya. Hapisim. Esirim kendi içimde. Konuştuklarım eksik; gülüşlerim, mutluluklarım yarım. Ben aslında ben miyim? Kimse bilmiyor. Belki de zor değil oraya ulaşmak ama varlığı sır oranın. Onu sır olmaktan çıkarmak pahasına söz etmeye cüret ettiğim herkes benimle birlikte hapsolmaktan korktu belki. Belki de kendi parmaklıklarından kurtulamadan bana ulaşamadılar. İnsan, en sevdiğine en büyük nefreti besleyebilirmiş. Ben de seviyorum şimdi esaretimi, ondan nefret ettiğim gibi. Esaretim, bencil bir sevgili gibi, canımı en çok acıtan ama başkasının acıtmasına izin vermeyen. Hem sevdiğim hem öfkelendiğim hem alıştığım... Beni ben yaptı. Belki de beni ben yapan şeylere kimsenin zarar vermesini istemiyor. Ama bilmiyorum saflığımı korumaya çalışırken beni nelerden mahrum bırakıyor. Bazen pes ediyorum kurtulmaya çabalamaktan. Bazen bulmaya çalıştığım o çıkışın varlığından bile şüphe ediyorum. Güliver’in ülkesi, Alice’in diyarı gibi uçsuz bucaksız ve kimsenin bilmediği... Alice gelmedi, Güliver bulmadı daha beni. Birinin beni orda bulmasını istiyor muyum peki? Ya da beni oradan çıkarmasını... İnan bilmiyorum. Oradan çıkıp daha kötü bir esarete kapılmak belki de korktuğum, beni ben yapan şeyleri parça parça yok eden birinin beni hiç bilmediğim bir yere esir edebilme ihtimali. Öyle tanımlayamıyorum ki kendimi, kendim için bir kelime seçecek olsam diğerinin boynu bükük kalıyor. Ne iyiyim ben ne kötü, ne mutlu ne mutsuz, ne doğru ne de yanlış. Siyah gibiyim; tüm renkleri içine hapseden ve aynı zamanda beyazım, onları yansıtan. Çok düz bir insanım hiçbir vasfım yok ve karmakarışığım çözdükçe sonu gelmeyen: Zıtlıkların ve çelişkilerin bütünü… Değiştim, değişiyorum ve değişeceğim. Büyüdüm, büyüyorum ve büyüyeceğim aynı zamanda küçüldüm, küçülüyorum ve küçüleceğim. Tombik bir bebek, haylaz bir çocuk, hırçın bir genç ve tonton bir nine her beraber oturup konuşurlar içimde. Şeytan fısıldar kulağıma melekle birlikte. Bir cenin ve bir cesedim. Bir düğün ve bir cenaze. Bazen şeytanla işbirliğimi kutlarım bazen melekle. Şeytanı duama davet ederim, meleği rakı sofrasına buyur ettiğim gibi. Bir çocuğun hevesiyle dolup taşarım bazen, bazense içi geçmiş tonton nineme eşlik ederim. Yalnızlığımı severim ondan bunaldığım kadar. Şimdi de seni istiyorum, senden korktuğum kadar. Bir rakı masasında Ahmet Kaya eşliğinde, bir manzara eşliğinde iki biranın yanında, bir dansta kollarımın arasında, bir deniz esintisinde şarkı sözlerimde, soğuk bir günde sıcacık odamın içinde dizimin dibinde istiyorum seni. İstediklerimi istememenden korktuğum kadar istiyorum. Gelmelisin. Gel. Korkularını da getir. Benden konuşmamı isteme. Senden dinlemeni istemiyorum çünkü. Sustuklarımı anla sadece. Sessizliğe birçok şey gizledim. Onları bul. Gözlerime baktığında uçsuz bucaksız gör beni. Belki esaretimiz aynıdır. Belki sen geldiğinde çıkarım oradan. Belki esaretimden kurtulsam da seninle birlikte orada kalmayı seçeriz. Belki de hapsoluşum senin gelişin içindir. Belki sen bana yolu gösterip gidersin ve aslında çıkışı bulmaktan önce karar vermem gerekenin çıkmak isteyip istemediğim olduğunu anlarım. Dünya sadece birbirimizle yaşayamayacağımız kadar büyük. Her şeyimiz yaparsak birbirimizi, hiçbir şeyimiz olmaz biliyorum. Çok şeyim olmanı istiyorum senden, her şeyim değil. Beni yıkacaksan bile daha güçlü kalkabilmem için olmalı bu. Canım yanacaksa senden ötürü daha fazla mutlu olmak için olmalı bu. İki bakış arasında huzura bir yol açmalıyız seninle. Bana bakarken hissettiğin huzuru sana bakarken anlayabilmek, huzur olmalı benim için. Bana kimseye açmadığın kapılarını açmalısın. Açman için onları her gün çalacağım. Varsa incinmiş yerlerin onlara dokunacağım. Varsa hayal kırıklıkların, onları unutturmak için sana yeni hayaller vereceğim. Başkalarının sende gördüklerinden fazlasını bulacağım sende. Göstermediklerini, sakladıklarını... Sen belli etsen de etmesen de güçlü erkek görünümünün altındaki, kendine oyun arkadaşı arayan oğlan çocuğunun sesine ulaşacağım. Onunla oyunlar oynayacağım. Senin içindeki tonton dedeyi benim tonton ninemle tanıştıracağım. Beni bulana kadar geçtiğin yollar, tüm yaşanmışlıkların kabulüm olacak ve başımın üstünde yeri olacak seni sen yapan şeylerin. Sadece, onlar yüzünden edindiğin karamsarlıklara iznim olmayacak. Başkaları yüzünden yaşamaktan korktuğun ve vazgeçtiğin her şeyi ellerinle geri alacaksın. Ellerin yetersiz kaldığında ellerim senindir. Yorulduğunda dinlenmen için istediğin yerde olacağım. Umutsuzluğa kapıldığımda senin yanına koşacağım gibi... Neyi neden yaptığımı bile sorgulamaya vakit bulamadan oradan oraya koşuştururken bana derin bir nefes olacaksın. Sıcacık, içten, huzurlu… Parmak uçlarımın teninde çalacağı besteler olacak. Tenine harf harf yazdıklarımı, senin için çaldıklarımı duyacaksın. Duygularını görmezden gelerek yaşayanlara inat, sevincinle üzüntünle derinlerime kadar hissedeceğim seni. İnsan olduğumu hatırlatacaksın bana ve gerçekten yaşadığımı. Sana söyleyeceklerim bitmez. Cümlelerim büyüdükçe sayfalarım küçülüyor. Satırlarım bu kadar uzarken ve bunları senin yokluğuna yazıyorken beni bulduğunda neler olacağını düşün. Senin içinde hece hece konuştukların benim kelimelere döktüklerime karışınca neler olacağını... Ve kelimelerle ifade edilemeyenleri... Senin için yazdığım her şey, senden benim için istediklerim. Ve senden istediğim her şey, benim sana vereceklerim. Şimdi. Gelmelisin. Gel artık. Korkularını da getir. Ve sevgini. Geldiğinde bulacağın ilk şey: Senin için büyüteceğim bir sevgi olacak. Cansu Özübek  Doyle, U. (2014). Büyük Kadınların Aşk Mektupları. Epsilon Yayınları, İstanbul. Aşk Deyip Geçme… Seni seviyorum demeyi herkes bilir! Peki ya seviyorum demek aşkla ilişkilendirilebilir mi? Olay, sevdiğin için bir şeyler yapabilmekte, karşılıksız olsa bile, ya da karşılık almak için. Seviyorum demek kolay, gerçekten sevebilmek herkesin harcı mıdır acaba? Hadi sevdin diyelim, ya da zamanla âşık oldun. Hani derler ya bir elmanın iki yarısı diye. Peki, sevdiğinle bir olabilmeye ne demeli. Kendimizi “daha” çok düşündüğümüz şu zamanda sevdiğinle bir olmak ne derece mümkün? Onun sorunlarına yardım eli olmak, hatalarını görmezden gelmek ya da onun bile kendinde görmediği ve senin ona hissettirdiğin ondaki güzellikleri görmek… Artık böyle şeyler gerçekten mümkün mü yoksa nerede o eski aşklar mı der olduk? Aslına bakarsak eski aşkları sadece Leyla-Mecnun, Aslı-Kerem gibi hikâyeler sanıyoruz sadece. Ama olay sadece bundan mı ibaret? Aşk kavuşamayınca mı güzel yoksa baktığında görebildiğin o eşsiz güzellikte mi? “Nefes alıyorsan umut var.” derler… Aslına bakacak olursak sadece “neden olmasın” diyor insan. Kız Kulesi’nin bile altında aşk yatarken böyle şeyler “hala” olabilir. Aşk… Sadece kadının ve erkeğin karşılıklı yaşadığı duygulardan ötedir çoğu zaman. Öyledir ki ailenin şiddetli geçimsizliğinden kurtarılıp Almanya’da yetiştirme yurduna verilen ve oradan da özgürlük uğruna bir gemiye sığınarak gidecek durak ararken Kız Kulesi’ni gördüğünde de o hayranlıkla gemiden atlayıp oraya o çocuk boyla kulaç atmaktır aşk. Hani demiştim ya Kız Kulesi’nin altında yatan aşk diye... Evet… Aşk! Ne yazıktır ki ülkemizi korumak için gelen ve adı yenilmeze çıkan bir Yunan komutan ülkemizi koruyup o savaştan da alnının akıyla çıkan o adam, ne yazıktır ki karısını koruyamayıp tam da Kız Kulesi’nin ihtişamına gömüvermiştir tek aşkını… Belki çok bilinmez o ihtişamlı kulenin kimileri için bir umut, kimileri için ise sadece bir mezardan ibaret olduğunu… Ama tek ortak payda şudur ki: aşk… Başka bir örnek verecek olursam aşk kimi zaman da vazgeçiştir aslında kimileri için. Sevdiği adam uğruna kocasını bir gece yarısı terk etmesine rağmen, gözleri görmeyen ama kalbi hisseden kocanın, karısı yaban ellerde muhtaç kalmasın diye emeklerine karşılık onun ayakkabılarına para koyan adam da değil midir aşk! Ve bu adamın adının Âşık Veysel olması sadece bir tesadüf müdür? Demem o ki aşkı tanımlamak bu derece zorken ve yaşamak varken insanlar neden kendilerini bundan alıkoyar anlamıyorum. Sonra da herkes gibi kendinde olmayana bakıp gıpta ederler. Hâlbuki kendilerini dış dünyaya açtıkça, eski aşk hikâyelerine kendilerini kaptırmadıkça herkes gibi mutluluğu belki de aşkı yakalamaları bir adım daha kolaylaşacak. Birileri için, tabii en başta kendisi için insan çabalamadıkça hiçbir şey öyle beklediği yerden gelmez ona. Aşk bile olsa… Peşinden koşmadıkça hiçbir kazanç, duygular bile, anlamsız kalır. O yüzden kendimize demiyor muyuz nerde o eski aşklar diye. Bu nedenle kendimizi bir şeylere kaptıracaksak eğer bu kaçınılmaz duygular olmalıdır, özellikle de aşk. Çünkü hayatta yaşadığımız kendimize ait o özel anlar haricinde başka hiçbir duygu o derece büyüleyici olmayacaktır. Hele ki karşılıklıysa… Ya da en azından onun için bir şeyler yapabildim diyebiliyorsan… Seni seviyorum diyeceksen o en basiti. Ama eğer aşığım diyebiliyorsan o zaman gerçekten bunu yaşamaya değer. Çünkü o zaman ona sadece biriymiş gibi bakmazsın. Aynı zamanda kalbinle de görürsün karşındakini… İste o zaman bakmakla görmek farkı gibi, seviyorum demekle aşığım demek ve bunu hissettirebilmek özel kılıyor ne yaşanırsa yaşansın. Pelin BAŞPINAR Yasemin Payaslıoğlu 21400206 TOZ Milyonlarca yıldır evrenin en önemli sorusuna cevap arıyoruz ancak daha sorunun ne olduğunu bile bilmiyoruz. Otostopçunun Galaksi Rehberi bu soruyu bulmak için yola çıkarak harika bir maceraya götürdü beni. Tüm evrende en saçma yaratıklarla çok komik anlar yaşadıysak da özellikle Zaphood Beeblebrox karakteri yüzünden oldukça depresif anlar yaşadım. Aslında düşündüğüm çoğu şeyi yazıya dökülmüş halde görünce ister istemez mutlu olduysam da düşüncelerimin içeriği yüzünden oldukça düşünceli bir hal aldım. Üzerinde yaşadığımız dünyada olma sebebimiz hakkında hiçbir fikrimiz yok. Dünyanın, gezegenlerin, hatta evrenin nasıl oluştuğuna dair kendi teorilerimizi üretmişsek de gerçeğin ne olduğunu asla bilemeyeceğiz. Sadece bizimle paylaşılan bilgileri biliyoruz. Kendi yaptığımız araştırmalar da ne kadar doğru olabilir bilme imkânımız yok aslında. Her gerçek sadece bizim kendi beynimiz için gerçek. Ne kadar mantıklı geliyor kulağa bilmiyorum ancak kısaca anlatamaya çalıştığım şey herkesin dünyayı çok farklı şekillerde algılayarak tecrübe ettiği. Bizim için dünyanın sonu olabilecek bir şey, tüm evren ele alındığında, aslında bizim bir toz parçasını gördüğümüz kadar önemsiz. Yazıya dökmek bile zor aslında. Şu an kahraman olarak gördüğümüz insanlar aslında hiç kimse değil. Sadece bizim onlara koyduğumuz anlam ile bir kahraman oluyorlar ve biz her şey gibi bir gün dünyadan göçtüğümüzde izimiz bile kalmayacak. Koca evrende attığımız bir adım hiçbir şey ifade etmiyor. Binlerce yıl sonra belki insanlık bile kalmayacak. Ben biraz karamsar ve kötümser yaklaşıyorum bu duruma evet. Ancak yaptığımız hiçbir şey bir anlam ifade etmiyorsa yaşam sizce de çok anlamsız değil mi? Kendimizce bir anlam yüklemeye çalışsak da asla neyin kesin doğru veya kesin yanlış olduğunu bilemeyeceğiz. Kitapta Dünya, aslında en önemli soruyu bulacak olan bir bilgisayar düzeneği olarak yapılmış bir sistem. İçindeki insanlar olarak biz, her zaman kafamızda soru işaretleriyle yaşıyoruz ki ana soruya bir şekilde ulaşalım. Ancak birkaç sebepten dolayı Dünya, kitapta olduğu gibi gerçek hayatta da, bence, cevaba ulaşmaya kısa bir süre kala patlayıverecek. İnsanlar, beyinlerinin ancak %10’unu kullanıyor diyorlar ve bunu geliştirmek için hiçbir şey yapılmıyor. En azından bildiğimiz kadarıyla. Kısacası, insan