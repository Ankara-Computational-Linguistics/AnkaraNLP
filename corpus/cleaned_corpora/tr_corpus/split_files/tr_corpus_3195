kendisi. Velasquez, tablonun odağına bakıyor kendi tablosunda aynı tabloyu çizerken kendine yer veriyor. Saklı obje ise, arka planda kalan ve odadan sinsice uzaklaşan siyahlar içinde bir adam figürü ve arka plandaki aynadan yansıyan hüzünlü imparator ve imparatoriçe. Bir diğer ilginç faktör ise, arka plandaki aynadan çok net bir şekilde imparator ve imparatoriçe gözüküyor ve Velasquez perspektifi açıdan direkt olarak onlara bakıyor. Bu sırada Velasquez bahsettiğimiz tabloyu yani Las Meninas’yı çiziyor ama buna rağmen tablonun kendisinde imparatora ve imparatoriçeye doğrudan yer verilmiyor ve bir nevi tüm tablo imparatorun gözünden çizilmiş gibi bir izlenim yaratıyor. Resim biraz da olsa akılda canlandığına göre bu resmi ilk gördüğüm anda bende uyanan en baskın duygu olan merak duygusundan bahsedebilirim. Çocukluğun olmazsa olmazıdır zaten o ne? bu ne? bu ne işe yarıyor? nasıl çalışıyor? diye sorup durmak. Beyin o kadar açtır ki bilgiye, her şeyi öğrenmek, her şeyin sırrını açığa çıkarmak ister. Adeta bir kedinin geri inip inemeyeceğini umursamazcasına bir ağaca tırmanması gibi bilgiye tırmanmaya çalışır çocuklar. Tabii bu diğer çocukların durumu. Benim durumum daha da vahimdi. Ben deliler gibi ağlardım bilgi edinme uğruna. Salonumuzda asılı duruyor Roma’da Pisa Kulesi önünde babamın saçlarını çekerek ağladığım resim. Ağlamamın nedeni de babamın neden bu kulenin böyle olduğunu bilmemesi. Rehber de açıklasa, binanın mimarı mezarından çıkıp da açıklasa tatmin olmayacaktım ki zaten, babam ne yapsın. Tabii sessiz konuşmanın daha da ötesinde insanlar hızlı nefes almasın diye önlem olarak iki basamağa bile yürüyen merdiven koyulmuş olan Prado Müzesinde ağlamak çok kolay değil. Adeta bir işkence hatta sorularla insanları boğamamak o yaşımdaki halim için. Tek yapabildiğim babamın rehberin İngilizce taramalı tüfek gibi anlattığı binlerce detayın 2-3 tanesini çevirmesi ve bana fısıldaması ile anlayabildiklerim. Bunlardan aklımda kalanlar ise, resimdeki bıyıklı adamın resmi çizen adam olduğu, küçük kızın bir prenses olduğu ve küçük kızın yanağındaki 5 santimetre karelik kısmın restorasyonunun 10-15 ressam tarafından 4 haftada restore edildiğiydi. Aklımdan haykırıyordum oysaki neden prensesi giydiriyorlar? Neden arkada bir adam var? Neden köpek var? Eskiden köpekler evin içinde girebiliyor muymuş? Neden 4 hafta sürmüş yanağı boyamak? Ressam kendini aynadan çizdiyse kâğıda bakmadan mı çizmiş? ve bunun gibi onlarca daha cevaplanmamış soru. Son yıllarda çocukluğumdan beri gelen resim yeteneğimi iyice geliştirmemin ve kendi kişisel sergimi açmış olmamın da getirisi olarak son gidişimde ise olaya daha sanatsal ve teknik açıdan yaklaşmıştım. Öncelikle daha İspanya’ya bile gitmeden internetten nedir ne değildir tablo hakkında her şeyi okumuş ve çeşitli belgeseller izlemiştim. Oraya gittiğimde ise resmin düşündüğüm kadar büyük olmadığını fark ettim. Küçükken her şeyi gözümüzde büyüttüğümüz doğruymuş gerçekten de. Belki de etrafımızdakileri normal görüp de kendimizi küçümsemekten geliyordur bu etki. İkinci fark ettiğim şey ise tablonun kuruluğu. 400 yıl önce yapmış adam bu tabloyu. Bu resim benim 5. Nesilden dedem doğduğunda da varmış, ben öldüğümde de olmaya devam edecek. Çok önemsiz hissediyor insan kendini bu konu hakkında düşündükçe. Her ne yaparsak yapalım, her ne kadar bir iz bırakırsak bırakalım elinde sonunda hiçbir şey bırakamıyoruz geride. Enes Yıldırım 21602725 section 36 İnovasyona Uzak Duran Toplum Hakan Gürsu, Sahi, İnovasyon Neden Bize Bu Kadar Uzak? Adlı eserini, bizlere 6 yıllık bir çalışma sonucunda sunmuş. Kitabı ilk gördüğümde benim için yazılmış bir kitap olduğunu düşündüm çünkü hayalim bir girişim yapıp hayata değer katmak. Kitabın ismi Türkiye’nin son yıllarda geçirdiği sıkıntılı yılların sebebini açıkça belirtiyor. Bu kitaba başladığımda dünyadaki ekonomik birimlerin artık gelecek umutlarını inovasyona, Ar-Ge çalışmalarına dayamasının ne denli haklı olduğunu gördüm. Bu inovasyonun sadece ürünleri tasarlarken değil de bir ürünün, tüketiciye gelene kadar geçtiği bütün aşamaların temellerine kadar girdiğini görmek benim için çok etkileyici (Gürsu, 2018, s.25). Kitapta anlatılan önemli fikirleri işlemeden önce kendimden bahsetmem gerekiyor sanırım. Bu sayede düşüncelerimin kökenlerini anlamanız daha kolaylaşabilir. Belki de yazacaklarım sizin aklınızda yer edecek ve sizin Türkiye’deki iş ekosistemlerinin üzerinde olumlu değişiklikler uğruna çaba göstermenizi sağlayacak. Ben, eğitim sistemimizi birçok kişi gibi yaşayarak öğrenmiş, yani öğrencilerin hayal güçlerini kullanarak değil de ezber yaparak problemleri çözdüğü sistemin içinden gelen bir öğrenciyim. Bu kitabın özellikle giriş bölümünde bahsettiği teknolojiyi bağımlılık seviyesinde kullanan, problem belirleme ve problem çözme yeteneği nerdeyse yok olmaya yüz tutmuş bir sistem insanıyım. Halimi yazarın kaleminden okuyunca gerçekleri birazcık da olsa idrak etmeye başladım. Hayallerimi gerçekleştirme yolunda insanların hayatlarında karşılaştıkları sorunları benzersiz şekilde çözmem gerekli olduğunu görmek, beni hayallerime bir adım daha yaklaştırıyor bence. En azından ben öyle olduğuna inanmak istiyorum. Hayallerimin gerçekleşmesi bana olduğu kadar ülkemde hâkim olan düşünce yapısına bağlı. Ne yazık ki son zamanlarda Türkiye’nin durumu da benim durumumdan çok farklı değil. Ar-Ge’ye yatırım yapmayan özel sektör; Ar-Ge yaptığını söyleyenler desteklense bile, bu destekler sonucunda yapılmış, ürünleri kopya etmekten öteye gitmeyen, yaratıcılık yoksunu ürünler çıkıyor (Gürsu, 2018, s.49-50). Bu tür ürünlere günlük hayatımızda her zaman karşılaştığımı fark edince içim ürperdi. Yüzde yüz yerli ve milli damgası altında empoze edilen projelerin aslında temellerinde yaratıcılık ve inovasyon yatmadığı için dışardaki ürünün kopyası olduğunu fark etmem çok da zor olmadı. Ne de olsa her zaman diğer ülkeler geliştirir biz kopyalarız fikri hâkim olduğu açıkça görülebiliyor. Girişimci olmak isteyen birisi olarak, Türkiye’de baskın olan zihniyeti şu şekilde görüyorum. Hayatta bir şeyler başarmak isteyen birisinin kendi kendini yetiştirebilmesi gerekli. Bunu yapabilmesi için ilk önce eğitim sisteminden bir şekilde korunup, yaratıcılığını koruması ve bunu kitap okuyarak perçinlemesi gerekli. Yani süreç aşağı yukarı şöyle olacak. Hem eğitim sisteminden uzak duracaksın hem de sınavlarda dereceye girecek kadar iyi bir şekilde öğreneceksin böylece sınavlarda dereceye girebilesin. Bu sınavların sonunda eğer başarılı olursan Türkiye standartlarına göre iyi bir üniversiteye gidebilirsin ki sadece birkaçının misyonunda öğrencilerini entelektüel ve akademik açıdan geliştirmek var. Apartman üniversitelerinden bahsetmiyorum bile… Bütün bu engelleri çoğu öğrenci geçemiyor ve bu nedenle Türkiye’nin bütün tabakalarında zihniyet aynı kalıyor. İnsanlar çıkışı olmayan bir döngüde sıkışıp kalıyor. Büyük şirketlerin patronları ve ülke yöneticileri, Türkiye’nin ihtiyacı olduğu değişimi anlamasına rağmen kısa yoldan parayı kazanmak uğruna bu konuda bir şey yapmıyorlar. Kendini yetiştirmiş gençlerimiz ülkede kalıp hayata değer katacak inovasyonu yapmaya katlanacaklar mı? Peki bu zor koşullar altında bu kadar zorluğa katlanmak amaçları uğrunda bir şeyleri değiştirebilecek bir şey mi yoksa akıntıya karşı kürek çekmek mi? Bu soruların cevabı benim için şu an belirsiz. Patronların neden bu kadar vizyonsuz hareket ettiğini anlamak benim için çok zor. Çünkü küreselleşen dünyada büyük firmalar artık ürünlerini inovasyonlarıyla pazarlarken yerel firmalar hala bunu neden kavrayamıyor bilmiyorum. Sürekli değişen teknoloji pazarında, değişmeyen tek değişkenin değişim olduğunu anlamak çok da zor olmasa gerek. Artık bu firmaların sadece kısa sürede kazanç amacıyla değil orta ve uzun vadede küresel oyuncuların oynadığı liglerde oynamasını gerekli. Bunu da nitelikli insanların gelişimine yatırım yaparak gerçekleştirebilirler. Bu yatırımların ülkemiz için hayati bir önemi var bence. Sonuç olarak, Türkiye’nin içinde bulunduğu çirkin döngü, girişimcilik ruhunu öldürüyor, gençlerin hayallerini çürütüyor. Genelde inovatif insanlar, bu döngüyü gerek çevresel gerek bireysel faktörlerin farklı olması sayesinde kırabilmeyi başarıyor. Bu insanların sayısını artırabilmek adına ülkedeki yöneticilerin daha resme daha geniş açıdan bakmaları. Umarım bende bu değişimin çarklarından biri olabilirim. Çevremiz değiştiğinde inovasyonunun, sahiden bize yakın olduğunu göreceğiz. Emre AÇIKGÖZ Kaynakça Gürsu, Hakan. “Sahi, İnovasyon Neden Bize Bu Kadar Uzak?”, Dost Kitabevi Yayınları, 2018 Ada Topçu Murat İplikçi 9 April 2018 Zaman Akan Bir Nehir İse; İkimiz de bu yazıdan nefret edeceğiz, veya, ey okuyucu, çok seveceksin bu satırları. Hangisi olacak bilmiyorum ama umarım sonunda nefret ettiğin şey yalnızca bu yazı olur sevgili okuyucu, aynadaki görüntün değil. Zaman. Her gün defalarca kere kulaklarımıza çalınır bu tanıdık kelime. Ne kadar hızlı geçtiğinden bahsedilir, su gibi aktığı söylenir ve sonu daima tek cümleye bağlanır: “Ah! Ne kadar da hızlı değişiyor her şey!” Oysa ki dönen şey devran, değişen şey de çevremiz değildir. Biz değişiriz. O yüzden birine kitap ödünç verirken daima “en başta nefret edeceksin bundan” uyarısını yaparım. Hele de verdiğim kitap üzerine yaza yaza hem seni, sevgili okuyucumu, hem de günlük hayatında benimle zaman geçirmeye mahkum olan (bunu kendi rızasıyla yapanlar var, inanabiliyor musun?) bütün yakınlarımı bıktırdığım Chuck Palahniuk ise. Güven bana sevgili okuyucu, her kelimesinden nefret edeceksin Palahniuk’un. Duyduğun öfkenin ‘tükenmişliğin yazarına’ değil de kendine olduğunu anladığında da birkaç katına çıkacak ama güven bana; sadece en başta nefret edeceksin. Üzerinden zaman geçecek ve zaman seni değiştirecek. Aradıkların ve kaçtıkların değişecek hatta hayatının bir noktasında ikisi aynı şey olacak. En derin tutkuların en büyük korkularına, geçmişinin karanlık zebanileri de seni hayatta tutan güçlü kalelere dönüşecek. Bütün bunlardan önce, sana bir yer ayırdım, zamandan bahsetmek üzere oturmaz mısın biraz? “Aynı nehirde iki kere yıkanılmaz.” Ne nehir aynı kalır, ne de sen. Zamanın değiştirdiği ve senin gözlemleyebileceğin tek şey ﬁkirlerinde oluşan değişikliklerdir. Gençler okudukları kitaplarda ayna ararlar, yaşlılar ise sanat. O yüzden oldum olası anlamsız bulmuşumdur küçücük çocukların eline Oblomov tutuşturulmasını. Hayatı dondurma çubuklarından çıkan tasolar ve Pokemon’un $1yayınlanacağı saati beklemek ile geçen bir çocuk için Tom Sawyer’ın maceralarının nasıl bir anlamı olabilir ki? İçinde kendini bulamayacağı bir yazı ve şehrin ortasındaki betonarme evinden göremediği orman ve deniz manzarası ona ne çağrıştırabilir? Dürüstçesi ben, büyüdüğümü Ernest Hemingway’in altı kelimelik küçürek öyküsü anlam kazandığında anlamıştım. Şu an en sevdiğim kitaplar zamanında okumadan rafına bıraktığım ve yıllarca tozlandırdıklarım. Değişiyorum. Zaman ve devran değil, ben. Ayrıca yalan söyledim, en sevdiğim kitaplar hala rafta duruyor. En sevdiğim kitaplarım hala okumayı bitiremediklerim. Bitirmeyi beklemiyorum, bitirdiğim günün biteceğim gün olduğunu biliyorum. Değişime karşı gelmenin öfkeli bir denizde yelken açmak kadar imkansız olduğunu biliyorum. Sevgili okuyucu, gelecek başlı başına bir baş ağrısıdır. Akıntıya karşı yüzmek sakin bir nehirde mümkün olabilirdi lakin sanırım zamanı akan bir nehre benzetecek olursak bu bir yaz döneminde Dicle nehrindense, ölüler diyarını yaşayanlardan ayıran mitolojik nehir olan Styx’e (Yunan mitolojisindeki karanlık ve ölümcül nehir) benzetilmesi daha uygundur. Açıkcası attığım en büyük adım iki yıl öncesi ile aynı insan olmadığımı kabullenmekti sanırım. Eğer bunlar senin için rahatsız edici bilgilerse, ey okuyucu, arkanı dönüp gitmekte özgürsün ama uzun zamandır kendim dışında biriyle zaman hakkında konuşmak için yanıp tutuşuyorum ve sanırım burada kalarak değişimimin bir parçası oluyorsun. Eğer anlık bir doyum istiyorsan aynaya bak, hiç şüphesiz ki yorgunluktan çökmüş göz altları sana çalışmış olmanın sağlayacağı ilginç memnuniyeti sağlayacaktır. Ben daha fazlasını istiyorum. Değişimi görmek, parçası olmak istiyorum. Zaman haline gelmek istiyorum. Biliyorum ki, sevgili okuyucu, hayatım boyunca farklı bir versiyonum tekrar tekrar eline alacak bu kitabı. Her defasında başka bir gözle okuyacak bu satırları ve hiçbir zaman bittiğini düşünmeyecek, çünkü ben, kendim, hiç bitmeyeceğim. En nihayetinde ise, siz ve ben, ikimiz de bu yazıyı seveceğiz. Benim acemi kelimelerim ve devrik cümlelerim bir gün anlam kazanacak. Benden, sizden ve bu devirden geçtiğinde, zamanın akan sularında başka bir günde, başka bir gözde. Teşekkür ederim, sevgili okuyucu, bu akıntıda kürek çekmeme yardım ettiğin için. Geçmişinin yeşil gözlü kara köpeğini oyalayacağımı söylemiştim sana önceki yazımda, hatırlıyor musun? Eh, sen de değişiyorsun aynı benim gibi, ey okuyucu, artık onu oyalamama gerek kalmadı. Doğrunun gücü ile sen, henüz hayattayken, kainatı fethettin. $2Kaynakça: Yanık Diller Derleyenler: Chuck Palahniuk, Richard Thomas, Dennis Widmyer$321402377 Kargın 1 Taylan Kargın TURK 101-5 Başak Berna Cordan 25 Ekim 2015 Rüyadan Uyanma Vakti Hemen hemen her çocuk için vazgeçilmez bir oyundur evcilik. Kendi o küçük dünyasından çıkıp oyun bile olsa başka bir dünyaya kapıyı açar. Büyüklüğüne, üstünlüğüne ve olgunluğuna hayran kaldığı yetişkinlerin dünyasındadır artık. Kendisi de şimdi onlar gibi “özgürdür”. Güven ve huzur içindedir, ne oyuncaklarını paylaşmak zorunda olduğu kardeşi, ne sürekli ona sesini yükselten ağabeyi, ne de odasını toplamasını söyleyen annesi vardır başında. Çünkü kendisi de bir yetişken olmuştur, büyük, yüce, üstün ve olgun. Bu yalan ve masum dünyaya bazen öyle kendini kaptırıp gider ki artık çocuk olmak onun için bir zulüm hâlini alır. Bir an önce büyüyüp gerçekten hayalini kurduğu o yüce yetişkin forma kavuşmak ve arzuladığı mükemmellikler dünyasına erişmek ister. Ne var ki o yetişkinlik mertebesine eriştiğinde ise yavaş yavaş aradığı ideal dünyanın gerçekte onu pek de tatmin etmediğini idrak edince, çocukluğunu ve o çocuksu duygularını tekrar yaşama isteği doğacaktır. Her ne kadar sadece çocukların evcilik oynadığını sansak da aslında her birimiz kendi evcilik oyunumuz içinde sürüklenip duruyoruz. Kendimizi güvende ve huzur içinde hissettiğimiz o “masum” cennetimiz içinde, küçüklük arzularımızın olgunlaşmış hâlini tatmin ediyoruz bir nevi. Korkularımız ve arzularımız besliyor bu cennetin ırmaklarını. Bir süreliğine gerçekliğe ve onun getirilerine ara verip hayaller ve idealler evrenine yol alış başlıyor. Gerçeklikten uzak sahte mutluluklarımız bizleri hiç olmadığı kadar güvende hissettiriyor. Bir 21402377 Kargın 2 kurmaca bizimkisi, mutluluk, güven ve huzur üzerine kurulu bir kurmaca. İdealize edilmiş bu kurmaca içinde kendi düş ülkemizin efendisiyiz bizler. Her ne kadar kuklacı oluğumuzu düşünsek de kuklanın ta kendisiyiz. Bizler bu tatlı rüyada yellenip dururken bazılarımız ise rüyadan uyanma vaktinin geldiğini fark edip gerçekliğe doğru yelken açabiliyor. Karanlık bir kapı var önlerinde, hakikatin kapısı. Masallar ülkesinden çok farklı bu kapının ardı. Evet, orada mükemmel bir dünya yok elbette. Evet, orası belki de kötülükler ve acımasızlıklarla dolu bir yer. Ve evet, masum sahte cennetimizin verdiği vaatler de burada olmayabilir. Ama hiç şüphesiz gözlerimizdeki perdeden arınıp cennetin büyüsünden kopacağız eninde sonunda. Hakikat orada bekliyor tüm çıplaklığıyla ve onu aramaya cesaret edenler, korkularını güçlendiren haşin dalgaları aşıp hakikate yelken açanlar sonunda bir umut ışığı olacaklardır diğerlerine. Artık herkesin uyanma vakti gelmiştir. Cennet rüyasına bir başkaldırı vaktidir zaman. Asıl şimdi özgürlük başlamaktadır. Hür ve mutlu olduğumuzu sandığımız bizler için, rüyamızın artık birer kuklası değil, kuklacısı olabilme şansı doğmuştur. Şimdi gerçekten kaderimiz bizim elimize geçmiştir, sahte düşlerin eline değil. Ama ne var ki cennetimiz bizi hemen alıkoyar ve hakikate doğru gidenlere bir “deli” yakıştırması yapar. Onlar yapmaması gerekeni yapmışlardır çünkü. Gerçeğin ışığında gitmek delilikten başka bir şey olamazdı zira. Bizi biz yapan mutluluklarımız kadar mutsuzluklarımızın, pembe gözlükler kadar siyah gözlüklerin ve aydınlık kadar karanlığın da var olmasıdır. Kısaca her şey karşıtıyla vardı ve yalnızca böyle anlam kazanıyorlardı. İşte, bu şekilde “insan” olabilirdik, gerçekle yüzleşerek, trajediyi de hayatın bir parçası sayarak ve onu takip ederek. Bu bir cesaret işiydi elbette, akıllara bezenmiş korkuların zincirlerinden kopmak gerekli bunun için. Bu cesareti gösterebilecek nadir insanlardan biriydi aslında Truman. Truman Burbank, sadece Peter Weir’ın yönetmenliğini yaptığı 1998 yılı ABD yapımı The Truman Show isimli eserin başkahramanı olmayıp aynı zamanda her birimize tek tek ayna tutan ve aslında insana insanı 21402377 Kargın 3 anlatan cesur bir adam. Doğumundan beri sahte bir kurgu dünyasında yaşayan Truman, hiçbirimizin yapmadığı, daha doğrusu yapamadığını yapıyor ve tüm korkularının üstesinden gelip o “mükemmel” dünyasından ayrılıp tehlikelerle dolu hakikatler dünyasına ilerleyebiliyordu. Ona vadedilen sahte güven ve huzur ortamından ayrılıp gerçeğin arayışı içerisinde ardında ne olduğunu bilmediği o kapıyı aralıyor. İnsan olmanın gereğini yapıyor kısaca, ancak zıtlıklarla anlam kazanabileceğini fark ediyor hayatın. Platon çok iyi özetliyor insanlığın durumunu. Karanlık bir mağara içinde, tüm insanlar birbirlerine zincirlenmiş ve sırtları mağaranın girişine dönük bir hâlde dışardan gelen ışığın mağara duvarında yarattığı gölgeleri görebiliyorlar bir tek. Hayatın sadece o gölgelerden ibaret olduğunu düşünüyorlar çünkü doğumlarından ölümlerine kadar sadece o gölgeleri görüyorlar. Onların sahte gerçekliği oluyor gölgeler, dışarıda ne olup bittiğini bilmeksizin. İçlerinden birkaçı zincirlerini kırıp ışığın geldiği yöne ilerleyebiliyor, ne var ki gölgeleriyle sarhoş olmuş diğerleri için bu insanlar aklını yitirmiş birer kaçık olmaktan öteye gidemiyor. Her şeye rağmen ışığı takip edebilecek cesarete ulaşanlar eninde sonunda diğerlerini daldıkları uykudan uyandırabileceklerdir, er ya da geç. Evet, rüyadan uyanma vakti geldi artık, şimdi gerçekle yüzleşme zamanı! Kaynakça “Allegroy of the Cave.” Wikipedia: The Free Encyclopedia. Wikimedia Foundation, Inc. 22 Ekim 2015. Web. 25 Ekim 2015. <https://en.wikipedia.org/wiki/Allegory_of_the_Cave> Fuat Işıklan Esrar ve Şaraba Dair… “Her zaman sarhoş olmalı. Her şey bunda, tek sorun bu…Omuzlarını ezen, sizi toprağa doğru çeken zamanın korkunç ağırlığını duymamak için, durmamacasına sarhoş olmalısınız. Ama neyle? Şarapla, şiirle ya da erdemle, nasıl isterseniz. Ama sarhoş olun. “(Charles Baudelaire, Paris Sıkıntısı) Öncelikle kitapta bahsedilen konu temel olarak şarap ve esrar. Kitap deneme türünde ve okumaya başladığım andan itibaren beni kendisine çeken bir havası oldu. Yazarın cümlelerindeki mana, cümleleri, konuları ve örnekleri diziş şekli beni sarhoş etti resmen. Sanırım bunda, kitabın yazılış biçimini biraz kendi yazılarıma benzetmemin de katkısı oldu. Daldan dala atlamak, olarak tabir ettiğimiz şey göze çarpıyor eserde. Aslında daldan dala atlamak demeyelim biz ona. Yazar, alakasız konulardaki örnekleri, birbirine bağlamış tam anlamıyla bence. Kitapta, şarap ve esrar karşılaştırılmış. Şarabın meziyetlerinden ve esrarın mazarratlarından bahsediliyor. Yazarın 19. Yüzyılda yaşadığı göz önünde bulundurulursa, kitapta bahsi geçen sağlık problemlerinin yok sayılması, hem şarabın hem de esrarın sıkıntı teşkil etmemesi yanlış düşünceler ama dönem itibariyle sanırım böyle kabul ediliyor; bunlar üzerine yorum yapmayacağım. Ama, iki cinsi de sevmesem de birini tatmışlığım, diğerini tadanların yanında bir kere bulunma gafletine düşmüşlüğüm var... Öncelikle şarap, bildiğimiz şarap. Cinsleri olmakla birlikte, genelde zaten tercih etmememe rağmen, “köpek öldüren” tabiriyle adlandırılan, çeşidinden içerdik çoğunlukla. Lakin, şarap başlı başına bir uzmanlık alanı gerektiren ve envai çeşidi olan bir içki. Bana her zaman biraz daha elit gibi gelmiştir. Öğrenci adamız sonuçta bira varken şarap nedir? Ama pek çok farklı zamanda ve kültürde şarabın özel bir yeri ve muazzam bir etkisi vardır. Özellikle sanat ve edebiyattadır zaten bu etki. Mesela buna en güzel ve en yakın örnek Alevilerdir. Şarap adeta aleviler için yakıttır. “Yeryüzünde uykuları acılarını dindirmeye yetmeyen, adsız sansız, sonsuz bir kalabalık vardır. Şarap onlar için şarkılar besteler, şiirler yazar.” der Baudelaire. Aleviler buna çok güzel bir örnektir. Alkolün rahatlatıcı etkisine tamamen katılırım ama kesinlikle aşırı tüketilmesinde oluşabilecek zararlardan ötürü, kitaptaki methiyeler mana biraz manasız geldi. Ne sanat ne spor ne küreselleşen dünyanın battığı batak, hiçbir şey sağlığımızdan önemli değil. Önemli olan zaten sağlıklı ve mutlu bir hayat geçirebilmek. Gerisi teferruat. Ha dersiniz ki, hayat benim umurumda değil, gittiğim yolda ölürüm, o zaman sıkıntı yok. Gelelim esrara. Sanırım esrar en yaygın uyuşturucu türlerinden. Ham maddesi kenevir. Esrar sentetik olmaması itibariyle daha çok savunulan ve kullanılan bir tür kanımca. Bir kere deneyenlerin yanında bulundum ve gözlemleme fırsatı buldum, bir daha zaten alakam olmadı ve iğrendim içen arkadaşlarımla da bağım kesildi zaten. Baudelaire’in bahsettiği gibi sarhoşluk kavramı tamamen farklı şaraptan. Öncelikle zaman alıyor sarhoş etmesi. Buna ek olarak kendi gözlemlerimde şunu gördüm, alkoldeki çakır keyiflik evresi vardır ya hani, o evre işte esrarda yok. Garip bir şekilde, çok abartmadığı için sanırım, kafası güzel olmayan insanlar da vardı. Kıyaslamanın en önemli özellikleri de şunlar: Leş gibi bir koku, aptal hareketler yapan insanlar. Temel olarak bu. Baudelaire de zaten esrarın saçmalığından bahsediyor kitapta ve buna tamamen katılıyorum. Sonuç, alkolü severim bazen zihin açtığı, yalnız gecelere yoldaş olduğu ve tadında eğlenmenin olasılıklar dahilinde olduğu bir içecek. Lakin esrar tamamen farklı hisleri olan ve hazdan ziyade aptallıktan gelen bir mutluluk veren bir uyuşturucu. Alkol alın, çok almayın tadında bırakın, uyuşturucu hiç almayın.” Şarap fiziksel bir destektir, esrar intihar silahıdır. Şarap insanı iyi ve sosyal biri yaparken, esrar insanı tecrit eder.”(Baudelaire) NOTANIN VE RİTMİN UYUMUNUN YARATTIĞI DUYGULAR Müzik, benim için sıra dışı bir ahenk ile yan yana gelmiş kelimeler ve ona eşlik eden seslerdir. Beni rahatlatan, sinirlendiren, acılarımı pekiştiren, mutlu eden, kahkaha attıran yani tüm duygularıma tercüman olan sözler ve notalar onlar. Her zaman yaşadıklarını yaşamış ve bunu kelimelere nakletmiş birileri daima vardır. Benim için müzik arkadaş ve daha önemlisi bir terapi aslında. O an kafamdaki soru işaretleri ya da yaşadığım, yaşamadığım iyi veya kötü olayları bana anlatan çözüm yollarını sunan ve açamadığım birçok kapının anahtarını bana hediye eden bir dost mesela. Kendimle baş başa kaldığım zamanlarda içtiğim bir fincan kahveye eşlik eden sigaram ve bana eşlik eden kulaklığım olur yanımda. Ve o kulaklık aslında benim sadece kulağıma değil, beynime ve oradan da kalbime giden bir yol olur. Ve bu yolda gidecek tüm taşıt ve yayaları belirleyen tek faktör ben olurum o anda. Kendi kulaklığımın ve oradan vücuduma yayılan yolun hükümdarı olurum. Kafamda olan hislerin sevgi, pişmanlık ve çaresizlik gibi duygular olduğu sırada aklıma gelen ilk şarkı Christina Aguilera’nın ‘Hurt’ isimli şarkısı. Bu duyguları yaşarken o kulaklıkla ne zaman yeni bir yol inşa etmeye karar versem o yoldaki tek araç bu şarkı oluyor benim için. Sebebini bilmediğim bir şekilde duygularımı bana anlatan beni kendime getiren ve o an içinde bulunduğum veya bulunmak istemediğim bazı duyguları bana anlatan, çıkmamın daha doğru olacağını savunan kelimeler ve kalıplar var içinde. ‘Bazen sana seslenmek istiyorum ama orada olmayacağını biliyorum.’ derken bana kapıları sonuna kadar kapalı ve kimsenin olmadığı, seslensem de beni duyacak bir insanın olmadığı bir odada kalmanın verdiği yalnızlık ve çaresizliği hissettiriyor. Şarkının hüzünlü notalarında kendimi ritmin akışına bıraktığım zaman, hissettiğim bir diğer duygu ise pişmanlık ve bu pişmanlıktan dolayı ortaya çıkan, kendine olan kızgınlık. Bu hayatta herkes en çok değer verdiklerini en az bir kere kırmış ve yüz üstü bırakmıştır. Bu şarkıyı dinlerken kendimi birden bire başka bir dünyada buluyorum. Bu dünyada kendimle tek başımayım. Benimle olan tek şey çok sevdiğim birinin kalbini kırmış olma hissi. Ve ben o hisle mücadele etmeye çalışıyorum. Her şey benim yüzümden olmuş ve ben bunu kendime itiraf edemiyorum. Sadece o an yardıma ihtiyacım var çünkü o insanı bile incitmediğim kadar kendimi incitmişim. Ve bundan dolayı oluşan kendime kızgınlık hissi başlıyor. Ben bunu neden yaptım ki? Yaptığım bu hatadan dolayı onu kaybettim. Şarkıda dediği gibi “Elveda demek çok zor, sıra ona geldiğinde…”. O dünyamda geri dönmek imkânsız. Zamanı geriye hangi dünyada alabilirim ki zaten? Eğer bir günüm daha olsaydı, o günü yaptığım hataları düzeltmek için, onu ne kadar çok sevdiğimi söylemek için kullanırdım. Bir şarkının bana bütün bu duyguları yaşamıyor olmama rağmen hissettirmesi nedendir bilmem. Tek bildiğim bir şey var: Bu şarkı yüreğime dokunuyor. Dinlediğim zaman başka hiçbir şeye aldırış etmeden sadece ona odaklanabiliyorum. Şarkının içindeki hüzünü piyanonun notalarından duyabiliyorum. Müzisyen o piyanonun tuşlarına her dokunduğunda sanki biraz daha çözüyor kalbimin şifresini. Ve içeri girdiğinde o notalara eşlik eden Christina, o pamuk gibi olan sesiyle önce kalbime sonra ona yetki veren beynimi okşuyor. Düşünmemi sağlıyor. Neyi düşündüğümü bile bilmeden. Çok mutlu bir güne başlamış olsam bile fark etmiyor. Dört dakika boyunca anlattığım dünyama giriyorum ve orada yaşıyorum. İbrahim Ethem Gürcan YENİ DÜNYA HEPİMİZİ ESKİYE DOĞRU İTEKLİYOR Biz, sanki bir şeyi yitirmişiz ve onun acısıyla kıvranıp duruyor gibiyiz. İnsanlara, hayatlara, dünyaya, haberlere, kitaplara ve gazetelere baktığımda bunu görüyorum. Bir hata yaptık ve geri dönemiyor gibiyiz, herkes kendisini suçlu hissediyor, hepimiz mahcubuz, ortada büyük, kocaman bir günah söz konusu ve sanki hepimizin bu işte bir parmağı var; örgütlü mutsuzluğumuzun ve suçluluğumuzun başka bir açıklamasını bulamıyorum başka. Dave Eggers’in bir yol kitabı görüntüsünde olan ama aslında imkansız bir arınma çabasının öyküsü olan Hızımı Tadacaksınız romanı, bizlere az önce bahsettiğim durumla ilgili bir şeyler söylüyor. Bir adaletsizlik duygusu var, en başta da kendi suçumuz var gibi, biz adaletimizi yitirmiş gibiyiz, yeni dünyanın gerçekleri içimize sinmiyor ve hepimiz bu yüzden mutsuzuz. Will, bir ampul firması gölgesinin fotoğrafını kullanması karşılığında kazandığı seksen bin liraya bakarken yaşıyor bu suçluluğu. Dünyada bu kadar parayı kazanmak için hayatını verenler var, oysa o sadece gölgesiyle sahip oldu o paraya. Bence en temel suçluluk burada yatıyor: gelir adaletsizliği, emeklerimizin karşılığını her zaman alamıyoruz ya da tam tersi olarak saçma sapan şekilde çok fazla para kazanılabiliyor bu dünyada. Açken herkes bağırıyor ama haksız yere karınları doyanların sesini duyamayız. En temeldeki suç, mutsuzluk bu. Zaten Will’i dünyayı gezmeye iten şey de bu. Tanımlayamadığı, derinlerine inemediği suçluluk duygusundan arınmak için basitçe kazandığı paranın bir kısmını yoksullara dağıtmaya karar veriyor. Yine televizyonlara, gazetelere ve sosyal medyaya baktığımda bir şeyi net bir şekilde görüyorum: hemen herkeste bir felaket beklentisi var. Bu artık daha fazla böyle gidemez diyor insanlar yıllardır ama bir şekilde o her ne ise aynı şekilde gidiyor, hayat akıyor, beklenen felaket bir türlü gerçekleşmiyor, insanlar vahşileşiyor, yoksullar daha fazla yoksullaşıyor ve zenginler daha fazla zenginleşiyor. İnsana dair bütün değerler tek tek yok oluyor ve biz kim masum, kim suçlu ayırt edemiyoruz. Tıpkı Will ile Hand’in hangisi yoksul, hangisi değil, hangisi masum, hangisi dolandırıcı ayırt edememesi gibi. İyi bir niyetle çıkılan yolda, kepazelik, zamansızlık, kötülük buluyor iki dost. Oysa istedikleri tek şey şu kahrolası parayı, ona gerçekten ihtiyacı olan insanlara dağıtmaktı. Dünya öylesine berbat bir yer haline geldi ki, bir yere gidip, gerçekten yardıma ihtiyacı olan birisini bile bulamıyorsunuz. Ninelerimin ve dedelerimin anlattıkları, benim de kulak misafiri olduğum öyküler geliyor aklıma. İnsanların sorgusuz sualsiz bir şekilde evlerin zilini çaldıkları, kimsenin kimseyi utandırmak gibi bir derdinin olmadığı, insanların çoğunlukla dürüst oldukları, eğer şu karşı mahallede bir evde birisi yardıma muhtaç ise, o kişinin gerçekten yardıma muhtaç olmasının normalliği ve benzer bir sürü şey… Şimdi ise öyle değil işler. Şunu da yapmak istemiyorum: ne oldu bize, ne olduk böyle diye kıyamet tellallığı yapmak, hayır, bunu yapmak istemiyorum. Sadece yazının başında, kaybettiğimizi ve bu yüzden de kendimizi suçlu hissettiğimizi söylediğim şeyi ararken, geçmişte olan ama şu an olmayan gerçekleri de ortaya koymam gerekiyor. Yıllar önce herkes daha dürüst iken, bugün neden değil? Herkes birbirine eskiden daha saygılıyken, bugün bizi karşımızdaki insanı rekabet edeceğimiz bir düşman gibi görmeye iten şey ne? Benim şahsi tahminim yoksulun daha da yoksullaşması, zengininse daha da zenginleşmesi. Çünkü bu uçurum açıldıkça ve herkes herkesin hayatını her yerde takip edebildikçe ortada bir kurtlar sofrası varmış hissine bürünüyoruz. Bütün insanlığımızı, değerlerimizi bir kenara bırakıp paraya koşmamız gerekiyor diye düşünüyoruz. O da ne, şurada parası olan ve onu dağıtmaya hazır yirmili yaşlarında iki turist genç mi var? Hemen yanlarına gidip yoksul numarası yapalım, o para gerçek yoksullara gideceğine bana gelsin, böylece kurtlar sofrasından daha fazla pay kapabileyim. Will’in, Hand’in ve bence hepimizi hayal kırıklığına uğratan tutum bundan başka bir şey değil. Kaynakça: Eggers, D. (2014). Hızımı Tadacaksınız. İstanbul: Siren Yayınları CANGÜR Akşamın ortasında sokakta buldu kendisini. Soluk soluğa. Sebebini bilmediği bir sıkıntı vardı içinde. Belki de sebebini bilmeyişi onu bu kadar daraltıyordu. Çığlık atarak sokaklarda koşmak, içini sıkan bu şeyden kurtulmak istiyordu. Mümkün değil. İçi içine sığmıyordu. Ama mutluluktan değil. Dayanılmaz bir şeydi bu. Uyusa belki unuturdu, zaten dört saattir bunun için çabalıyordu; başaramadı. İçini daraltan bu şeyden kurtulamadı. Derdi olsa birilerine anlatıp rahatlayabilirdi. Ama bildiği bir derdi yoktu. Bu belirsizlik insanı mahvediyordu. Akşamın karanlığını doya doya çekti içine. Her seferinde daha da büyüyordu soluğu. Ne yapacağını bilmiyordu. Nereye gidecekti şimdi? Kendi aklından kurtulabilir miydi insan? Bunu istiyordu. Kendi aklıyla, kendiyle baş başa kalmak korkunçtu. Her zaman. Bunları da düşünüyordu tabi. Sebepsiz sıkıntısı yetmezmiş gibi. Başladı yürümeye. Uzun caddeler boyu yürüdü. Saat ilerliyordu. Eve dönmesi gerekiyordu. Yarın işe gitmek zorundaydı. Zulüm! Onun bir şeyler yapmak zorunda olması zulümdü! Zorunluluklar mahvediyordu onu. Eve döndüğünde çok yorgundu. Artık uyuyabileceğini düşünüyordu. Yine olmadı. Yine düşüncelerinden kurtulamadı. Gözü tek bir noktada, aklı sayamadığı kadar çok yerde… Düşünceleri oradan oraya zıplıyordu ama o yetişemiyordu. Kafasını duvarlara vurarak durdurmak istiyordu. Yine koydu kafasını yastığa. Dalar gibi oldu bir ara. Gözünü kapattığı gibi rüyalar başlıyordu. Korkunç rüyalar. Bir an gözünü açıyordu, gözünü kapattığında rüyalarına geri dönüyordu. Bunlar daha da dayanılmazdı. Sinirle kalktı. Camları kırarak rahatlamak istedi. Mümkün değil, kirada oturuyordu ve ev sahibiyle arası o kadar da iyi değildi, yaptığı şeyi açıklayamazdı ve yeni ev aramak, yeni insanlarla tanışmak, yeni bir eve taşınmak daha korkunç geliyordu. Bağırmak istiyor bağıramıyordu. Kafasını yastığa vurmaya başladı ve ağladı. Ne kadar zaman öyle kaldı bilmiyordu. Alarm ötmeye başladı. Hazırlanmalıydı. Perşembe. İki gün daha dayanmalı. Mutfağa gitti. Bir şeyler hazırladı, yemek istemedi, yarım saat kadar yine daldı gitti. İstemeyerek bir şeyler giydi ve sokağa çıktı. Hava bugün güneşliydi. Işık içini yakıyordu. Buna da dayanamıyordu. Bu havalardaki insanların anlamsız mutluluğuna dayanamıyordu. Niye bu onu mutlu etmiyordu, ne vardı Allah aşkına? Yürüdü bir süre, dolmuşa binmek için parmağını kaldırdı. En arkaya yerleşti. İnsanları incelemeye başladı. İnsanların pek çoğu şikâyetçi gibiydi bu saatte işe ya da okula gidiyor olmaktan. Aslında yüzlerinde mutlulukla mutsuzluk karışmış gibiydi. Güneşti sanırım onları mutlu eden, aptalca! İndi dolmuştan iş yerine yürüdü. Erken gelmişti kimseyle karşılaşmadan odasına gitti. Aslında bugün fazla işi yoktu ama saatlerce oyalandı. Başlarda işi fazla stresli geliyordu ama alıştı artık. Altı yıl olmuştu, sanırım. Çıkma zamanı geldiğinde odasında oyalandı biraz, kimseyle karşılaşmak istemiyordu. Şanslıydı bugün, tabi buna şans denirse, kimse odasına uğramamıştı ve kimseyle de karşılaşmamıştı. İstediği gibi çıktı çalıştığı bankadan, eve doğru yol aldı. Önceki akşama göre sakindi o akşam. Bir kahve yaptı kendine, aklındakileri olabildiğince savuşturup bir kitap okumaya karar verdi; Jean-Paul Sartre, Bulantı. Enteresan bir kitap ( yazar kitabı henüz okumadığı için şu an yorum yapamıyor ve detay veremiyor bu yüzden okuyucudan özür diliyor, bu kitabı bitirmeden Bulantı’yı okuyup okuyucuya bilgi vermeyi diliyor). Saat 3.25’i gösteriyordu. Bitirdiği kitapları gözünün önünde tutmayı severdi. Birkaç gün okuduğu kitapla mutlu olur sonra yeni bir kitaba başlardı. Bu da onun hoş tarzı. Kitabı bıraktı masaya. Gözünün önüne. Biraz öfürdeyip yatağına gitti. Bir buçuk dakikada uykuya dalabildi. Anlamsız bir sabah daha. Yaşamak için her sabah bir neden aramak, berbat bir şey. Her sabah aynada gördüğü ruhsuzdan, devamlı hayatı kendine dar eden ruhsuzdan nefret ediyordu. Yoldaydı işe gitmek üzere, dalmış gitmişti tabi uzaklara yine. Özdemir Asaf’tan bir dize geçiyordu aklından; ne kadar da kendini anlatıyordu: Yalnız/ Bin yıl yaşar/ Kendini/ Bir an’da. Bu sabah da işe giderken bunun etrafında dönüyordu düşünceleri. Yalnızlık. Bu muydu acaba sorunu? Evet, yalnızlık bir sorundu. Ama onun için bir sorun olabileceğini hiç düşünmemişti. Ağır mı geliyordu acaba artık yalnızlık? Yalnız Sürekli dinleyendir Söylenmemiş bir sözü Akşam geçmişi düşünüyordu, geleceği düşünüyordu; yine düşüncelerinin esiriydi. Saatine son bakışının üzerinden bir saat geçmişti ama gözü aynı yerdeydi. Kalmak istedi, kalkmaya karar vermesi bir yarım saatini daha almıştı. Yine sıkılmaya başladığını fark etti. Dışarı çıkmayı düşündü. Düşünceleriyle birlikte bir alışveriş merkezinde buldu kendini. Dolaşmadı hiç. Banklardan birine oturdu. İnsanları incelemeye başladı. Diğerlerine çarpan insanlar, bir şeyler için tutturan çocuklar, ağlayan çocuklar, bağıran çocuklar, zıplayan çocuklar, nadiren sakin çocuklar vardı. Herkes bir değişik davranıyordu. Normal olan kendisi miydi onlar mıydı karar veremiyordu. O kadar çok şey düşünmüştü ki hiç bunun değerlendirmesini yapacak durumda değildi. Çıktı buradan. Eline bir kahve alıp yürümeye başladı. Yürürken ya yere ya da gökyüzüne bakardı. Arası genellikle yoktu. Eve geldiğinde fazlaca kahve içtiği ve soğukta dolaştığı için hiç uykulu hissetmiyordu. Ama bugün de kendisinden fazlaca sıkılmıştı. Zaten yorgun olarak uyumazdı. Kendinden sıkıldığı için yapıyordu bunu. Uyku kendisiyle konuşmayı kesebildiği nadir bir olay. Bazen bu halinin komik olabileceğini düşünüyordu ama o da diğer düşünceleri gibi hemen kaybolup diğerine geçiyordu. Sabahları uyandığında işe gidecekse ona, işe gitmeyecekse işe gidecek olmasına üzülüyordu. Üzülecek bir şey her zaman buluyordu. Düşünecek de öyle. Ama bu hal gerçekten düşünecek bir şey bulduğunda kâbusa dönüyordu. Çünkü o zaman sıkıntılarda eşlik ediyordu. İçinin daralması. Felaket. Uyanmayı bile sevmiyordu. Saatine baktı. Yine düşünerek saatlerini öldürmek istemiyordu. Bunu bir saat kadar düşündü. Sonra müzik dinlemeye karar verdi. Bir süre telefonunu gidip almayı düşündü. Kalkıp telefonunu aldı. Aynı yere yatıp sıkıcı bir müzik seçti. Müzik dinlerken yine daldı. İnsanların isimlerinin onları etkilediği söylenir. Tam bir palavra. Cangür. Canlı, neşeli kimse. Canlılık ve neşelilik? Alper Yanar Kapağı Güzel Bir Kitap Günümüz şartlarında insanların tek istediği görünebilir olmak. İnsanın kendisiyle barışık olması, yetenekleri ve hedefleri doğrultusunda kendi isteğine göre hareket etmesi artık mutlu olması için yeterli olmuyor. Önemli olan tek şey tanımadığı insanların, o kişiden bir şekilde haberdar olması. Bu duruma biraz da sosyal medyanın yol açtığını düşünenlerdenim. İnsanlar hayatlarında bir kere gördüğü hatta belki de hiç görmediği başka insanların hayatlarını takip etmekten o kadar keyif alıyorlar ki, diğer insanlar da aynı şekilde kendilerini takip etsin istiyorlar. Bu isteğin özellikle gençlerin arasına bu kadar yaygın olması bana çok tehlikeli görünüyor. Çünkü insanlar görünebilir olmak adına kendilerine hiçbir şey katmayacak işlerin peşinden koşuyorlar ve günün sonunda tanımadığı bir kaç kişiye adlarını duyurmaktan başka hiçbir şey kazanmamış oluyorlar. Görünüyorum O Halde Varım adlı kitap da günümüz dünyasındaki bu popüler veya “meşhur” olma kavramını ele alan bir kitap olduğu için ilgimi çok çekmişti. İnsanlar kolay yoldan tanınırlık kazanan ve bu tanınırlığı da paraya dönüştüren kişiler olduğunu ve özellikle de bunun bir sektör haline geldiğini fark ettikçe işlerini güçlerini bırakıp kendileri de bu yola girmek istiyorlar. Sosyal medya ünlüsü denen kavram hayatımızın o kadar içine girdi ki oyun oynayıp bunu videoya çekmekten, fotoğraf çekinip bunu paylaşmaktan başka hiçbir vasfı olmayan insanlar bu işlerden milyonlarca para kazanmaya başladı. İnsanların kazandığı para da yaptığı işler de benim çok umurumda değil değil aslında, önemli olan bunun toplumumuzda yol açtığı değişimler. İnsanoğlu bu, hepimiz kolay yoldan hayatımızı kurtarma derdindeyiz elbette. Kendisini gerçekten geliştirmek isteyen, kendisine yararı olacak şeyler yapmak isteyen insanların sayısı oldukça az. Hâl böyleyken daha ilkokul çağındaki çocuklarımız bile kısa yoldan ünlü olma peşindeler. sekiz yaşında bir kuzenim var, video paylaşım platformunda insanların paylaştığı videolara özeniyor ve oyun oynayıp bunun videosunu çekmeye çalışıyor, amcam buna izin vermediğinde de küsüp günlerce hiçbir şey yapmıyor. Oysa bu çocuk şu an okuma yeteneğini geliştirmek için çocuk hikayeleri okuyor, eğlenmek için arkadaşlarıyla dışarıda vakit geçiriyor olmalıydı. Daha bu kadar küçük yaşlardayken çocuklarımızı bilgisayarın ve internetin kölesi yapan bir sektör büyüyor gözümüzün önünde ve bizler elimiz kolumuz bağlı izliyoruz. Bu insanların yaptığı işlere karşı bu kadar tepkili olma sebeplerimden bir diğeri de yaptıkları konu hakkında hiçbir bilgi sahibi olmamaları. Edebiyattan anlamayan insanlar kitap eleştirmeni olduğu, üniversitesini yarıda bırakmış insanların da öğrencilere ders çalışma tekniklerini anlattığı bir dünya burası. İçeriğin hiçbir önemi yok: fotoğraflar kaliteli görünsün, videoları çeken kişiler güzel veya yakışıklı olsun, video göze güzel gözüksün yeter. Bu tıpkı bir kitap alırken sadece kapağının güzelliğine bakmaya benziyor. Eğer kapak güzelse açıp okuyorsunuz, yazarının bazı şeyleri uyduruyor olması veya anlattığı konuların size bir şey katıp katmaması önemli değil. Ama genelde içerisinde sizi aydınlatacak bilgiler barındıran kitapların çok da şaşaalı kapakları olmadığını unutmamak gerek. Ben inanıyorum ki bu görünür olma furyası da bir gün bitecektir, her popüler şeyin bir sonu geldiği gibi bunun da gelecektir. Bu süreçteki korkum insanların görünür olma kaygısıyla kendilerini yetiştirmeyip bu furya sona erdiğinde vasıfsız birer insan olarak toplumun içine karışmaları. Küçük kuzenimin başına da bunun gelmesini istemediğim için amcamın ona kızmasını destekliyorum, izin vermemeli. Önemli olan her ne olursa olsun görünür olmak olmamalı, asıl bu görüntünün içini dolduracak şeylere sahip olmak gerek. Tayfun Atay kitabında günümüz dunyasını şu şekilde tanımlıyor: “Var olmanın yolunun düşünmekten değil “görünmek”ten geçtiği sanısının yaygınlaştığı bir dünya bu. Okumadan duramayan yazılı kültür insanının çok gerilerde kaldığı, seyretmeden duramayan görsel kültür insanının dünyası”. “Görünür olmak” ve “var olmak” kavramlarını bir tuttuğumuz sürece toplumumuzda okuyan, kültürlü insanların sayısı gittikçe azalıyor, yerini ancak seyreden insanlar alıyor. Bu durum da daha yavaş gelişen bir ülkeyi beraberinde getiriyor. Kaynakça Atay, T. (2017). Görünüyorum O Halde Varım / "Meşhuriyet Çağı"nda Kültür ve İnsan. İstanbul: Can Yayınları. Hayata Farklı Bir Açı (Taylor, Nate. Sessizliğin Müziği. İthaki Yayınları 2015)Bu kitabı büyük ihtimalle beğenmeyeceğimizi ve bu kitabın okumak istediğimiz kitap olmadığını söyleyerek başlıyor yazar. Arkadaşımın tavsiyesi üzerine elime aldığım Kral Katili serisinin bir parçası olan bu kitap, serinin çok beklenen üçüncü kitabı olmak yerine serideki belki de en şifreli karakterlerden biri olan Auri ile çıkacağımız bir yolculuğu ele alan yan kitabı. İlk sayfalardan itibaren nasıl bir yolculuğa çıkacağınızı anlıyorsunuz ve yazarın okuru kitaptan soğutmaya çalışan bir ön söz yazdığı görüyorsunuz. Kitabın üslubu önceki kitaplardan oldukça farklıydı. Yazar, anlatımı kendinden karakterine devretmişti adeta. Üslup değişiminin yanında bu kitapta zamanın geçmesi ve yedi günü ele alan bir süreç dışında fazla bir konu veya olay yok. Kitabı satın aldığımda bu kitabın sadece bir süreci anlattığı ve büyük bir olayın olmadığı hakkında hiçbir fikrim yoktu. Durumun böyle olduğunu anlamam aşağı yukarı iki bölüm okuduktan sonra oldu. İlk başlarda her sayfayı bir olayın çıkması umuduyla çevirsem de yavaş yavaş bu duruma alıştığımı fark ettim. Kitabın sayfaları ilerledikçe bir olayın var olmayışını unuttum, şiirsel anlatımın beni götürdüğü yere gittim. Her kitabın hayatı bize başka bir pencereden gösterdiği doğrudur. Ama bu sefer bu pencere bize aklı bir labirent misali işleyen ana karakterimiz tarafından açılıyor, bize kendi gözlerinden dünyasını anlatıyor. Auri’nin sıra dışı davranışları, ortalama birinin tepki göstermeyeceği olaylara karşı olan aşırı tavrı onu tanıması çok ilginç biri yapıyor. Serinin önceki kitaplarında da bir rolü olsa da onu daha çok tanımamıza yardımcı olacak bir kitabın varlığı sevindirici. Bu kitap boyunca onun zihninin nasıl çalıştığına anlam vermek çoğu yerde oldukça zor olsa da Auri’yi anlamaya çalışmak bu kitabı okunmaya değer kılıyor. Bu kitabı okurken yaşadığım süreci bir deşifre süreci olarak tanımlayabilirim. Kompleks karakterimiz dünyayı kendi anlayışına göre anlatıyor, ona göre yanlış olan bir şey hissettiğinde anlatımı okuyucunun da öyle hissetmesine sebep oluyor. Bir aynanın normalden farklı bir odada olması günlük yaşamımda fark etmeyeceğim kadar küçük bir detay olsa da Auri’nin bu durumda hissettiği hüznü hissetmemem mümkün değildi. Auri’nin aklını tam olarak anlayamasam da, tepkilerine neden veremesem de onun hüznünü ve kızgınlığını hissettim, onun duyguları kitap boyunca bana eşlik etti. Auri’nin kendi hakkındaki düşünceleri ve kendini dışa vuruşu bazen fazlasıyla anlaşılmaz olsa da kendi zihnindeki dünyanın görüntüsü çok net. Onun eşyaların duyguları olduğuna inanması, onları bir arkadaş olarak görmesi, düzene verdiği aşırı önem ve buna benzer sıra dışılıklarına aklında verdiği anlamlar onun için doğruluğun ve olması gerekenin ta kendisi. Onun düşüncelerindeki bu kararlılığı benim de onun zihnindeki dünyanın misafiri olduğum sürede onun gibi düşünmemi sağladı. Benim seriyle ve Auri ile ilgili bazı sorularımı cevaplayacağını düşündüğüm bu kitapta cevaplar yerine başka sorular var. Auri hakkında öğrendiklerimiz hayal kırıklığına uğratacak kadar az olsa da onun gibi karmaşık bir karakterin gözlerinden dünyaya bakmak keyiflendirici bir deneyimdi. Konuları güçlü olmayan kitapları okumayı sevmeyen biri olarak konusuz bir kitap okumak zaman zaman zordu. Arada çok ağır ilerlemesi ve kitabın sonunda bir maceranın sonunun olmayacağını bilmek kitabı bitirmek için okumalarım sırasında uzun aralar vermeme sebep oldu. Bunlara rağmen çok sevdiğim bir serinin sevdiğim bir karakterinin bakış açışını yakından tanıma isteği ağır bastı. Bazı sayfalara döşenmiş ilginç resimler de kitabın akıcılığına yardım etti. Yolculuğun sonlarına doğru ana kitaplar ile birkaç bağlantı vardı, ancak bu bağlantılar sadece birkaç teorinin üretilmesine sebep olmakla kalıyor. Auri’nin neden böyle bir düşünce yapısına sahip olduğu, asıl hikâyesi gibi konular hakkında yok denecek kadar az ipucu olmasının yanında bu ipuçlarının üstü oldukça kapalı. Bu yüzden bazı okuyucuların, özellikle de serinin önceki hayranlarının, bu kitabı beğenmemelerini anlayabiliyorum. Benim için ise bu kitap boyunca yaşamı Auri gibi ilginç birinin perspektifinden görmek kayda değer bir deneyimdi. Onun hayata bakış açışı aklımda bir yer edindi. İlayda Güneysu Kaynakça:  Kitap: Rothfuss, Patrick. Sessizliğin Müziği. İthaki Yayınları, 2015  Görsel: Taylor, Nate. Sessizliğin Müziği. İthaki Yayınları 2015 Meltem ŞEN NAİFİYET Basitlik… Evet, biliyorum bu kelimenin ilk çağrışımının ne olduğunu. Etkilenmişlik değil mesela kesinlikle. Hayran kalınabilirlik algısı da yaratmadı değil mi? Basitlik neden çabasızlıkla eşdeğermiş gibi akıllara gelir anlamadım, anlayamayacağım. Herhangi bir şeyin estetik algısı taşıması da neden bir çabaya bağlıdır yahut neden çabayla ölçülür hatta ölçülebilir mi burası da karanlık. Açıkçası basitlik konusu sanırım tamamıyla karanlık… Aslında demeye çalıştığım şeyi de yanlış anlamanızı istemem, her basit olan da güzel olmuyor elbette. Benim sitemim basitliği tümden yaftalayanlara. Hoş, benim toplumun basitliğe dair var olan genel algısından uzaklaşmam da bir anda olmadı veya hep böyle değildi düşüncelerim. Örnekler görerek ve deneyimleyerek değişiyor, gelişiyor algılarımız değil mi? Ben de bazen estetik anlamda beni oldukça etkileyen şeylerin basitliğine hep şaştım, şaştıkça genel algıdan uzaklaştım. Bir sergiye katıldım, sergilenen resimler beklediğimden farklıydı. Canlılardı, özgürlerdi, insanın ruhunu kucaklıyorlardı ve kuralsızlardı ama her şeyden önemlisi her resmin kendine ait bir özgüveni nasıl olabilirdi? Hem de bu kadar basit görünüyorlarken… Naifmiş resimlerin ismi. Çok bilinmeyen, çok konuşulmayan, belki “basit“ algısı yarattığı için dışlanan bir resim türü… Kurallardan, dayatmalardan, perspektiften, gölgelendirme tekniklerinden falan oldukça uzaktı o resimler. Diyebilirim ki, meydan okunmuşluğu ilk defa bu kadar derinden hissettim. Meydan okuyansa “basitlik“… Masumdu, naifti, naifiyetti. Bu kelimeyi sevdim aslında, bir gün ruhumu sanatla besleme ödülü verdim kendime ve hediyem de bende bıraktığı hislerin bana kazandırdığı yeni bir kelime oldu. Demek ki neymiş, basit deyip de geçmemek lazımmış. Zaten basitliği ne diye bu kadar hafife alır ki bilinçaltımız? Bilinçaltımız diyorum; çünkü ruhumuzun basit ama zarif olan detayları, nesneleri vs. görünce unutmadığına inanıyorum, diğer gördüğün güzel şeylerden ayrıştırır bile aslında, hafızanda ayrı bir yer tutar. Basit olana basitliğinin büyüsünü kaybettirmeden estetik algısı yaratmak en zorudur kanaatimce ama en etkilisidir de ayrıca. Basitlik yaman bir özgürlüktür demeliyim. Düşünsene, perspektif hesaplaman şaşmış, bir şeyler ters gitmiş resminde yahut koskoca resminde herhangi küçük bir nesneye vuran ışığı, düşen gölgeyi yanlış resmettin. Hadi en baştan başla aynı resme, aynısı olur mu? Aynısını yeniden yapabilir misin? Aynı ilham, aynı resmetme duyguların, kısacası o resmi asıl güzelleştiren şey, heyecanın, seni bırakıp gidecek olabilir. İşte sergide kafamın içinde hızlıca ordan oraya koştuğunu hissettiğim birçok düşünceden herhangi biriydi bu da. Resimler yaratılma yıllarına göre sıralanmış, biz ziyaretçileri heyecanla bekliyorlardı, ya da belki de bana öyle düşündürmüşlerdi. Başlarda anlayamadım, dediğim gibi ilk bakışta bildiğimiz müzelerde saklanan, yıllardır süregelen sırları olan ve hala çözülememiş resimler gibi durmuyorlardı. Daha çok, ilkokulda resim derslerimizde yetenekliliği ile göze çarpan ama henüz tekniktir, gölgelendirmedir, perspektiftir vs. bu tarz resmin kurallarını öğrenmemiş arkadaşlarımın resimleri gibilerdi, onları aklıma getirdi benim. Ama şunu da atlamamalıyım ki, renkler ve basit görünümün içindeki etkileyicilik beni kısa bir sürede içine çekmeyi başardı. Bu resim türüne daha önce rastlamadığımı ama çabucak öğrenmek, anlamak istediğimi fark ettim. Resimlerin değerli, naif yaratıcılarıyla tanıştım. İcra ettiği resim dalının Türkiye’de hakettiği yeri bulamadığından yakındı biraz. Hem kısaca “naif resim“i anlattı hem de biraz dertleşmiş olduk. Bu değerli keşfimden sonra gerçekten “basit ama naif“in değerinin bende oldukça katlandığını belirtmek istedim. Geleceğimi tasarımlarla bezeyebileceğim bir yol seçtim kendime okuduğum bölüm sayesinde ve bu keşfimin bana çok yardımcı olacağı da aşikâr. Naifiyet, masumiyet, zerafet… Karmaşadan ve hesaplamalardan uzaklaştıkça özgürlük de yaklaşıyor gibi, tek gereken kalıplardan sıyrılıp güzelliği aramak… “Basitlik, gerçek zerafetin tek ilkesidir.“ Gabrielle "Coco" Bonheur Chanel KAYNAKÇA Ressam: Raphael Perez https://www.artmajeur.com/en/member/rafiperez Ömer Faruk Oflaz TUZAKLAR KUR YOLLARIMA Adını duyduğumuzda çoğumuz hoşnut olmayız belki ama ona da mani olamayız. Hayatın her safhasında karşımıza çıkması muhtemeldir onun. Peki nedir bu?: Düşmanlık. Mana olarak alabildiğine olumsuz gibi görünse de aslında insanın kendini tanımasında ve geliştirmesinde önemli bir rol oynar. Alman felsefeci Wilhelm Schmid, ​Düşmanlığın Faydaları ​adlı kitabında işte bu düşmanlığın nasıl işe yaradığını ve onu hayatımızda tutmanın altında nelerin yattığını anlatmış. Düşmanlık denilen şey zıtlıklar arasında oluşur ve gelişir. Dünya var olduğundan beri onunla birlikte hep zıtlıklar da var olmuştur; iyi-kötü, siyah-beyaz, güzel-çirkin, sigara içenler-içmeyenler... Aynı tip insanlar arasında böyle bir şey gözlemleyemeyiz çünkü zaten aynı olduklarından birbirlerini değiştirmeye çalışmayacaklardır. Hep zıtlıklar arasında bir etkileşim olur. Yazarın verdiği “zıt kutupların arasında akımın oluşması” örneği de bunun tam olarak göstergesidir. Farklı olanları değiştirmeye hatta yok etmeye de çalışır insan. İnsanın düşmanı varsa, bu o kişinin kendini geliştirmesi için mükemmel fırsattır. Düşmanıyla gireceği rekabetler, onu ileriye taşıyacaktır. Çünkü düşman, kişinin eksiklikleri üzerinde çalışır ve rekabet ederek bunların üzerine gider ve oradan vurmaya çalışır. Böylelikle kişi de kendi eksikliklerini fark eder ve bunları gidermeye çalışır. Bunları yaparken gelebilecek başka hamleleri de öngörmeye başlar. Ayrıca düşmanın olması kişinin hırslı olmasını da sağlayacaktır. Bir şeyi yaparken onun gözüne gözüne sokmak ve onu kıskandırmak isteyecektir. Yani bu kişi için iyi bir motivasyon kaynağıdır. İşte bu yüzden insan, “düşmanını sevmelidir”(s.10). Yere düştüyse onu kaldırmalı, açsa doyurmalıdır ki düşmanı hep var olsun. Bu durum aslında düşman üzerinde farklı bir etki yaratacaktır. Çünkü düşmüşken ona vurulacak olması zaten onun da beklediği bir davranıştır fakat düştükten sonra onu kaldırmak onu savunmasız bırakır ve kullanacağı silahlar elinden alınmış gibi olur. Aslında böylece gelebilecek bir saldırı önlenmiş olur ve bu da kişi için bir artı olur. Düşmanla rekabet ederken bunun sonucunda galibiyet de olabilir mağlubiyet de. İnsanlar genellikle hep galibiyet üzerinde dururlar ve onu arzularlar. Sanki mağlubiyet diye bir şey yoktur. Ama bu mücadelenin bir kazananı ve kaybedeni olacaktır. Bundan dolayı kişi kaybedebileceği ihtimalini de göz önünde bulundurmalıdır. Yazarın da dediği gibi asla galip gelmeyi arzulamamalıdır. Tabii bu kazanmayı zihinden tamamen silmek değil. İnsan tabii ki kazanmayı isteyecektir fakat bu gözlerini kör edercesine olursa hayatın gerçeklerinden olan mağlubiyeti tattığında bu çok acı gelebilir. Hem mağlubiyetten de kişi karlı çıkabilir yani ondan nefret etmeye ya da korkmaya gerek yoktur aslında. Çünkü kişi bu yenilgiden dersler çıkarabilir, eksikliklerini görebilir ve buna göre yeni bir yol çizebilir. Yenilgiler ilerde büyüyerek zafere dönüşecektir. Düştükten sonra kalkmasını bilen kişi artık kötü durumu tatmıştır. Zaferlerle ilerleyip zirveye çıkan biri ise belki de ilk yenilgisinde bir daha toparlayamayacak ve en yüksekten düşüp sert bir şekilde yere çakılacaktır. Bu yüzden “galip gelme arzusu anlamsızdır”(s.59). Düşmanın niteliklisini de seçmek önemlidir. Kişiyi ileriye taşıyacak olan rekabete değer olmalıdır. Vaktin boşa harcanmasına sebep olacak bir kişi göz önüne bile alınmamalıdır. Bu kişiler için, “düşmanını sev” ifadesi bence geçerli değildir. Öyle kişilerle mücadele edilmelidir ki, işte o bahsettiğimiz mağlubiyetlerden bile fayda sağlanılabilsin. İnsan yaşamındaki varlığı neredeyse kaçınılmaz olan düşmanlık, “... onu bertaraf etmeye dönük her girişime direniyorsa, o halde, onu hayata çekilebilir bir biçimde entegre etme ödeviyle karşı karşıyayız demektir”(s.39) ve kişi onu kendi yararına olacak şekilde kullanabilmelidir. Her ne kadar dünyada iyiliğin ve barışın hakim olmasını istesek de mevcut şartlar bunu gerektirmektedir. Öyleyse kişi en kalitelisinden düşmanları seçsin ve sonra da bıraksın da onlar tuzaklar kursun yollarına. Kaynakça Schmid, Wilhelm. ​Düşmanlığın Faydaları. ​İstanbul: İletişim Yayınları, 2017. Baskı. Zülal Beyza Demirkaya 21300598 Kimya Gün Ayması, Günaydın Günün en güzel saatleri sabahın ilk ışıklarıdır. Yepyeni bir gün başlıyordur. Belki de planın vardır o gün için, biliyorsundur olacakları ve bu yüzden de öyle aman aman özel bir beklentin yoktur. Fakat ya evdeki hesap çarsıya uymazsa? Bu dediğim belki kötü belki iyi anlamda ama ya aklının ucundan bile geçmeyecek şeylere gebeyse o gün. Belki de sen zaten öyle günler yaşıyorsundur ki bir anın bir anına benzemiyordur. ‘Carpe Diem!’ yapıyorsundur yabancıların dilliyle. Anı yaşıyorsundur yani. Her şekilde neler olacağını bilmediğimiz bir günün başlangıcıdır sabahlar. Sabahlar diyorum… Güneşin doğuşuyla başlayan kişiden kişiye göre bitme süresin çeşitlilik gösteren o günün en tatlı anıdır bence. Gözüne pencerenden rahatlıkla geçmiş ancak perde engeline takılmış tatlı bir ışık huzmesi gelmeye başlar. Bir zaman sonra yavaş yavaş perde de duramaz bu gücün karşısında ve izin verir onun içeri girmesine dokumasının arasından. Gözün kamaşır önce biraz. Her ne kadar o tatlı ve sıcacık yatağından çıkıp günün hengamesine karışmak istemesen de seni bekleyen bir gün vardır o perdenin arkasında. Bir gayret kalkarsın istemeden de olsa. Ama o perdeyi açtığın an güneşin enerjisiyle bir anda Zülal Beyza Demirkaya 21300598 Kimya ayılırsın, uyku muyku kalmaz gözünde. Şükredersin yeni bir güne daha uyandığın için. Ve sonra başlarsın o günü yaşamaya. Hemen hemen her sabah böylesi bir enerjiyle yataktan kalksam da bazen herkeste olduğu gibi yorgun belki bir şeye moralim bozulmuş ve bu yüzden de mutsuz bir ruh haliyle uyandığım olmuyor değil. Hele ki o gün güneş de kendini kara bulutlar yüzünden gösteremeyip, kendi karanlığında kaldıysa o gün daha en başından çekilmez olmaya başlamıştır. Herkes için de geçerli değil midir? Karanlık, güneşsiz olan günlerde hep bir mutsuz ve karamsar olmaz mıyız hepimiz? Fakat bazı insanlar vardır ki mucize gibi geliverirler sabahlarımıza. Bir nevi güneşimiz olurlar. Gökyüzümüzü olmasa da günümüzü aydınlatırlar, yüzümüzü güldürürler. Ve bunu, çok ilginçtir ki, onları görmeden bile yapabilirler. Bizim tek yapmamız gereken teknolojinin nimetlerinden faydalanarak radyo frekansını alabileceğimiz bir cihazı açmak olur. Bir telefon veya radyonun kendisi olabilir mesela. Hayranımdır bu insanlara. Aslında hayranlığım onların her günün ilk saatlerindeki o enerjileri değil. Benim asıl hayranlığım onların enerjilerini başkalarına aktarabilmeleridir. Bunu yaparken insanları güldürebilmeleridir. Bundan daha güzel bir şey olamaz sanırım hayatta. Bir insanın diğer bir insanı güldürmesi, güldürebilmesi. Bazıları bu konuda doğuştan gelen bir yeteneğe sahiptir. Yani zaten sonradan öğrenilebilecek bir şey olmadığını zannediyorum. Eğer bu gibi insanlar varsa hayatınızda kıymetlerini bilin. Adrian Cronauer da bu gibi insanlardan biridir. Aslında bakarsanız O ünlü bir DJ yani radyo programcısıdır kendisi. Hayat dolu, yaşamdan zevk alan bu insan bir gün ordu için sabahın ilk ışıklarında yayınlanan bir radyo şovu için askere çağırılır. Vietnam Savaşı sıralarına gelen o Zülal Beyza Demirkaya 21300598 Kimya zamanlarda Cronauer önceki ciddi ve sıkıcı radyocuların aksine, Saygon'daki Amerikan radyosunu kendine özgü mizah ve hippi nağmeleriyle doldurur. Hem savaştan ötürü içlerindeki korkuyu bir nebze olsun azaltabilmek hem de sabahların o uyuşukluğunu üzerlerinden atabilmek için askerin vazgeçilmezi haline gelmişti Cronauer kısa bir zamanda. Gerçek hayatta ise Modern Sabahlar adlı radyo programı sabahlarımıza kendi deyimleriyle neşve katma konusunda Good Morning Vietnam filmindeki ünlü DJ Adrian Cronauer ile aynı işi yapmaktadırlar. İstisnasız her sabah onları dinlemek en azından “Günaydın iyi kalpli insanlar.” deyişlerini duymak bile tıpkı Robin Williams’ın “Gooooooooooooood morning Vietnam!” diye bağırışıyla aynı şekilde etkileyebiliyor. Sabahları böylesi bir iş yapmak, yapabilmek her ne kadar dışarıdan basit ve eğlenceli gözükse de çok zor fakat ciddi anlamda önemli bir kaynak insanlar için. Uyanamayan veya düşük enerjiyle uyanan insanlara enerji takviyesi tıpkı bünyesi zayıf bir insana vitamin takviyesi yapmak gibi bir şey. Kısacası müthiş hissettiriyor insanı. Fakat gene de siz siz olun sabahları kendi enerjinizi üretmeyi öğrenin. Öğrenin ki insanların yüzünü güldürebilen onları kahkahaya boğabilen o harika güneş siz olun. Kaynakça: • Levinson, Barry. Yön. Good Morning Vietnam. 1987. ABD, Buena Vista Home Entertainment. Göz Kamaştıran Karanlık ! Bu kadar uzakta, bu kadar ışık, bu kadar karanlık... Eşyanın insana zor alıştığını bilirdim ama aydınlık... Her bir aydınlık parçası kibirini yansıtıyor sanki gözbebeklerimde. İçine hava doldurmaya çabalayan bir ciğer gibi kabarıp sönen pırıltılar... Onbinlercesi... Onbinlerceler ama birinin bile bu yabancı için varolduğunu sanmam. Ne gökdelenlerin pahalı aydınlatmaları, ne de kendi çizgisinde kayıp giden araba farları... Bu yaban diyarında yakınlık kurabildiğim bir tek, şehrin bütün bu kibrini yutup yok eden gökkubbeden yayılan “karanlık” var. Günün tozunu pasını silerken Dünya’dan, beni de farketti: “Biz hep birlikte olacağız çocuğum. Rahmimde yuvarlanıp dururken Güneş’e rastladığında Dünya, sakın seni unuttum sanma! Sen hep benim içimdesin.” (Gece asıldır; gündüz aldanış. Çünkü hiç bir şey tüm varoluş olarak sonsuz bir karanlığın karnında yüzedurdurğumuz gerçeğini değiştiremez. Güneş bile.) Bunları söyledikten sonra gece, gözyaşlarımı süpürdü yanaklarımdan ve yüzümü, yüzüne çevirdi. Böyle bir andan sonra söze gerek yoktur. Milyarlarca yıl öncesinin gerçekliği, sırf sen ona bakasın, düşünesin, anlayasın diye, sadece o an için, gözlerinin önüne serilidir: Yıldızlar... Yıldızlar... !“Starry, starry night./Yıldızlı, yıldızlı gece. Paint your palette blue and grey, /Boya paletini mavi ve griye, Look out on a summer's day, /Bak dışarı, bir yaz günü, With eyes that know the darkness in my soul. /Ruhumun karanlığını bilen gözlerle.”** !Geceyi Vincent Van Gogh kadar güzel görebilmiş ikinci bir insan var mıdır, şu anki kültürel birikimimle bilemiyorum bunu. Ancak şemsiyelerden arabalara, çantalardan bardaklara kadar bir sürü eşyanın üzerine basılmış olan bu resmin popülaritesinin sebebinin, eserin ortak beğeniye hitap etmesinden başka, insanların tümünün içinde var olan bir hissin betimlenmesi olduğuna inanıyorum. Gecenin anaçlığının farkına varmadan önce, Van Gogh’un yıldızlı bir gecede aynı kavramı kutlayışını ne yazık ki fark edebilmiş değildim. !“Now I understand what you tried to say to me/ Artık anlıyorum bana söylemek istediğini Now you suffered for your sanity/Akıl sağlığın için ne acılar çektiğini how you tried to set them free./Onları özgür bırakma hevesini”** !Ama artık anlıyorum. Dağların sert kontürlerinin hemen tepesinden başlayan parlak sarı ve turkuazlar, kuzey ışıklarının taklidi değil, gecenin Dünya’ya üflediği sevgi duasının yavaş yavaş yeryüzüne çökelişiymiş mesela... Yıldızlar ve bilakis Ay’ın etrafındaki dağınık huzmeler, göğün merhametli gözlerinden yayılan sıcaklıkmış. (Zaten duru bi gecede başını yukarı çevirip Ay’la karşılaşan hangi insanoğlu, bundan memnuniyet duymamıştır ki?) Ve yüzümüze gece ayazı gibi çarpan mavi-sarı bir gerçek: Van Gogh’un gecesi hiç mi hiç karanlık değil. Resme bunu düşünerek baktığımda aklıma gelen ilk şey, tatlı-serin yaz gecelerinde göğün büründüğü yoğun Parlement Mavisi*1 renk oldu. Eminim Van Gogh, bunu hakikaten yapabilecek olsa fırçasını göğe batırır ve bu rengi kullanırdı. !“With eyes that watch the world and can't forget./Dünyayı izleyip de unutamayan gözlerle.”** !! Bu resmin yapılışı Van Gogh’un yaşam serüveninin sonlarına rastlıyor. Tedavi merkezlerinde geçen hayatının bu döneminde yine bir akıl hastanesinde, Saint-Remy’de Van Gogh. Bir gece odasının penceresinden dışarı bakıyor ve gördüğü manzaradan çok etkilenip, bizi de aynı derecede etkileyecek bu eserini yaratıyor. Gece karanlık değil; gece anaç, gece merhametli, gece apaydınlık. Çünkü gece, çünkü bu karanlık, memleketinden ne kadar uzak olursan ol, memleketinden bir parça. Nereye gidersen git sana insanlığını hatırlatacak, uzanasın diye koynunu açacak, uyku şerbetinden içene kadar sen, yıldızlardan mürekkep ninnisini mırıldanacak. Evinden kilometrelerce uzakta Saint-Remy semalarına bakan Van Gogh da bunu görmüş olacak ki, tuvalini binlerce sözcükten kuvvetli yüzlerce fırça darbesiyle bezemiş. Sırf bunları ve daha fazlasını anlatmak için. Teşekkürler tek kulaklı güzel adam. “And when no hope was left in sight/Ve ufukta ümit tükendiğinde On that starry, starry night,/O yıldızlı, yıldızlı gecede, You took your life, as lovers often do./Kendi canını aldın, çoğu aşığın yaptığı gibi. *1 Bu tonu böyle ifade etmemin sebebi Hollandalı bir boya firmasının Van Gogh adına çıkardığı yağlı boya serisinde, Yıldızlı Gece resminde en çok ihtiyaç duyulan, yanına aldığı her renkle anlaşıp uyum sağlayacak sempatiklikte, transparan bir maviyi böyle adlanmasıdır. Çok istersek “ÖSYM’nin Dağıttığı Sınav Silgisi Mavisi” de diyebiliriz. (Üstün bir sanat eseri üzerine yorum yapıyorum diye hayatımda geçirdiğim safhaları ve bu safhaların bana hatırlattıklarını inkar edecek değilim)But I could have told you, Vincent,/Ama sana söyleyebilirdim, Vincent, This world was never meant for one/Bu dünya yurt olamazdı zaten As beautiful as you./Senin kadar güzel birine” ** 2* !!Nurhan Güner**2 Metnin aralarında referans olarak kullandığım bu güzel sözler Don McLean’in “Starry, Starry Night” şarkısının güfteleri. Van Gogh’u ve özellikle “Yıldızlı Gece” adlı eserini çok güzel anlattığını düşündüğüm için bu yazıda mutlaka bulunması gerektiğini hissettim. Kötü çevirim için özür diliyorum. Ancak bu şarkıyı açıp dinlemenizi de dilerim.Nurefşan TAŞ MASKE VE RUH Özgür bir ruh bir çerçeveye sığar mı? Her geçen gün her birimiz kendi yaptığımız acı çerçevelerine sığdırmaya çalıştık kendilerimizi. Makyajdan maskelerle de bir güzel örttük üstünü o çerçevenin. Ruhlarımıza gem geçirmeye çalışarak vaktimizi boşa harcadık. İmkânsız bir umutla çabaladık. Özgür kalsa ne güzeldi her birimizin ruhu oysa. Tuvale dökülmüş, acısını saçlarına akıtmış bir kadın; düşlerini özgür bırakıp acılarının esaretinden kurtulmuş ama toplumun her diğer üyesi gibi bir maske de o geçirmiş yüzüne. Başarılı olamamış yazık ki. Sanır mısın maskelemek kolaydır gerçek duyguları, hele bir de ortalığa saçılmışsa ey kadın! Udo Hohenberger’in ‘’body and soul’’ adlı bu tablosu bana ‘’Acı nedir?’’ sorusunu sorduruyor. Yapay bir hastalık mıdır damarlarımıza kadar hissettiğimiz bu his? Kendimize kurduğumuz tuzaklarda bizi bekleyen yakın bir dost mu? En derin kuyularımızda içimizde tutuşup istenmeyen bir aydınlık oluşturan bir hain mi? Kızıl saçların arasına çizilmiş simsiyah karmaşadır bence acı. Hep kafatasının altına gizlenen ve bizi kontrol etmeye çalışan, ruhumuzu bedenimizle sınırlandıran çok özel bir histir. Kontrol edilebildiğinde özgür ruhun en büyük kamçısıdır. Küçücük agresif bir top gibidir; kafanı karıştırır, sınırlar çizer, yorar seni. Bir defa ele geçirdin mi en büyük kozun olur bir yandan da. Damarlarında dolaşır, ciğerlerine dolar, gözlerine dolar belki ama güçlü tutar seni. Maskelenmesine gerek yoktur aslına bakarsanız. Hepimizin birer küçük agresif topu var gözlerimizin ardında. Maskenin ardına atıp güçlü rolü kesmenin de bir mânâsı yoktur. O yüzündeki maske en büyük göstergesidir güçsüzlüğünün. Acının seni ne kadar küçük hissettirdiğinin en büyük kanıtıdır. Seni nasıl da ele geçirmiş olduğunun… Oysa maskesiz ve gizlenmemiş acılar ne kadar da cesurdur. Ağlamak da cesurdur hatta. Acı çekmek de çok cesurdur boyunduruk altına almadıysa ruhunu. Her acı sıra dışıdır ve güzeldir çünkü. Bir gün herkes anlayıp bu gerçeği, maskelerini mutfak çöplerine atsalardı ne olurdu? Tekrar nefes aldığını hissedebilene kadar ağlayıp şiş gözlerinden gurur duyarak adımlasalardı hayat koridorlarını. O zaman eskisi kadar acı kalır mıydı acı? Acıya güç veren biziz aslında, onu bu kadar umursayarak. Niyetim asla acıyı küçük görmek değil, benim de küçük agresif bir topum ve maskem var. Ya şu an yaptığımız kadar yüceltip kalbimizin ortasına koymasaydık onu ve ayıpmış gibi gizlemeye çalışmasaydık o zaman acı kendini bu kadar büyük sanır mıydı? Biz izin vermeseydik bizi gerçekten bu kadar küçültebilir miydi? Bu kadar önem vermeyip gerçekten normal bir şey olduğunun farkındalığını geliştirebilseydik bizi bu kadar yaralayamazdı. İnsanlık ne kadar değer verip yüceltirse bir olguyu o, o kadar ayağına takılır. Cesur olup yüzleşmek tek yoludur özgür olmanın. Şairler gibi; şiirlerine acıyı sos yapalar. Öylesine özgürce söylerler ki acılarını. Bu onları dünyanın en cesur adamları yapar fikrimce. Hatta bazıları da rahatlamak için yazar. Şiirin sosu olmaktan çıkar acı. Şiir ta kendisi olur acının. En çok da onlara özenirim. Öyle açık öyle özgür olabilmek isterim hep, acının oluşturduğu çerçeveyi kırıp bir adım ötesine geçebilmek. Damla damla sayfalara akıtabilmek… Özgür bir ruh bir çerçeveyle kısıtlanamaz. Bu çerçeve bir maske de olabilir, acının çerçevesi de bedenlerimiz de. Kendimize, ruhumuza, bir iyilik yapıp yüzümüzdeki maskeleri çıkartalım. Çirkin sanıp etraftan sakındığımız tüm o şeylerin aslında ruhumuzun çok güzel bir parçası olduğuna kendimizi ikna edelim. Hepimizi yoran bu mükemmelmiş gibi(!) davranma çabasından vazgeçelim. Asıl mükemmel olan asi ve yaralı ruhlarımız çünkü. Acıyı, öfkeyi, sevinci ve farklılıkları gizlemeyelim artık. Maskelere ‘’Güle güle.’’ demek dileğiyle… KAYNAKÇA ‘’Udo Hohenberger-Body and Soul-2018’’.WİDEWALLS. y.y. t.y. Web. 5 Kasım 2019. YALNIZLIKTAN KORKUYOR MUYUZ? Mutlu olmak için bir başkasına muhtaç mıdır insan? Yalnız başına mutluluğu yakalayabilmek sanıldığı kadar zor mudur? Yoksa yüzyıllardır yalnız insanların içten içe mutsuz olduğu düşüncesi bize dayatıldığı için mi korkarız yalnız olmaktan? O kadar çok korkuyoruz ki tek olmaktan, sevmediğimiz insanlarla çift olmaya çalışıyoruz. Bize hiçbir şey katmayan, dışardan bir bütün gibi gözüktüğümüz ama aslında içten kopuk ve bir türlü birleşemediğimiz insanlarla tam olmaya çalışıyoruz. Sırf o yalnız insanlardan biri olmamak için hayatımızda biri varken yalnız hissediyoruz. Kaçımız hayatta hiç kimseye ihtiyacı olmadığını düşünen ve yalnız kalmaktan korkmayan Handan kadar cesur olabildik? Ayşe Kulin’in var ettiği, bu eşsiz karakter hayatı omuzlarında tek başına taşımaktan hiç çekinmedi. Yalnız bir kadın olmanın bizden bir şeyler götürmeyeceği aksine bize daha çok şeyler katabileceği düşüncesine hiç alışık olamadık. Çünkü bir kadın yalnız olamazdı. Zamanı geldiğinde kendine bir eş bulup yuvasını kurması gerekiyordu çünkü doğanın kanunu buydu ya da bize öyle öğretilmişti. Düşüncesini onaylasa da onaylamasa da, her kadının içinde bir Handan olduğuna inanıyorum. Acı çekmiş, çokça kırılmış, mutlu olmak ve sevilmek istemiş ama hiçbir zaman hiç kimse tarafından sevilmemiş ve bu üzüntüsünü kimseye anlatamayıp kendini heba etmiş çok kadın var etrafımızda. Hayatında bir erkek var diye bu genellemeye sokmadığımız, mutlu gözüküyor diye mutlu sandığımız kadınlar oluşturuyor aslında dediğim üzgün kadınları. Yalnız kalmaya cesaret edemeyen yalnız kadınlar… Benim de birçok kadın gibi kendimi bulduğum şeyler var hayranlık duyduğum bu kadında. Zamanında aldığım kararlar ve kendime verdiğim sözleri anımsadım. Yalnızlığı bir ihtiyaç gibi benimsediğim ve mutlu olmak için yalnız olmam gerektiğine inandığım zamanlar olmuştu. Hayatıma kimseyi sokmamam gerektiğine ikna etmiştim kendimi. Çünkü zamanında birini sevmiş o kırgın kadınlardan biriydim ben de ve bir daha üzülmemek için kimseyi sevmemem gerektiğine inandırmıştım kendimi çünkü kendimi daha çok seviyor ve kendime daha çok değer veriyordum. Bu düşünceyi o kadar benimsemiştim ki yalnız olmaktan hiç korkmuyordum. Yalnız kadın olmak için aldığım bu karardan sonra hayatıma birisini de aldım ama dediğim gibi onu sevemedim ve kaybetmekten hiç korkmadım çünkü o olsa da olmasa da, ben mutlu ve yalnız bir kadın olabilirdim. Ondan sonra da yalnızlığıma kararlı bir şekilde devam ettim. Kendi ayaklarım üstünde durdum ve bir başkasına ihtiyacım olduğu düşüncesini hiçbir zaman hissetmedim. Büyüklerimizden sıkça duyduğumuz ve kulaklarımızın aşina olduğu bir cümle benim durumumu en iyi şekilde özetleyebilir. ‘Hayatın bize ne getireceğini bilemeyiz.’ Bunu duyduğum zaman dikkate almazdım çünkü hayatımızı bizim verdiğimiz kararlarla bilinçli bir şekilde yönlendirdiğimizi düşünürdüm her zaman. Fakat hayatı yönlendiremeyeceğimizi yeni yeni anlıyorum. Şimdi sorarsanız yalnızlığı kendine et ve tırnak gibi ayrılmaz bir bütün olarak benimsemiş insandan eser yok. Kendimi hayatın akışına öyle bir kaptırdım ki kendime verdiğim sözlerin hiçbiri umurumda değil ve kendime verdiğim sözleri tutamadığım için kırılmıyorum kendime. Evet, ben Handan gibi olamadım belki ama onun gibi olmaya ihtiyacım olmadığını öğrendim. Hayatımıza sadece yalnız olmamak için değil, hayatımızda olduğu için mutlu olduğumuz ve onunla birlikte tamamlanmış hissettiğimiz birisi varsa niye yalnız olmak için çabalayalım? Hayatın bize sunduklarını niye korktuğumuz için geri çevirelim? Söylediğim gibi ben Handan olarak devam edemedim. Ona sorarsanız belki beni korkak olarak nitelendirir. Kendisi gibi cesaretli olmadığımı düşünür. Belki de aslında o da içten içe benim gibi olmak istiyordur. Tekrardan sevip sevilebilmek için hayata bir şans vermek istiyor ama içindeki o gururlu kadından korktuğu için yapamıyordur. Gizem KAYİŞOĞLU Kaynakça: Kulin, Ayşe. Handan. İstanbul: Everest Yayınları,2014 M.Burak KÖKLÜ Pamuk Eller Mamaya Uzun zamandır yoğun ders tempom ve bu sebeple yaşadığım hem bedensel hem zihinsel yorgunluk beni etkinliklerden mahrum bırakmıştı. Artık bir kaçamak yapmanın vakti gelmişti sanki. Annem bu hislerimi resmen sezmiş gibi ansızın bir etkinlik yapma kararı aldı, anne sezileri ‘’Örümcek İç Güdüsünden’’ bile etkilidir ve Hayvan Kurtarma Derneği olarak IF Performance Hall’da 26 Nisan tarihli bir konser etkinliği düzenleme kararı aldı. Ailem ile vakit geçirip, en büyük yaşama sevinçlerimize fayda sağlarken aynı zamanda konserin coşkusunun düşüncesi bile insana huzur verebiliyor. Bu konserin giriş bedeli biraz değişik tam bir Zek Başkan fikriydi giriş biletleri mamalardı! ‘’Ne kadar mama, o kadar konser.’’ misali. Konser günü içerideki katılımcılar nasıl bir etkinlik olacağını merakla beklerken biz de onlar kadar meraklıydık. Konser alanının ön kısımları resmen enerji veren bir mıknatıs gibiydi. Önlere geçmek çılgınlık değil, gerilerde durmak çılgınlıktı. Tamamen masum varlıklara yardım ettiğine M.Burak KÖKLÜ emin olmanın lüks olduğu bugünlerde böyle bir etkinlik kaçınılmaz bir fırsattı. Yer alan gruplardan İZGİ, kalabalık topluluğunda etkisi ile çok daha kusursuz bir performans sergiliyordu ya da ben pembe gözlüklerimi çıkarmayı unutmuştum. Hayatın güzelliklerini açığa çıkaran kilit anlardan biriydi. Kısacası mağdur ve çaresiz hayvanlara 3 maymunu oynanmıyordu kimse bu etkinlikte. Neden mi? İzgi Gültekin kulakların pasını hızla siliyordu ve bu hızla aynı orantıda mama yığınları yükseliyordu. Her katılımcının yüzünde bir tüylü dostu doyurmanın mutluluğu vardı, sanatçılarda ise tatlı bir yorgunluk boy göstermeye başlamıştı. Böyle bir performans grup üyelerini biraz yormuştu doğal olarak. Küçük bir aradan sonra karşımızda Bobin isimli grup vardı, biraz şaşkınlık oluşmuştu çünkü Lorenz grubu sahne alacakken birden Bobin grubu karşımızdaydı her güzel işte olduğu gibi bu iş için şeytan yine haracını almıştı ya da farklı bir deyişle ‘’Nazar’’ değmişti ama bu minicik bir aksilikti sadece. ‘’Şov devam etmeli’’ sözü boşa söylenmemişti sonuçta ve Lorenz grubunun boşluğunu Bobin M.Burak KÖKLÜ ve İZGİ grupları biraz daha uzun çalarak dolduracaklardı ve bu da müzisyenlerin omuzlarına binen yükü biraz arttırmıştı. Çok şükür ki şikâyetçi görünmüyorlardı hallerinden, hatta daha uzun sahne alacakları için fazlasıyla hoşnutlardı. IF Performance Hall daha çok gençlere hitap eden bir mekân olmasına rağmen o gün için geniş ve renkli bir dinleyici kitlesine sahiplerdi. Mekân sahipleri de bu durumdan hoşnut görünüyorlardı çünkü bir nevi mekân tanıtımı oluyordu onlar içinde farklı kitleleri harmanlayan bir gündü. Bu bir nevi imece örneğiydi, her şeyin yükü paylaştırılmış ve dağıtılmıştı resmen. Bunun nedeni geçen her dakikada gruplar