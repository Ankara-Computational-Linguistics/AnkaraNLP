şeyler yapmaya çalışan, öldükten sonra bile sevgi ve saygıyla anılan herkes çok değerlidir ve bu kişiler asla unutulmaz. Ben de bu hayatta o kişilerden biri olup, dünya üzerinde küçük de olsa olumlu bir etki bırakabilmek için elimden geleni yapacağım. KAYNAKÇA Şafak, Elif. On Dakika Otuz Sekiz Saniye. Doğan Kitap, 2019. Baskı. HER GÜZELLİK CENNET DEĞİLDİR Her insanın hayalinde bir cennet vardır. Bu bazı insanlar için güzel bir yer, bazı insanlar için de kendilerini bulabildikleri bir yerdir. Peki, kendi cennetimizi kendimiz kurmak istersek bunu başarabilir miyiz? Neden olmasın. Her insanın cenneti, içindeki ütopyasıdır. Kimsenin yerini bilmediği bir adada sıfırdan bir medeniyet kurduğumuzu düşünelim. Herhangi bir sosyal sınıf yok, kalabalık yok, yapmamız gereken bir iş yok ve tamamen özgürüz. Kulağa ne kadar da hoş geliyor değil mi? Tıpkı “Kumsal” isimli filmde bir grup insanın kendilerini dış dünyadan ve teknolojiden soyutlamak için ıssız bir adaya yerleşip her şeyi sıfırdan yapmaları gibi. Böyle bir işe kalkıştığımızda başta her şey yolunda gitse bile sonradan her şeyin bozulacak olması su götürmez bir gerçektir çünkü dünya üzerinde hiçbir yerde bir grup insanın bir araya gelip de anlaşmazlık yaşamaması mümkün değildir. Her ne kadar ütopik bir ortam yaratılsa da er ya da geç bu ütopya, korku ütopyasına dönüşecektir. Tüm insanların farklı karakterleri, farklı yaşam biçimleri ve farklı duyguları vardır. Tek ortak noktaları ise bunların hiçbirinden taviz vermeyecek olmalarıdır. Filmde köpek balığı tarafından ısırılan bir adamın arkadaşları tarafından sırf eğlenmelerine mani olduğu gerekçesiyle ölüme terk edilmesi beni ciddi anlamla şaşırttı. İnsanların ne kadar bencil olabildiğini ve medeniyetten uzaklaşıp doğa ile baş başa kaldıklarında insani duygularını yitirebildiklerini gördüm. Hiçbiri, ortada bir insanın hayatı söz konusu olsa bile eğlencelerinden taviz vermediler. Hatta filmde ana karakterin, sırf yaşadıkları yeri bulamasınlar diye, dört arkadaşının kurşuna dizilmesine razı olması ve filmin sonunda o adada yaşayan insanların liderine, eğer ana karakteri vurursa adada kalabilecekleri teklif edildiğinde hiç tereddüt etmeden tetiğe basmasını bu duruma örnek olarak verebiliriz. Aslında film ütopyaların sadece birer hayalden ibaret olduğunu ve insanların birtakım hırslarını kontrol etmedikleri zaman nerede ve kaç kişi olurlarsa olsunlar birbirlerine zarar verebileceklerini ve ne kadar acımasız olabileceklerini gayet güzel bir şekilde gözler önüne seriyor. Yarattıkları o ütopya, filmi izlerken her ne kadar güzel gözükse de basit bir diş ağrısında bile yaşadıkları yerin ortaya çıkması korkusuyla doktora gidemiyor olmaları, aslında bize her güzel şeyin göründüğü gibi olmadığını göstermeye yetiyor. Filmde karakterler ilkel yaşam ve modern yaşam arasında o kadar çok gidip geliyorlar ki en sonunda rüya gibi başlayan bu film kâbusa dönüşüyor. Muhteşem bir sahile geliyorsunuz ve diyorsunuz ki “İşte burası cennet.” Ancak maceranızın cehenneme dönüşebileceğini tahmin edemiyorsunuz. Belirsizliğin olduğu yerde cennet nasıl yaşanabilir ki? Bembeyaz kumları ve berrak deniziyle film karakterlerince “cennet” olarak nitelendirilen kumsalda köpek balığı saldırıları eksik olmuyor. Ne cennet ama değil mi? Bacağı köpek balığı tarafından ısırıldıktan sonra yürüyemeyecek hale geldiği için arkadaşları tarafından bir çadırda yalnız başına ölüme terk edileceği bir cenneti kim ister ki? Hayatımız boyunca hep en güzel olanı ararız. Bulduğumuzda ise daha güzelini aramaya başlarız. Bildiğimiz ancak kabullenemediğimiz nokta ise, her zaman daha güzelinin olmasıdır. Cennet zannettiğimiz yerlerin de daha güzelleri vardır ya da hayalini kurduğumuz ütopyaların… Peki, onları aramak yerine kendi hayatımıza baksak ne olurdu? Belki de yeterince güzeldir. İster her zaman daha iyisini arayan bir maceraperest olalım, ister elimizdekiyle yetinen bir kanaatkâr olalım, dikkat etmemiz gereken tek şey hiçbir şeyin göründüğü gibi olmama ihtimalidir. Bunu ne kadar göz önünde bulundurursak hayatımız da o kadar tehlikesiz olur. Nasıl her kötülük cehennem değilse, her güzellik de cennet değildir. Mustafa Ekrem YILMAZ Ekin TURGUT‘TANRI HER YERDE OLAMAZDI BU YÜZDEN ANNELERİ YARATTI.’İzlediğim Gizli Dünya özgün adıyla Room ﬁlmindeki mükemmel, birbirlerinden kopmayan, tüm zorlukların üstesinden birlikte gelen anne çocuk bağı beni bu ﬁlmle ilgili yazmaya itti.Hayatta dört tip insan var derler; kadınlar, erkekler, çocuklar ve anneler. ‘Anne olmak.’ Söylendiği kadar kolay mıdır gerçekten?Her konuşana akıllı muamelesi yapamayız, her çocuk doğurana da… Anne diyorlar onlara da ama gerçek anlamda değil sanırım. Anneme sordum ben de. ‘Anne olmak hissedilir, içinden’ dedi, ‘En derinden.’ Hem güzel hem kötü bir hismiş. Her baktığında insanın içi cızlarmış. Her kapıdan çıktıklarında dua ederlermiş. ‘Allahım bıraktığım gibi geri getir…’ derlermiş. Hep kendinden bir parça vermek, kendinden çok evladını düşünmek, hep merak etmek demekmiş.Anne olmayanlar anlamazmış bu hissi. Anlamak için kalp gerekirmiş, içinin sevgiyle dolu olması gerekirmiş.Galiba çocuk doğduğu anda garip bir bağ oluşuyor anne ve çocuk arasında. Bazen güçlü bazen zayıf… Mesela bazısı sevgisini tam veremez mahrum bırakır çocuğunu bu sevgiden, bazısı sever aslında evladını. Öper, koklar. Ama uyurken… Bazısı çocuğunu hiç sevmez. Sevemez daha doğrusu. İstenmeyen bir şekilde, yanlış bir amaçla doğmuştur belki, bilemeyiz nedenini. Bazı annelerse çok sever çocuklarını. Kendilerinden daha çok severler. Çocuk bunu hissederek büyür. Anlar karşısındakinin onu ne kadar çok sevdiğini. Farkındadır tüm her şeyi. Mesela benim annem, babam gibi. Hep emindim ne kadar çok sevildiğimden. Hep ninnilerle uyudum, başım okşanarak sabahları uyandırıldım. Hep ‘Güzel kızım’ dendi bana. Hissettim yani hep ne kadar sevildiğimi. Herkese yetecek kadar sevgiyle doluydum. Annem hep arkadaşım oldu. Saygı duyduğum bir arkadaş. Mutsuz olduğumda hemen anlar, gözlerimin içine bakar, okumaya çalışır onları. Kitap okur gibi, anlamaya, anlamlandırmaya çalışır. Çok fazla kelimeye gerek yok zaten. Sevgi kelimesinin en içinde, en derinindeyiz biz. Biliyoruz bunu da, hissediyoruz çünkü.Hiç eksilmedim sevgisizlikten, hiç mahrum kalmadım. Mahrum kalanları gördükçe daha çok kıymetlerini bildim. Merak ettiklerinde kızdım bazen onlara ‘Bunaltıyorsunuz beni, bayıyorsunuz.’ dedim. Sonra ailelerinin hiç umrunda olmayan arkadaşlarımı gördüm. Mesela bir gün akşam üç kız dışarı çıkmıştık. Dört saat geçtikten sonra annelerimiz yavaş yavaş aramaya başlamıştı. Birimizinki dışında… ‘Ne ile döneceksiniz?’ dedi bize. Bizim annelerimiz alacaktı bizi. Yanımdaki arkadaşım söylenmeye başladı. ‘‘Annem de sürekli arıyor ya ‘Ne zaman döneceksin, saat kaçta alalım seni’ diye’’ dedi. Sonra mahsunlaşan arkadaşım beş saniye öylece kaldı, hiçbir şey söylemedi. Baktı etrafına, düşündü bir süre. Güldü sonra. Topuklu ayakkabısıyla ritim tuttu, elindeki bardakla oynadı, telefonunun tuş kilidini açtı, kapattı. Aynı şeyi bir kez daha yaptı. Sonra şifresini girdi, son arayanlara baktı. Telefonunun parlaklığını açtı ve bize çevirdi. ‘Bakın bakalım dört saattir beni arayan var mı? Bırakın dört saati bugün hiç arayan var mı? Siz şaka mı yapıyorsunuz ya? Sizi arayan, merak eden birileri var hayatınızda. Ben evden çıkarken annem nereye gittiğimi bile sormadı. Bıraktım tüm bunları bana bir gün bile ‘İyi misin kuzum?’ demedi. Sarılmadı bana hiç, onun omzuna hiç kafamı yaslamadım kızlar. Bana hiç sınavdan neden düşük aldığımı sormadı, çantamı karıştırmadı, günlüğüme bakmadı, telefonumu kontrol etmedi. Siz bunlardan şikayet ederken içimden hep ‘Keşke tek derdim bu olsa’ derdim. Keşke bunlara sahip olsaydım da şikayet etseydim. Sevseydi keşke beni ya, sorsaydı nasıl olduğumu. Beni hiç ‘Günaydın kızım’ diye uyandırmadı. Yani kısacası galiba bana bakınca babamı görüyor. Bu yüzden beni sevmiyor, merak etmiyor, sormuyor, umursamıyor, sarılmıyor, öpmüyor. Ve bu gerçekten hiç adil değil. Bu arada siz gidin ben daha buradayım.’ Bunları buraya yazarken ne kadar zorlandıysam onu orada dinlerken de o kadar zorlandım. Orada hissettiğim duyguları şu an buraya aktaramıyor olabilirim ama bu konuşma gerçekti. Bir anda utandım kendimden. Hem kendimden hem annem beni merak ediyor diye söylenmemden. Resmen bencillikte dünya markası olmuştum ama haberim yoktu. O zaman anladım zaten annemi, hak verdim ona. Haklıydı her zamanki gibi. Zordu anne olmak daha doğrusu anneliği anlamak. Çocukla bağ kurmak, anneyle çocuk arasındaki sevgi gökyüzüne bakınca bulutlardan şekil yapmak gibi bir zanaattı, sanattı galiba.Ben de bilmiyorum ki anne olunca anlarmışım annem öyle dedi…Karakaya 1 Yağız Berk Karakaya 21502648 TURK 102-64 Değişimin Sonsuz Izdırabı Sonsuz bir sıkışıklığın içerisindeyim sanki. Damarlarımı bir şeyler sıkıyor, kanım yer yer daha şiddetli akarken, damarlarım da yer yer tıkanıyor gibi hissediyorum. İçimdeki bu sonsuz ikilem, başımdaki deriyi ellerimle çekiştirerek yırtıp kafatasımı bir yerlere vurarak parçalama isteği doğuruyor. Mutlak sabitliği, sonsuza kadar sürecek bir değişimsizliği arzuluyorum umarsızca. Ruhum, âdeta bir kadırganın fırtınada savruluşu gibi, bedenimin içerisinde rahatsız edici bir dansa tutuşmuş. Bir bebeğin annesinin karnını acımasızca tekmelemesi ama bundan haberi olmaması gibi, o da belki kendi bilinci olmadan eziyet ediyor benliğime. Bazen dingin bir deniz gibi soluksuzca bekliyor, bazen de kasırgalar koparıyor iç organlarımın arasında koşa koşa. Beynimin içinde sağa sola çarparak dolaşan elektronlar, sanki kafamın derinliklerinde şiddetli bir sızıya neden oluyor. Bildiğim, hatırladığım ve hatırlamasam da bilinçaltımın saklamaya devam ettiği her bilgi, sanki kulaklarımdan, gözlerimden, ağzımdan veya burnumdan dışarı fırlamaya çalışıyor. Değişimin ve hatta gelişimin vücudumun her zerresinde yarattığı bu korkunç his kasırgası, sanki her şeyin sonu gelmişçesine bir umutsuzluk dolduruyor içime. Değişim… Değişim ve onun küstahça bakışları… Değişim ve onun habersizce gelişleri… Değişim ve onun aldırışsızca getirdikleri… Ona öyle bir şekilde zarar vermek istiyorum ki, varoluşuna sebep olan her noktası ve hatta onu var eden ve ondan bağımsız olan diğer her şey, asırlar boyunca güneşin çekirdeğinde kavrulurcasına acı çeksin. Sıradanlıkta yatan o mükemmelliği, bayağılıkta yatan o ihtişamı fark edemeyenleri evrenin öteki ucunda bir gezegene bırakıp onlarsız bir hayat sayesinde sabitliği biraz olsun sağlayabilir miyiz? Aynılığın ruhumuzda bıraktığı o eşi benzeri olmayan lezzeti biraz olsun tadabilir miyiz? Bu düşüncelerin beynimde her an yeni bilgi depoları oluşturduğunu, hafıza evimde yeni odalar ve o odalarda da yeni çekmeceler inşa ettiğini hissetmek bile, karnıma defalarca saplanan zehirli bir hançerin yaratacağı etkiyi yaratıyor bünyemde. Değişime karşı Karakaya 2 kustuğum bu amansız nefret bile zihnimde yeni elektronların dolaşmasına sebep oluyorsa, kendime ihanet etmediğimi söylemek için koşulsuz şartsız bir deli olmam gerekiyor. Yaklaşırken bile ruhumda yarattığı onca bozulmanın ardından, gelişiyle ve o geriye alınamaz etkileriyle de beni perişan etmeye devam ediyor değişim. Bir ceylan nasıl can havliyle kaçmaya çalışırsa aslandan, nasıl ümitsizce de olsa boşaltırsa ciğerlerindeki son havayı bir adım daha uzaklaşabilmek için, işte ben de öyle korkuyor ve öyle uzaklaşıyorum değişim denilen kaçınılmaz lanetimden. O bırakmıyor peşimi, vazgeçmiyor, hatta zamanın kendisiyle iş birliği yapmışçasına, geçen her zaman biriminde tekrar ve tekrar gerçekleştiriyor kendini. Tekrar ve tekrar hissettiriyor varlığının acısını iliklerime kadar. Geldikten sonra da, bir ceylanın, boğazı aslanın ağzındayken durmak bilmeyen çırpınışlarını andırıyor çırpınışlarım. Belki de ölümdür ruhumu dingin bir huzura kavuşturacak tek gerçek. Belki de ölümdür beni bu acımasız değişim döngüsünden çekip alıp uzaklardaki durgun bir okyanusa hafifçe bırakacak olan. Hayalini kurarken bile zihnimde yaşanan değişimlerin çektirdiği ızdırap, belki de onunla son bulacaktır. Zihnimin derinliklerinde bir yerde, hep ona duyduğum merakla yaşıyorum bu dünyada. Hep onun sabitliğinden ve dinginliğinden gelen etkileyiciliğini bastırıyor sanki bilinçaltım. Her şeye rağmen, ölümün değişimsiz bir tek gerçek olduğunu düşünüyorum bazen. İçimi kurutan, ruhumu kasıp kavuran bu değişim ve dönüşümün sonunu getirebilecek yegâne gerçeklik odur belki de. İşte bu kurtuluş umuduyla, her gün benim için daha da çekilmezleşen bu fırtınalı dünyaya katlanmak adına, biraz daha kalın duvarlar çekmeye çalışıyorum duygularımla zihnim arasındaki o asma köprüye. Mağduriyetin Kıyısındaki Mübarek Kadınlar Güzide ülkemiz üç tarafı nefret cinayetleriyle çevrili bir yarımada. Nefret cinayeti kurbanı kadınlar, LGBT‟ler; göz göre göre canlarını yitiren işçiler… Türk-Müslüman-Sünni zihniyet içinde eritilmeye çalışılan etnik ve dini gruplara yönelik ayrımcılıklar ve nefret söylemleri de cabası. Ne var ki tarih de edebiyat da bunlarla ilgilenmiyor. Tarih bu topraklarda yaralanmadan, örselenmeden kalanları yazıyor. Edebiyat mağluplarla değil, kahramanlık hikâyeleriyle besleniyor. Şimdi asıl önemli soruya gelelim. Bu kadar kahramanlık hikâyesi varken mağluplar nerede? Madem tarih kahramanların tarihi, o halde geride kalanların hikâyesini kim anlatacak? Gaye Boralıoğlu, Mübarek Kadınlar‟da işte bu görevi üstleniyor. Amacı, çoğunluğa göz kırpmadan azınlığı anlatmak. Odağında ise kadın hikâyeleri var. Mübarek Kadınlar çok geniş bir yelpazede kadın hikâyelerinin toplandığı bir kitap. Aslında tam da bu yüzden kitabı okumaya başladığımda çok heyecanlanmıştım çünkü bu kitapta kadınlar figüran değil, tam aksine başroldeler. “Pilavcı Karısı” hikâyesi iki duvar arasına sıkışmış bir hayatın özeti gibi. Hayatı boyunca tavuk diden bir kadının sorgu sırasında anlattıklarından oluşuyor. Aslında bu açıdan bana Dario Fo‟nun Kadın Oyunları ‟ndaki “Yalnız Kadın” monoloğunu hatırlattı. Tıpkı oradaki gibi kapitalist sistemin kadını da erkeği de nasıl baskı altına aldığı gün gibi ortada. Kadının maruz kaldığı psikolojik ve fiziksel şiddetin yine kadının kendisi tarafından trajikomik bir dille anlatılması iki eserin de ortak noktası. Hikâyenin buraya kadarki kısmı bir hayli tanıdık değil mi? Ama asıl vuruş sonunda geliyor. Boralıoğlu mağduriyet anlatısı kurmadan pilavcı karısını mağrur bir kadına dönüştürüyor. Aslında tam da burası içimden büyük bir coşkuyla, “Pilavcı karısı bütün işçi kadınların intikamını aldı.“ dediğim yer. Hem insan ona arka durmadan edemiyor ki. Sonuçta, bütün hikâye mağduriyet sınırında geçiyor; sonunda mağrur ya da mazlum olmak Boralıoğlu‟nun elinde ama o mağrur olmayı seçiyor. Böylelikle pilavcı karısı mağdur ama edilgen olmayan kanlı canlı, gerçek bir karaktere dönüşüyor. “Pepuk Kuşu” ise Dersim’in kayıp kızlarından birinin yıllar sonra dile gelmesinin hikâyesi. Bana yaşanan kıyımın, dökülen kanın nasıl da unutulmayacağının, hafızanın bin kat da altında olsa bir gün su yüzüne çıkacağını hatırlattı. Ben de Xece’yle birlikte onun dilinde Pepuk Kuşu şarkısını söylemek istedim. Bu hikâyede Dersim’den bir subay tarafından muhtemelen besleme olsun diye kopartılıp Çanakkale’ye getirilen Xece hayatının son deminde gerçek adını hatırlıyor, ana dilinde dile geliyor. Hem Xece olup da isyan etmemek mümkün mü? Hikâyenin sonunda ise şu soru aklımdan çıkmıyor: En ağır hastalıkların bile unutturamayacağı geçmişin altında ezilmek, reva mı Xece’ye? “Ali‟nin Gözleri” hikâyesi ise beni bir şekilde huzursuz etti. Hikâye askere giden bir koca ve karısı üzerine kurulu. Ne var ki askerdeki kocasının bacağı kopan kadın, askeriyenin militarist yapısı içine yedirilen bu şiddeti hiç sorgulamıyor. Kocasının gerek psikolojik gerekse fizyolojik yaralarını sarmaya çalışıyor. Sonra bu da yetmiyor, „aşk‟ adı altında kocasına yaklaşmak için kendi bacağını kesiyor. Kadın nedense asıl tersliğin kocasının askere sağ salim gidip tek bacakla dönmesinde olduğunu görmüyor. Aslında bu tam da egemen zihniyetin istediği şey değil mi? Doğrusu hikâyeyi okurken sormadan edemiyorum: Nerede azınlığın anlatısı? Nerede askeriyede bir hiç uğruna ölenler? Boralıoğlu‟nun ne yazık ki bu sorulara verecek cevabı yok. Ya da var ama cevaplar iktidarın camlarının arkasına gizlenmiş. Ne kadar bakarsak bakalım bakışımız hep çoğunluğun, iktidarın bakışı. Sonuçta başta her ne kadar mağlupların, geride kalanların hikâyesini kim anlatacak dediysek de, onların hikâyesini sadece derlemek yetmiyor. Aynı zamanda onları, iktidarın bakışından uzakta, en az „kazananlar„ kadar kanlı canlı figürler olarak anlatmak gerekiyor. Böyle olmayınca insanların yaşantılarını, mağduriyetlerini kendi hikâyemizin serencamına uygun biçimde kullanmaktan öteye gitmiyoruz. Belli ki Boralıoğlu geride kalanların, azınlıkların hikâyelerini anlatmaya çalışmış. Ancak “Pilavcı Karısı” ve ”Pepuk Kuşu” gibi hikâyelerindeki tutumu kitabın geneline yayılmayınca , çabası iyi niyet olarak havada asılı kalıyor. Ezgi Büşra Bilgin Çağatay Sel Düşünen İnsanın Yalnızlığı Yalnızlık genelde insanın tek başına olmasıyla, etrafında etkileşime geçebileceği insan olmamasıyla bağdaştırılır ama yanlıştır bu düşünce. İnsan şüphesiz en çok kalabalıklar içindeyken yalnızdır. Etrafı çeşit çeşit insanla doludur. Konuşmak ister ama konuşamaz. Bunun sebebi de konuşacak bir şeyinin olmaması değil tam tersi söyleyecek çok fazla şeyinin olmasıdır. Anlatmak ister derdini, hayallerini. Düşüncelerini diğerleriyle paylaşmak, onların da fikrini almak ister ama karşısındakilerin anlayamayacağından korkar. Ya da daha kötüsü yanlış anlayacaklarından, onu yargılayacaklarından, farklı olduğu için dışlayacaklarından korkar. Hep içine atar söylemek istediklerini. Eğer gerekirse kendi kendiyle konuşur ama dışarıya aktarmaz ne hissettiğini. Çocukken hep araştıran, yeni bir şeyler öğrenmeye hevesli biriydim. Ne zaman evdeki bilgisayar bozulsa saatlerce oturur bilgisayarı nasıl tamir edebileceğime bakardım internetten. Sanırım internetin en sevdiğim yanı da iyi bir araştırmayla bilgisayar tamirinden, yemek tariflerine kadar her türlü bilgiye ulaşabilmemdi. Ne zaman bir şeyler araştırmak için bilgisayarın başına otursam konudan konuya atlar, başlangıçta araştırdığım şeyle hiç alakası olmayan yeni bilgiler öğrenirdim. Lisede tarih ve felsefeyle tanışmamdan sonra da bu huyum devam etti. Sezar’ı araştırırken Roma’yı, Roma’yı araştırırken Cicero’yu, Aristo’yu tanıdım. Benden binlerce yıl önce yaşamış insanların sohbetlerine katıldım. Fikirlerini düşündüm onların fikirlerine karşı kendi fikirlerimi öne sürdüm. Otobüs beklerken, metroda, ne zaman boş vaktim olsa hep onların fikirlerini nasıl ilerletebilirim diye düşündüm. Özgür irade mümkün müdür? Bilgi doğuştan mıdır? Kafamda hep bu sorular vardı. Kendimce cevaplar verirdim bu sorulara ama kafamdaki bir soru işaretini giderirken tek yaptığım yerine onlarca yenisini getirmekti. Bir noktadan sonra dönüp etrafıma baktığım zamansa beni yakan bu ateşin diğer insanları yakmadığını fark ettim. İnsanlar felsefeyi sadece lisede anlatılan bir ders; merak etmeyi, sorular sormayı, düşünmeyi ise boş uğraş olarak görüyorlardı. Ben aradan geçen binlerce yıla rağmen kendilerinden söz ettirebilen insanları merak ediyordum ama onların akıllarında tamamen farklı şeyler varmış. Düşünmeyi lisedeki felsefe derslerinden sonra bırakan, merak ve ilgilerini kaybeden bu insanların akıllarında favori ünlülerinin yeni sevgilisi ya da en sevdikleri dizinin yeni bölümünde ne olacağı gibi şeyler varmış. İlk başlarda anlam veremiyordum bu duruma. Bir insan neden hiç tanımadığı biri hakkında ya da kurmaca olan bir televizyon şovu için bu kadar kafa yorarken neden hiç tanrının varlığını, güzellik kavramının ne olduğunu merak etmez diye düşünüyordum. İsterseniz kibir deyin isterseniz küstahlık ama hâlâ da anlam veremem insanların neden böyle gereksiz şeylerin üstüne bu kadar düştüklerine. Milyonlarca yıllık evrimin ürünü olan ve insanoğluna dünyanın bütün nimetlerini açan düşünme yetisini neden kullanmıyoruz? İnsanlar gerçekten merak mı etmiyorlar yoksa sabah sekiz akşam beş çalışırken vakit mi bulamıyoruz düşünmeye? Ya da zor mu geliyor bilinmeyeni tahmin etmeye çalışmak? İnsanlar genelde kendilerine neden düşünmediklerinin sorulmasından hoşlanmazlar. O yüzden yüksek sesle sorulmaz bu sorular sadece kulaktan kulağa fısıldar filozoflar. Çünkü bilirler ki farklıdır düşünen insan ve pek sevilmez bu yüzden toplumda. Galileo’nun yargılanması, Sokrates’in zehir içirtilmesi, Cicero’nun başının kesilmesi bunun ispatıdır. Onlar da kabuklarına çekilirler kendilerini korumak için, uzaklaştırırlar kendilerini toplumdan. İşte böyle başlar düşünen insanın yalnızlığı. Ne kadar kulağa kötü bir şey olarak gelse de sakın yalnızlığın kötü bir şey olduğunu çıkarmayın bu yazdıklarımdan. İnsan çoğu zaman kendisiyle olan sohbetlerinde bulur sorularının cevaplarını. En üretken olduğu dönemdir insanın yalnız olduğu dönem. İnsanı gelişmeye, ilerlemeye zorlar yalnızlık. Cem Şancı’nın da Yalnızlık Doktorası’nda dediği gibi “Yalnızlıkla barışmak olgunlaşmaya uzanan yolda ilk adımdır.” O adımı bir defa attı mı insan o zaman başlar merdivenleri çıkmaya. Ancak merdivenlerin sonunda bulabilir huzurunu yalnız adam. Cem Akçakaya PAPAZ’IN BAĞI Ankara’nın orta yerinde, yarım yüzyıllık çınarlarla, asma bahçelerle, bol yeşillikle göze ve ruha hitap eden, dere sesiyle kulağı okşayan bir yer olsa keşke değil mi? Varmış zaten. Ankara denince doğal ortamı bozkır ve kuru havadan öteye gidemeyen, beşeri tarafı gri binalardan geçilmeyen bir şehir görüntüsü geliyor insanın gözünün önüne. Hafta sonu keşfettiğim yer işte bunların tam zıttı olan, Ankara’dan çok sanki Marmara Bölgesi’ndeki bir şehirde yer alması gereken bir yer gibiydi. Papaz’ın Bağı’ndan bahsediyorum. Hafta sonu başkentte kültürel bir etkinlik dışında yapılacak pek de bir şey olmadığı için sızlanırken, annem imdadıma koştu ve “Papaz’ın Bağı’na gittin mi sen hiç?” dedi. Ben, o da neresi der gibilerden bir bakış atınca yerini tarif etti. Annemin Çankaya’da bir adres vermesine şaşırmıştım çünkü biz Ankaralılar bir parça yeşillik görebilmek ümidiyle kilometreler boyu süreriz arabamızı. Genelde bu uzun yolculukların en güzel karşılığı da ODTÜ’ye bağlı olan Eymir Gölü’dür. OR-AN’da TRT merkez stüdyolarının arkasında bulunan bu vaha da özellikle bisiklet meraklıları için iyi bir alternatiftir ama uzak sayılabilir. Gölbaşı’nda bulunan Mogan Parkı gibi yerler de estetik hiçbir unsur taşımayan ve aslında yeşillikten çok yine beton olan piknik alanlarından başka bir şey olmadığından tercih edilmez. Şimdi bunların aksine şehrin göbeğinde bir yere doğru yola çıkmış olmak beni epey şaşırtsa da, annemle aramızdaki kuşak farkından ötürü onun beğendiği bir yeri beğenmeme hakkımı da saklı tutuyordum. Ama daha oraya varır varmaz annemin nasıl da zarif bir zevki olduğunu anlayacaktım. 1963 yılında eskiden bir papaza ait olduğunu öğrendiğim bu yer, kelimenin tam anlamıyla çölün ortasında bir vaha. Biraz bakımsız olsa da çok sorun etmedim, hatta el değmemiş havasından ötürü hoşuma bile gitti diyebilirim. Yaş ortalaması bir hayli yüksek, dolayısıyla burada hayat daha ağır akıyor. Bu bakımdan, yoğun ve kalabalık geçen şehir hayatı içerisinde durup soluklanmak için çok iyi bir yer. Semaver kültürünün devam ettiği, süs havuzundaki kaz seslerinin tavladaki pul seslerine karıştığı bu yerde, ister yemek yiyin, ister nargile tüttürüp keyif yapın. Kat kat inilen ufak bir vadiye kurulmuş olan masa sandalyelerden hangisine oturursanız oturun, keyifli bir gün olacağını hemen anlıyorsunuz. Fakat bu keyif ne yazık ki sadece ortamın sağladığı keyif. İşin bir de “insan” kısmı var. Ne yazık ki “işletmecilik” denen olgudan burası da nasibini bir hayli almış ve sıradan bir kafe mantığıyla işletiliyor. Her katın başka bir kafeye ait olduğu bu yerde, kimisi menü getirmeyip kafasına göre fiyat biçerken, kimi siparişi eksik getiriyor, kimi temiz getirmiyor. Kısacası “senin gibi müşteri bizde çok, sen gidersen yenisi gelir” mantığı hakim ve müşteriye çok da saygısı olmayan kimselerce işletilmesi bir hayli üzücü. Eski Ankara’nın bir parçası olan Papaz’ın Bağı’nı, keşke eski Ankara görgüsü ve terbiyesinden nasibini almış kişiler işletse; böylece hem doğal hem de beşeri faktörlerin tamamen keyif verdiği gerçek anlamda bir cennete düşmüş olurduk.Yine de dört tarafı binalarla çevrili, hem sigaradan hem arabaların egzozundan duman altı olan sıradan bir kafeye gitmektense, burayı tercih ederim elbette. Yeri Gaziosmanpaşa’daki Kuleli Sokak’ta olan bu gizli bahçeye otobüsle de kendi aracınızla da gidebilirsiniz. Eski Ankaralıların keyfine ortak olmak için çok da beklemeye gerek yok, hazır havalar da ısınmışken Papaz’ın Bağı iyi bir tercih olacaktır. Fatmanur TOK MUTLULUK ZAMANI Mutluluğu nasıl tanımlarız? Hayatımızdaki en önemli olmazsa olmaz kavramlardan biridir mutluluk… Yaşamlarımızın her bir parçasını en derinine kadar etkiler ve onlara renk katar. Her insan mutluluğu farklı şekilde elde eder ve tanımlar. Kimilerimiz için mutluluğu belki çok para temsil ederken kimilerimiz içinse büyük bir aile temsil eder. Mutluluk her yerdedir aslında ve sürekli göz kırpar bizlere onu fark etmemiz için. Kimi zaman bir yoksulun çaresizce bize doğrulan avuçlarından kimi zaman ise yaşlı bir teyzenin caddede karşıdan karşıya geçerken yardım arayan gözlerinden… Mutluluk küçük adımlar bekler bizden ve “Haydi yardım et ki bana ulaş.” der sanki böyle zamanlarda. Bazen fark edemiyoruz elimizdeki şeylerin varlığıyla aslında ne kadar çok mutlu olabileceğimizi ve mutlu olmak için yeni şeyler aramaya boş bir çaba içinde devam ediyoruz. Daha önce hiç mutluluğu hangi kelimelerle ifade edebileceğinizi düşündünüz mü veya mutluluğun resmini çizmenizi isteseler ne çizeceğinizi düşündünüz mü? Dianne Dengel’in mutluluk kavramının kendisi için ne ifade ettiğini yansıttığı Home Sweet Home adlı tablosu önünde saatlerce bakılabilecek ve insanı alıp uzak diyarlara götüren eserlerden birisi. Bu tabloya baktığımız zaman oradaki mutluluğu oluşturan ailesel bağın güçlülüğünü, duyguların sıcaklığını ve olağanüstü boyuttaki huzuru en derinimize kadar hissedebiliriz. Çocukların ve yetişkinlerin yüzündeki gülümseme ve hatta hayvanların yüzündeki huzur, rahatlık ve sakinlik ifadesi çok başarılı ve etkili bir şekilde yansıtıyor mutluluğu. Resmin bir diğer ilginç özelliği ise bakan kişiyi orada olmaya, o yatakta yatmaya, oradaki insanlar ile aynı duyguyu paylaşmaya ve sonsuz mutluluğu hissetmeye özendirmesi. Aslında bakan kişilerin önemli, çabuk etkilenen ve zayıf noktalarına dokunarak ve özlemini çektikleri şeyi göstererek çekiyor insanları içine bu resim. Bir diğer yandan ise çeşitli mesajlar içeriyor. Mutluluğun ne kadar kolay bir şekilde elde edilebileceğini de vurguluyor aynı zamanda. Küçük bir yardım etme, bir hediye alma, insanlara gülümsemek ve onların yüzlerindeki gülümsemeyi görmek veya küçük bir çocuğa balon vermek bile yeter mutlu olmamıza. Mesela Home Sweet Home adlı bu tabloda fakirlik gibi tüm olumsuzluklara karşı sadece soyut bir şey olan sevginin sıcaklığının mutluluğa ulaşmak için yettiğini görüyoruz ve bu tabloya bakınca bizler de mutlu olmuyor muyuz gülen insanları görünce? Garip bir içgüdü ile yaşıyoruz bunu… Asıl mutluluğu onların yaşadığını görmemize ve dışarıdan bakan biri olmamıza rağmen… Sadece kendimiz mutlu olduğumuz zaman sevinemeyiz ki… Etrafımızda ne kadar mutlu insan varsa mutluluk da bize o kadar yakındır aslında ve tıpkı sevgi gibi paylaştıkça çoğalır. Bir mutluluk bin mutluluk misali… Her ne kadar hayatta tüm istediğimiz şeyler gerçekleşmese bile mutluluğun aslında hemen bir adım ötemizde olduğunu unutmamamız gerekiyor. Mutluluk sadece somut ve hayali şeyler ile elde edilemez ki zaten. Bir kişi düşünün kocaman ve dünyanın en güzel evi ve arabasına sahip olan… Eğer sevdiği kişiler bu kişinin hayatında olmazsa o ev ve araba ne kadar mutluluk getirir ona ya da yeter mi mutlu olmasına? Ya da huzursuz ve sevgisiz bir hayatı olsa huzuru ve sevgiyi bulmadan ulaşabilir mi mutluluğa? Mutluluk gizli bir kutu aslında… Anahtarı herkeste bulunan fakat herkes için açılma yolu ve zamanı farklı olan… Home Sweet Home adlı tabloya bakarken şundan emin olabiliriz ki resimdeki insanlar, onu yapan ressam ve biz bir mutluluk kutusunu açtık ve mutluluğa ulaştık. Şimdi sıra başka bir mutluluk kutusunu belki bir resme bakarak belki birine yardım ederek belki de bu yazıyı okuyarak açıp mutluluğumuzu arttırmakta. Kaynakça Dengel, Diana. Home Sweet Home.1974. YOLLAR İZMİR'E ÇIKINCAYolculuklar hakkında her insanın anlatacağı farklı şeyler vardır şüphesiz. Çünkü yollar herkes için farklı anlamlar ihtiva eder. En basitinden “kiminin yolları ekmeğe çıkar, kiminin şaraba”1. Fakat hemen her yolcu için ortak bir şey vardır ki o da yola bir amaçla koyulduğumuzdur. Gidilmesi gereken yerlerimiz ve gitmek için sebeplerimiz vardır. Zaman, mekân, yolcu ve yolculuk bu sebeplere birer vasıtadır. Bunu idrak ettiğim günün akşamı, sebebi veya amacı olmayan bir yolculuğun içine atılma iştahıyla kabarmış halde buldum kendimi. O hafta sonu derme çatma bir seyahat çantası hazırladım hemen, kafamda nereye gideceğime dair bir taslağın şekillenmesine kati surette izin vermeden bir solukta AŞTİ’ye gittim. Aldığım soluğu verirken görevliden İzmir’e bir bilet istedim. İzmir’i tercih etmemin nedeni sanıyorum İzmir’e gitmem için bir nedenimin olmamasıydı. Saatler içerisinde sağ elimde bavulum, sol elimde otobüs biletimle ben bir “yolcu”ydum. Koltuğuma yerleştim, içimde her saniye büyümekte olan heyecanıma rağmen kafamı koltuğa yasladığım gibi uykuya daldım. Günün ilk ışıklarının omzuma düşmeye başladığını vücuduma yayılan ılıklıktan hissediyordum. Göz kapaklarımı kaldırmamakta direttiğim için görme yerine dokunma duyumu kullanmaya bir süre daha devam ettim. Biraz sonra cama yasladığım başımın sert bir darbe almasıyla patika bir yola girdiğimizi anlayıp gözlerimi açma zahmetinde bulundum. Karşılaştığım mavilik, mahmurluğumu atmama yetti. Deniz bütün güzelliğiyle sere serpe karşımdaydı. Ankaralı birinin güne denizi görerek başlamasının ne denli muhteşem bir his olduğunu anlıyorsunuzdur sanıyorum. İşte içimde henüz filizlenmiş o muhteşem hisle otobüsten indim ve ilk durağım olan Basmane’ye, kalacağım hostele gittim. Basmane oldukça eski bir yerleşim yeri. İzmir’in pek çok muhitinde olduğu gibi burada da eskiden Rumlar yaşamaktaymış, bugünse başta Türk, Rum, Arap olmak üzere farklı etnik kökenlere sahip birçok insana rastlamak mümkün. Kaldığım hostel de bölgedeki diğer yapılar gibi varlığından ancak içeri girdiğimde haberdar olduğum arka bahçesi, tavanları oldukça yüksek odaları ve üzerine basınca acı çekercesine gıcırdayan yer döşemeleriyle 250 yıllık geçmişini ele vermekten çekinmedi. Odama yerleştikten hemen sonra oda arkadaşlarımın tavsiyesiyle denize gitmek üzere yola koyuldum. Yaklaşık iki buçuk saatimi alan ve gitmekten vazgeçme fikrine defalarca yaklaşıp teğet geçtiğim bir periyodun ardından kendimi Foça’nın serin sularına bıraktım. Mavi, olağanca cazibesine rağmen yeşili kendine çekmeyi başaramamış olacaktı ki etrafta ağaçlara tek tük rastlıyordum. Ne yazık ki bölgede turistik anlamda da büyük bir yatırımın olduğunu söyleyemem. Ama dinginlik arayanlara tavsiye edebileceğim ilçeler arasında yerini aldı. Yine iki üç saat süren bir yolun ardından nihayet akşam saatlerinde Foça’dan dönmüş oldum. Alsancak sahili boyunca yürüyüş yapmak niyetiyle kahve aldım. Fakat şiddetli esen rüzgâr ve yüzüme yüzüme atıştıran yağmur sebebiyle bu pek mümkün olmadı. Sıcaklıkta gözlemlediğim bu ani düşüş İzmir hakkındaki beklentilerimi pek karşılamadı, itiraf etmeliyim. Elimde hayal kırıklığım ve kahve bardağımla titreye titreye konakladığım yere geri döndüm. Odamda kalan diğer gezginlerle yaptığımız kısa ve keyifli sohbetten sonra yatağıma uzandım. Ancak uykuya dalmakta biraz zorlandım çünkü ne zaman gözümü kapatacak olsam odadaki yabancı insanların bakışlarını üzerimde hissediyordum. Gereksiz olduğunu sonradan anlayacağım birtakım endişelerime rağmen ilerleyen dakikalarda uykuya dalmayı başardım. Ertesi gün sabahın erken saatlerinde sırt çantamı toplayarak kaldığım yerden ayrıldım. Kahvaltıda İzmirlilerin dilinden düşürmediği, menüsünden eksiltmediği; İzmirli olmayan pek çok insanınsa “hamur işi” kelimesinden daha fazlasını layık görmediği boyozu tatmaya karar verdim. Oldukça meşhur bir fırının önüne vardığımda karşılaştığım uzun sıra beni birazdan tanışacağım lezzet konusunda heyecanlandırdı. Pek çok çeşidin arasından ballı, mercimekli, sade ve çikolatalı olmak üzere dört boyoz alıp çıktım. Diğer yerlere göre biraz daha pahalı satmasına rağmen gayet düşük bir bütçeyle karnınızı doyurabileceğiniz güzel bir boyozcu olduğunu düşünerek Kordon’a doğru yol aldım. Bir yandan denizin rüzgârla dansını izliyor, diğer yandan damağımın yeni bir lezzetle tanışmasına keyifle tanık oluyordum. Birkaç saat içinde yeni durağım olan Tarihi Asansör’e ulaştım. Turistik bir cazibe merkezi haline gelmesine rağmen asansörü ücret ödemeden kullanabiliyor olmamız beni hem şaşırttı hem de Ankara ile kıyas yapmaya itti. Bizim oralarda on üç kat çıkmanın bedeli on üç liradan aşağı olmazdı, diye içimden geçirdim. Karşıma çıkan şehir manzarası ile bu düşüncelerden hızla sıyrılıp o an İzmir’de olmanın keyfine vardım. Öğlen yine İzmir’e gelince mutlaka tadılması gereken yemeklerden biri olan söğüşü tatmak üzere bir restorana oturdum. Yaklaşık bir saatimi restoran sahibi teyzeyle sohbet ederek, savaşmayıp “söğüş”erek geçirdim. Son durağım İzmir Saat Kulesi’ydi. Meğer burası İzmirliler için bir başlangıç noktasıymış. İnsanlar birbirini burada bekliyor, buluşma yeri olarak burayı seçiyormuş. Haliyle ben de gittiğimde kol saatine attığı sık bakışlarıyla birini beklediği alenen anlaşılan birkaç orta yaşlı bayana; camiden yeni çıkmış, soluklanan amcalara ve muhabbet eden teyzelere rastladım. Ankara’ya dönüş vaktimin yaklaştığını fark edip tam otogara doğru gitmeye yelteniyordum ki gözüme sevgili olduklarını anladığım bir çift çarptı. Saat Kulesi önünde buluşmak üzere birbirlerine doğru ilerliyorlardı. Bir süre hareketsiz kaldım, filmin sonundaki kavuşma sahnesini bekler gibi onları seyrettim. Attıkları her adım nasıl da gittikçe daha büyük bir anlam kazanıyordu? Düşündüm. Son iki günde yaşadıklarımı zihnime getirdim. Bir sebebim olmadan geldiğimi sandığım İzmir’de saatler içinde fark etmeden ben de bir şeyler peşinde koşar olmuştum. Yolda olmanın, yolcu olmanın bir sebep gerektirmediğini sanarken adımlarımı yeri gelmiş deniz, yeri gelmiş boyoz için atmıştım. Evet, yavaş yavaş anlıyordum ki yolculuklar hakkında iki şey kaçınılmazdı: yolları yalnızca sebepleri var ederdi ve “Yola bir düşüldü mü ömür boyunca gidilirdi”2. KAYNAKÇA: 1-2. İlhan, Attila. “Şahane Serseri”.Sisler Bulvarı. İstanbul: İş Bankası Kültür Yayınları, 2017.Baskı. SADECE BİR RESİM DEĞİL, RESİMDEN DAHA ÖTESİ! Bazen bir resim veya bir fotoğraf bize değişik hisler ve hazlar yaşatır. Bazen korkarız ve bazen de sanki buharlı bir tren aniden üzerimize gelirken siren yaparmışçasına ürkek bir hâle dönüşürüz. Bu yüzden insanoğlunu bu çalışmaları nadide sanat eserleri olarak dikkate alır. Her bireyde farklı hisler, farklı düşünce ve çağrışımlar uyandıran bu olağanüstü durum, dünyaca ünlü bir fotoğrafta en üsttedir ve hatta bütün yorumlar, incelemeler ve eleştiriler yapılmasına rağmen hâlâ sırrı tam olarak çözülememiştir. O muhteşem ve insanları adeta hücrelerine kadar etkileyen eser; mucit, dâhi ve belki de dünyada en çok iz bırakan sanat adamlarından Leonardo Da Vinci’nin Mona Lisa’sıdır. Kimi insanlar ona baktığında hiçbir şey hissetmediklerini söylerler, kimisi de bu donuk suratlı ama aynı zamanda da derin bir gülüşe sahip olan Mona Lisa’ya hayran kalırlar. Milyarlarca insan bu resmi farklı yorumlar ve bu sayede değişik düşünceler ortaya çıkar. Peki, nedir bu enteresan durumun sebebi? Bir eser ve bir kadın nasıl bu kadar esrarlı olup insanların binlerce değişik fikirler düşünmesine yol açabilir? Bir resim, bir görüntü ve bir kadın… Sanki ilk okunduğunda bu 3 kavram nasıl birbirlerini tamamlar dersiniz. Birbirlerinden bağımsız ve hiçbir örüntüsü olmayan kavramlar… Fakat esere baktığımızda öyle değildir. Bazen sanki her türlü yoğunluğu, işi, derdi ve tasayı bırakıp bir sahil kabasına yerleşmişiz hissi verir Mona Lisa. Huzur ve mutluluk doldurur içimizi. O derin ve içten gülüşü bizim bu dünyada yaşadığımız sıkıntıları unutturur, çiçek ve mükemmel esans kokuları gelir burnumuza. Sanki cennetteyizdir ve Mona Lisa bize doğru gülerek gelmektedir. Bunların tam tersine, bazen baktığımızda bir daha asla bakmamak gerektiği hissi gelir. Karamsarlık, buhran, bunaltı, ürkünçlük, sıkıntı, stres ve hatta daha fazlası olarak intihara sürükleyecek düşünceler… Bunların hepsi Mona Lisa’nın sunulduğu ortam ve atmosferle alakalıdır belki de. Belki de bizim yaşadığımız ve hatırlamak istemediğimiz karanlık ve cefalı zamanlarla alakalıdır. Bu istenmeyen durum çerçevesinde, Mona Lisa’nın tatlı gülüşünün aslında ne kadar sinir bozucu ve insana cinnet verecek bir hareket olduğunu düşünürüz bazen. Sanki bizimle alay etmektedir; kilomuzla, boyumuzla, fiziksel görünüşümüzle ve belki de düşüncelerimizle, tabularımızla ve hareketlerimizle. Hangi insanoğlu rahatsız olduğu bir konuyla ilgili dalga geçilmesini ve kendine gülünmesini ister ki? İşte Mona Lisa tam olarak bunu yapmaktadır bizim kasvetli ve siyah dünyamızda; bizi bulunduğu zengin ve rahat ortamından iğnelemekte ve dalga geçici bir gülüş atmaktadır. Bazen Mona Lisa ne mutluluk ne de karamsarlık çağrıştırır; muhteşem bir sanat eseri ve onun hâlâ çözülemeyen muhteşem etkisini çağrıştırır. Sanatsal bir yaklaşımla ve haz duymak için baktığımızda açıkça görürüz; bu eser dünya standartları dışında bir eserdir. Asırlar boyu konuşulmak, tartışılmak ve bakılmak için oluşturulmuştur hatta sanki Leonardo Da Vinci bunun olacağını tahmin ederek bu eseri ortaya koymuştur. Baktığımızda sanki o dönemlere gideriz. Binaları, insanları, kıyafetleri, sesleri ve kültür yapısını iliklerimize kadar yaşarız. Bu sefer de Mona Lisa’nın gülüşü bize bu hazzı yaşatmak içindir. Âdeta, bana bakın ve tarihi yaşayın der gibidir. Haklıdır, fakat bu insandan insana değişir. Bu durumdan dolayı da Mona Lisa oluştuğundan beri incelenmekte ve yorumlanmaktadır. Her insana yaşattığı his farklı ve giderek bu etkisini arttırmaktadır. Muhteşem bir eser, muhteşem bir sanatçı ve binlerce fikir. Bu kelimelerin hepsi dünyanın en ilginç ve en mükemmel eserlerinden biri olan Leonardo Da Vinci’nin Mona Lisa’sı için söylenmiştir. Onun her bir boyası, her bir noktası ve her bir inceliği adeta sanatsal zenginlik ve kalite kokmaktadır. Belki de bu yüzdendir ki her insan ona baktığında farklı hisler yaşar. Kimisi mutluluktan uçar ve kendini Mona Lisa’nın içimize sıcaklık veren gülüşüyle özdeşleştirir. Bu insanlar için artık mutluluktan daha üst bir mertebe yoktur, dünyaya gülmek için gelmişizdir. Kimisi korkar, kendini bir uçurumdan düşüyormuş gibi çaresiz ve dehşete düşmüş hisseder. Bu düşüşte her şeyini düşünür; geçmişini, korkularını, pişmanlıklarını ve kaçınılamayan meçhulü; ölümü. Kimi insanlar da sanatsal ve zevksel bir açıdan bakar. Onun muhteşem duruşuna, gülüşündeki sırlık duruma ve sanatın en güzel ve en saf haline bakarlar. Mona Lisa yıllar önce adını duyurmasına rağmen bu durum günümüzde katlanarak devam etmektedir. Belki de gelecek zamanlarda bunun sırrı bilimsel olarak çözülür fakat şu yadsınamaz bir gerçektir ki Mona Lisa hâlâ adı tam olarak konulamayan bir etkiye sahiptir ve en harika sanat eserlerinden biri olarak kabul görmeye devam edecektir. ŞÜKRÜ EMRE ERTOP Kaynakça: Da Vinci, Leonardo. Mona Lisa. 1503-1506. Oil on wood. Louvre, ParisEge Çağatay Bataklıktan Bildiriyorum: Kokuyor! Sol bacağıma bir ağrı saplandı ve çimlerin içine gömüldüm. Burnumdan nefes aldığımda suni çimler solunum sistemime hızla nüfuz etmeye başladı. Ben de çareyi ağzımdan nefes almakta buldum. Bugün yenilmemeliyim çünkü bir kez daha yenilmem bunu kanıksamamı sağlayacak. Kanıksamak, beraberinde rutini getirir ve rutin, evrende en korkulası şey olmalı. Kulübeye sorun olmadığını vücut dilimle ifade etmeye koyuldum. Günün sonunda sol bacaksız da kalsam savaşım sürmeliydi. Gözlerimi kulübeden bacağıma kaydırdım ve hafıza isimli fotoğraf rulomda sıradaki karede bacağım ve ben birlikte bir sedye üstünde yer alıyorduk. Yenilmiştik. Evet, yazının girişinde size bir anı sundum. Bu anı benim, babamın, kayınımın veya Kumburgaz’daki yazlık arkadaşımın değil. Gelişigüzel yazılmış bir yenilgi örneği yalnızca. Bu çizilen profil sakatlanan bir amatör futbolcuya ait ve eminim siz de bunun yüzlerce benzerini dinlediniz. Bu tip hikaye dinlerken tek yaptığım onaylamak oluyor. Kalkıp dışarıdan biri olarak “Emin abi, bu sakatlanma anın seni son derece geliştirmiş olmalı.” demek de fazlasıyla manasız. Bu abi şu an babadan yadigâr bir çaycı işletiyor olabilir, belki de kapağı devlete atmıştır. Yine de size bu hikayesini anlatmanın bir yolunu bulacak. Sizi dakikalarca kitleyecek, sakatlanmasa Beşiktaş’ın as forveti olabileceğinden bahsedecek. Çünkü bu kişi çaycı veya memur olduğunu söylemektense futbolcu olamayışını söylemeyi yeğliyor. Yenilgiler insanları güçlendirir, çok klasik bir söylem de olsa katıldığımı söylemeliyim. Fakat sorun şu ki, kimi beklenmedik olaylar kişilerin toparlanmasını imkânsız kılıyor. Sanırım insanlar yenilmiş olmayı son dönemlerde pek bir sindirir oldu. Hatta sindirmek şöyle dursun, bunu yüceltmeye başladılar. Bu yönelim, edebiyata da yansımış olacak ki son yıllarda çıkan kitaplar sıklıkla bunu konu edinmekte. Ali Lidar, şu an revaçta olan bir şair ve kendisi de bu akımdan etkilenmiş olacak ki “kaybeden” insanlara yönelik şiirler kaleme alıyor. Kitap, önceki paragraflarda bahsettiğim “kaybeden insan” profilini çizmekte son derece başarılı. Hatta kimi şiirlerini son derece içselleştirdiğimi söyleyebilirim. “Mesaisine Geç Kalmış Ağustos Böceği” de onlardan biri. Çünkü geç kalmışlık ve bir zamana ait olamamak sık sık beni melankoliğe sürükler. Zaman akıp giderken durduğum yere dahi geç kaldığım hissi beni esir alır. Olmak istediğimden ne kadar uzakta olduğumu düşünürüm kimi zamanlar. Böylesi anlarda geçmişteki ben de gözüme güzel gözükür gariptir ki. Tek yanlış olan benmişim gibi gelir, şimdiki zamanda konaklayan ben. Geçmişi şatafatlı ve güzel örülmüş bir ağ gibi düşünürüm, gelecekse beni belirsizliğiyle cezbeder. Bulunduğum ansa burnumu çıkaramadığım bir bataklık olmanın ötesine geçemez. Geçmiş, özlemini duyduğum kendimi ve hâlâmı benden aldı. Gelecekse barındırdığı daha iyi fırsatları benden kaçırmayı sürdürüyor. Bu ne zamana kadar sürecek emin değilim, aslında gerçek bir kaybeden olup olmadığımdan dahi emin değilim ancak şu anda bulunduğum yerden hareket edecek takatim yok. Bu da sanırım hayat tarafından bir “bilinçli susma” olarak algılanıyor ve geleceğe veya geçmişe yaklaşma isteğim bir sonuca varmıyor. Özlemim ve ümitlerim belirsizleşmeye başlamışken ben pencere pervazına dayanmış bir şekilde şiir okuyorum. Belki bu bataklığın bir çıkışı var ama böylesi anlar geldiğinde çıkmaktansa şiir okumak daha cazip geliyor. Eminim siz de hayatın sizi sürüklediğini düşünmüşsünüzdür. Bu yenilgileri de hayatın sizi yarı yolda bırakması olarak anmış olmanız da çok olası. Böyle durumlarda da kendi çöplüğünüze bir kaybeden olarak dönüş yapıyorsunuz. Ben bu durumlarda kendimi şiir okurken buluyorum, size de öneririm. Çözüm olduğundan değil, yalnızca iyi hissettiriyor. Kaynakça: Lidar, Ali. Alengirli Şiirler. İstanbul: İthaki Yayınları, 2015. 6. Baskı. ​ ​KALABALIKLARIN İÇİNDEKİ ŞEHİRUyumayan şehir… Cidden bu şehir hiç uyumaz mı? Bence yalan söylüyorlar. Şehirler de uyur tıpkı insanlar gibi. Onların da ruhu var tıpkı sen ben gibi. Belki de sadece uyumuyorlarmış gibi numara yapıyorlar. Belki sorun onlarda değil de bizdedir. Biz ölümlü insanlar ölümsüz bir şehrin hızına yetişemiyoruzdur sadece.Her köşesinde farklı bir ruh saklıdır New York’un. Times Meydanı’na indiğinizde hiç durmadan akan bir şehir görürsünüz mesela. Herkes bir yerlere yetişmeye çalışır ama ne hikmetse(!) ne istedikleri yerlere yetişirler ne de hayata. Sövdürten traﬁğinden olsa gerek. Belki İstanbul traﬁğinin biraz daha insafsız hali… Yine de güzeldir bu şehir. Gidenleri etkisi altına alıverir hemen. Sıkılmazsınız bu şehri gezerken. Sürekli yenilenmeyi sevdiğinden midir bilinmez. Mesela bir gün yürüyen bir özgürlük anıtı görürseniz ya da Marvel’ın kahramanlarını canlı kanlı bir şekilde görüp fotoğraf çektirirken bulursanız kendinizi şaşırmayın. Farklılıkların şehridir New York çünkü. Başka bir gün Broadway müzikallerinin el yakan biletlerini almaktan kaçarken bir anda TKTS çıkabilir karşınıza ve yüzünüze bir tebessüm gamzesi düşebilir. Sonra hemen bilet sırasına girip oyunu beklemeye başlarsınız ve bunun hayatınızın deneyimi olduğunun farkına varırsınız. Ölmeden yapacaklarınız listesine bir de Broadway müzikaline gitmeyi ekleyin hemen. Verdiğiniz parayı kuruşuna kadar hak edeceğinden şüpheniz olmasın. Bir kere oyuncular tüm benlikleriyle, hissederek oynuyorlar oyunlarını ve kendi hayal dünyalarına dalmak yerine izleyiciyle buluşuyorlar. Sizi de oyunun içine dahil ediyorlar yani. Kendinizi müzikal izler gibi değil de 20.yüzyıldaki bir opera sanatçısı gibi hissediyorsunuz. 20.yüzyıl ve opera sanatçısı dememden anlayacağınız üzere “The Phantom of the Opera” oyununa gittim. 10.000’den fazla sahnelenen ve çeşitli ödüller alan bu oyun masum dansçı bir kızın operadaki bir hayaletle tanışması ve hayaletin onu eğitmesiyle çok beğenilen bir sopranoya dönüşmesini ve sonrasındaki aşk, ihtiras, saadet üçgenini çok başarılı bir biçimde ele alıyor. Bu müzikali kesinlikle kaçırmayın derim ben. Kaçırırsanız hayatınızın hatasını yapmış olursunuz çünkü. “The Phantom of the Opera” demişken “Les Miserables” ve “The Lion King” oyunlarının da hakkını vermek lazım. Ağlatan güzellikteki bu oyunlara da bir bakın bence. Müzikalden çıktıktan sonra New York sokaklarında kaybolmayı deneyin bir de. New York en iyi gece hissedilir çünkü. New York’u değil de kendinizi hissedersiniz onca kalabalık arasında. Dev, soğuk binaların arasından geçerken kendinizi o kadar küçük hissedersiniz ki aslında çok da büyük olmadığınızı fark edersiniz. Herkes gibisinizdir. Ne bir eksik ne bir fazla… Tamam, ilk başlarda bulutların üstünde tıngır mıngır gezinen egomuzu yeryüzüne indirmek biraz zor olacak ama bundan öncekiler gibi doğup, yaşayıp, öleceğiz işte. Arkanızdan ağlayanınız var mı ona bakın derim ben. “Gökdelenler şehrin mezar taşlarıdır.”1 diyor ya bir yazar, YALAN! Şehrin mezar taşlarını insanlar oluşturur. Gökdelenler değil kendi farkına varamayan insanoğludur şehri buz gibi yapan. Bu farkındalık içinde sokaklarda gezinirken yürümekten kanamaya başlayan ayak bilekleriniz dürter sizi. İşte o zaman Central Park’a geldiğinizin farkına varırsınız. Central Park’a girer girmez faytoncular kovalamaya başlar sizi. Adamlar da ekmeğinin peşinde tabii. Paçanızı onlardan kurtarır kurtarmaz gölete yönelirsiniz. Tabii gölete yönelmenizle beraber bir sincabın paçanızdan tutması bir olur. Hemen “Ne kadar sevimli:)” diye kanmayın, zararlı olabiliyorlar. Beni gölet boyunca kovalamıştı bir sincap sürüsü mesela.Yolunuz düşerse New York’a bir gidin derim ben. Hatta mümkünse yolunuzu New York’a düşürün. Sokaklarda sabahın köründe cirit atan sincaplar görmeniz, adımınızı attığınız her yerde bir sanat eserine denk gelmeniz mümkün. Hatta adımınızı attığınız yere de bir bakın. Şimdiden iyi yolculuklar dilerim.Semra ALTINAŞ1 Bana Masal Anlatma, Burak AksakGülnihal Muslu HAYAT SAHNESİ Hayatım ne kadar gerçek? İstediğim her şeyi yapabiliyor muyum? Şimdiye kadar aldığım kararları bilinçli ve istekli bir şekilde mi aldım? Hepsinden önemlisi ne kadar farkındayım? Kendime bu soruları sorduğumda aklıma gelen ilk cevap “Evet.” olmuştu. Ancak bir iki saniye sonra verdiğim bu cevaba karşılık içimdeki bir sesin “gerçekten öyle mi, yoksa kendini mi kandırıyorsun” dediğini net bir şekilde hatırlıyorum. Kendi içimde yaşadığım bu ikilemden sonra hayata dışarıdan bir göz ile baktım. İnsanlar birbirine gülüyor, birbirleri ile sohbet ediyor, sarılıyor ve birbirlerini ne kadar sevdiklerini söylüyorlardı. Ancak aynı zamanda tebrik ederken sözlüklerin arasına duyulmayan ama hissedilen “O ödülü sen değil, ben hak etmiştim!” ya da sıradan bir sohbet esnasında “Seni dinlemek zorunda değilim, sus artık!” cümlelerinin girdiğini gördüm. Kimse aslında söylemek istediğini söylemiyor ya da yapmak istediğini yapmıyordu. Kendine karşı bile dürüst değildi insanlar. Sanki herkesin kendine verdiği bir rol vardı ve hayat sahnesinde oynuyorlardı. İstesem de istemesem de ben de bu sahnede insanlarla birlikte onların yazdığı senaryoyu oynuyordum. Truman Burbank gibi… Kelimelerle ifade etmeseler de yolda yürürken yanımdan selam verip geçen yan komşumun –giydiğim kıyafetler ve saçımın renginden olsa gerek- “Kendini bir şey sanıyor, ukala!” dediğini, okulda her karşılaşmamızda yüzüme gülen “arkadaş”ımın “Derste sana ihtiyacım olmasa yüzüne bile bakmam ama ne yaparsın işte çaresizlik! Başka birini bulana kadar seninle idare edeceğim.” dediğini duyuyorum. Biliyordum, daha doğrusu hissediyordum nereye gittiğini bilmediğim bir senaryoyu oynadığımı. Sadece yüksek sesle söyleyememiştim daha önce. Şimdi kendime itiraf ediyorum, kendimi kandırmışım. Filmi izleyene kadar Truman Burbank gibi bir oyunun içinde olduğumun farkında değildim. Her ne kadar bütün dünya izlerken otuz bir yılımı bir film setinde bütün geçirmemiş olsam da hayat da içinde yaşadığımız bir sahneydi. İnsanlar rolleri gereği bin bir türlü maske takıyorlardı. Matematik dersinde yanımda oturan, karşılaştığımızda yüzüme gülen arkadaşım sahne arkasında bambaşka biriydi. Onu ders çıkışı sınıfta unuttuğum not defterimi almak için döndüğümde görmüştüm. İki sıra arkamızda oturan başka bir arkadaşına benim yanımda oturmasının sebebinin derste tuttuğum notları kullanmak olduğunu, kıskanmaması gerektiğini söylüyordu. O an “arkadaş”ım maskesini çıkarmış mıydı yoksa başka bir maske mi takmıştı karar veremedim. Bazıları zayıflıklarını saklamak için uğraşıyor, bazılarıysa yaptıklarının sonuçlarına katlanmamak, merhamet görmek adına zayıf görünmeye çalışıyordu. Bir süre sonra maskeleri görmeye ihtiyacım kalmamıştı. Yanlarından geçerken, konuşurken hissediyordum. Maskeli oyuncular dışında duygularını saklamadan yaşayan, o an ne düşünüyorsa ne hissediyorsa yüzüne yansıtan, dolayısıyla da maskeye ihtiyacı olmayanlar da vardı. Nefes alamıyordum, içimde bir sıkıntı vardı. Sahneden inmek ve onlarla tanışmak için içimde büyük bir istek duydum. Ancak bunu yapabilmek için önce kendi maskemi çıkarmalıydım. Artık içinde bulunduğum durumun farkında olduğum halde, her şeyi kendi içimde yaşıyor, yan komşumun bana “ukala kız” dediğini bilmeme rağmen hiçbir şey yokmuş gibi selamlaşıyorduk. Biliyordum; benim gibiler vardı ve maskelilerden uzak durmak istiyorlardı. Ben de durmalıydım. Zor ve almakta geç kalınmış ancak gerekli bir karardı benim için. Daha da önemlisi benim ilk “gerçek” kararımdı. Maskemi çıkardığım an nefes almaya başladığımı hissettim. Üstümden tarif edilemez bir yük kalkmıştı. İlk defa kontrol bendeydi. Özgürdüm. Gördükçe içimi karartan maskelilerden kurtulmuştum. Artık hayat sahnesindeki bir oyuncu değildim. Sahneden inmiştim. Hayatımda ilk defa her şey daha net, anlaşılabilir ve basitti. Sadece saf gerçekler vardı. Benim kararlarım, benim isteklerim, benim hayatım… Sanki ilk defa görüyordum dünyayı. Yanımdan geçen kediyi, ağaçtan düşen yaprağı, bisikletiyle tur atan küçük kızı… Hiçbir şey hatırladığım gibi değildi. O zamana kadar yaşadığım her şey bambaşka bir boyut kazanmıştı. Geriye sadece maskesizlerle birlikte mutlu olmak kalmıştı. ÖZGÜRLÜK ADASI: SZIGET Yerden metrelerce yüksekte, Budapeşte semalarında tüy gibi süzüldü devasa metal kuşumuz. Güneş ışıkları dostça selamladılar bizleri, onlar da en az bizim kadar heyecanlı görünüyorlardı. Birkaç dakika sonra beni ve arkadaşım Büşra’yı hayallerimize ulaştıran devasa metal kuş, uçağım, ayaklarını piste koyar koymaz başladı Macaristan’daki maceramız. Uçaktan iner inmez sıcak lakin bunaltmayan bir rüzgâr yüzümü yalayıp geçti, bu sevimli ve sıcak Batı Avrupa şehri bana ilk selamını böyle vermiş oldu. Pasaport kontrolüne geldiğimizde görevli polis bayan Türk olduğumu gördüğünde sıcacık bir gülümsemeyle “Merhaba, biz pek de yabancı sayılmayız sizlerle, burası sizin de memleketiniz. Umarım Macaristan’ı seversiniz.” dedi. Ona kocaman bir gülümsemeyle teşekkür ettikten sonra uçarcasına vardım şehre giden otobüslerin kalktığı alana, tam bir hafta sürecek ilk yurt dışı seyahatimi ve festivalimi en yakın arkadaşımla birlikte geçirecek olmanın coşkusuyla. Sziget Festivali; Ağustos ayının ilk haftasında gerçekleşen, dünyanın her yerinden “çok değil, daha çok eğlenmek” felsefesini benimseyen gençlerin –Büşra ve ben gibi- akın ettiği bir müzik festivali. Eğer sizler de bizim gibi bu felsefeyi benimsediyseniz bu festival sizin için en doğru seçim olacaktır çünkü festival gerçek dünyanın içinde bambaşka bir dünyanın kapılarını da aralıyor, diğer festivallerden farklı olarak “özgürlük adası” denilen bir kavram ile. Büşra ile festivalden arta kalan zamanlarda Budapeşte şehir merkezinin her saatini yaşamayı, bu romantik ve masalsı şehrin kokusuyla ciğerlerimizi doldurma isteği konusunda hemfikirdik. Bu yüzden Sziget’de çadırda kalmak yerine ağırlıklı olarak üniversite öğrencilerinin tercih ettiği bir otelde kalmaya karar verdik. Odamıza eşyalarımızı bıraktıktan sonra pencereden dışarıya baktım; usulca akan Tuna Nehri’ni, karşımızda tüm görkemiyle duran Peşte yakasını, hem Osmanlı hem de Macar mimarilerinin izlerini taşıyan tarihi binaları seyretmeye başladım. Birden anladım ki, karşımda ikinci İstanbul’u buluvermişim. Memleketimden bin yetmiş bir kilometre uzakta da olsam o ev sıcaklığıyla sarıp sarmalandığımı hissettim ve anladım ki Budapeşte’de kalacağım süre zarfında asla yabancılık çekmeyeceğim, nitekim de öyle oldu. Ertesi sabah festivale gitmek için elimizde haritalarımızla ve içimize sığmayan coşkuyla yola çıktık. Bizi gören herkes yardım etmek için can attı desem yeridir, öyle sıcakkanlı ve samimi insanlardı ki içimden “Onlar bizim ülkemize gelmiş olsalar ben yardım etmek için bu kadar hevesli ve girişken olmazdım...” dedim ve kendimden fazlasıyla utandım. Yardımsever ve bir o kadar da sıcakkanlı Macar gençlerin yardımıyla Tuna Nehri üzerinde konumlanan Obudai Adası’na gitmek için “City Pass” adı verilen otobüslerden birine bindik. Otobüsümüz o meşhur demir köprüyü geçerken içimde küçük bir çocuğun coşkusu vardı, sanki bindiğim otobüs değil de çizgi filmlerde izlediğim, tek boynuzlu “Pony” olarak da bilinen o attı ve beni Pony’nin yaşadığı Gökkuşağı Ülkesi’ne götürüyordu. Bu festivale daha önce gelmiş birçok arkadaşımın ballandırarak anlattığı tecrübeleri zihnime akın etmişti. Adaya ayak bastığımız anda bize birer bileklik ile temsili bir Sziget pasaportu verdi yetkililer. Kapıdan girdikten sonra başka bir grup görevli temsili pasaportunuza damga basıyor ve sizi “Szitizen” ilan ediyor. Bu kavram özgürlük adasının vatandaşlarına verilen, buradan çıktıktan sonra bir daha eskisi gibi bakmayacağınıza değinen bir isim. Görevlilere bu ismin ve pasaportun neden verildiğini sorduğumda adaya giren her bireyin farklı özellikler barındırdığını lakin bu farklılıkların kıstas alınmadığını söylediler. Farklılıkları ortadan kaldırmak ve eşitlik kavramının önemini vurgulamak adına böyle bir şey yapmaya karar verdiklerini söylediler. O an Büşra ile birbirimize bakarak “ İşte Avrupa!” diye bağırdığımızı hatırlıyorum. Kapıdan girdikten sonra eşitliğin hüküm sürdüğünü ciddi manada hissedebiliyorsunuz çünkü sizi burada kısıtlayan kimsenin olmadığını, ne giydiğinize göre, ideolojinize ve inancınıza göre sizi yargılayacak insanların olmadığını fark ediyorsunuz. Gelenlerden bazıları ailecek gelmişlerdi, yaşlı çiftler de azımsanmayacak kadar çoklardı. Bu durum beni fazlasıyla mutlu etti, gerçek dünyanın acımasızlığının hiçbir izi yoktu burada. Burada kendinizi aniden bir partinin içinde bulabilme ihtimaliniz çok yüksek oluyor. Büşra ile sevdiğimiz grubun ana sahnede çıkacağını öğrenmiştik ve sahneye doğru ilerlerken kendimizi aniden bir balon partisinin içinde buluverdik. Yüz binlerce balon aniden havaya yükseldi, nereden geldiğini anlamamıştık bile. Bizimle birlikte bir sürü insan dans ediyor, zıplıyordu; hepimiz aynı yaştaydık sanki. Balonlardan sonra sevdiğimiz sanatçı ve grupların konserlerini izledik. Konser aralarından birinde içindeki sıvı sayesinde hava karardığında etrafa fosforlu ışıklar yayan bilezikler dağıtıldı ve ateş böceği gibi dans etmeye başladık, Budapeşte’de, Tuna Nehri’nin ortasında dans eden yüz binlerce ateş böceği… Havalimanları bana tarif edemediğim bir duygu değişimi yaşatıyor, eğer sevdiklerime kavuşuyorsam bir sevinç, onlardan ya da sevdiğim bir yerden ayrılıyorsam da hüzün. Budapeşte Ferenc Lizst Havalimanı’nda tam anlamıyla hüzün kaplamıştı içimi. Aileme kavuşacağım için sevinçliydim ama burası bana hiç yabancı gelmemişti ve Budapeşte beni büyülemeyi ve bir masalın prensesiymişim gibi hissettirmeyi başarmıştı. Festivalde geçirdiğim günlerin birbirinden pek farkı olmamasına rağmen bana kattığı nitelik ve eğlenceli anlar azımsanmayacak ölçüdeydi. Uçağıma bindikten sonra penceremden bakıp “Ülkeme yeni bir Bengi olarak dönmemi sağladığın için teşekkür ederim… Yine kavuşmak üzere.” diye fısıldıyorum Macaristan semalarına. Bengi Sena Doğuş 1 Göksu Erkoç ÇAĞ ATLAYAN KÖLELİK 'Yeryüzünde bunlardan daha iyi bir ulus bulunmadığına Majestelerin önünde ant içebilirim. Komşularını kendileri kadar seviyorlar, konuşmaları son derece tatlı ve kibar, konuşurken hep gülümsüyorlar. Elli adamla bu halkın hepsini boyunduruk altına alabilir ve onlara her istediğimizi yaptırabiliriz.' (Kristof Kolomb'un İspanyol Kraliçe'sine Kızılderilileri Anlatan Mektubu) Özgürlüğümüzün birkaç kişinin iki dudağı arasında olduğunu buram buram hissettiğimiz günlerde, özgür bir siyahi olan Solomon' un hayatının nasıl elinden alındığını, ailesinden nasıl koparıldığını görmek aslında bize çok da yabancı değil. Sadece ten renkleri yüzünden insan yerine konulmayan, herhangi bir eşyaymış gibi oradan buraya sürüklenip, istedikleri gibi davrandıkları o insanların yanında, esasen sahip olarak gösterilen ve kitap boyunca nefret ettirilen Epps ve Ford'da kölenin ta kendisi. İçinde bulundukları yasal sistemi sorgulamadan, muhakeme yetisini kaybetmiş bir şekilde uygulayanlar olarak bu yasaya başkaldırmaya çalışan kölelerden daha da köleler. Yeni keşfedilen Amerika'nın verimli ve büyük topraklarını işleyebilmek için gereken işçi gücünü siyahilerden karşılayan bu insanlarla, kendi şirketlerinin zenginliğine zenginlik katmak için çalışanların ömürlerini ziyan eden insanların zihninde çok da bir farklılık yok. O 2 zamanlarda bir insanın köleliği elinde tutmuş olduğu 'özgürlük' belgeleriyle kanıtlanırken bugün bir bireyin özgürlüğünü ancak finansal özgürlüğü destekler. Aksi takdirde ne kadar kendini geliştirmiş, yetenekli olursan ol, kendini gerçekleştirmen banka hesabında ne kadar para olduğuna bağlı bir halde. Geçenlerde BBC' nin Türkiye belgeselinde neden yer aldığını anlayamadığım bir şekilde Ali Ağaoğlu' nun kısmına denk geldim. Aslında köleliğin modern halinin bir yorumunu da kendisi gözler önüne serdi. Yatak odasında bulunan kadın çanta ve ayakkabılarını gösteren sunucu esprili bir şekilde yönelttiği 'Bunlar size mi ait?' sorusuna Ağaoğlu 'Onları kullananlar benim malım.' diyerek aslında o kadınları sahip olduğu parayla yanında tuttuğunu ve malı olarak gördüğünü göstermiş oldu. Avustralya merkezli Walk Free Vakfı' nın Küresel Kölelik Endeksi raporuna göre modern kölelik tanımı, bir kişinin sömürü amacıyla bedeni üzerindeki ve çalışıp çalışmama kararı hakkındaki özgürlüğünün elinden alması şeklinde. Modern kölelik kavramında da aynı siyahi köleliğinde olduğu gibi özgürlük, aldatma yollarıyla bazen tehdit bazense şiddet ve gücün istismarıyla kişinin elinden alınıyor. Hindistan, Çin, Pakistan, Bangladeş gibi ülkelerde milyonlarca modern köle, her gün kendilerini gerçekleştirmeye çabalıyor. Büyük ölçekli fabrikalarda bazen bir dolardan bile az günlük ücretlerle her gün saatlerce çalışıp bize kıyafet üreten bu insanlar haklarını aramak bile istemiyor çünkü bu işler bulabileceklerinin belki de en iyilerinden. Eskiden okula toplu taşımayla gidip gelirken insanların yüzündeki mutsuzluğu izlerdim. İçimden hep başka hangi yerde bir insan sabahın köründe telefonuna kurduğu onuncu alarmın ardından uyanıp, kendini yataktan atıp, bir şeyler yiyip, saatlerce yollarda boğuşarak gittiği iş yerinde, başkası için kazandığı paralardan keyif alır ve mutlu olur sorusunu geçirirdim. Daha okula başladığımız ilk günden itibaren iyi bir yaşam için iyi bir okula gitmemiz gerektiği söylenip durdu, şimdi ise hala bir gün okul bittiğinde nerede 3 olacağımızın, ne yapacağımızın hiçbir garantisi yok ve evet biz de bu kölelik sisteminin içindeyiz. Hatta bu o kadar hayatımızın içindeki sadece çalışma yaşamıyla da insanın peşini bırakmıyor. Reklamlarda ne almamız gerektiği, moda akımlarıyla ne giymemiz gerektiği, fast food zincirleriyle neyi ne kadar yememiz gerektiği şekilleniyor. Herkesin hayattaki hedefleri de birbirinin aynı. Aslında kendi kararımız gibi görünen her şey sadece bize empoze edilen kültürün kararı. Kitapta sahiplerin, kölelerin ne giyeceğine ya da ne yiyeceğine, ne zaman ne yapacaklarına karar veriyor olma durumu bugün bizim için de aynı. 12 Yıllık Esaret okuması gerçekten zor bir kitaptı. Her olayın yaşanmış olduğunu bilmek, betimlemelerle birlikte hepsini ister istemez gözümde canlandırmak zordu. Fakat, kitabın sonuna geldiğimde iyi ki bunlar sonlanmış, iyi ki daha medeni bir dünyada yaşıyorum diyebilmeyi dilerdim. Kitapta yaşanan olaylarla ve anlatılan kişilerle bugün pek çok kişiyi, işvereni, insanı özdeşleştirmem ne yazık ki çok kolay oldu. Gerçekten de 'büyük balığın küçüğü yediği' bir düzen içinde yaşıyoruz. Küçük balık olmayı kesinlikle istemezken büyük balık olmayı da isteyebileceğimden çok emin değilim. Umarım hak edenin hak ettiğini kazandığı günler çok uzakta değildir. Melisa Ayten AZAKAN Hayatlar ve Satranç Sıkıcı bir okul günü İhsan Öğretmen herkesin bir seçmeli ders alması gerektiğini söylemişti ve ben içlerinden bana en ilginç gelenini seçtim. İşte satranç, hayatıma böyle girdi ama benim küçüklüğümde satranç erkek oyunuydu ve sınıf kapısının önünde bekleyen tek kız bendim. Korkmadım onlardan, çünkü sonuçta bir erkek çocuğu bunu yapabiliyorsa ben niye yapamayacaktım. Sınıfa ilk girdiğimde çok heyecanlanmıştım. Masalar çok farklıydı ama en önemlisi, duvarda bir tahta vardı ve onun üzerinde siyah, beyaz kareler ve o karelerin üzerinde birtakım yapıştırmalar vardı, kimisi ata, kimisi kaleye benziyordu. Sonra sakinleştim ve masama oturdum. Öğretmenimiz masanın çekmecesini açmamızı ve içindeki taşları çıkartıp tahtadakiler gibi dizmemizi söyledi. İlk ben bitirmiştim. O kadar sabırsızlanıyordum ki, her şeyi bir anda öğrenmek istiyordum. Öğretmen önce taşları tek tek tanıttı ama onların nasıl hareket ettiğini bilmezsek bir işe yaramazlarmış, bu yüzden hareketlerini öğrenmeye başladık. Ben en çok veziri sevdim, özgür ve güçlü olduğu için. Kim bilir, belki de onu biraz kendime benzettiğim içindir. Günler geçiyor, hayatım satrançla birlikte sanki daha bir önem kazanıyordu. O kadar dikkat ve sabır gerektiriyordu ki, onu bırakmak istediğim noktaya gelip ama sonra yoğun bir gayretle tekrardan doğru yola dönmüşlüğüm olmuştur. İlk maçlarımı hiç tanımadığım çocuklarla oynadım çünkü bu ders sadece bizim sınıf için değil, bütün birinci sınıflarla ortak bir dersti ve kendi sınıfımdan tek öğrenci ve tek kız bendim. O oğlan çocuklar önceleri beni nasıl küçümsediler, bunu hiç unutamıyorum. Birkaçının önceden bilgisi vardı ve bazıları özel mat oyunları da biliyorlardı. İlk maçım o kendini beğenmiş oğlanlardan birine denk geldi ve beş hamle sürdü. Ben daha nasıl bittiğini anlayamamıştım ki o çocuk bana daha çoban matını bile bilmediğimden tutun, benim hep kaybetmeye mahkûm olduğumdan konuşup durdu. O günden sonra o matı hiç unutmadım ve kuvvetli bir görsel hafızam olduğundan, bir daha ne o çocuğa ne de hiç kimseye o matla yenilmedim. İnsan yeni bir şeyi öğrenirken etrafında aynı şeyi yapan insanların farkına varırmış. O zamana kadar dedemin satranç oynadığını bile bilmezken, artık birlikte yaptığımız bir şey vardı. Tabii, tecrübesiz olduğum için beni hep yenerdi. Ben de kendimi kötü hissederdim ama o bana her mağlubiyetimin sonunda, iyi bir ders alıp başka bir oyunda daha güçlü olacağımı söylerdi ki o zamanlar bunun ne demek olduğunu anlayamazdım. Neyse, biz oynamaya devam ettik ve ben kendimi geliştirdim. İlk satranç günlerimin üzerinden aylar geçmişti ki ilk turnuva günü geldi. Bu okulun turnuvası değildi, dışarıda benim bilmediğim bir yerdeydi. Annem çoğu zaman olduğu gibi geç kalmıştı. Sadece beni almaya değil, turnuvaya da geç kalmıştık. Ben geldiğimde herkes başlamıştı. Annem hakemle uzun bir süre konuştu ve hakemi benim yanıma getirdi. Herkes ikinci oyunlarını bitirmek üzereyken bana, “Sen sıfırdan başlayacaksın ve dereceye girmen de zor” dedi. Annem çok üzülmüştü. “Gel seninle başka bir şey yapalım” diye beni avutmaya çalışıyordu. Dedemin söyledikleri aklıma geldi. Kaybetsem de çok şey öğrenecektim, onun için turnuvaya devam etmek istediğimi söyledim. O yarışmada üç kızdık ve ben ikinci oldum. Annem bundan sonsuz gurur duymuştu. İşte ilkokul günlerim böyle satrançla doldu taştı; lisede ise gene takıma girmiştim ki takımı kapattılar. Dedemin ölümüyle de benimle oynayacak kimse kalmamıştı. Sonra taşınmamız sırasında, neden bilmiyorum, annem satranç takımlarımı atmıştı. Yakınlarda, Şah Mat adlı bir film izledim ve bütün satranç deneyimim, bununla ilgili neler yaşadığım gözümün önünden akıp geçti. Ünlü Amerikalı satranç ustası Bobby Fisher’in hayatıyla ilgili bir filmdi bu. Onun da, tıpkı benim gibi, çok küçükken annesi babası ayrılmışlar ve kendini satranca vermiş. Bu arada satrancı neden bıraktığımı düşündüm. Çoğu zaman zekâ oyunu olarak geçen satranç, büyük ölçüde ezberlenmiş hamlelerden başka bir şey değildi. Ben de ezberlemekten çok, hissederek oynamak istediğimden olmalı, çoğu zaman yenilmeye başlamıştım. Ama bu filmi izledikten sonra, içimde yeniden oynama arzusu canlandı. Hani düşünüyorum da zaten hayatın kendisi bir tür satranç oyunu değil mi? Bazı ezber bilgiler bizi ileriye taşırken, hiç beklemediğimiz anda karşımızda birisi bize “şah!” diyecek ve biz de anında toparlanıp gittiğimiz yolda önceliklerimizi dikkatle gözden geçireceğiz. Bu durumlarda verilecek cevaplar, tabii ki, insandan insana değişecektir ama bence satranç bir ezber ve strateji oyunudur. Zaten bu ikisini kullanıyorsan zekânın önemini görürsün oynarken. Hayat da öyle, çünkü geleceğini planlar, bunun üzerine bazı bilgileri kullanır ama bunların arasında zekânı da kullanarak kendine yeni bir yol oluşturursun. Satrançta amaç karşındakini mat etmekse, hayatınki de belirlediğin hedeflere ulaşmaktır. Ya Ölüm Olmasaydı?Etrafta gözü yaşlı insanlar var. Hepsi tanıdıklarım. Yağan yağmur siyahlar içindeki insanların gözyaşlarına karışıyor. Etrafımda dönüyorum. Evet bir cenazedeyim. Tabuta doğru ilerliyorum insanların arasından. Tabutun başında ölen amcamın eşi. Kadın en az 10 yaş yaşlanmış gibi. Günlerce süren ağlamalarından dolayı gözleri şişmiş durumda. Onun yanında annem. Kadının ayakta durabilmesi için ona yardımcı oluyor. Ne kadar teselliler gelse de kadın sadece kocasını düşünüyor. Ona bir daha sarılamayacağını, onu bir daha göremeyeceğini düşünüyor. Kaç yıllık hayat arkadaşı ona veda etmişti. Kucaklarına bebeklerini ilk aldıkları günkü mutluluğu da beraber yaşamışlardı, amcam işten çıkarılmak zorunda olduğu zamanki zorlukları da. Hayat boyunca hep birliktelerdi ama o şimdi hayata gözlerini yummuştu. Çocukları olayın şokuyla hiçbir tepki vermemeye başlamışlardı. Ne de olsa koca çınarları, babaları, onlara veda etmişti. Bütün bunları düşünürken benim de gözümden dökülen yaş yağmurla karıştı. Kendi ölümümü düşündüm birden. Bütün sevdiklerim gelir miydi acaba? Arkamdan nasıl anarlardı beni? Annemi o kadının yerinde düşündüm. Ne hale gelirdi acaba biricik kızını toprağa verirken? Babamın ise ilk ağlaması olurdu herhalde. Benim için canını verebilecek annemin elinden hiçbir şey gelmezdi. Tanıdıklarım, tabutumun etrafında ağlayıp gömülüşümü izlerlerdi sadece. Belki de 1 ay sonra en fazla 1 yıl sonra onlar için de unutulup giderdim. Belki iyi anılırdım belki kötü. Dünyaya, arkadaşlarıma, sevdiklerime bir iz bırakabilmiş miydim acaba? Hatırlarlar mıydı beni artık etraflarında olmasam? Bütün bunları düşünürken bir gün unutulmaktan, anneme yaşatacağım acıdan, sevdiklerimi artık görememekten korktum. Ölümden korktum. Herkesin korktuğu gibi... Bu hayatın güzelliklerini, yakınlarımı hiç bırakmamak istedim. Yakınlarımın da beni ölüm denilen hüzünlü ayrılık nedeniyle bırakmamalarını istedim. Jose Saramago'nun Ölüm Bir Varmış Bir Yokmuş eserindeki karakterler gibi ölümün hiç olmamasını istedim. Peki ya dileğim kabul olsa ve ölüm artık yaşanmasa ne olur hiç düşünmüş müydüm? Evet ölmek istemiyordum. Sevdiklerimin ölmesini istemiyordum. Peki bu kadar bencil düşünebilir miydim? Bir ağaç düşünün. İlkbaharda bembeyaz çiçekleri açar. Bütün gün o ağacın güzelliğini izleyebilirsiniz hatta. Ama sonbahara doğru o büyüleyici çiçekler solmaya ve dökülmeye başlarlar aynı yapraklar gibi. Kış geçip ilkbahar başlarken yine açar çiçekler, yapraklar. Bu bir döngüdür doğadaki bütün olaylar gibi. Hayat da ağaca benzer. Ağacın gövdesi, yaşamdır. Yaprakları ise o hayata gelen insanlar. Nasıl ki hayattan besleniriz ve yaşarız, yapraklar ve çiçekler de o ağacın gövdesiyle yaşam bulurlar. Ama sonbahar geldi mi yapraklar sararmaya, çiçekler solmaya başlar, sanki ölüme yaklaşmış gibi. Sonbaharın sonlarına doğru, yapraklar bir bir ağaçtan dökülürler, ilkbaharda yeni yaprakların ağaçta oluşması için. 'Ölüm ayı' denir zaten sonbahara. Yeni yaşamlar, ölümlerin sonucunda oluşur. Ölüm olmadan o döngü sağlanmaz ve hayata devam edilemez belki de. Ölüm. İnsanların ağızlarına bile almak istemedikleri 4 harfli sözcük. Ölüm Bir Varmış Bir Yokmuş... Jose Saramago'nun kitabını isimlendirdiği gibi. Ölümün olmadığı bir dünya tasvir ediyor bu kitap. Evet, ölümü istemiyoruz ama olmazsa neler olur diye düşünüyor muyuz? Bu kitaptaki insanlar da bir günden sonra ölmüyorlar. Korktukları ölüm artık onları öldürmüyor. Ama bir süre sonra solan yapraklar gibi insan da ağaçtan yavaş yavaş yere düşmek istiyor. Onun vakti tamamlanmış, düşsün ki yerine başka yapraklar açsın o ağaçta diye düşünüyor. Biz ölümden şikayet ederken, doğanın gereği olan ölümün yokluğunun yarattığı sorunlar çıkıyor ortaya. Aynı kitabın dediği gibi: Ölüm bir varmış bir yokmuş... Biz de var oluş ve yok oluşumuz arasında hayatımızı her anıyla yaşayacağız. Tıpkı yaprağın ilkbaharda bizi görüntüsüyle büyüleyip, sonbaharda solarak yere süzülmesi gibi. Beyza Nur Ercoşkun Kaynakça Saramago, Jose. Ölüm Bir Varmış Bir Yokmuş. Çev. Mehmet Necati Kutlu.Kırmızı Kedi Yayınları, 2015. Baskı. Ahmet Furkan Çelebi 21402310 TURK-101-016 Başak Berna Cordan 19/10/2014 Masum Çocukların Cennetinden Yetişkinlerin Cehennemine William Blake’in Masumiyet ve Tecrübe Şarkıları isimli şiir kitabı aslında tamamen zıt temaları işleyen Masumiyet Şarkıları ve Tecrübe Şarkıları kitaplarının birleştirilmiş hali. Peki, Blake neden birbirine zıt iki şiir kitabı oluşturma ihtiyacını duymuş? Masumiyet Şarkıları hayatın zevklerini ve güzelliklerini yansıtırken Tecrübe Şarkıları hayatın acılarını, ıstırabını ve karmaşasını işliyor. Bu şiir kitabında William Blake siyah ve beyazı birleştirerek yaşadığımız dünyanın resmini çiziyor. Bizlere dünyanın ne sadece güneşten, gökkuşaklarından ve zevkten ibaret olduğunu ne de yalnızca karanlık, acı dolu bir yer olduğunu hatırlatıyor. Ama bunu hiçbir zaman tek bir şiirinin içinde göstermiyor. Şiirleri ya siyah ya beyaz yani ya masumiyet ya da tecrübe. Bazen hayata bir bebeğin gözünden umutlu bir şekilde bakarken bazen bir yaşlı adamın gözünden karamsar ve kirli görünür dünya. Blake, masumiyetin ve tecrübenin dünyaya bakışını betimlerken birbirlerine karşıt şiirler oluşturmakta. Örneğin orijinal isimleri “The Divine Image” ve “A Divine Image” olan iki şiir hayata tamamen farklı perspektiflerden bakan iki insanın gözünden yazılmış gibi görünüyor. Masumiyet Şarkıları’ndaki “The Divine Image” merhamet, aşk, barış gibi konuları işleyip insanların ayrım gözetmeksizin birbirlerini sevmelerini öğütlerken “A Divine Image” vahşetin insanın kalbi, kıskançlığın insanın yüzü, esrarengizliğin insanın elbisesi ve korkunun insanın ta kendisi olduğunu anlatıyor. Bu şiirde de görüldüğü üzere Blake istenirse dünyanın yalnızca güzelliklerinin ya da yalnızca çirkinliklerinin görülebileceğini fakat dünyanın hem sevinçleri hem de acıları içinde barındıran bir yer olduğu iletisini vurguluyor. Aslında insanın doğası da çok uç noktaların birleşimi. Her insanın içinde Habil ve Kabil mevcut. Zaten insanın kendiyle mücadelesi içindeki Habil ve Kabil’in birbirine üstünlük kurma mücadelesi. Blake’in de şiirde belirttiği üzere her insanın içine nasıl Tanrı kendi ruhundan üflemişse insanın içine şeytanın ruhundan da üflenmiş. Şair “The Human Abstract” isimli şiirinde de ileti olarak insanoğlunun iyi ve kötülerin bir bütünü olarak betimlemekte. William Blake’in bu şiir kitabında üzerinde durduğu ana ileti ise bebeklikten yaşlılığa doğru orantılı olarak azalan masumiyet, umut ve yaşam sevinci. Blake bu düşüncesini kanıtlayabilmek adına aynı konuyu hem Masumiyet Şarkıları hem de Tecrübe Şarkıları’nda ayrı ayrı gözlerle betimleyen ikişerli şiirler yazmış. “The Infant Joy” ve “The Infant Sorrow” şiirleri dünyayı bilmeden gelen çocuğun mutluluğu ile dünyanın nasıl bir yer olduğunu bilerek gelen çocuğun umutsuzluğunu kıyaslıyor. Tahmin edeceğiniz üzere çoğumuz dünyanın nasıl bir yer olduğunu bilsek belki de annemizin güven dolu karnını terk etmek istemezdik. Dünyanın nasıl bir yer olduğunu bilmeyen bebek ise belki de