sonuna kadar yaşayabileceğinden emin olmayan insanlar yıllar sonrası için planlar yapar. Hepsi ölümü unutmuş, dünyaya sonuna kadar bağlanmıştır. İvan İlyiç’in iş arkadaşları gibi. İvan İlyiç’in ölümünü duyduklarında ilk düşündükleri şey, arkasından boş kalan makama kimin geçeceği oluyor (Tolstoy, 10). Bu insanlar öleceklerini biliyorlar. Ancak etraflarını saran yalan ölümü hissetmelerine engel oluyor. Ölümü kendilerine yakıştırmıyorlar. Sanki ölüm onlar için geçerli değilmiş gibi. Dünyaya uzaktan bakmayı hiç denediniz mi? Ben bunu sürekli yapıyorum ve kesinlikle öneririm. Bunu yapmak için benim yanıma gelmenize gerek yok. Gözlerinizi kapatın sonra da geçmişi, geleceği, hayatı ve ölümü düşünün. Ancak yalnız kendi hayatınızı değil, geçmişten şimdiye tüm insanların hayatını düşünün. Dünyayı amaç edinen insanları ve karşılaştıkları sonu düşünün. Ben kendi gözlemlerimi belirteyim: Dünyayı amaç edinenlerin kaybedeceği baştan bellidir. Çünkü bir insan dünyada mümkün olan en iyi hayata da sahip olsa, aklına gelen en iyi makama da gelse, sahip olunabilecek en değerli mülkiyete de sahip olsa; günü gelecek onu kaybedecektir. Ne hükümdarlar, ne zenginler vardı; insanları yönetirlerdi, her şeyleri vardı ama şimdi yoklar. Bunların uşakları ve köleleri de vardı; pek bir şeye sahip değillerdi, onlar da öldüler. Hepsi aynı toprağa gömüldüler. Hangisi ölüm sonrası için çalıştıysa o kazandı. Öldükten sonra ellerinde kalan sadece bu var çünkü. Tarık Kargıoğlu Kaynakça Tolstoy, Lev. İvan İlyiç’in Ölümü. İstanbul: Can Yayınları, 2013. Ayşe Nergiz YALNIZLIK Oldum olası sevmişimdir yalnızlığı. Her seferinde kendi sessizliğimde kaybolmak ve başka bir ben ile ortaya çıkmak bana tarifsiz bir huzur vermiştir bana. Her buluşumda da elimde olmadan şaşırırım, “Demek bir tane daha varmış!” derim. İnsanın, etten kemikten yaratılmış bu hapishanesinin içinde kendini asla tam olarak bulamayacağını düşünüyorum. Günün her saniyesinde aynı hissetmiyorsak, aynı konuya sabah bir şekilde yaklaşırken akşam bambaşka bir şekilde bakıyorsak nasıl sadece tek bir benliğimiz olabilir ki? Negatif düşüncelerle yaklaşmak yerine daha iyi olanı görmeye çalışarak bakarsak, aslında çok eğlenceli bir şey olarak görülebilir. Bana sorarsanız yeni biriyle daha da güzeli yeni bir kendimizle tanışma ihtimali şu dünyadaki en etkileyici düşüncelerden biri olabilir. Biliyorum, herkes böyle düşünmüyor. Beni heyecanlandırdığı kadar bazılarını da korkutuyor yalnız kalma fikri. Belki kendi düşüncelerinden çekiniyorlar belki beni heyecanlandıran yeni bir benlikle tanışma fikri onları ürkütüyor belki de yalnız kalmaktan o kadar korkuyorlar ki her zaman başka birisinin varlığını hissetmek istiyorlar. Yalnızlık zor bir iş aslında, kabul etmeliyim. Kendi düşüncelerimizi kontrol edebilmek, onlardan korkmamak, kaçmamak çaba isteyen bir durum. Benliğimizi kabul etmemiz lazım önce. Dünyadaki en zor işlerden biri olarak görüyorum ben bunu. Garip bir şekilde, insanlar çok kolay bir şekilde başkalarının hatalarını kabul edebilir. Nedense onların kusurlarını hoş görmek, kendi yaptığımız ufacık bir yanlış hareketi unutmaktan daha zahmetsiz geliyor bize. Hâlbuki “Ben buyum, olduğum gibi de gayet iyiyim. Bunda yüz kızartacak hiçbir şey yok.” Demeyi bilmemiz gerekiyor. Asıl sihir buradan sonra başlıyor zaten. Bir kere benliğimizi kabullendikten sonra yalnız kalmak da daha rahat bir durum haline geliyor. İşte bu noktadan sonra gözlerimizdeki hor görme perdesi kalkıyor. Ruhumuzun derinliklerine utanmadan bakabiliyoruz ve yine aynı rahatlıkla farklı benlerin farkına varıyoruz. Peki, neler oluyor bu benlerin farkına varınca? Daha çok ruhsal-karakteristik bir başarı olarak görüyorum bunu. Benim hikâyem de yüksek ihtimalle çoğu kişininki gibi gelişti. Öncesinde kendi başıma kalmak zorunda olduğum zamanlara daha ürkek yaklaşırdım. Ne bekleyeceğimi, ne bulacağımı bilemeden. Sonralarında rahatladığımı hissettim. “Çok da kötü değilmişim aslında, varlığından zevk alınacak biriymişim.” demeye başladım. Git gide, yalnız kaldığım zaman sayısını arttırarak kendi benliğimin keyfine varabilecek düzeye kadar geldim. Yukarıda bahsettiğim başarı kısmı da burada başlıyor. Bebekliğimizden çocukluğa geçiş esnasında, kişiliğimizi geri planda tutmak için ördüğümüz o duvarı yıkıp dökmüş oluyoruz. Kişisel gelişim konusunda bir adım atmış, artık kesinlikle eski halimizden daha gelişmiş bir haldeydik. Böyle düşünmek bile ne güzel hissettiriyor değil mi? Kişiliğimizi kucaklamış olmanın verdiği haz başımızı döndürürken, daha ilerisini yapıp bir adım daha atmak ister hale geliyorduk. “Tamam, her şey güzel hoş, kendimle de barışığım şimdi ne olacak?” diyebilirsiniz. Çok isterdim size bir psikolojik danışman ya da kişisel gelişim uzmanı gibi cevap verebilmeyi. Ama üzgünüm, ben de tam olarak bilmiyorum. İtiraf etmek gerekirse ben de daha deneyimleme aşamasındayım. Ama şu ana kadar yaşadıklarımdan yola çıkarak söyleyebilirim ki, hayat gerçektentahmin edebileceğimden çok daha rahat bir hale geldi benim için. Başkalarını kabul edebildiğim gibi, bir hata yaptığım zaman kendimi de affedebiliyorum, kızmıyorum, sinirlenmiyorum hemen. Zorlanmıyor muyum? Bazen yine kendimi hor görmüyor muyum? Tabii ki oluyor bunların hepsi. İnsanoğlu için kolay değil bu, kendini ezme duygusundan kurtulmak. Bir savunma mekanizması sanırım, anlamlandıramıyorum. Fakat ne olursa olsun kötü düşüncelerden uzak kalmaya çalışıyorum. Ve belki de bu yüzden çekinmiyorum kişiliğimle, beynimle özel konuşmalara girmekten. Yalnız kalıyorum. Soruyorum. Söylüyorum. Ve en güzeli de her seferinde yeni birileriyle daha tanışıyorum. Tanışmaktan da bıkacağımı hiç sanmıyorum. Çünkü sonuçta her sessizliğimizde içimizden hiç tanımadığımız biriyle tanışmak, sizin için de çok huzur verici değil mi? Cansın Lara BASA KALMAK MI, KAÇMAK MI? Gözlerinizi kapatın ve kendinizi savaş içerisinde olan memleketinizde hayal edin. Ellerinde tüfeklerle evinize giren askerleri, bütün bunlar yaşanırken size yaklaşan bombardıman seslerini, pencereden dışarıya baktığınızda gördüğünüz virane haldeki şehrinizi düşünün. Yere düşen kurşunlarla oynamaya alışmış çocuklar hayal edin, artık silah seslerinden korkmayan çocuklar… Önceden huzurla ve mutlulukla oturduğunuz evinizde artık tedirgin halde elinde silahlarla sizi ziyarete gelecek askerleri beklediğinizi aklınıza getirin, sizce de çok korkunç değil mi? Bizim şu anda bu durumu düşünmemiz için ne kadar hayal gücümüzü zorlamamız gerekse de göçmenlerin içerisinde bulundukları bu durumu anlamamız çok güç. Biz evimizde oturup televizyondan haberleri izleyip bir nebze üzülürken göçmenler büyük bir korku ve telaş içerisinde yaşam alanlarını terk edip bambaşka diyarlarda kendilerine yeni bir yaşam kurmaya hazırlanıyor. Onlar geldikleri bu bilinmezlik diyarında hiç bilmedikleri bir kültüre alışıp hiç duymadıkları bir dili öğrenmeye çalışıyorlar. Her ne kadar geldikleri ülkede istekle karşılanmasalar da burada kalmak ve yeni bir yaşam başlatma gayesi içerisindeler. Bunun yegâne sebebi de başka bir çareleri olmayışı… Bu durumda da benim aklıma tek bir soru geliyor: savaş içerisinde olan kendi ülkende tüm olası tehlikelere rağmen kalmak mı, yoksa istenmediğin bir yerde kendi savaşını verip varlığını kabul ettirmek mi? Sizleri bilemem, fakat ben güvenliğim tehdit altında olduğu sürece bulunduğum yerde kalmayı tercih etmem. Eğer bir ülkede benim yaşama hakkım tehdit altındaysa o ülkenin başındaki devlet işlevini yitirmiş demektir fikrimce. Kaçmak ve başka bir yerde yeni bir hayat kurmak bir seçenek, ama bu seçeneğin altında yatan belirli zorluklar olduğunu söylemeden de geçemeyeceğim. Bir ülkeden başka bir ülkeye bu şartlar altında göç edildiğinde kendiniz hakkındaki her yaşanmışlığı silip devam etmiyorsunuz. Siz ne kadar yanınıza bir eşya bile almasanız da kimliğiniz, etnik kökeniniz ve sorumluluklarınız da sizinle birlikte taşınır. Bu durumda da göç edilen ülkedeki alışma süreci göçmen için bir hayli zor olur. Yeni bir dil, yeni insanlar, yeni sokaklar… Hatta öğrenilmesi gereken yeni kurallar bile bu alışma sürecine dahildir ve eğer farkında olmadan yanlış veya uygunsuz bir davranışta bulunursanız bu tavrınız sizin etnik kökeniniz ile bağdaştırılır. Bu şekilde de ırkçılığın kurbanı olmak durumunda kalabilirsiniz. Cansın Lara BASA Kalmaktan ziyade kaçmayı destekliyorum, evet, fakat arkamda bıraktığım memleketimi hemen unutup yoluma devam edebilir miyim? Doğduğum, en güzel anılarımı biriktirdiğim ve ekmeğini yediğim ülkeyi terk etmek acıların en büyüklerinden biri olsa gerek… Bu düşünceler hep aklımın bir köşesinde durdukça ben ne yapabilirim ki? Çıkan savaşlar, çatışmalar ve yağmalamalar karşısında sivil vatandaşların pek de bir çaresi yokmuş gibi görünüyor. Yaşatılan savaş gerçekliği, politikacıların kazançları uğruna onların piyonları olan askeri gücü kullanıp sivillerin zarar görmesi durumuyla ortaya çıkıyor. Sözüm o ki, ortaya çıkan savaşlarda sivil halkın hiçbir katkısı olmadığı gibi savaşın bitmesinde de onların sözü dikkate alınarak bir yol çizilmiyor. Bu durum da her gün yeni bir göçmen hikayesinin oluşumuna sebep oluyor. Kimsenin unutmaması gereken bir gerçek var: hepimiz bir gün göçmen veya mülteci olabiliriz. Bu durum bize ne kadar uzak gelse de hayatta her şey mümkün. Şu anda gezdiğimiz tüm sokaklar bombalanabilir, huzurla oturduğumuz evlerimiz virane hale getirilebilir veya bir gün kurşunlar havada uçuşabilir. O nedenle yeni bir yaşam kurmaya çalışıp alışma sürecinden geçen göçmenleri iyi gözlemleyin, zira bir gün siz de onlardan biri olabilirsiniz. Cansın Lara BASA KAYNAKÇA Bauman, Zygmunt. Kapımızdaki Yabancılar. Ayrıntı Yayınları, 2018. SİZİN RENGİNİZ HANGİSİ? İnsanlar kötü ya da iyi sıfatı ile mi doğarlar? İnsanların tenlerinde ve fikirlerinde iz bırakan şeyler insanları kötü veya iyi yapar mı? İnsanlara renk verseniz kime hangi rengi verirdiniz? İyi insanlar ne renk olurdu? Peki ya kötüler? Kırmızı Piyano adlı kitabı okumadan önce bana göre insanlar doğduklarında renksiz doğarlardı, iyiyi ve kötüyü içlerinde barındırırlardı. Onlara renklerini veren şeyler ise, yaşadıkları, görüp geçirdikleri idi. Şu milyarlarca hayatla dolu yerkürenin üstünde üç türlü insan vardı benim için: Siyah insanlar, beyaz insanlar ve bir de griler. Siyahlar karanlıkta görülmeyecek kadar siyah, başka insanların kaldıramayacağı kadar kötüydü; beyazlar dokunmaya kıyamayacağınız kadar beyaz, inanamayacağınız kadar iyiydiler. Griler mi? Onlar tanımlanamayacak kadar karışıklardı benim için. Çocukları o yaşta taciz edip onları kendi zevkleri için kullananlar siyah insanlardı. İnsanların duygularını umursamadan sadece kendi yararları için onlara zarar veren insanlar yine onlardı. Masum veya suçlu bütün o insanları acımasızca öldürenler yine ve yine siyah insanlardı. Ve yine siyah insanlardır, yoldan geçmeye çalışan yaşlı bir insana yardım etmeyenler. Onların umursamazca, vicdansızca sokağın bir köşesine fırlatabilecekleri binlerce ton çöpleri vardır. "Yeni bir silahtan çok daha korkunç şeyler vardır." Dedi "Ne gibi?" "Onu yapabilecek türden insanlar gibi." Malerman(66) Malerman için yeni bir silahtan daha kötü şey, onu yapabilecek türden insanlar yani kötü olanlar. Bu satırları okuduktan sonra puslu olan düşüncelerim daha da belirginleşti. İyi ve kötü üzerine daha çok düşündüm. Bu silahı yapabilecek türde insanların kötü, yani siyah olduğunu düşünürken aynı zamanda da o insanların niyetinin ne olduğu veya ne olabileceği oldukça kafamı kurcaladı. Kırmızı Piyano’yu okuduktan sonra artık insanların rengini, insanların amacına göre belirlemeye başladım. Bir insanın bir şeyi yaparkenki niyeti ile o insanın iyi ya da kötü olduğunu tahmin edebiliriz. Tahmin edebiliriz diyorum çünkü sadece bir olaydaki niyete bakılarak bir insanın iyi veya kötü olduğu kesin olarak belirlenemez. Beyaz ve siyah kavramları da bir anda birbirlerine girdi tahmin edebileceğiniz üzere.Çünkü bu kavramlar çok keskin çizgileri olan kavramlardı fakat artık birbirleri ile iç içe olan kavramlar. Şöyle ki; bir insanın siyah, beyaz veya gri olduğuna karar vermek için bir olaydaki amacına bakarak da kesin bir şey söylenemez. O insan belki hayatının bir kısmında çok kötü şeyler yapmıştır fakat geri kalan büyük bir kısmında da iyi olarak nitelendirebileceğimiz şeyleri de yapmıştır. Bunun tam tersine çıkar peşinde koşan insanlar, kimseyi düşünmeyen insanlar, diğer insanların kötü durumlara düşmesine bilerek sebep olan insanlar ve birçok insanın hayatını almış insanlar için dönüm noktası denebilecek bir olay gerçekleşebilir. Bu olay onun bakış açısını tamamen değiştirebilir. Geri kalan hayatını başka insanların kalbine dokunarak, bir insanın hayatını iyi yönde değiştirerek o insanın hayatında güzel şeylere vesile olarak geçirebilir. En basitinden kötü düşünmeyerek hayatını geçirmiş olabilir. Bu insan benim için siyah değildir, olamaz da ve beyaz olmadığı da kesindir. Bu insana gri de denebilir ama hayatının büyük bir bölümünü kötü şeyler yaparak geçiren bir insana veya hayatının çoğunluğunu iyi şeyler yaparak geçiren bir insana gri denemez. Hayatının azımsanamayacak bir kısmını güzel şeyler yaparak geçiren bir insanın rengi biraz daha açık gridir ve hayatının büyük bir kısmını insanlara acı çektirerek geçiren bir insanın rengi ise daha koyu. Bu yüzden insanlara bir renk vermekten ziyade artık hangi renge yatkın olduğu konusunda bir kanıya varmaya çalışıyorum. Bu anlattıklarımı göz önünde bulundurarak, sizin renginiz hangisi? İdil Nur Künkçü Kaynakça: Malerman, J.(2017) Kırmızı Piyano. İstanbul: İthaki Yayınları BAŞKA BİR YOL DAHA VAR Direnebilmeli insan her şeye bu hayatta; acılara, haksızlıklara, zalime ve de onun zulmüne direnebilmeli. Elbette haksızlık ve zulüm değildir karşılık vermenin tek yolu zalimlere, doğru olan yolu bulmalı direnirken zalime karşı, zalim olmamalı ki direnişin ve hakkın anlamı yitip gitmesin bu hayatta. Şiddetsiz bir direnişe sahip olmak demek daha güzel ve huzurlu bir dünyaya adım atmak demek aynı zamanda. Daha temiz ve yaşanılır bir dünya bırakmak demek yeni nesillere. Bu direnişi yapabilmenin çeşitli yollarına sahip insanoğlu bu dönemde. Artık demokrasi birçok ülke için vazgeçilmez bir değer haline gelmiş durumda. Bize ifade ve tepki özgürlüğü veren demokrasi sayesinde, dile getirebiliyoruz fikirlerimizi. Bir haksızlığa ya da bir zulme tepki verebiliyoruz şayet ki duyarlı bir bireysek. İşte bu şiddetsiz bir direniş savaşın acımasız yüzünü göstermediği, kimseninin kanının akmadığı adil ve insani bir yol dile getirmek için fikirleri. Direnmek bir haksızlığa karşıysa eğer anlam kazanır vicdanlarda ve kimsenin hakkını gasp etmiyorsan kabul edilebilir ancak. Direnmek bazen zaruri bir ihtiyaç haline gelebilir bir insan,bir topluluk veya bir ülke için. Ben bu kitabı okurken aklıma birçok örnek geldi; hakkını arayan bir grup işçi, kendilerine yetersiz gelen maaşlarına karşı bir itirazı olan insanlar. Haklarını aramak için hiç kimsenin canını yakmadan şiddetsiz bir direniş örneği göstermeleri gerçekten takdir edilmesi gereken bir davranış örneği. Grev yaparak sessiz kalarak belki de aç kalarak gösteriyorlar tepkilerini, işte şiddetsiz direnişin en güzel örneklerinden biri bence bu. Ne yazık ki insanoğlunun şiddetsiz direnişin varlığını keşfetmesi ve onun değerini idrak etmesi çok uzun zamanlar aldı. Uzun yıllar boyunca insanoğlunun aklında şöyle bir algı vardı ; eğer gücü ve kudreti elimizde bulundurursak her zaman kazanan oluruz ve istediğimizi alabiliriz. Fakat bunun yanlış olduğunu anlamak aslında çok da zor olmamalıydı biz insanlar için. Savaşın, kanın hiç kimseye fayda vermediği birçok kez test edildi yıllardır. Savaşın kazananı olmuyor elbette, bir toplumun acılarının ve haklarının üzerine inşa edilen başka bir toplumdan, tabiri caizse diğer bir topluma da hayır gelmiyordu. Acıların ve gözyaşının olmadığı veya en aza indirildiği bir toplum her açıdan çok daha mutlu ve refah olmaya muktedir olabiliyor. Gücünü şiddete değil başka şeylere harcayabilen toplumlardan bahsediyorum azizim. Sanata, ekonomiye, eğitime, sağlığa mesela, İhtiyacımız olan o kadar şey varken dünya sakinleri olarak nedir bu içimizdeki şiddet eğilimi? Sığamadık mı sanki şu koca dünyaya, güzelleştirmek ve haketmek dururken şu güzellikleri neye bu küstahlık diye sormamak inanın elde değil. Yazık demek yetmiyor bazen insanoğlunun açgözlülüğüne, şiddetsiz bir şekilde direnen bir savaşçı olmak lazım bu savaşta. Kelamın özü şudur ki; şiddete artık ne biz insanoğlunun ne de bu dünyanın ihtiyacı yok, çünkü şiddetin bir sonu yok, şiddetin şiddeti doğurduğu ise ayen beyan ortada olan bir gerçek. Tüm bunları göz önünde bulundurunca, daha medeni bir dünayda yaşadığımızı varsayarak 21. Yüzyılda(!) insanoğlu direnişini ortaya koyarken daha insani daha vicdanı bir yol belirleyerek doğruya bu yoldan ulaşmayı öğreneceğini umuyorum. Kaldı ki eğer böyle bir gelişme gösteremezsek, insanoğlunun zihniyeti, insanlığı ve dünya üzerindeki varlıkları zamanla tüketerek böylece biz kendi kendimiz de tüketmiş olacağız. Direnmemiz gereken asıl şey şiddetin ta kendisidir, şiddete karşı vereceğimiz tepki ve oluşturacağımız algı, insanların hayatları boyunca özümseyebilecekleri ideal bir direniş anlayışına sahip olmasını sağlayacaktır. Nitekim yazar kitapta bazı yaşanmış olayları örnek vererek karşımıza çıkıyor; şiddetsiz bir direnişin benimsenmesi açısından; “Mısır'daki Tahrir Meydanı'ndan New York'taki Occupy'a kadar dünyanın dört bir yanında şiddetsiz (nonviolent) direnişlerle karşılaşıyoruz. Geçtiğimiz yüzyılı şiddetli çatışmalar ve savaşlarla dolu olarak görsek de, bu yüzyıl Mohandas Gandi ve Martin Luther King Jr.'ın başardıklarının ve Ferdinand Marcos'u iktidardan düşüren Filipinler'deki barışçıl gösterilerin açıkça sergilediği üzere, aynı zamanda şiddetsizlik yüzyılıdır.” Yani burdan şunu çıkarabiliriz, insanlar geçmiş yüzyıllarda yapmış oldukları hatalara tekrardan düişmemek adına, artık tepki ve öfkelerini dizginleyerek şiddetsiz bir yolu tercih ediyorlar. Şüphesiz bu; insanlık için umut vaadeden ve masum insanların bir öfke topunun içinde yanıp kül olmasına mani olabilecek bir adım. Esra Demiryılmaz 21401717 YALNIZLIK PUSULASI Gerek içine doğduğumuz coğrafya ve süregelmiş alışkanlıklar, gerek insanın meyli her an tutulacak bir şey aramaya; bizi hudutsuz ve sürekli bir birliktelik arzusuna mahkum ediyor. İnsan dünyaya nerede geleceğini seçemiyor ve bu insiyatifin elinde olmaması yapabilecekleri ya da olabilecekleri önünde bir engel çoğu zaman. Çünkü ne istediğini az çok bileceği, hatta belki hepsinden uzaklaşmak isteyeceği yere kadar mecburen içinde bulunduğu o sınırlarla çevrili. Siz seçmediniz, size sorulmadı ama oradasınız artık ve bir süre daha orada kalacaksınız. Ayaklarınızın yere bastığı o noktaya belki birçoğundan daha erken, belki çoğu gibi geç geleceksiniz. Fakat bu iki ihtimalin bir ortak paydası var: bir şekilde, az ya da çok, etrafınızda ne yapmanız gerektiğini söyleyen birileri mutlaka olacak. Birileriyle büyüyeceksiniz ve o birileri çoğunlukla yaşanmışlıklarını bahane ederek size hep bir şeyler diretecek. Belki bunları kulak ardı edecek ,belki de zorundalık ya da hatır için yapacaksınız. Fark etmeseniz de bahsettiğim o noktaya kadar hep anneniz, babanız, kardeşiniz, ya da üçüncü bir x kişisiyle atacaksınız adımlarınızı. Yani asla tek başınıza olmayacaksınız. Hoşunuza gidecek ya da gitmeyecek ama hiç yalnız bırakılmadınız. Çok sevildiniz, ya da belki gerçekten sevilmediniz ama o sevmeyen de her kimse ve ne hikmetse hep yanınızda yamacınızda bir yerlerdeydi. Bir telefon uzağınızdaydı, yan odanızdaydı, okuldaydı size akıl verecekler. Yani tek başınızayken bile tek başınıza değildiniz. Yalnızlığı görmediniz, insan hep yalnızdı aslında ve yalnız olacaktı ama siz bunu bilmiyordunuz, yabancıydı. Aklınıza bile gelmedi, geldiğinde bile yanlış tahayyül ettiniz çünkü tatmadınız. Kimsenin yetmediği, tutunamayacak kadar kırılgan olduğu, güven vermediği o ana; sadece kendinize tutunup çıkabileceğiniz o yere düşene kadar. İnsan o karanlığa düşene kadar kendine yetmeyi öğrenemiyor, çünkü o karanlıklardan hiç bahsedilmedi. Afallıyor, arıyor seslendiğinde duyacak birilerini. Yoklar, duyduğu tek ses karanlığın içinde yine kendisinin. İşte tam bu yüzden yalnızlık kara bir kutu onun için; kaçılacak, saklanılacak bir canavar. Kimisi bırakıyor olduğu yerde kurtarılmayı dileyerek, çokça azı gidiyor üstüne. Yalnızlığın aslında ne kadar gerekli olduğunu da işte ancak o azınlık fark edecek. Düşmeye bir adım ötede hep insan. Ancak o karanlıktan evvel hep birileriyle olacağına inandığından, aksi hayal gücünü aştığından, belki sadece korktuğundan görmek istemiyor varoluşunun o yanını. Yalnızlığı ağır ağır işleyeceği güne kadar, ondan koşarak kaçmaya çalışıyor. Halbuki sahici bir yalnızlık, insanın kendini kendine götürecek tek kılavuzu. Yani yalnızlığı tatmadıkça, kendi kendinize yetmeyi öğrenmedikçe, o yalnızlığı içinize çekmedikçe baktığınız gökyüzünde o kutup yıldızını hiç görmeyeceksiniz. Ben her an insanla çevriliyken dahi yalnızlığıma sarılabilmeyi çok geç öğrendim. Boğuluyorum sandım başta, bu tünelin bir çıkışı yok. Yüzmeyi de aynı öyle öğrenmiştim. Boğuluyorum sandığınız o vakitler, hayatınız boyunca sizi güçlü kılacak en büyük silahınıza sahip olmanın bedeli. Peyami Safa da dünyasından memnun olmayanların birbirine ne kadar benzediğini vurgulayarak tam da bunu özetliyor aslında. Her gün şikayetlendiğiniz o insanlardan farklı olmak, dünyanızı o korkuya teslim etmek yerine sizi siz yapacak yalnızlığınızla dost olmaktan geçiyor çünkü. Öyle ürkütücü bir şey değil yalnızlık, hatta insanın en büyük şansı bana soracak olursanız. İradeniz dışında sizi şekillendiren her şeyden sıyrılıp, sadece kendi sesinizi duyacağınız bir yol. O zamana kadar sevdiğinizi sandıklarınızı belki sevmediğinizi, keyif aldığınız müziği, görmek istediğiniz yerleri, belki asla vazgeçmem dediğiniz doğrularınızın bile nasıl eğilip büküldüğünü o yolu yürümeye başladığınızda fark edeceksiniz. “Olan”ı aşıp yalnızlığınızın elinden tutabilmeniz dileğiyle. Salim Can Akyürek 21302254 TURK-101 Section 025 Bir Şiir Bir Ağrıya Değer.. Şairler için olan en genel önyargılardan biridir ‘Kelime oyunu yapıyor.’ cümlesi. Şahsen bu fikre katılmadığımı söylemem de katıldığımı söylemem kadar yanlış olur. Az önceki cümlede de gördüğünüz gibi, kelime oyunu yapmak aslında çok şey kazandırır bir cümleye, eğer bu işe ‘kelime oyunu’ denebilirse tabii. Bakış açınızı değiştirir bir kere, olaya/cümleye en basit şekilde değil de, üstünde düşünerek bakarsınız. Ben orada ‘Bu fikre karşı nötrüm’ desem, normal bir cümle olacak ve zihninizde yer etmeyecekti ancak ben anlatmak istediğim şeyin anlamını değiştirmeden başka kelimelerle ve daha değişik vurgularla anlattığım için günlük hayatta kullandığınız cümlelerden farklı geldi, dolayısıyla aklınızda kaldı. Cümleyi anlamak istemeniz ise sizin düşünmenize sebep oldu. İşte olay da bundan ibaret. Şairler aslında sizden daha farklı şeyler yaşamıyor, yapmıyor ya da hissetmiyor. Bir çoğu ile kader ortağı bile olabilirsiniz. Sadece, onlar yaşadıklarını nasıl anlatacaklarını biliyor, sizin belki de onlardan daha önce tecrübe ettiğiniz bir olayı, bir duyguyu bambaşka bir boyuta taşıyorlar. Özdemir Asaf küçüklüğümden beri şiirlerini okumaktan en çok haz aldığım şairdir, belki de kendime en yakın hissettiğim kişi olduğundandır. ‘Çiçek Senfonisi’ adlı kitabında tüm şiirlerinin toplu halde bulunduğunu gördüğümde almak için gün saymıştım. Yeri geldi mi size aşkın ne kadar derin bir şey olduğunu hissettirebilirken, yeri geldiğinde ise özgürlük denilen duygunun yoğunluğunu yüzünüze çarpıyor. Kimi zaman çocukluğunuzun unuttuğunuz hayallerini hatırlatırken, kimi zamanlarda şiirin ne kadar kapsamlı bir şey olduğunu farketmenizi sağlıyor. ‘’Bir şiir bir geceye değer, Bir şiir bir uykuya değer, Bir şiir bir uyanmaya değer, Bir şiir bir sigaraya değer, Bir şiir bir rakıya değer, Bir şiir bir şarkıya değer, Bir şiir bir türküye değer, Bir şiir bir ağrıya değer, Diye-diye.. Meğer.’’ Şiir, sizin fark etmediğiniz belki de gerçekten istemediğiniz sürece fark edemeyeceğiniz kadar kapsamlı bir şey aslında. Tek bir mısrası bile geçmişten hatırlamak istemediğiniz bir anıyı alıp gözünüzün önünde tutabilir. İlk dizesiyle hayat bulduğunuz bir şiir ikinci mısrasıyla size ölüm denen ciddiyeti hatırlatabilir. Bunların hepsi olması muhtemel şeyler aslında, siz anlamak istediğiniz sürece tabii. ‘Bilseydi Eğer’ şiiriyle bize her şeyi on mısrada anlatıyor Özdemir Asaf. Daha doğrusu, gerçeklerin giriş kısmını yazıyor, kalanını anlamayı bize bırakıyor. Bu belki de şiirin en güzel kısımlarından biridir. Şair, kısa bir hatırlatmayı bazen bir cümle bazense tek bir kelime ve sonuna koyduğu ünlemle yapar, ardından sizin o hatırayı alıp kendinize uyarlamanızı ister. Dizeler böyle hayat bulur çünkü, yaşanarak. ‘Bilseydi Eğer’ şiirinde size hatırlatmak istediği şeyler çok derin şeyler aslında. Anlamak için geçmişin kuyularını kazmanız ya da hatırlamaktan korktuğunuz olayları gün yüzüne çıkarmanız gerekebilir ve bana inanın, o mısrayı okuduğunuz anda az önce söylediklerimi yapmamak için hiç bir gerekçeniz olamaz. Söylediğim gibi, çok şeydir bir şiir. Bazen ucu gider bir geceye değer. Mazide kalmış karanlık bir geceye. Gözünüze uyku girmediği, yatakta saatler boyunca dönmenize ve düşünceler içinde, ortamda bir damla bile su yokken boğulmanıza sebep olan bir olayın gecesine. Yetmez artık düşünceler size, kalkarsınız yataktan. O saatte sokak lambalarından başka yanan tek şey olacağını bile bile balkonun ışıklarını yakarsınız. Bir bardağa aslan sütünüzü koyar, paketinden dikkatlice çıkardığınız sigaranızı önceki gün bakkaldan aldığınız ucuz çakmakla yakarsınız, yetmez. Bir şarkı açarsınız arkadan. Bilerek açmazsınız sesini çok fazla, istemezsiniz çünkü şarkının düşündüklerinizi bastırmasını. Bir kaç bardaktan sonra şarkı da kesmez artık sizi, türkü başlar. Sanatçının uzun havasına nefesinizle eşlik edersiniz ve ardından kısa bir sessizlik gelir. Gelen sessizlik acıyı da beraberinde getirir. Unutturduğu yoktur yaptığınız şeylerin ama aynı şeyleri başkalarının da hissettiğini okumak, duymak, bilmek iyi hissettirir size. İşte böyle, bir şiir, bir çok şeye değer, tabii anlayabilene. ‘’Ağlamak Bazı acılarda yetmez Bazı ölümlere Örtüsüdür bazı acıların Örter, örtülmez Savunur bir süre Ağlayanlar sevinmeli Sevin ağlayabiliyorsan Acılar ardarda dinmeli Durur bir nöbetçi gibi Durur bir bekçi gibi Zamana gülmeli-gülmeli Sevin ağlayabiliyorsan Unutmanın kardeşidir ağlamak Uyur uyanır yatağında duyguların Düşüncenin kucağında hep çocuktur Ağlamak.’’ Şiirin bir başka özelliği ise sizin hep bildiğiniz, farkında olduğunuz bir şeye ilk defa da olsa başka bir taraftan bakmanızı sağlamasıdır. Belki hakkında bilmediğiniz bir şeyi öğretecektir size belki de ne kadar çok şeyi bildiğinizi hissettirecektir. Şairin yazdığı dize ile sizin oluşturduğunuz şey belki farklı gibi gözükebilir ama hissettikleriniz aynı olduğu sürece, nasıl ifade ettiğiniz sadece sözel bir farklılık oluşturur. ‘Ağlamak’ adlı şiirinde bize bazı şeyleri hissettirmek istiyor Özdemir Asaf. İnsanlar her ne kadar ağlamak istemese de, ağlamamak için uğraşsalar da aslında ağlamanın ne kadar önemli, ne kadar güçlü bir şey olduğunu hissettiriyor. Duygulardan yoksun olan, bir şey hissetmeyen insanların neleri kaybettiğine değinmeden de geçmiyor. Yıllardan 2013, bir baharın başlangıcına denk geldi dünyamı değiştiren olay. Her ne kadar insan anlatma, yardım görme ihtiyacı duysa da, içinde yaşamayı seçer bazı şeyleri. Nedenini ise ne onlar size söyleyebilir ne de bir başkası. Ben de 2013 Mart’ında bu yolu seçtim. Anlatsam kimse anlamayacak değildi derdim, anlatsam kime ne yararı olacak idi. Gecelerini tavana adamış, gündüzlerini ise derin bir sessizlik içinde geçirmeye alışanlar bilir, ağlamak, bazen insanı hiç olmadığı kadar rahatlatır. Ağlamak, insana dünyayı aklı kadar bulanık görmeyi hatırlatır. Ağlamak, insana insan olduğunu hissettirir ve bazen de en yakın dostudur insanın. Hıçkıra hıçkıra, sessiz kalmaya çalışarak değil de sessiz bırakmaya çalışarak, gözyaşları tükenene ve artık yorgun düşüp uyuyakalana kadar ağlamak bazen bir insanın ihtiyacı olan tek şeydir. Bunu yapmak ise cesaret göstergesidir, özellikle de ‘erkekler ağlamaz’ ideolojisiyle yaşayan bir toplumda büyüyen erkekler için. Şiir size hissetmeyi unuttuğunuz şeyleri en ağır şekilde hatırlatan bir görüntüdür, Şiir duyguların en yüksek seviyeye çıktığı dönemde sizi bir anda alaşağı eden bir çöküntüdür. Her ne kadar bazı insanlar tarafından laf kalabalığı olarak adlandırılsa da, Şiir söylemekten korktuğunuz cümlelerin ruhunuz tarafından temsil edildiği bir döküntüdür. Ve son olarak, Özdemir Asaf’ın da söylediği gibi ‘’Her insanın bir öyküsü vardır ama her insanın bir şiiri yoktur.’’ Zeynep Özdemir TURK 101-55 OY REİS, KOCA REİS! Ölü Ozanlar Derneği film afişi İşte flamalar hazır! Disiplin, gelenek, yetkinlik, onur… Dört büyük flama, her biri, bir diğeri kadar önemli dört büyük ilke… Robin Williams’ın başrolünde oynadığı bu destansı film, Wermont adlı ıssız bir kasabanın içine kurulmuş Welton Akademisi’nde geçiyor. Bay Keating (Robin Williams) mezun olduğu Hell-ton lakaplı, önemli ilkeleri benimsemiş olan bu okula edebiyat öğretmeni olarak döner. Buradaki öğrencileri kalıplaşmış düşünce tarzının dışına çıkmak için cesaretlendiren Bay Keating, bu sıkı disiplinli okulun yaptırımlarına son derece ters düşen bir düşünce yapısına sahiptir. Dünyaya ve karşılaştıkları problemlere farklı açıdan bakabilmek, özgün ve yaratıcı olabilmek gibi özellikleri öğrencilere kazandırmaya çalışan Keating, sıra dışı karakteriyle ilk döneminden öğrencilerin gönüllerine taht kurmuştur bile. Sınıfındaki bir grup gencin hem en yakın arkadaşı, hem de en sevdiği öğretmen oluvermiştir. Öğrenciler ders içinde ve dışında Bay Keating’in tavsiyelerini uygulayarak üstlerindeki aile ve okul baskısını nispeten aza indirgeyebilmişlerdir. İçinden ömürlük dersler çıkarılabilecek bu filmin sonu acıklı bitiyor. Herkesin izlemesi gereken bir başyapıt olarak hafızalarımıza kazınıyor. “Carpe Diem” “Henüz vaktin varken tomurcukları topla. Zaman hâlâ uçup gidiyor. Ve bugün gülümseyen bu çiçek, yarın ölüyor olabilir.” (Walt Whitman) Hayatımızın tüm evrelerinde yapmamız gereken, bizden beklenen birtakım görevler, almamız gereken bazı sorumluluklar vardır. Ömrümüz boyunca da olacaktır. Çünkü sistem bizi asla özgür bırakmaz. Bu görevleri ne derecede yerine getirebildiğimize göre de sınıflara ayırmıştır bizi bu zalim sistem. Birinci sınıfın sonunda okumayı sökemediyseniz aptal damgası yersiniz. Zeynep Özdemir TURK 101-55 Arkadaşlarınız arasında çok konuşmaktan kaçınıyorsanız çekingen ve özgüvensizsinizdir. Sanat, edebiyat veya beden eğitimi ile uğraşıyorsanız bunun tek sebebi sayısal derslerdeki kapasitenizin yetersiz olmasıdır mesela sisteme göre. Öte yandan, dünyadaki bütün insanlar doktor, avukat ya da mühendis olursa, bir çay bahçesinde oturduğunuzda siparişinizi kimin alacağını düşünmemiştir sistem. Sadece sistemi suçlamayalım… Çoğumuz düşünmemişizdir aslında. Zaten biz değil miyiz bu sistemi oluşturan? İnsanoğlu değil mi kendi kendini baltalayan? İnsanlar hep en iyisi olmak ister. Ama aynı zamanda herkesin “en” iyi olamayacağı gerçeğini göz ardı ederler. Ne yazık ki bu durum, hırs içinde yanıp tutuşmalarına engel olmaz. Belki de söz konusu filmimizin ana fikri olan “Carpe Diem”, yani anı yaşama felsefesi tam da bu noktada girmelidir hayatımıza. Gençliğimizin, bizi mutlu eden küçük zevklerin; kısacası hayatın tadını ancak bu felsefeyle çıkarabiliriz. Ana karakterimiz Bay Keating’in öğrencilerine aşılamaya çalıştığı ilk düşünce, tekdüzelikten kurtulup hayatlarına bir anlam katmaya başlamalarıydı. Hatta karakterimiz bu düşüncesini Walt Whitman’ın “Bir farklılık yaratmak istiyorsan, herkesin seçtiğinden farklı bir yol seç.” sözleriyle de desteklemişti filmin bir sahnesinde. Hayatta kendi kararlarımızı kendimiz vermemiz gerektiğini envai çeşit şiirle ve özlü sözle vurgulayan Keating şairane tavırlarıyla adeta kendine hayran bıraktı film boyunca. Nasıl yaşamamız gerektiğini bize buyruklar vererek anlatan bu mutlak otoriteden sıyrılmamız gerek artık. İnsanları sıradanlaştıran, kendine esir arayan bu sistem, aynı zamanda bizi biz yapan unsurları da bir bir koparıyor benliğimizden gün geçtikçe. Bugünlerde ‘’Hobileriniz nelerdir?’’ veya ‘’Kendinizi kısaca anlatınız.’’ sorularına hangimiz özgün cevaplar verebiliyoruz ki? Hepimiz, bireyi kendi içinde eritmeye çalışan bu sistemin bizi pençelerinin arasına almasına izin veriyoruz. İşe giderken hep aynı yolları kullanıyor, problemlere aynı açıdan bakıyoruz. Aynı tarz kitaplar okuyor ve aynı tür filmlerden zevk alıyoruz. Daha önce arkadaşlarımızın deneyip memnun kaldığı ürünleri kullanıyor, bir restorana gittiğimizde tadını daha önceden bildiğimiz yemeği sipariş ediyoruz. Aynı renk takım elbiseler giyiyor, saçımızı hep aynı biçimde kestiriyoruz. Bir fark yaratmak, risk almak için ya çok korkak ya da çok tembeliz. “Güçlü oyun devam eder ve sen bu oyuna bir dörtlükle katkıda bulunabilirsin” İşte Bay Keating’den bir başka Walt Whitman alıntısı. Keating’in alıntılarını daha dikkatli incelediğimizde, bu alıntılarla aslında ne kadar çok şey anlattığını görebiliyoruz. Keating öğrencilerine Whitman’ın bu sözlerini muazzam bir vurguyla tekrarlıyor bütün öğrencilerin başına toplandığı bir sahnede. Yaşam, aslında bir tiyatro oyunu mudur acaba? Uzun ve yorucu, ama aynı zamanda o kadar da zevkli bir tiyatro oyunu… Belki de bizim yıllarca övündüğümüz başarılarımız, okurken her defasında koltuklarımızı kabartan o ödüllü şiirimiz ya da on sekiz yaşındayken voleybolda kazandığımız o altın madalya hayatın içinde ancak bir beyit kadar yere sahiptir. Şanslıysak bir tiradımız vardır belki de… Ama daha fazlası değil. Zeynep Özdemir TURK 101-55 Bu güçlü oyuna ne tür mısralarla katkıda bulunacağımız ise bize kalmış. Ecelimiz geldiği zaman geriye bakıp aslında hiç yaşamamış olduğumuzu fark etmek mi? Yoksa daha az kullanılan o yolu seçip bir fark yaratmak mı? Herkesin hayatında Keating gibi bir rol modeli olması dileğiyle… Her şey sona erdiğinde, toprağı gübrelemekten daha fazla işe yaramış olmak için… Afallama- Birkaç sene önce İzmir Kitap Fuarı’nda dolanırken, Fuar’ın başlangıcından beri gözüme çarpan kitabı inceleme kararı aldım. Yapı Kredi Yayınlarının standı zaten hep ilgimi çekerdi ama sanki, bu kitapta garip bir şeyler vardı. 21 delilik hikâyesi ve aralarda gördüğüm çarpıcı resimler. Kitabı almaya karar verip satış elemanına uzattığımda, bana hemen yanında oturan ve benim büyücüye benzettiğim kadını gösterip: “Yazar da burada, isterseniz imzalatabilirsiniz.” demişti. Rastalı boncuklu saçları, sürmeli gözleri ve dövmeleriyle cana yakın bir gülümseme halinde imzaladı Mine Hanım kitabımı. Gece oturup “bir solukta okuyamadım” kitabı. Zordu, tedirgin ediciydi. Neydi bana bu tedirginlik, korku ve çarpılmışlık duygularını yaşatan? Korku dolu üzücü hikâyeler mi, bunları kaleminden döken garip kadın mı yoksa kitabın içindeki resimler miydi? Sonradan, kitabı okuyup bitirdikten sonra, yıllar sonra buldum cevabı; resimlerdi bunu yapan. Contemporary İstanbul’un 10. Yılına özel sergisini gezme fırsatı bulamadım fakat paylaşılan her fotoğrafı inceledim. Dikkatimi çeken ve beni derinden etkileyen birkaç eser oldu ve biraz da meraklı olduğumdan eserlerin sahiplerini ve önceki çalışmalarını incelemeye başladım. Bu eserlerin büyük bir çoğunluğu “Mukadderat” isimli sergidendi ve sergi sahibi sanatçı Bahadır Baruter’di. Bahadır Baruter’i ve önceki eserlerini araştırmak istediğimde ise gördüm ki, yıllar önce beni etkileyen o ürpertici resimler de onundu. Deli Kadın Hikayeleri’nin çizeri, garip kadın Mine Söğüt’ün eşi... Mukadderat dışında Evim, Evim Güzel Evim sergisini de inceledim ve hayranlığım –belki de korkum- biraz daha arttı. Bir şeyler vardı bu adamın resimlerinde ve heykellerinde; benim içimi gıcıklayan, bana Ahmet Hamdi’nin korkulu düşlerini anımsatan bir şeyler.... “İş hayatının kazanç, başarı, kariyer ve güvence döngüsünün kıstırılmışlık baskısıyla neredeyse yaşayan ölülere dönüşmüş iş insanlarını, henüz doğmamış ya da yaşamsallığını çoktan kaybetmiş cansız ve çaresiz bedenler olarak heykelleştiriyor.”, sergi açıklaması böyle diyor Mukadderat sergisi için. Evet bu insanlar cansız görünüyorlar; ama heykel oldukları için değil, tam tersine çok gerçekçi göründükleri için cansız Resim 2 Mukadderat duruyorlar. Yüzlerindeki ifade, sırtlarındaki kambur, ellerindeki kırışıklıklar, hepsi o kadar gerçek ve o kadar insanın içinden ki... İnsan kendine dönüyor: Onlar o fanusun içinde dururken ben bu bedenin, bu odanın, bu ofisin içinde duruyorum, diyor. Ne farkım var? Ne farkın var? Bir fanusun içinde yaşamadığını veya kendi varlığını gerçekleştirdiğini veya “doğduğunu” iddia edebilir misin? Ben edemem, diyorum kendi kendime. Beyaz takım elbiselerin ya da kefenlerin içindeki bu insanlar, belki de Tanrılarına yakarırken, ben öylece durup bakıyorum. İşte Bahadır Baruter insana bunu yapıyor: Afallatıyor. Resim 1 Mukadderat Resim 3 Uzun Bir GeceSadece iş hayatında eriyenler ve ölenler değil Bahadır Baruter’in odağı. Senin Ailen Bir Yalandı Yavrum adlı resim sergisinden çok beğendiğim bu fotoğrafında konu, sadelik içinde bir ev kadını. Evinin içine sığmayan, gözleri çökmüş, ruhu çekilmiş bir “kadın”... Ben bu kadının ayaklarına takılıyorum; ayaklarının zarif duruşuna ve yüzünün hâline, omuzlarının çöküklüğüne rağmen oturuşundaki asil kibarlığa. İşte, diyorum, kadın olmak böyle bir şey. Ama içimi acıtıyor bu, kadınlığını özlüyorum o kadının, dudaklarının eğikliğinden kendime pay çıkarıyorum. Ruhu, evet ruhu. Eve sığmayan, bedeni değil, ruhu. Ruhu büyümüş, belki nemden belki lodostan, ne kendine sığıyor ne çok sevdiği evine. Mukadderat sergisinde hissettiğim duygular bunlar: Fanusuna sığmamak ama o fanustan çıkamamak.. Afallamak diyorum ya, afallamak gerçekten. Bahadır Baruter’in eserlerinin bende uyandırdığı duyguyu anlatabileceğim daha iyi bir kelime bulamıyorum. “Çarpıcı” desem, hayır çok kuru kalıyor bu iş için; çünkü bu işin içinde hüzün var, korku var, acıma var... Aristoteles korku ve acıma uyandıran eserlerin asıl büyük eserler olduğunu savunur. O bu savunmasını “trajedi”ler için yapar. Ona göre, korku ve acıma normal hayatta aynı anda hissedebileceğimiz duygular değildir, fakat bir imitasyon olan sanatla bu başarılabilir. Baruter’in sanatı işte bunu başarıyor. Korku ve acımayı aynı anda ve en yoğun hallerinde üstünüze salıyor. Onun sanatı yorucu bir sanat; gerçeklerle boğuştuğumuz bu dünyada, gerçeklerden kaçmak için başvurduğumuz “sanat”a zıt bir sanat, gerçeği yüzünüze vuran bir sanat. İşte bu korku ve acıma hâlleri, “afallatıyor” beni. Kendime getiriyor sanki, yaşadığımı fark ettiriyor, bir sanat eserinin yapması gerektiği gibi. Sidal Gökalp Kaynakça: http://artxist.com/Sanatci-Cv/Bahadir-Baruter/2 http://evdeyohuz.tumblr.com/post/71651513406 Söğüt, Mine, Deli Kadın Hikayeleri, 2011, Yapı Kredi Yayınları, İstanbul. Elif Özgür Herkesin bir idolü vardır. Peki, ya o idollerin idölü? Arap saçı hayatlar ve o hayatların içinde sıkışık kalmış insanlar. Ne acı değil mi? Sanıyoruz ki şan, şöhret, para; sanki bunlar birer mutluluk aracıdır. Biz burada sıradan hayatlarımızı yaşar, akşam yemeği olarak mercimek çorbası, ardından ıspanağımızı yer, yemekten sonra çayımızı içip iki yüz değil de yüz ‘like’ aldığımız Instagram hesaplarımızı karıştırırken; orada Porsche arabasına binip, dünya turnesine çıkıp, her sokağa çıktığında hayran seline uğrayan şan, şöhret sahibi insanlardır asıl mutluluk sahipleri. Ama her durumun ve her insanın birden fazla yüzü olduğu gibi, o bizim hayatlarına hayranlıkla baktığımız insanların da zorlukları vardır aşmaları gereken. Ama biz normal insanlar, o ünlü insanların da hayatlarında memnun olmadıkları durumlar olduğunu, kendilerini hapiste gibi hissedip, medyada nasıl göründüklerini düşünmekten esas kimliklerini kaybetmiş olabileceklerini düşünmeyiz bile. Bizler, o illüzyonun gerçek olduğunu, asıl mutluluğun materyalist gerçekliklerden geçmesi gerektiğini kabul etmek isteriz. Bu bizleri rahat hissettirir, çünkü çabalamamıza gerek kalmaz bu durumda: Nasıl olsa o kadar zengin olamayacağızdır; nasıl olsa sesimiz asla o kadar güzel olmayacak, tenimiz o kadar pürüzsüz görünmeyecektir. Black Mirror, genelde geleceğin karanlık yönlerini öne çıkartmasıyla bilinen bir dizi olmasına karşın, reddedemeyeceğimiz gerçekliğimizi yansıtması sebebiyle beni bir seyirci olarak kazanmıştır. Hiç arkadaşım yok diyerek yeni taşındıkları şehirde arkadaş edinme çabasına girmek yerine, en sevdiği ünlünün portatif oyuncağını alan Rachel’ın hazin sonu gibi, birçok insan mutluluğu portatif araçlarda arayıp, bulamadığında “Aa neden böyle oldu ki?” sorusunu sormadan edemez kendisine. Bunun için elli yıl ya da yüz yıl ileriye gitmeye gerek yoktur aslında. Şimdilerde ‘Youtuber’ olma mesleği ile ünlü olan arkadaşlarımıza bakıp, hayatlarını ellerinde kameralarıyla kaç bin izlendiklerine göre kuran insanlar görmekteyiz mesela çevremizde. Yanlış anlaşılmasın, yargı dağıtmak bedava; amacım bu değil. Ama bir yandan da, hayatlarını bir hiç uğuruna sonlandıran, o canı gönülden dinleyip sevdiğimiz ünlü grupların solistlerinin; aynı şekilde o en çok hayranı olduğumuz dizinin başrol oyuncusunun ansızın otel odasında fazla doz uyuşturucu almaktan öldüğünü duymak da canımızı sıkar, öyle değil mi? Ben bu duruma ‘yanlış anlaşılmış̧ realite’ adını vermeyi seviyorum. Sıradan insanların ‘sıradan’ olmaktan şikâyet edip; özel olan insanların da ‘hiçbir şeyin yeterli olmadığı’ bir dünyada yaşadıklarını algılamaları şeklinde tanımlayabilirim bu kavramı. Peki, nedendir bu memnuniyetsizlik, yetersizlik hissi diyeceksiniz. Çok da haklısınız. Bunun için yeterince kanı olmamasına rağmen; bana kalırsa mutluluğun, ‘dışsal’ faktörlerde aranmaktan, esasen ‘içsel’ bir durum olduğunu idrak edemememizden kaynaklanır bu sorun. Black Mirror’ın Rachel, Jack ve Ashley Too adlı bölümünde ünlü popçu ‘Ashley O’, teyzesinin egemenliğinde bir hayat yaşamaktan, kendi kararlarını alamamasının ve ünlülüğünün getirdiği yalnızlık hissinin esiri olup, teyzesine komplo teorileri kurarken, asıl kendisini bilincinin kapatıldığı korkunç bir komplonun içerisinde buluverir. Ashley O’nun ekran saçı lila ve kısayken; gerçek saçı kahverengi ve uzundur. Ashley O ekranlarda hareketli pop şarkıları ile tanınırken; aslında evde kendi kendisine ‘rock’ parçaları yazmaktadır. Dizinin verdiği bu ufak kontrastlar, aslında ekranda ‘hoş’ dursun diye esir edilmiş birçok zavallı insanın hayatını gözler önüne sermektedir bana kalırsa. Fakat bizler uyumayı seçtiğimiz için, bu insanların da kendi içlerinde birden Elif Özgür Herkesin bir idolü vardır. Peki, ya o idollerin idölü? fazla; hatta belki de bizlerin o ‘tatlı’ problemlerimizden çok daha ileriye gidecek sıkıntılar içinde olabileceğini algılamak istemez, ne görüyorsak ona inanarak kendi küçük egolarımızı tatmin etmek isteriz. “Ben de çok çalışıp Kıvanç Tatlıtuğ’un evinden alacağım!”. Bazı genlerimizin çevresel faktörlere göre açılıp kapandığı gibi, bizler de bilinç seviyelerimizi ne kadar açmaya (ya da yükseltmeye) karar verirsek, dünyayı ve dünya yaşamını algılayışımız da o kadar değişecektir bana kalırsa. Yani zenginleri mutlu, fakirleri mutsuz; Avrupalıları liberal, Doğuluları bağnaz; doktorları tanrı, garsonları işe yaramaz görmeyi bıraktığımız noktada, esasen neyin ne olduğunu, herkesin hem iyi yönleri, hem de kötü yönleri olduğunu idrak edebildiğimiz noktada, işte bu hem kendimize hem de başkalarına atfettiğimiz milyonlarca etiketten kurtulup, özgürleşebiliriz belki de. Yoksa her birimiz farkında olmadan kendi düşüncelerimizin esiri; kendi inanç kalıplarımızın dışına çıkamayan birer ‘toplum üyesi’ olmaktan ileriye gidemeyen insancıklar olarak kalmaya devam ederiz... Burada bir suçlu bulmak gerekir, değil mi? “İşte senin yüzünden böyle oldu!” diyecek bir günah keçisi. Ne de olsa sistem böyledir. Kanunlar vardır ve bu kanunlar çiğnendiği zaman, suçlu insanları cezalandırmak gerekir. Sahi, bu sistem kimin işine yarar ki? Sıradan insanların işlerine pek yaradığını sanmıyorum. Peki ya devlet görevlileri? Onların da pek işine yaradığını sanmıyorum, sonuçta onlar için de yolsuzluklarının yakalanması çok sıkıntılı bir durumdur. Bana kalırsa, asıl suçlu, bu sistemin içinde kurban rolünü oynayan hepimizizdir! Her gün haberleri açar, diyetisyenlerin hangi meyveyi daha çok yememizi söylediğini not alır, hangi şarkıcının hangi iş adamıyla ilişkisi olduğunu takip eder ve bunlardan da içten içe inanılmaz bir zevk alırız. Enflasyon yükselir, oh ne güzel! Artık bir derdimiz daha vardır. Komşunun oğlu Hüseyin’i gördüğümüz zaman şikâyet edecek bir dert daha. Konut vergisini daha yeni ödemişizdir, ah vay halimize! Keşke Hülya Avşar gibi olsak da, rahat rahat Sarıyer Konakları’ndaki konut kredimizi ödeyebilsek aslında. Bilmediğimiz şey, Hülya Avşar konut kredisini öder belki rahat rahat evet, ama; acaba kendi vicdan borcunu da rahat rahat ödemekte midir? Günümüzde Sorun Yok Desek İnanır Mısınız? Semrin Şahin’in yazdığı “Kadın Olsaydınız Anlar Mıydınız? adlı öykü kitabı içinde 12 öykü bulundurmaktadır. 2015 yılında piyasaya çıkan bu kitap zamanımızın sorunlarını konu almıştır. Her öykü birinci kişi ağzından yazılmıştır daha samimi ve halktan kopup gelmiş gibi görünmek için. Okudukça insan kendinden bir parçayı öykülerde bulabiliyor çünkü bahsi geçen sorunlar ülkemizde ve dünyamızda yakın geçmişte gerçekleştirmiştir. Bu olayların sonucu olarak da toplum olarak derinden etkilendik. Yazar bu etkilerin hem toplumsal açısına hem de bireysel açısına bakmaktadır. Her öykünün konusu farklı güncel sorun veya durumlardır. Kitaptaki öykülerden birkaçından bahsetmek gerekirse kitabın ilk öyküsü olan “Ölüm Kuyusu” kitabın en önemli öyküsü denebilir. Kitap kısa süre önce babasını madende olan bir iş kazasında kaybeden bir çocuktan bahsetmektedir. Bu çocuğun babasına olan özleminden uzun uzun bahsedilmektedir. Bu yetim gencin hayatı iş yerindeki ihmalkarlıklardan kaynaklanan babasının ölümü üzerine değişmiştir ve haklı bir şekilde buna isyan etmektedir. Başkarakterin yaptığı başka bir şey ise kendisini babası gibi madende çalışmaya mecbur kalmamak için okumasını prensip edinmesidir. Günümüzde babasını kaybeden bir sürü gencin eve ekmek getirmek için madencilik gibi kötü şartlarda çalışmak zorunda kalınan işlere yönelmesi uygun görülür. Ama bu hikayede karakter sonunun babası gibi olmak istemediğini söylüyor. Bu nedenden dolayı okuyacağını söylüyor. 2014 yılında yaşanan Soma faciasından sonra böyle durumda kalan bir sürü çocuk vardı. Bu kitaptaki bu öykü onların sorunlarına biraz da olsa ışık tutmaktadır. Böyle bir facia sonrasında devletin de desteği ile iş güvenliği önem kazanmaya başlamıştır. Önemli de olmalı. Madencilik gibi riskli işlerde insanların çalışma ortamlarına ve kullandıkları aletlerin derlenip kontrolden geçmesi çok önemlidir. Ölüm ile hayatın arasındaki ince çizgiyi bu önlemler belirler. Birkaç kontrole karşı onlarca yetim çocuk ve aile. Kitaptaki başka bir öykü ise “Kayboluş” . Başkarakter yakın zamanda arkadaşını kaybetmiş birisi. Arkadaşının nasıl bu hale gediğini anlatıyor, hikaye boyunca. İntihar eden arkadaşı egosu bir türlü tatmin olmayan bir bayandır. Etrafındaki herkesten kendini iyi görür ve hiçbir arkadaşlığında ya da ilişkisinde tatmin olamaz. Etrafındakiler bu özelliğini ona söylemeye kalktıklarında ise onların kendinden değersiz olduklarını ve bu yüzden tavsiye vermenin onlara düşmeyeceğini düşünüp kendi bildiği yoldan ilerlemeye devam etmektedir. Bu inatçılık onu kendi probleminin daha da diplerine itmektedir ve çözüm yollarını kapatmaktadır. Arkadaşlarını dinlemeyen karakter kendisini onlardan iyice soyutlayıp kontağını kesme seviyesine gelmiştir. Bütün bu olaylardan sonra karakterimiz kendi deyimiyle “cinsel bir özgürlük serüveni’ ne” çıkar ve bir sürü erkekle beraber olur. Artık tatminsizliğin dibine vurmuştur ve içi içini yemeye başlar. Sonradan bu “özgür” karakter bunalımın tam zirvesindeyken kendi canını alır. Bu bahsi geçen karakter Hristiyanlık’ taki kıyamet alametleri olan Mahşerin 4 atlısından biri olan Kıtlık gibidir. Doyumsuzluk ve her anlamda açlığı simgeler. Aynı zamanda yazar günümüz gençliğinin hiçbir şeyi yeterli görmemesi ve sürekli daha fazlasını istemesini de simgeliyor olabilir. İlerleyen teknoloji ve çoklu üretim sonucunda her şeye hızlı ve kolay bir şekilde ulaşabiliyoruz. Sadece böyle bir yaşam şekli ile yaşamış gençliği tatmin etmek zor olacak ve en sonunda istediği şey olmayınca kendini yiyip bitirecek. Özetlemek gerekirse bahsettiğimiz kitap içinde günümüzde var olan farklı farklı sorunlardan bahsetmiştir. Bu sorunların nedenleri ve sonuçlarını incelemiştir. Farkındalık getirmek amacıyla yazılmış güzel bir kitaptır ve bir sürü toplumsal analiz de içerir. Eğer günümüzdeki bazı başlıca sorunlarla ilgili az biraz sosyolojik bilgi edimek istiyorsak ve aynı zamanda güzel betimlemeli bir hikaye de okuma niyetindeysek tam aranan türde bir kitap. Yeşim Tırpan Özgür İnsanlar İki kardeş kuş düşünmenizi isteyeceğim sizden. Birlikte büyüyen iki kuş. Aniden bir insan kuşlardan birini alıp bir kafese koyuyor ve o kuş doğaya veda ediyor. Biri uçarak, diğeri ise kafesin içinde geçiriyor hayatının geri kalan kısmını. Biri özlem duyuyor bulutların arasında savrulmaya, kanatlarının ket vurulmaz çırpıntısına, diğeri ise düşünmüyor bunların hiçbirini, önemsemiyor kardeşi kadar bunların varlığını. Şimdi size bir sorum olacak: Uçan kuş mu bilir özgürlüğü, kafesteki kuş mu? Haykırdım hayatımın bütün kısımlarında çektiğim acılar yüzünden. Aynı romanımızın kahramanı Bjartur gibi. Bana bütün zorluklarımı hatırlattı bu adam. Evet, hep yeter diye feryat ettim. Fakat hepsi geçtikten sonra anladım ki kendimde sevebildiğim her şeyin kıymeti, benim acınası olduğum dönemlerde geçmiş elime. Sahip olamadığım her şeyin değeri o kadar artmış ki gözümde, şimdi sahip olduğum her şey benim için birer hazine değerinde. Elimde olmadan tutunuyorum bütün doldurduğum eksikliklerime çünkü biliyorum var olup olmamaları değil önemli olan. Önemli olan; insanın zor zamanlarında ihtiyaç duyduğu şeyin bütün bu boşlukların dolması olduğu. Sonra neden diyorum erken sahip olamadım şimdi sahip olduklarıma. Lanet ediyorum bir yandan bana bütün zorlukları yaşatanlara. Sonra durup düşünüyorum ve teşekkür ediyorum kıymet bilmem yolunda bana yardım eden gaddar insanlara. Mahkûmiyetin varlığı değil midir bize özgürlüğün önemini kavratan? Bir yere ait olma korkumuz, birine ait olma korkumuz, birinin boyunduruğu altında yaşama korkumuz. Hepsi bizi özgürlükten uzaklaştıracak diye değil midir? Biz en çok yaşadığımızda biliriz bu korkuları. Bir insana sorumlu hissettiğimde anlarım özgürlüğümün zedelendiğini. Sonra bir çıkar yol bulmaya çalışırım. Bulduğumda ise rahatladığımı fark ederim. Sanki bir daha hiç yaşamayacakmışım gibi bu hissi ve hiç yaşamamışım gibi. Sonra özgürlük adına hiçbir şey yapmam. Peki özgürlüğe giden yol nedir? İnsanın özgürlüğe değer vermesi için illa mahkûm olmuş olması mı gerekir? Burada özgürlüğün doğasına aykırı olan bir cevaba ulaşıyorum, eğer insan kendisinden önce başkalarını düşünebilme erdemine erişmişse, özgürlüğe sahip olsun olmasın, özgürlüğe giden her yolda bir savaşçı olur kanımca. Burada asıl önemli olan da benim için bu insanlardır. Birçoğu bu savaşın içinde kendini düşünüp özgürlüğün “insan ve kendisi için” olduğunu düşünür. Fakat geriye kalan kısım ise özgürlüğün “insana dair” olduğunu benimser. Bu iki fikir arasındaki ince çizgi insanların mutlu olup olmamalarıyla veya nelerin onları mutlu ettikleriyle alakalı sanırım. Romanımızın kahramanı hislerini kaybetmiş, yediği darbelerin acılarını bile hissetmeyen fakat ailesi için özgürlük savaşına devam eden bir adam. Onu mutlu edecek yegâne his, ailesinin mutlu olduğunu bilmek. Bu yüzden romanda Bjartur yanlış yaparken bile kızamıyorum ona, çünkü o artık bir özgürlük savaşçısı. Kendisi bu savaşın sonunda hiçbir şey kazanmayacağını biliyor fakat bu savaşa devam ediyor. Çünkü artık o kendi bencil duygularından tamamen arınmış, evrende ufacık bir nokta bile olmadığının farkına varmış. Her şeyi kitaplardan öğrenemiyorum. Sorularımın cevapları bir insanın dilinden çıkacak nitelikte olmuyor bazen. Elime hayatımı alıyorum sonra, eskiden yeniye ilerliyorum adım adım. Tüylerimin diken diken olduğu yerlere geldiğimde anlıyorum ki orada bir zorluk yaşamışım. Önce o anının bana hissettirdiklerine bakıyorum, sonra o anının kendisini ele alıyorum. Şu an o zorluk sayesinde birçok şey önemli hale gelmiş benim için. Çünkü zamanında savaştım bütün bunlar için. Peki ben savaşıyor muyum artık benim sahip olduğum şeyler başkalarında yok diye? Savaşmıyorum. İşte o zaman anlıyorum ki hala bir romanın baş kahramanı olacak kadar erdemli değilim. Nuri Can Süncer Paralel Dünya’ya Bir Köprü Önceki yazılarımın bir kısmında olduğu gibi bugün de ilgi duyduğum fantastik roman türünde bir başka mükemmel eser üzerine konuşacağım: Kara Kule. 7 romandan oluşan bu eser, fantastik romanda birçok insana göre zirvedeki isim olan Stephen King tarafından, 26 yıllık bir çalışma sonucunda 1978-­‐2004 yılları arasında yazılmış. Bu roman hakkında konuşurken yazar odaklı konuşmam gerektiğini baştan belirtmeliyim; çünkü King yazdığı onca kitap arasında Kara Kule serisini kendisi de ayrı bir yere koymakta, bir nevi bu kitabı kendi macerası olarak görmektedir ve ona “en büyük eserim” demektedir. Peki bu romanı onun “en büyük eseri” yapan şey nedir? Fantastik eserlerin başka dünyalarda geçmesi alıştığımız bir durum, ancak bu dünyaları bizim dünyamızla bağlamak, araya köprüler kurup, bu köprüleri olay akışına yedirmek çok az yazarın yapabileceği bir iş. King’in de başarıyla gerçekleştirdiği bu köprülerden biri, New York’ta boş bir arsada bulunan bir gül. Bu gül, roman içinde son derece yüksek bir öneme sahip küçük bir sembol. Aslında hayatımızda da tıpkı buna benzer semboller görmüyor muyuz? Hiç önem vermediğimiz, basit bir eşya bir başkası için çok anlam ifade ediyor olabilir. King bu gülü de, tıpkı her insan için normalden fazla anlam içeren eşyalar ve sembollerden bir tanesi gibi, özel bir anlam vererek romanında kullanıyor. Aslında, ben Kara Kule’nin de bu köprülerden biri olduğunu düşünüyorum. King’in kurgulanmış dünyasındaki yaşam, bu paralel dünyalar ve evrenler arası geçişe olanak veriyor ve seri boyunca sürekli bunların vurgulandığını görebiliyoruz. Yazar tam olarak açıklamasa da Kara Kule’nin bu evrenler arasındaki dengedeki temel faktör olduğu hissi ister istemez okuyucuyu sarıyor. Kitapta ana kahramanımız silahşör Roland, yıllar önce bir “ka-­‐tet” (ortak amaç ve hedefe sahip insan grubunu tanımlamak için yazarın kullandığı kelime) içinde bulunmuş ve bu maceraları başarısızlıkla sonuçlanmış. Kitapta anlatılan esas olay akışında ise Roland, New York’tan Orta Dünyaya (bahsettiğim köprüler aracılığıyla) geçişini sağladığı 3 genç ile yeni bir “ka-­‐tet” kuruyor. Sürekli sert, ruhsuz ve korkusuz bir adam gibi görünen Roland’ın daha önceki başarısızlığını düşünerek içten içe yaşadığı korkuyor hissetmiyor değiliz. Bu “ka-­‐tet”inin de amacına ulaşamayacağı korkusunu arkadaşlarına hissettirmeme çalışsa da bir okuyucu olarak ben bu hisse kapıldım. Tıpkı bir insanın yaşadığı olumsuz bir hissi zıttıyla kapatma güdüsü gibi Roland da korkusunu gizlemeye çalışıyor. Nasıl ki bir insan kibir duygusunu kapatmak için mütevazı olduğunu göstermeye çalışırsa, Roland da korkusunu gizlemek için sürekli sert ve sarsılmaz duruşunu korumaya çalışıyor. Ancak romanın akışı içerisinde anlatılan Roland’ın geçmişi ile ilgili hikayeler bu konudaki endişesi ile ilgili ipuçları veriyor. Stephen King kendisi için de özel olduğunu söylediği bu romana kendisini de bir karakter olarak ekliyor. Olay akışı içerisinde karşınıza çıkan King de aslında kitabın ana karakterlerinden biri. Ben yazarın böyle yapmasının sebebinin, kendisinin de bu olayın içinde yer alma isteği olarak yorumladım. King, Roland’ın gerçek bir insan olmasını, onu tanımayı, ona yoldaşlık yapmayı istiyor. Bu isteğini gerçekleştirmenin yolunu da bulmuş, kendini kitaba koyarak sanki kitaptaki King karakterini yaşadıklarını yaşıyor ve bu maceraların içinde yer alma isteğini bu şekilde ortaya koyuyor. Ayrıca yazar King bu eseri belli bir sonuca varma amacıyla yazmamış. Kendisine gelen bir hayran mektubunda ölmek üzere olan hasta bir kadın, yazardan kitabın sonunu söylemesini rica ediyor ve böylece rahat öleceğini vurguluyor. Yazar ise henüz sonu kendisinin de bilmediğini söylüyor. Hatta romandaki çoğu olayı yazarken şaşırdığını belirterek cevap veriyor. Başlıkta yazdığım ifadeye anlam verememiş olabilirsiniz. Yani neden bitmeyen bir hikaye dediğinizi duyar gibiyim. Bunun iki sebebi var, birincisi Roland’ın geçmişte yaşadıklarını bir nevi tekrar yaşıyor olması. Farklı bir “ka-­‐tet” ama benzer olaylar. Peki bitmeyen ikince şey? Eh, onu da okuduğunuzda fark etmeniz için size bırakıyorum ☺. Cemre Erdoğan 21102341 TURK 102- Sec. 10 Aslı Uçar Yüzük Taşıyıcısı Sam Yüzüklerin Efendisi içinde çok ana karakter ve olay barındıran üçleme filmdir. Her ne kadar ön plana çıkarılmasa da hikâyenin anlatıcısı Frodo Baggins’tir. Çünkü, serinin ilk filminde Bilbo Baggins’in yazdığı kitap Yüzüklerin Efendisi değil Hobit’tir. Yüzük taşıyıcısı olma görevi Frodo’ya verilmiştir ve Frodo bu zorlu görevinde neler yaşadığını, görevi nasıl başarıyla tamamladığını anlatır. Eğer yüzük taşıyıcısı Frodo olmasaydı, büyük ihtimalle anlatıcı da Frodo olmayacaktı. Seride birçok güçlü karakter var, her biri yüzük taşıyıcısı ve anlatıcı olabilirdi. Ancak, içlerinden biri haricinde, diğerlerinin görevde başarılı olup olamayacakları okuyucunun hayal gücüne bağlı kalırdı. Yüzüklerin Efendisi’nde yüzük taşıyıcısı Samwise Gamgee olsaydı hikâyenin sonu çok farklı olurdu. Frodo’nun kaderinde yüzük taşıyıcısı olmak vardı. İster istesin ister istemesin, tek bir yol izlemek zorundaydı; yüzük yok edilecekti. Bu dramada kendimce komik bulduğum bir ironi gizli; yüzüğün Frodo’ya geçmesi. Yüzük Frodo’ya amcası Bilbo’dan miras kaldı. Komik olan kısmı şu ki yüzük hiçbir zaman Bilbo’ya ait değildi. Bilbo yüzüğü hiç bulmasaydı, ya da bulduğu anda Gandalf’a söylemiş olsaydı Frodo’nun kaderi bambaşka olacaktı. Zavallı Frodo, başkaları yüzüğü sefasını sürerken kendisi cefasını çekti. Bir başka deyişle, Bilbo’nun kaderi Frodo’nun kaderini belirledi. Bu yüzden Frodo’nun kaderini çözmek için Bilbo’nun kaderini açığa kavuşturmak gerekli. Bilbo küçüklüğünden beri macera tutkunu, Shire’nın dışında neler olduğunu, nasıl bir hayat sürüldüğünü merak eden, hırslı bir karakter. Gandalf bir hobbite ihtiyaç duymuş olmasaydı büyük ihtimalle Bilbo da Shire’nın sınırları dışına çıkmayacaktı. Ancak, Gandalf’ın çözmesi gereken büyük bir ejderha sorunu vardı, bu sorunu çözmek için öncelikle ejderha Smaug’un koruduğu Arkenstone ismi verilen Dağın Kalbi olarak anılan eşsiz taşa ihtiyacı vardı. Taşa bir hırsız bulamadan ulaşamazlarıdı. Ancak bu hırsız sıradan biri olamazdı. Samug’un fark edemeyeceği bir hırsız bulması gerekiyordu. Aklına gelen kişi ise Bilbo idi, çünkü Bilbo macerayı çok seven Hobit bu yüzden onu ikna etmek çok da zor olmayacaktı. Ayrıca Bilbo bir hobbit, Shire dışında çok az tanınan, görünüş, yaşayış ve koku açısından bilinmedik bir sosyal kesime ait. Smaug Bilbo’nun kokusunu alırdı ancak kokunun ne olduğunu bilmediği için Gandalf ve cüceler avantajlı duruma geçecekti. Bilbo’nun kaderi de böylece yazılmış oldu. Onu bu kadere yönlendiren kendi karakteri ve ait olduğu sosyal topluluk. Frodo da aynı durum bir nevi geçerliydi, ancak ona Bilbo gibi seçim hakkı sunulmadı. Sunulduğunda ise artık çok geçti, yüzük onu yeni taşıyıcısı olarak seçmişti. Samwise Gamgee ise sadece bir bahçivandı. Tek hatası gece Frodo’nun bahçesinde bakım yapmasıydı. O çiçeklerle uğraşırken istemeden de olsa Gandalf ve Frodo’nun yüzük hakkındaki konuşmalarına kulak misafiri oldu. Gandalf’ın aklında Frodo’ya eşlik edecek birini bulmak gelmemişti, tek düşündüğü şey yüzüğün bir an önce Shire’dan çıkmasıydı. Ancak Sam’i yakaladıktan sonra Frodo’ya eşlik etmesinin çok iyi olacağını düşündü. Bu bir nevi Sam’e verdiği bir ceza olabilir. Ancak Sam’in öyle düşündüğü pek söylenemez. Sam çok iyi bir hobbit, etrafındakilere yardım etmekten çekinmeyen, hatta bundan keyif alan biri. Bu yüzden, bence, Frodo’ya yardım ederken bunun ceza olduğunu değil kaderi olduğunu düşünüyordu. Sam’in karakteri için saygılı, sözünün eri, şefkatli, sadık, cesur, inatçı, kararlı ve güçlü denilebilir. Gandalf’a verdiği sözü her ne olursa olsun tutmak için elinden geleni yaptı, Frodo’yu yalnız bırakmamak için ölmeyi bile göze aldı. Ancak, Gamgee önyargılı bir karakter. Önyargılarından sıyrılmada da başarılı bir karakter değil. Kararını verdi ise bir şeyin, ondan geri dönemiyor. Mesela, Frodo’nun Gollum’la olan anlaşmasını hiçbir zaman kabullenmedi, her fırsatta Frodo’yu bu kararından vazgeçirmeye çalıştı. Çünkü Sam biliyordu ki Gollum bir gün onlara tuzak kuracak ve bu tuzak onların ölümleriyle sonuçlanacak. Kanıtı yoktu elinde, sadece ilk karşılaşmalarından aldığı izlenimlerle Gollum’u yargıladı. “Biliyorum” diyordu ama aslında bilmiyor, hissediyordu. Ancak Gollum’u kendi kendine konuşurken yakaladı, Gollum “Hobbitler öldüğünde efendi biz olacağı”diyordu. Hemen Gollum’a saldırır, çünkü artık elinde kanıtı vardı. Frodo’nun Gollum’u kendilerinden uzaklaştıracağını düşünerek “Kendi ağzından duydum, bizi öldürmek istiyor! Bu şekilde yaşayamam. Bizi öldürmesini bekleyemem!” der Frodo’ya. Frodo’nun kararı değişmez. Çünkü Frodo’nun önceliği yüzüğü yok etmektir. Bunun yolu da Mordor’a gitmektir. Ama Mordor’a biri ona rehberlik etmeden gidemez. Sam bunu anlayamıyor, düşünüyor ki Frodo’yla beraber Mordor’a ulaşmanın bir yolunu bulabilir. Ancak Gollum’suz yolu asla bulamazlardı. Çünkü ne Sam ne de Frodo daha önce Shire’nin sınırlarının dışında bulunmuşlardı. Bulundukları her yerde bir başkasının rehberliğine ihtiyaç duydular. Mesela, ilk gidecekleri yer Bree’ydi, Bree’ye Marry’nin yardımıyla gittiler, Rivendell’e Aragorn’un rehberliğinde gittiler, Minas of Moria’ya Yüzük Kardeşliği adı altında toplandıkları grupla beraber gidebildiler. Sam ve Frodo bu yerlere onlara rehberlik edecek biri yokken gidemezlerdi. Galadriel’in “Sen yüzük taşıyıcısısın, yolu sen bulamazsan kimse bulamaz” sözlerinin aksine Frodo henüz yolu bulamadan Orklara yakalanır ve öldürülürdü. Eğer Frodo’nun yerinde Sam olsaydı, Gollum’un rehberlik etmesine izin vermezdi. İlk izlenimler Sam’de büyük önem taşıyor denilebilir; Gollum onlara saldırmamış olsaydı belki de Sam Gollum’dan kurtulmaya çalışmayacak, aksine onun bilgilerinden Frodo’nun faydalandığı gibi faydalanacaktı. Ama Gollum kendilerine saldırdığı için onu uzaklaştırmak için her şeyi yapardı, hatta onu elf ipiyle bağlar ölüme terk ederdi. Bu durumda ne Gollum yaşayabilirdi, ne Sam, ne Frodo, ne de Orta Dünya’da Ork dışında yaşayanlar. Sauron kazanırdı. Sam’in yapacağı büyük yanlışlardan bir diğeri de yüzüğü takmak olurdu. Gandalf “Asla takma” der Frodo’ya, çünkü yüzüğün gücünü, Sauron’un gücünü biliyor. Eğer Frodo yüzüğü takarsa, Sauron yüzüğün ve yüzük taşıyıcısının nerede olduğunu öğrenir, görür, hatta taşıyıcıyı öldürür. Yüzüğü takmak bu yüzden çok tehlikelidir, her ne olursa olsun yüzük asla takılmamalıdır. Ancak Sam’in, Faramir onları Mordor sınırlarında yakaladığında, Frodo’ya kaçış önerisi yüzüğü takmak olur. “Buradan kurtulmalıyız. Sen git, hemen git. Yüzüğü tak. Görünmez ol” der Frodo’ya, Gandalf’ın sözlerini duymasına rağmen. Eğer yüzük taşıyıcısı Sam olsaydı, Faramir’in yol açtığı esaretten kurtulabilmek için yüzüğü takardı. Yolu bulup Faramir’in ininden kurtulabilseydi bile çok uzaklaşamazdı. Nazguller peşine düşer, onu bulur, öldürür, yüzüğü alır ve Sauron’a götürürlerdi. Görev bir kez daha başarısızlıkla sonuçlanır, Sauron bir kez daha kazanırdı. Frodo yüzüğü almaya çalışacağını düşündüğünden Sam’le tartışmaya başlar. Tartışma sonunda“Hayır, sen git, geri dön” dediğinde Sam geri dönmez. Çünkü Gandalf’a bir söz vermiştir, ayrıca Gollum’un ona tuzak kurduğunu ve Frodo’yu öldürmeye çalışacağını bilir. Frodo ile arasında geçen konuşmayı görmezden gelir, üzgünlüğünün yerini kızgınlık alır ve Frodo’yu bulur. Eğer Frodo’nun yerinde Sam olsaydı ve Frodo aksine Sam’i kaderine terk edip geri dönseydi, Frodo da Sam de ölürdü. Gollum yüzüğü alırdı ve yüzüğü Mordor’dan olabildiğince uzağa götürürdü. Ancak, daha önce de olduğu gibi, Orklar ya da Nazguller Gollum’u bulur, yüzüğü alır, taşıyıcıyı öldürürlerdi. Sauron tekrar kazanırdı. Orta Dünya’ya karanlık çöker, Elfler, İnsanlar, Cüceler, Hobbitler, Sihirbazlar, Entler, kısaca bütün Orta Dünya sakinleri ölürdü. Sauron Orta Dünya’yı dilediği gibi yönetirdi. Eğer Frodo’nun yerinde Sam olsaydı, yüzüğü yok etme görevi başarısızlıkla sonuçlanırdı. Sam’in önyargıları ve esaretten kurtulma yöntemi sadece kendi sonunu değil, bütün Dünya’nın sonunu getirirdi. Sauron savaşmadan kazanır, Orta Dünya’nın tek sahibi olur, Dünya’yı parmağında oynatırdı. İyi ki yüzük taşıyıcısı Sam değildi. GÖKSEN AKGÜL HAYALLERİN PEŞİNDE Hayaller, ulaşılan hedefler, gerçekleşmemiş beklentiler… Her biri yaşadığımız dünyanın birer parçası. Birbirinden farklı yüzlerce hayat, binlerce bilinç, milyonlarca hayal… Görebildiğimiz, göremediğimiz; yaşadığımız, yaşayamadığımız düşünceler, istekler, hayaller birikerek bir ömrü bizimle beraber tamamlıyorlar. Başlangıçlar ve sonlar, doğum ve ölüm, hayal ve gerçek hepsi, bazen bir adım gerimizden, bazen bir adım önümüzden hayat denilen aslında uzun görünüp bir zaman sonra dönüp baktığımızda ne kadar kısa olduğunu fark ettiğimiz bu yolda biz farkında olmasak da hep yanımızdalar, gölgeleri hep üzerimizde. Birbirinden farklı yüzlerce çiçeğin, böceğin, balığın yaşadığı dünyada çekiğinden mavi gözlüsüne, siyahından beyazına, sarışınından esmerine milyonlarca insan da onlarla beraber yaşıyor. Reisin bahçesindeki EKŞİ ELMALAR’IN kimisinin diğerlerinden daha ekşi olması gibi hayaller de gerçekler de kişiden kişiye değişiyor. Kimisi bütün ömrünü İstanbul’ da geçirip hayatında bir kere bile deniz görmemişken, kimisi denize sıfır yalılarda doğuyor, büyüyor, yaşlanıyor. Türkan’ın hayallerini bulduğu hayırlı kısmetle evlenmek süslerken, Safiye’nin hayallerini Antalya’ ya gidip hayatında bir kere de olsa ayaklarını denize sokabilmek süslüyor. Kimisi bulduğu herhangi bir şeye sımsıkı sarılıp bırakmazken, kimisi tutunabilmek için yeterince cesur olamayabiliyor. Yakaladığı şansa sımsıkı sarılan, tuttuğu eli hiç bırakmayanlardan olmak gerek bu hayatta. Çünkü hayat acımasız, ne verdiği şansı tekrar karşınıza çıkartıyor ne de uzattığı eli bir daha uzatıyor. Şüphelerimizin, korkularımızın kurbanı oluyoruz hep biz insanlar. Acaba öyle midir, böyle midir diye düşünürken bir bakmışız o fırsat, o insan uçup gitmiş elimizden, tarihe karışmış. Kararsızlıkla bocalarken aslında neleri kaçırdığımızı ne yazık ki çok geç fark ediyoruz. Filmi izleyince şu sahne aklınıza kazınacak emin olun: Safiye, ona benimle kaç diyen ilk aşkı ve kocası aynı koltukta, yan yana. Sanki o sahne bilerek yerleştirilmiş gibi, belki de öyledir. Neden mi? İnsanlar geçmişte verdikleri kararların onları hangi noktaya getirdiğini görsünler diye. Hayallerini başkaları için bırakıp gittiklerinde, yıllar sonra hangi duygular içinde olacaklarını hissetsinler diye. Hayatın oyunları da yok mu var tabii ama herkese değil. Kimisi doğuştan şanslıdır, kimisi doğuştan şanssız. Kimi de düşünceleriyle şekillendirir kendi hayatını. Düşünce gücü hayata yön verir derler ya, hatta bunun üzerine yüzlerce makale, binlerce kitap yazılıyor, bence gerçekten doğru. Bazı insanlar kendi düşünceleriyle, hayal ederek, gerçekleşeceğine inanarak aşarlar önlerindeki zorluk dağını, bir bardak gibi kırarlar şanssızlıklarını. Muazzez kavuşamadığı ilk ve son aşkını nasıl ki hiç unutmadı, hep hayallerinde yaşattı ve gün geldi hayat onu tekrar karşısına çıkarttı. Sanki hiç zaman geçmemiş, zaman durmuş, hayat yarım kaldıkları yerden tamamlanmalarına izin verir gibi. Hayal etmek gerçek hayata da yansır, bizi hedeflerimize yakınlaştırır. Ama her durumda olduğu gibi hayal etmenin de fazlası zarardır. Amacına ulaşmadan vazgeçme, hedef koymak başarmanın ilk adımıdır der ya büyüklerimiz, aslında onlara her zaman da kulak asmamak gerek. Muazzez’e kavuşamayınca kendini devrime adayan Özgür hepimize ibret niteliğinde. Haklı olduğun düşünceyi savunmak, o amaç için başkalarıyla birlik olmak tabii ki hayatın en güzel ve en doğal şeyi ama abartmadan, sonumuz Özgür gibi yıllarımıza mal olmadan. Hayal etmek de öyle. Yaşamaya gücünün yeteceği şeyleri hayal etmeli insan. Hem kendi mutluluğu hem başkalarının mutluluğu onun elindeyse, sonunda o hayale, o hedefe ulaşamayacağını biliyorsa eğer artık bir noktadan sonra peşini bırakmak, ısrarcı olmamak gerek. Ne de olsa her şey tadında güzel. MERVE PEKER MISRALARIN BÜYÜLÜ DÜNYASI Sanat Tarihi dersindeyim. Hocam yine resim ve heykellerin aralanmamış gizemli perdelerini aralıyor. Konu çok ilgimi çekiyor ancak gözlerim yavaş yavaş kaymaya başlıyor. Bir anda kendimi 1970’li yıllarda buluyorum. İktidarda Süleyman Demirel var. Sokaklar İspanyol paça giyip perma yaptırmış süslü bayanlar ve onlara eşlik eden bandanalı,geniş çerçeveli erkeklerle süslenmiş. Yaşanan bazı siyasi olumsuzluklara rağmen insanlar barış ve huzur içinde keyifle salınıyordu. Televizyonda Tarkan vardı. Tarkan her zamanki gibi aslında köpek olan kurduyla kötülerle savaşıyor. Filmden sıkılıyorum ve salona göz gezdirmeye başlıyorum. Sehpanın üzerinde,babamın bir hafta önce fuardan aldığı,yeni meşhur olmaya başlamış bir yazarın kitabına ilişiyor gözüm. Biraz kendimi kaybetme biraz da kendimi bulma umuduyla beni bambaşka bir dünyaya ışınlayacak kitabın sayfalarını aralıyorum. Küçük küçük dizeler dans ediyor karşımda. Onların bu eşsiz dansı karşısında ağzım açık kalıyor. Beş kelime ortalama. Beş kelime ne kadar fazla şey anlatabilir ki? Ama o beş kelime bana öyle değişik bir dünyaya giriş bileti sağlıyor ki,şaşırıp kalıyorum. Beni en çok etkileyen şiir şu oluyor: "Susmak, Bir el ki avuçlarını, Sımsıkı kapamış açmıyor. Sanki kaçırmamak için, Çoktan geçmiş bir zamanı. Bile bile kendini aldatıyor. "Hani insanlar bazen konuşmadan anlaşır ya bakışlarla, veya dilsizler işaret dilini kullanırlar; bu da aynı onun gibi, şair anlatmak istediği konuyu, bambaşka kelimelere maske takarak yansıtmış okuyucuya; bizlere. Sanki başka bir dil aracılığıyla konuşmuş; Özdemir Asafça. Gel de kaptırma kendini bu kitaba. Sayfalar su gibi akıp gitti gözlerimden, beynimden, yüreğimden. Bu basit görünümlü küçük ama kocaman dizeler beynimi son nöronuna kadar kullanmamı sağladı. Kelimelerin ardına saklanmış manalarla buluştum defalarca, sonra geçtiğim her yeni şiirde kaybettim onları. Özdemir Asaf’ı yaşadım mısralarında. Sonra gerçekten de onunla tanışma onurunu yaşamak istedim. Son şiirimi okudum ve Özdemir Asaf ile buluşma yolunda bir adım atmak üzere kendimi hazırladım. "Son isteğin nedir? Sorusu, Çok, çok kolaydır, İlk isteğin nedir? sorusundan. Çünkü, O soruyu, Kimse kimseye soramadı, Korkusundan." Babama, komşuma soruyorum, sarı sayfaları karıştırıp Özdemir Asaf’ı arıyorum ama nafile. Tam umudumu kesmişken gazetede bir haber çekiyor dikkatimi: 12 Kasım 1974 İzmir fuar alanında' Özdemir Asafın yeni şiir kitabı tanıtımı' diye Heyecandan aklımı yitiriyorum ve oraya yetişebilmek için hemen hazırlanıp sokağa çıkıyorum. Murat 124 model bir taksi bulup soluğu İzmir fuar alanında alıyorum. Özdemir Asaf’a soracak o kadar çok sorum var ki... Yansımasını anlamak istediğim onlarca şiir, asıl anlatmak istediği meseleler, o şiirleri kime yazdığı, şiirlerinin nasıl bu kadar sade ama bu kadar büyülü olduğu, şiirleri nerede ve nasıl yazdığı... Binbir soruyla fuar alanına giriyorum. Fuar alanında Özdeir Asaf’ı aramak, samanlıkta iğne aramaktan daha zor görünüyor. İçimdeki heves ve merakla koridorlara atılıyorum, kalabalığı yarıp bir kuyruğun sonuna ekleniyorum ve karşımda o'nu görüyorum. Özdemir Asaf tüm o yalınlığı ve asaletiyle karşımda. O'na doğru yürüyorum yürüyorum... Tam o sırada hocamın, 35. ve 36. sayfadan sorumlu olduğumuzu söylemesiyle irkiliyorum. İspanyol paçalı, permalı insanlar bir anda 21.yüzyıl sıradanlığında bireylere dönüşüyor. Hippiler, Tarkan, leblebi tozları, kasetler, disco modası, cin ali ve döneme ait tüm o masum ögeler silikleşti. Hayatın aurası bir anda mordan yeşile çalıyor. Önümde Özdemir Asaf’ın 'Benden Sonra Mutluluk' kitabı sere serpe uzanıyor. Hayallerimi o kitap etkilemiş olacak ki içimde hayallerimdeki o hevesle ayılıyorum. Vefatından sonra yayımlanmamış tüm şiirlerinin toplandığı bu kitap bir anda gerçek dünyadan kaçış anahtarım oluyor. Gerek sade ama bir o kadar anlamlı dizeleri gerek dizelerinin büyüleyiciliği, gerek her şiirinin bambaşka konu ve bambaşka duyguları anlatması ile bu kitapla aramda farklı bir bağ kuruluyor. Tüm o sorumluluk ve sorumlu olduğum 35. ve 36. sayfa beni beklerken rastgele bir sayfa açıyorum önce hayatımda,sonra kitabımda ve şu büyüleyici dizelerle karşılaşıyorum: "Ben her şeyi bileceğimi bilirdim de, Seni unutmasını bileceğimi, Bilmezdim. Söyledim de iyi mi oldu." Unutulmayacaksın güzel adam... Cevat Aykan Sevinç 21703201 Turk 101 3. yazı (final) Seçimlerin Resmi Her insan bir tohum olarak başlar hayata. Tohumlar rüzgarda saçılır ve annelerin önüne düşer. Tohum mu annenin önüne düşmeyi seçmiştir, yoksa tohumu seçen annenin kendisi midir? Belki nerede, nasıl bir hayatımız olacağını bilerek; belki de tamamen ihtimallerin tutuşturduğu zarlarla doğarız. Sesler doğmadan önce kendilerini tanıtmaya başlamışlardır bile. Artık sesin akrabaları renkler de gözlerimize şov yapmaya başlar ve ilgimizi çekmek için dans ederler. Kokular sevgimizi kazanmak için yarışırlar ve biz acımasızca onların birbirini köreltmesini zevkle izleriz. Tatlar kimi zaman utangaç kimi zaman da gözü pekçe karakterlerini bize gösterir ve biz merak ettiğimiz her şeye dokunmaya başlarız. Acelesizce büyümeye başlarız artık. Duyularımızdan sıkılınca duygularımızı keşfederiz. Öyle ki duygular bir renk paleti olsaydı hayatın en canlı renkleri emekliliğe ayrılmak zorunda kalırdı. Yavaş yavaş ﬁlizlenirken hangi çevrede olduğumuz ve bu çevreyi nasıl keşfettiğimiz, karakterimizi oluşturur. Karakterden sonra sıra ona gelir. Bir gün evde oynarken arkadaşlarınız sizi dışarıya çağırır. Ne var ki aynı anda televizyonda en sevdiğiniz çizgi