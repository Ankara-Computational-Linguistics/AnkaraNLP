ifadesi vardı. Juli’ nin bu “Anı Yaşa!” tavrı filmi daha da gidişatı kestirilemez bir hâle sokuyor ve Juli’ye daha da gizemli bir hava katıyordu. Genelde çok fazla komedi filmi çekmeyen, “Ġçimde dram var, dramatik bir yapım var benim” diyen Fatih Akın’dan pek de beklediğim türde bir film değildi “Temmuz’da”. Daha önce “Duvara Karşı”, “Yaşamın Kıyısında” ve “Soul Kitchen” ı izlemiş biri olarak kurgu ve görüntü açısından biraz da hayal kırıklığına uğradığımı itiraf etmek zorundayım ama “Temmuz’da” nın yönetmenin ikinci uzun metraj çalışması olduğu düşünüldüğünde herkesin bir “çıraklık” döneminden geçtiğini akılda bulundurmakta fayda var. Fakat yine de keşke Fatih Akın’ın sırasıyla gitseydim de hayal kırıklığına uğramasaydım diye geçirdim içimden. Hemen bir detay daha ekleyeyim; Romanya sınırında Fatih Akın’ın kendisi de bize kısa ama hoş bir sürpriz yapıyor. Ayrıca film müzikleri konusunda her zaman çıtayı çok yüksek tutan Akın’ın bu filmde de harikalar yarattığını söylemek lazım. Yol hikâyelerini hep sevmişimdir ama bu filmde hoşuma giden detaylardan biri de bizi farklı kılan etnik kökenlerimize rağmen yalnızca “insan” olmamızın bizi aslında birbirimize ne kadar da yakınlaştırdığını bir kez daha göstermesiydi. Bir yabancı ya da yabancı bir kültür öncesinde içimizde şüphe ve endişe uyandırır ancak bu duygular sonra yerini şaşkınlık, merak ve büyülenmeye bırakır. Ki aslında bu meraktır bizi insan yapan ve dolayısıyla da birbirimize yaklaştıran. “ Burası Ġstanbul, Boğaz. Bazı geceler köprünün altında durur, denizi seyrederim. Ay ışığı düştüğü zaman binlerce küçük balık suyun üzerinde dans ediyormuş gibi olur. Buna Türkçe’ de ne denir biliyor musun? Yakamoz.” diyen Melek’e hayatında bu sözcüğü ilk defa duyan Daniel’in büyülenmiş gözlerle bakışını görmek bence filmin en güzel sahnelerinden biriydi. Siz de benim gibi bir Fatih Akın hayranıysanız, yol filmleri ilginizi çekiyorsa, hepsinden önemlisi yolda olmaktan hoşlanıyor ama otostop çekmeye cesaret edemiyorsanız ve de benim gibi ne ehliyetiniz ne de arabanız varsa elde edebileceğiniz en iyi yol tecrübesi bu filmdir diyebilirim. En azından ehliyet sınavını geçinceye ya da Interrail için gerekli parayı biriktirinceye kadar. Kapanışı da filmden bir alıntıyla yapalım: — Ġstiyorsan burada kalabiliriz. — Bayern de mi? — Gökyüzü her yerde mavidir. Zeynep Ahsen Denizhan LİLİTLER VE HAVVALAR Lilit… Ademle eşit yaratılan, Adem’in üstünlüğünü kabul etmeyip cenneti terk eden, peşinden gelen Adem’i reddeden kadın, yokluğuna dayanamayan ademin dualarının Havva’nın yaratılışına sebep olduğu kadın, ilk feminist ve tarihteki ilk femme fatale. Ve Havva, Adem’in kaburgasından yaratılan saf, temiz ve itaatkar kadın Kadınların ikiye ayrıldığını düşünürüm; Lilitler ve Havvalar. Erkek ile eşit olduğunu bilen, güdülmeye ihtiyacı olmayan ve kendi kararlarını verebilen, hayatının yönünü belirleyen Lilitler ve yapabileceklerinin farkında olmayan, söyleneni yapan ve hayattan fazla beklentisi olmayan Havvalar. Yıllardır Havva’nın çocukları olduğumuzu öğrettiler bize, dünyanın neresinde yaşarsak yaşayalım, farklı şekillere bürünüp karşımıza çıktı bize Havva olduğumuzu söyleyen insanlar. İtaat istediler, yönetmek, boyun eğdirmek, sahip olmak, faydalanmak. Hep yapamazsın dediler çünkü Havvalar itaat etmeliydi, çalışamazsın dediler, oy veremezsin, araba kullanamazsın, futbol oynayamazsın… Ve yapmadı Havvalar, kabullendiler, çünkü Tanrı böyle istiyor dediler Havvalara, sen çocuk bakmalısın, ev işlerini yapmanı istiyor tanrı. Sonra neden dedi bir kadın, neden yapamayayım? Yapabileceğim işler var, senin kadar bilgim ve fikrim var, neden? Kadınlar hak verdiler ona, yapabileceklerini fark etmeye başladılar ve yaptılar, kadın gibi yaptılar, yapabilecekleri en güzel şekilde, yapamazsın diyenleri utandıracak kadar ama amaçları onları utandırmak olmadan. Çünkü bu ispat gerektiren bir çaba değildi, yapabilirlerdi ve yapıyorlar da. Erkekle savaşmak değildi amaç; düşünmekti, üretmekti. Ama erkekler karşılarına çıktılar, yine zorluklar çıkardılar, yıllardır Havva olan kadınları Lilitlere dönüşüyordu çünkü, dediklerini yaptıramıyorlardı, köleleri değildi artık kadınlar. Peki Lilit miyiz Havva mı? Üstte yazdıklarımdan sonra çoğumuz Lilit der diye düşünüyorum, ama etrafımıza bakarsak Havvaların Lilitlerden ne kadar fazla olduğunu rahatlıkla görürüz. Kadınların çoğu çalışmak yerine eğer kocaları iyi bir maaş alıyorsa evde oturmayı tercih ediyor. Yapmayı gerçekten istediğim bir mesleğin eğitimini almakta olan biri olarak birkaç sene içinde kendi ayaklarım üzerinde durabilmeyi amaçlıyorum, ama diğer yandan düşününce, bu yaptığım benim için gerçekten en iyi seçenek mi? Çalışmayarak kocasının parasıyla evine, kendine istediği her şeyi alan, oldukça fazla boş zamanı olup eğlenceli birçok aktiviteyle bu zamanı doldurabilecek bir kadın olsam daha mı az mutlu olurdum? Havva olmak gerçekten ifade ettiğim kadar kötü bir şey mi yoksa yanılıyor muyum? Belki Ademe yasak meyveyi yediren Havva’yı hafife aldım, çalışmadan istediğini elde edecek kadar akıllı ve kurnaz bir kadındı. Peki Havva olmak ister miydim? Belki daha rahat bir hayatım olurdu ama tamamen mutlu olacağımı yine de zannetmiyorum. Bir şeyler üretmenin, faydalı olmanın verdiği güç ve tatmin duygusunu gamsız ve aslında aciz olma hissine değişmezdim. Sanıyorum ve umuyorum ki her zaman kendi kazandığım az parayı başkasının elinden aldığım çok paraya tercih edeceğim. Lilit veya Havva olmak bizim seçimimiz: Bir yanda kendi iradesiyle yolunu çizen, güçlü bir kadın olmak; diğer yanda ise hayatını başkalarının verdiği kararlara göre yaşayan, pasif bir kadın olmak… Herkes kendine yakıştırdığı seçimle yaşar, ben yaratılış ve varoluş sebebi Lilit’in gidişinin Adem’in içinde yarattığı boşluğu doldurmaya çalışmak olan Havva olmaktansa, yokluğu Adem’e geri dönmesi için dualar ettiren Lilit gibi olmayı isterdim. Bir boşluğu doldurmak amacıyla var olmak değil; özellikle zekâsı ve fikirleriyle, varlığının, niteliğinin, karakterinin yokluğu hemen anlaşılan ve aranan bir kadın olmak… Lilitlerin artmasıyla daha güzel olacağına inandığım dünyada, Lilitlerin değerinin anlaşılması için yine de Havvaların da varolması dileklerimle… Kemal VATANSEVER TURK 102-001 13 Nisan 2016 Dön Bak Dününe, Bugüne ve Yarına Geri getirebilir miyiz herhangi bir anı tekrardan yaşayabilmek için? Keşke bu soruyu tartışmaya açıp çözüme kavuşturmaya dair içimde ufacık bir umut olsaydı. Ne kadar aklıma getirmek istemesem de bu sorunun cevabı kesin bir hayır. Yaşadığımız andan bir tane daha yok ve şu anda yaptığımız ve yapmadıklarımız hayatımızı şekillendiriyor. Bunu düşündükçe de bende bir korku ve telaş hissi oluşuyor. Acaba ertelediğim şeyler, yaptığım yanlışlar ve şu an için iyi gördüğüm davranışlarım üst üste eklenerek kendi ellerimle geleceğimi yıkmama mı neden oluyor? Her şey bir pamuk ipliğine mi bağlı, yani şu anda yapacağım bir yanlışla tüm inşa ettikleri mi yıkacak mıyım? Zihnimdeki bu uçsuz soruların oluşma süreci üniversiteye hayatına girişimle birlikte başladı. Erzurum gibi nispeten küçük bir şehirden başkent olan Ankara’ya gelişim hayata karşı bakışımı değiştirdi diyebilirim. Özellikle kampüste gördüğüm birçok olanak beni şaşkınlığa uğrattı. Öyle ki lisedeki tekdüze yaşantım çerçevesinde monoton ve uzak zannettiğim sosyal ve akademik işleyişin ne kadar çeşitli olduğu duvar gibi yüzeme çarptı. Bir sunuma gitmeye çalışırken diğer bir semineri kaçırdığımda, spor yapmak için ödev ve çalışmalarımı yetiştiremediğimde veya sosyalleşebilmek bir tiyatroya gidip diğer taraftan belki de daha eğlenceli bir aktive olan film gecesini kaçırdığımda yaşadığım anı doğru değerlendirip değerlendiremediğimi sorgulamaya başladım. Acaba kaçırdıklarım benim için daha iyi olanlarsa her şeyi kötüye mi sürüklemiş oluyordum? Yoksa zihnimi böyle sorularla meşgul ederek işlerin kötüye gitmesini mi tetikliyordum? Ne yapsam bir türlü kendimden emin olamıyordum. Bu güvensizliğimin ve tedirginliğimin temel sebebi ise kaçınılmaz olarak yaptığım yanlışlardı. Evet, elbet her insan hata yapar ve kimse mükemmel değildir fakat kendime göre çok büyük yanlışlar yapıyordum. Mesela sevdiğim insana gidip de hislerimi açıkça dile getiremiyordum. Aksine yaptığım hareketlerle ve sergilediğim davranışlarla kendimi ondan uzaklaştırıyordum. Bunun temeline ise duygularımdan emin olamamamı koyuyordum yani kendimce avunmak için bahaneler üretiyordum. Kaçınılmaz olarak da en kötü sona eriştim: pişmanlıklarla yüzleştim. Zihnimde kurduğum senaryolarla ve “Ya öyle ders?”, “Ya yanlış anlaşılırsam?”, “Ya şimdiye kadar olan ve gelecekte yaşanabilecek olan güzel şeyleri şu an yapacağım bir yanlışla yıkarsam?” gibi kendimi acındırmaya çalıştığım sorularla içinde bulunduğum anı yaşayamadan yıkıyordum. Geçmişin pişmanlıkları ve şu an yıkıntısıyla gelecekten 1 de korkar olmuştum. Çünkü biliyordum ki bu şekilde devam edersem geleceği de yıkacaktım. Bu yüzden zamanı geri almak istediğimi, geçmişte yaptıklarımı değiştirerek sonuçlarında ne gibi farklılıklar olacağını merak ettiğimi fark ettim. Tam da bu noktada önceden önyargıyla yaklaşıp beğenmediğim fakat sonra içinde samimiyeti, arkadaşlığı ve aşkı bulduğum Leyla ile Mecnun dizisinin bir sahnesindeki kesit yaşadığım anın bir nebze de olsa değerini fark etmemi sağladı: “ Herkes zamanı geri alabilmek ister. Kimi eski güzel günleri tekrar yaşayabilmek için, kimi yaptığı yanlışları düzeltebilmek için… Kimi ise sadece yaşadığını hissedebilmek için ister bunu. Gelecekten korkanlarsa, zamanı durdurmak ister. Her şey o kadar iyidir ki bunun bozulmaması için çaba gösterirler. Ama kimse şu anın değerini bilenler kadar mutlu değildir… Geçmiş de gelecek de onlardadır… Bazıları ise zamanın ta kendisi gibidir… Ve her insan, zamanın dünya üzerinde bıraktığı birer yara izidir…” (Aksak 2012) Bazı hatalar yapıyordum, bazı fırsatları kaçırıyordum. Ve belki de kaçırdığım fırsatlar çok daha iyi bir geleceğe erişmemi engelliyordu. Ama fark ettim ki hiçbiri tedirginliklerim, zihnimdeki ikilemlerim ve sonsuz iç çatışmalarım sonucu gerçekleşen geri çekilmelerim kadar zarar vermiyordu dünüme, bugünüme ve yarınıma. İçimde geçmişe dair bir ukde var hâlâ ve hep orada kalacak da. Fakat artık biliyorum ki tek umudum olan yarınlar için bugünü yaşamam lazım. Kaynakça Aksak, Burak. «Leyla ile Mecnun.» İstanbul: TRT, 13 Kasım 2012. 2 TOPRAĞA DÜŞEN EN GÜZEL YAPRAK Sonbahar iyiden iyiye hissettiriyor artık kendini. Bulutlar göğü çoktan griye boyamaya başladı. Bulutların arkasından belli belirsiz gözüken güneş, dökülen yapraklara el sallıyor suçluluk duygusuyla. Ah o yapraklar, o her sonbahar üstünden umursamazca geçtiğim, belki de varlıklarından dahi rahatsız olduğum, sonbaharın baş aktörleri… Artık en iyi dostlarım işte o, yıl boyunca misafir oldukları dallardan kurumaya yüz tutmuş halleriyle ayrılan yapraklar. Peki, niye mi bu kadar kıymetli oldular benim için? Daha bir ay önce el ele tutuştuğum, sokaklarda beraber koşuşturduğum, bir kere daha bana bakıp gülsün diye bin takla attığım Kıymetlim’i yaprakların üstünü örttüğü yağmur sularıyla ıslanmış toprağa emanet ettim. Hep ani olur ölümler. Peki, eline diken batsa acısını, o adına aşk denen duygunun saklandığı yerde hissettiğim gül yüzlümün ölümü… Daha henüz yirmisine bile basmamıştı. Onun da çalışmaktan yorulduğu kitapları, beraber konuşmaya doyamadığı arkadaşları, kurmaktan hiç vazgeçmediği mutlu ve yan yana bir geleceğimizin hayali vardı. Bazen hayatın sanki bana karşı kurulmuş bir tiyatro gibi beni hırpaladığını düşündüğüm zor günlerimde beni hayata bağlayan sesiyle o hayallerinden bahsederdi. Aşkı o kadar baş döndürücüydü ki o, hayal kurduğu anda benim tek yaptığım şey susup anlattığı hayallerinin her bir ayrıntısını zihnime kazımak ve onları nasıl yapabileceğimi düşünmek oluyordu. Küçük, sade, iç duvarları açık mavi, ufacık bahçesini olabildiğince fazla ağaç süsleyen mutlu bir evdi hayali. Başını omzuma dayayıp huzurlu uykunun tadına varacağı bir tahtadan sedir vardı evin hemen girişinde. Aynı küçük İskender’in Ölü Sevgilimin Şiir Defteri’nde anlattığı gibi bir huzurdu hayalimiz. İkimizin o dört duvarı sıcacık bir yuva yapabileceğimize o kadar çok inanıyordu ki ağaçların cinslerini bile belirlemişti. Heyecanla evin bahçesinde olmasını istediği ağaçları sayıyordu bir bir: Ihlamur evin önünde güzel kokular yaysın, söğüt bahçenin girişinde heybetiyle gelenleri selamlasın, bir de ceviz dikelim bol bol yeşil cevizin çok güzel tadı var. He doğru ya size söylemedim değil mi? Kıymetlim ağaçları çok severdi. Sonbaharda o dökülen yaprakların arasında yürümeye, üzerlerine uzanmaya, onların savrulmasını izlemeye bayılırdı. Bu yüzden ben o zamanlar sadece o mutlu olsun diye aralarında gezindiğim yapraklarla dostum artık. Sanki onlar bana birer emanet en Kıymetlimden. Güzeller güzeli yüzü gözümün önünden gitmiyor. Nereye gitsem varacağım yerde beni bekliyor, nereye baksam sanki bana bakıp gülümsüyor. Çünkü biliyor ki o hayatta iken de beni en mutlu eden şey onun bana bakarken gülümsemesiydi. Ama bazen bulutlanıyor o kömür incisi gözleri, beni özleminden bir köşeye çökmüş ağlarken görünce. Kıymetlim’i üzmek istemiyorum böyle ona gözükerek ama ne yapabilirim ki kalbim paramparça iken gözlerim söz dinlemiyor. Bazen yağmur yağıyor, atıyorum kendimi hemen dışarı çünkü biliyorum ki yağmur toprakla birleştiğinde çıkan o enfes koku Kıymetlim’in kokusu. O, toprak altında yattığı için bu kadar güzel bu koku. Ciğerlerime çekerken o kokuyu mezarını benim gözyaşlarım da ıslatıyor. Ona mektubum oldu artık gözyaşlarım. Onu ne kadar özlediğimi, onsuz hayatın nasıl çekilmez olduğunu anlatan, biraz da beni bu dünyada niye yalnız bıraktığını soran sitem ve özlem dolu birer mektup… Vefat ettiğinin ilk günlerinde oda arkadaşı bana daha önce hiç haberimin olmadığı günlüğünü getirdi. İlk günlerde cesaretim olmamıştı açıp okumaya sadece bende kalan diğer eşyaları gibi sarılıp koklayabiliyordum. Çünkü ya onu yeterince mutlu edemediysem ve en Kıymetlim beni üzmemek için içini günlüğüne döküyorsa düşünceleri beynimi bir kurt acımasızlığıyla delik deşik etmişti. Sonra bir gün cesaretimi topladım ve mezarının yanındayken günlüğünü açtım. Benimle tanışmadan önce yazmaya başlamış bu günlüğü. Okuduğum her satırda sanki bir daha âşık olurcasına gelebildim benimle tanıştığı günlere. Ellerim titreyerek açtığım yeni sayfada fotoğrafımızı gördüm yine o eşsiz gülümsemesiyle bana bakarken. Sonrasında okuduklarım ise beni o gittiğinden beri ilk kez ciddi anlamda sevindirebilen şey oldu. Her zaman o kurduğu ortak hayallerimizden, nasıl mutlu olduğundan bahsediyordu. Sonra hıçkırıklarla kapandım mezarına beraber geçiremediğimiz fazladan bir güne söverek. İşte şimdi küçük İskender’in Ölen Sevgilimin Şiir Defteri adlı kitabını yine bir sonbahar günü, dışarıda savrulan yaprakları izlerken okuyunca bütün bu anılar tekrar sardı bütün sarsıcılığıyla bedenimi. Ölen sevgilimin bana yaptığı en büyük sürpriz olan günlüğünü hasretle tekrar açtım. Mis gibi kitabın sayfalarına sinmiş kokusuna doyduktan sonra tekrar okumaya başladım beraber geçirdiğimiz günleri. Dilimde bir cümle: Keşke beni bu diyarda tek başıma bırakıp gitmeseydin Kıymetlim. KAYNAKÇA Över, İskender(2017). Ölen Sevgilimin Şiir Defteri. İstanbul: Can Yayınları Muhammed Faruk Gülmez SON. Son çarpışma, son savaş... Birazdan her şey bitecek. On yedi yıldır bu anın gelmesini bekledim. Ve şimdi, her şey, sonsuza dek bitecek. “Ya o ölecek ya da ben” demek isterdim ama sonuç belli: ben kazanacağım. Ben, Lord Voldemort, tüm dünyanın adını ağzına almaya korktuğu tek büyücü, bu savaştan canlı çıkacağım, aksi de düşünülemez. Aslında işlerin buraya kadar gelmesi bile garip. O gece, 31 ekim 1981 gecesinde yaptığım tek bir ufak hesaplama hatası işleri buraya kadar getirdi. Kim inanabilirdi ufacık bir bebeğin benim asamdan çıkacak, büyü dünyasının en acımasız ve en güçlü büyüsünden canlı kurtulabileceğine? Yine de ne olduysa oldu ve şimdi buradayız. Ve birazdan, Harry denen o çocuk kendi isteğiyle buraya gelecek, önümde diz çökecek ve o gece nasılsa kurtulduğu o büyüyle ve tek bir asa hareketimle ölümle buluşacak. Yeşil gözlerini aldığı “bulanık” annesinin ve o cüretkar karakterini aldığı aşağılık babasının yanına, aslında ait olduğu yere gidecek. On yedi yıl önce gitmesi gereken yere. O gece ben de ruhumun bir parçasını kaybettim. Yaptığım o ufak hesaplama hatası ruhumdan bir parçayı o çocuğun içine hapsetti. Hayatım boyunca öldürmek istediğim çocuğun içinde benden bir parça yaşıyor ve bu da içimi yakıp geçen öfkeyi daha da arttırıyor. Ne pahasına olursa olsun, o çocuk ölecek. Yıllar boyu çocuk yalanlarla dolduruldu. Bana karşı en büyük silahının içindeki sevgi olduğu söylendi ona. Onun sevebildiği ama benim kimseyi asla sevemeyeceğim ve bu şekilde beni yok edebileceği söylendi. Kimseyi asla sevmeyeceğim doğru. Çünkü sevmek zayıflık. Sevmek bağlanmak demek ve bağlanırsan ölürsün. Bunca yıldır beni ayakta tutan güç belki de bu ve öyle olmaya da devam edecek. Nefret her zaman seviden baskındır. Çocuk buraya gelecek, o inandığı yalanlarıyla bana karşı bir hamle yapmaya kalkışacak ve o an ölmüş olacak. Çünkü her zaman böyle olur. Kimse Lord Voldemort’a karşı gelemez. Kimse Tom Riddle’a karşı gelemez. Tom Riddle. Tom Marvolo Riddle. Eskiden olduğum kişi buydu. Ve ben o kişiyle asla gurur duyamadım. “Muggle” bir baba ve cadı bir annenin zavallı oğlu. Ama o zavallı kişiliği geride bırakalı yıllar oldu. Bana şimdiki adımla seslenmeye korkan kimsenin Tom Riddle’dan haberi yok. Öyle biri aslında hiç olmadı. Başından beri Lord Voldemort olmalıydı. Aslında hep içimdeydi, saklanıyordu, on altı yaşımda ilk cinayetimi işleyene kadar. Belki de en gurur duyduğum cinayetim. Beni dünyanın en korkulan, en büyük büyücüsü Lord Voldemort yapan cinayetim. Büyükbabamın cinayeti. Her şeyin başlangıcı. Benliğimin başlangıcı. O zamandan on yedi yıl önceki geceye kadar her şey mükemmel gitti. Her şey istediğim gibiydi. O geceden sonra on yedi yıllık bir düşüş yaşadım ama şimdi her şey eskisine dönmek üzere. O iğrenç çocuğun, baş düşmanımın, Harry Potter’ın ölümüyle her şey eski görkemine dönecek. Kendisine “seçilmiş çocuk” diyorlar. Ne kadar “seçilmiş” olduğunu, cesedine bakarken herkes görecek. Önümde eğilirken herkes kime hizmet etmesi gerektiğini, etmeyenlerin sonunun nasıl olduğunu, o sonuna kadar güvendikleri –hatta bazı aptalların uğurunda canını bile feda ettiği- “seçilmiş” çocuğun başına gelenleri görecek. Ağlayanlar olacak, çığlık atanlar olacak, direnenler olacak. Tüm bunlar bana daha da keyif verecek. Çünkü sonunda hepsi dizlerinin üstünde ve efendilerinin emrinde olacak. Çok az kaldı. Çocuğun titrek adımlarını hissdebiliyorum. Kalbinin birazdan durmak üzere olan atışını duyabiliyorum. Korkuyor. Korkmalı. Belki biraz yalvarır. Yalvarmasını görmek güzel olurdu. Ama sonuç değişmeyecek. Bu ormandan o çocuğun cesedi çıkacak. Benim değil. İşte geldi. Saçları dağılmış, giysileri yırtıklar içinde, gözlüğü kırık. Annesinden aldığı yeşil gözleri son saniyelerinde korkuyla parlıyor. Saniyeler sonra o gözlerdeki tüm ışık sönecek. Şimdi. “Avada Kedavra!” İpek Atalay-21400993 EN MASUM GÖRGÜ TANIKLARI Bir insanı dinine, ırkına, ten rengine veya başka türlü bir “farklılığına” göre yargılamak ve bu “farklılıklar” üzerinden bir insanın “dost” veya “düşman” olduğuna karar vermek, tarihin başlangıcından beri süregelen bir sorundur ve bu sorunun çözümüne günümüzde dahi ulaşılamamıştır. Günümüzde bir “dünya savaşı” olmadan bile insanlar ve devletler birbirlerini ırklarına, geçmişlerine, dinlerine ve ten renklerine göre acımasızca yargılarken ve bu yargılamalar sonucu birbirlerine nefret kusarken, ikinci dünya savaşı gibi tarihin belki de en korkunç, kanlı katliamlarına sahip olan bir zamanda, bu çatışmalar en zalimce haliyle devam ederken aslında o savaşları hiç yaşamamış ve görmemiş olmaları gereken çocuklar bu savaşın en masumane tarafında yer alıp, bir nevi insanlığa kocaman bir ders vermişlerdir. Çizgili Pijamalı Çocuk filminde de bu düşüncenin insanlar üzerindeki yansımalarına sıkça değinilmiş, iki çocuğun bu ayrımların pençesindeki buluşması ve sanki dünyadaki diğer tüm adaletsizliklere karşı göğüs gerercesine arkadaş oluşları, izleyenlere büyük bir hayat dersi vermiş ve akıllara kazınması gereken güzellikteki fikirleriyle adeta savaşların yıkıcılığının arasında bir fener olarak insanlığa yol göstermektedir. Savaşların başlangıcının tahmin edilemezliğini bir kenara bırakırsak, savaş sırasında istemeyerek orada bulunan daha doğrusu savaş başladığında kaçacak yeri olmayan ve bir şekilde orada ölmeyi ya da savaşın sona ermesini bekleyen çocukları daha iyi anlayabilmek adına olayları onları gözünden görmeli ve kendimizi bir çocuğun yerine koymalıyız. Onlar olan biten çoğu şeyin farkında değiller. Onlar dinlerin neden bu kadar büyük nefret duyulan inanç sistemleri olduğunu, siyah tendeki bir insanın neden aşağılandığını hatta yeri geldiğinde yerin dibine sokulduğunu veya ailesi başka bir etnik kökenden geliyor diye toplum tarafından dışlandığını anlayamamışlardır. Çünkü hiçbir zaman kalpleri tüm bunları yapacak kadar katı ve nefret dolu olmamıştır. Tüm olan biten bu aşağılayıcı insanlık suçlarını bazen bir oyun sanarak bazen ise kötü bir rüya olarak görüp yaşamaya kaldığı yerden devam etmeye çalışırlar. Bir çocuk olarak hayal etmek gerekirse, tarihin en kanlı savaşlarından birisinin içerisinde sıkışıp kalmışsın ve gidebileceğin tüm yerler düşman askerler ya da dikenli tellerle çevrilmiş. Bu durumda düşünmen gereken ne olurdu? Sen ne düşünürdün? Bu kesinlikle bir oyun değildi, her yerde çığlık atan insanları duyabilir ve hatta bazen katliamlara bile tanık olabilirdin. Bu bir savaştı ve savaşta insanlar ölebilirdi, evet bunu daha önce de duymuştun belki ama hiçbir zaman böylesine bir durumda kalabileceğini, bombaların hedefi olabileceğini, dikenli tellerin arkasında köle olabileceğini, düşmandan korkup kaçmak için son sürat ormana girdikten sonra ıssız bucaksız bir yere kadar bacaklarının seni götürebileceğini hayal etmemiştin hiç. Senin hayalinde savaşın diğer tarafındaki çocuklar gibi olmak vardı, kocaman bir evde ne istersen yapacak bir uşak, istediğin kadar yiyebileceğin bin bir çeşit yiyecek ve parmağın dahi kanasa tüm dünyayı ayağa kaldıracak bir aileye sahip olmak vardı. Ama bunların hiçbirine savaşın diğer tarafında yer alacak olan bir ailenin çocuğu olduğun için sahip olamayacaksın. İçinde olmayı istediğimiz durum karşıdan bakınca ne kadar da adil görünüyor, değil mi(!) ‘ Bruno: Neden tellerin arkasında durmak zorundasın? Ne yaptın? Schumel: Ben bir Yahudi’yim.’1 Bütün söylenenler anlamsız geliyor bana filmdeki bu replikten sonra. Parmağı dahi kanasa dünyayı ayağa kaldıracak bir Alman ailesinin çocuğu Bruno ile yaşama haklarına bile el konulmuş bir dine mensup Schumel arasındaki bu diyalog tam olarak ‘Fazla söze ne hacet!’ deyişini gösteriyor bizlere. Savaş en acımasız yüzünü çocuklara göstermiştir her zaman. Savaşlar özellikle çocuklar için her daim çok sıkıntılı zamanların geçirildiği anlar olmuştur. Çocukluklarını yaşamaları gerekirken kendilerini hayatta kalma mücadelesinin ortasında bulmaları ve bazen bu mücadelelere dayanamamaları onların suçu değildir. Yetişkin insanların bile dayanamayacağı birçok zorluğa onlar da göğüs germiş ve kocaman kalplerinin, küçük bedenlerini her zaman taşıyacağını tüm dünyaya göstermiş ve göstermeye de devam etmekteler. Henüz anlayamadıkları ırkçılık, din nefreti ve etnik farklılıklara karşı, belki de bilinçsizce, duruşları hepimize büyük bir ders vermektedir. (http://yangelyatuniversitesi.blogspot.com.tr/2015/01/the-boy-in-striped-pyjamas-cizgili.html) Meryem ERKOÇ The Boy in the Striped Pyjamas, Yön.Mark Herman(2008) 1 Aydınlık Bizimdir, Mi Acaba? Vertigo... Kelime anlamına bakacak olursak eğer, baş dönmesinin ötesinde pek bir şey çağrıştıramaz bize. Kitabın ismini, kapağını ve bende hissettirdiklerine değinecek olursam da ilk başta kelime anlamının ötesine geçemediğini söyleyebilirim. Bana çağrıştırdığı tek şey baş dönmesiydi. İçeriğini az çok tahmin edebilmiştim ama ne kadar döndürebilirdi ki başımı cidden? Bir bulantı hissiyatı oluşturabilir miydi bende? Bilmiyordum açıkçası ve üzerine gittim, denedim, okudum. Baş dönmenizi ilaçlarla geçirebilirsiniz. Oturup dinlenebilir, derin derin nefesler alabilirsiniz. Peki içsel bulantınıza sebebiyet veren baş dönmenizse söz konusu olan? Ne yapabilirsiniz? Kitapta bunun cevabını yakalayamadım ama içsel sorgulamamı yaptım. Yapmak dışında bir çarem yoktu çünkü o melankolik ruh halini, o durmak bilmeyen düşünceler dizisini ben çokça yaşadım hayatımın son dört yıllık periyodunda. Tekrar üstünden geçmeye ittiğindeyse kitap beni hazırlıksızdım, baş dönmesinin sallantılı kollarına bıraktım kendimi. Yaşadığım, beni bu son dört yılda her lanet gün sabah kalkar kalkmaz kusmaya iten duygu karmaşasını tekrardan hissedemesem de aklıma getirmeye çalıştım. Çok çabalamadım ama açıkçası kitap bunun benim yerime yapıyordu zaten. Ve işi oldukça kolaydı. Çünkü ben aslında bu duygu karmaşasını kendim yaratmıştım zamanında, hayatımı etkileyecek tek bir olay, tek bir kişi ve yaşanmışlıklar üzerine. Temeli tekti ama sağlamdı. Kitap da bu temeli tekrar sarstı sadece. Bense kendimi ana bıraktım. Geçmişimi yaşadım. Çok şey hissettim tekrardan. Nasıl öncesinde günlük yaşantımda aldığım kararlar rastgele alınmış, üzerine düşünülmemiş aksiyonlardıysa yine öyle oldu. Çünkü ben meşguldüm. Kafam meşguldü. Hislerimi anlamakla, ne hissetmem gerektiğine karar vermekle. Ve bu yoğunluktan faydalanan kalbim karar aşamasında büyük rol oynuyordu. Artık başrol kalbimde olmasa bile o zamanlarki halimi özlüyorum bazen. Saf, temiz duygularımın nasıl beni büyük bir kaosa, melonkolik ruh haline sürüklediğini ve benim neden bu donmuşluğumda, dolmuşluğumda acı çekmeme rağmen zevk aldığımı bilmiyorum hala. Bilmek ister miyim peki? Bilmiyorum, korkuyorum. Geçmişe gidelim biraz. Lisedeydim o zamanlar, sınav stresinden uzak, kendimi yeni şeyleri keşfetmenin muhteşem hazzına kanmış şekilde koşturtuyordum. ''Hazzına kanmış'' dedim evet, çünkü o zamanlar bu hazzın yeri ve zamanı olması gerektiği konusunda bilinçlendirmemiştim kendimi. Sadece yaşıyordum, ne olursa olsun. Hala zevk alırım yeni şeylerden ve yaşamaktan tabiki. Ama artık kontrolün bende olması gerektiğini biliyorum en azından. Temel sorumluluklarımın önüne geçmesine engel olmaya çalışıyorum, hala fazla başaramasam da bunu. Dediğim gibi yaşıyordum, soru sormadan, endişe duymadan. Endişe duyacak vaktim yoktu çünkü. Meşguldüm. Düşünmekle, hissetmekle meşguldüm ve aynı zamanda bu meşgullüğümü kırmaya çalışıyordum. İlk defa bu kadar yoğun hissettiğim hisleri başka ilklerimle kırmaya çalışıyordum. Çünkü kafamı o kadar dolduruyordu ki kalbim, en küçük şeyde mutlu olabilirken her şey beni üzebiliyordu. Sınıfta uyuyordum, evde uyuyordum. Arkadaşlarımlayken ayakta uyuyordum. Düşündüğüm tek bir şey, hissettiğim bir sürü şey vardı ve sürükleniyordum. Melankoli içinde, bulantı içinde. Çevremdeki insanlar mutlu olabilirken ben kendimi endekslediğim tek kişiye bağlı olarak ya çok mutlu ya da çok üzgün oluyordum. Yaşam dediğimiz yolda farkına varmadan koşturuyordum ama nereye? Bilmiyordum. Bu bilinmezlikti belki de beni çeken. Öyle olmalıydı çünkü bilinmezlik ne zaman ki kaybolmaya başladı ben durdum. Hala da duruyorum. Bu yüzden özlüyorum o zamanlarımı. Vertigo buydu benim için işte. Gerçeklik olgumu kaybettiğim, maneviyat denen dipsiz okyanusun dalgalarında tuz yuta yuta kulaçlar savurduğum günlerime bir geri dönüştü. İyi de oldu. O günlerin o buruk hazzını, o derin melankolisini biraz olsun hissetmek, benim için bir soluklanma molası gibi oldu. Nefessiz. Ulaş Sel Şeyhoğlu 21600840 SİNEMA, BİR UMUTLU AYNA...Sinema tarihi, gerçekten görkemli bir geçmişe sahip. Her tür olaya, her zaman dilimine sinema yoluyla ulaşmamız bu görkemli geçmiş sayesinde mümkün oluyor. Sinema tarihi boyunca o kadar fazla film yapıldı ki insanların, "Bu film benim filmim." dediği birden fazla film oldu. İşte bu kişilerden biri de benim. Ama öyle bir film var ki, benim için yeri hepsinden farklı. Şu ana kadar beni ağlatmayı başarabilen tek film olması, bunun belki de en basit sebebi. Konusu kadar adının da çok derin bir anlam ifade ettiğine inandığım eserin adı, "Hayat Güzeldir." yapım tarihi ise 1997’dir Hayatın herkes için farklı anlamları vardır. Kimi hüzünlü bir olaydan mutluluk çıkarmayı başarabilirken bir başkası elindekilerinin değerini zerre kadar bilmeyip hep daha fazlasını ister. Mutluluğa böyle ulaşabileceğini sanır. Ama hep daha fazlası aslında mutluluğun hep ertelenmesi değil midir? Gerçek anlamda mutlu insan profili ilk tanımlamamızdaki tutumu hayata aktarabilen değil midir? Başına gelen onca şeye rağmen hayata pozitif bakabilen ve bu pozitif duygularını etrafına yansıtabilen değil midir mutlu insan? İşte adı kendisine ancak bu kadar yakışır dedirten film "Hayat Güzeldir" bu tanımı olanca fedakârlığıyla oğluna aktarmaya çalışan bir babanın ve oğlunun hikâyesini anlatır. Hayat Güzeldir öyle bir film ki, ana fikri şudur ya da budur diyemez kimse! Her anı duygu yüklü olan, göz damlalarınızın makineli bir tüfeğe dönüşme ihtimalini artıran ve sonu geldiğinde içinde birçok mesaj içerdiğini gördüğünüz ama bunların hiçbirine kafa yormadan kendinizi ağlamanın enteresan ve karşı konulmaz çekiciliğine terk ettiğiniz bir ortam yaratır. Filmin içeriğindeki mesajlar daha sonradan teker teker yorumlanınca, anlamını yeni baştan duyumsadığınız ve yönetmeninden senaristine filmi oluşturan her kişiyi içinizden tekrar tekrar tebrik etme hissini uyandıran bir filmdir bu. Bu görüşlerim filmi izlemeyen biri için ne kadar anlamsız geliyorsa, filmi izleyen biri için de bir o kadar anlamlı gelecektir. Hatta filmin izleyici üzerindeki etkisini tam yansıtamadığımı düşünecektir. Doğrusunu söylemek gerekirse filmin başlangıcını pek beğenmemiştim. Her filmin vazgeçilmez teması olan aşk, daha ilk sahneden kendini ön planda göstermeyi başarmıştı. "Yine mi?" dedim içimden. Yine sıkıcı, sıradan, fakir erkek zengin kız ilişkisi mi? Yabancı bir film izliyordum ama yine bir Türk klasiğiyle karşılaşıyordum. Evet, anneyle babanın filmde gösterilen ilk tanışmalarından söz ediyorum. Kabul. Aşk gerçekten güçlü bir duygu, ama aşktan çok daha bağlayıcı ve güçlü duyguların olduğuna inanan ben, yeni bir tarz arıyordum. Yine hüsrana uğradığımı düşünüyordum, ta ki ikinci yarıyı görene kadar. Filmin atmosferinin bir anda nasıl değiştiğini görünce açıkçası çok şaşırdım ve mutlu oldum. Bir film, nasıl olur da bir klasik aşk üçgenini, savaşın yıkıcılığına rağmen birbirinden kopmayan, birbiri için kendi hayatlarından vazgeçebilen, en küçük olumsuzluğu en büyük umuda nakledebilen bir aile ortamına dönüştürebilirdi? Hayretler içindeydim. Filmin her anında yeni bir duyguyla tanışıyor, her anın değerini her sahnede daha da iyi anlamaya başlıyordum. Tüm insanların her açıdan eşit ve özgür olması gerektiğine inanan ben, savaş koşullarındaki bunca eşitsizliğe rağmen, inadına mutlu olup karşı tarafı da bu konuda etkileyen kişilerin gerçek dünyada var olabileceğine bu film sayesinde inanmaya başladım. Evet, bu açıdan da bir ilkti bu film benim için. Hayat görüşümü bir nebze olsun bu film değiştirdi. Bir insanın düşünce yapısını değiştirmek sanıldığı kadar kolay değil. Gerçekten de bunu başarabilen yegâne şeylerden biri sanat. Bu sanat, benim ön yargılarla dolu düşünce yapımı değiştirebildi. Son olarak ekleyebileceğim bir şey varsa, o da filmin sonuyla ilgili düşüncelerim olacaktır. Nazi askerlerinden, yani babasının kendine bir oyun ortamı olarak tanıttığı Yahudi kampından kurtulan çocuğun, "Oyunu kazandık baba! " demesi, bu nitelikte bir film için yazılabilecek en güzel sondu muhtemelen. Babasının oradaki samimiyeti o kadar inandırıcıydı ki, çocuk, olup biten bütün olumsuzlukları hâlâ oyun sanıyordu, babasının artık bu dünyada var olmamasına rağmen... İnsanlık tarihi önündeki tüm oyunları insan için, insandan yana ve insanca kazanacaktır hep. Bu film, bu inanışımızı güçlendirmesi bakımından üzerine düşen bu görevi başarmıştır. Gerek filmin yönetmeni Roberto Benigni olsun, gerek senaristi Vincenzo Cerami olsun, teknik ekibinden sahne şefine herkes bu görevi başarılı bir şekilde tamamlamıştır. Ekin Bircan Boşdurmaz HAYATLARIMIZDAKİ YOL AYRIMLARI “Bir keresinde kayboldum… annemle, babamı kaybettim.(s.13)” diyerek başlıyor, yazar Alejandro Zambra, Eve Dönmenin Yolları adlı kitabına. Klasik bir başlangıç olarak görülebilir fakat yazarımızın sonradan yaptığı şu açıklamayla olay daha da derinleşiyor: “…Ama bence o akşamüstü asıl onlar kaybolmuştu.(s.13)”. Bu yaptığım alıntıların ışığında soruyorum: Aslında hepimiz bu uçsuz bucaksız zamanın veya belki de mekânın içinde kaybolmuş, bir yerden bir yere sürüklenen varlıklar değil miyiz? Bununla beraber, şu anda okumakta olduğunuz yazının yazıldığı zamanlar biraz çalkantılı bir dönemime denk geldiği için yazmak için bol bol malzemem var. Bir nevi kaybolmuş durumdayım ve umuyorum ki bu yazı benim için bir deniz feneri olacak. Şimdi düşünmenizi istiyorum. Yaşadığınız süre boyunca sizi en çok etkileyen olay neydi? Tarihte yaşanmış bir olay değil, bizzat başkahramanı olduğunuz bir olay düşünmelisiniz. Mümkünse ilk öpücük veya ilk aşk tarzı bir şey olmasın bu –pek haz etmem de-. Yazarımızın kitapta geçen şiirinde “Ben büyüyünce bir anı olacağım.(s.75)” dediği gibi sizi de en iyi tanımlayan olaylardan birisi olsun. Tekrar kişisel sınırlarıma dönecek olursam eğer yukarıdaki soruya ben de –pek emin olamasam da- şöyle cevap veriyorum: Bu evrende var olan her şeyin birbiriyle bir şekilde bağlantılı olduğunu fark ettiğim an, hayatımı en çok etkileyen anlardan birisi. Hatta beni o kadar etkilemişti ki bu bağlantılar topluluğunu nasıl çözerim diye kendi çapımda yollar arıyordum. Bulup bulmadığımı soracak olursanız, maalesef bulamadım. Şunu da açık açık belirteyim, bulsam da söylemezdim. (şeytani gülüş) Hayatımız hep bir arayış içinde geçiyor, tıpkı başkahramanımızın hayatı gibi. Bazen evimizi yolunu arıyoruz, bazen doğru kişiyi. İki kişinin bildiği sır değildir, kabul ediyorum. Hatta bununla aynı anlama gelen şu deyiş bana nedense daha hoş geliyor: Sır iki kişi tarafından tutulabilir; birinin ölü olması şartıyla. Peki, benim şu sorumu kim cevaplayacak: Kendimizden bile saklamamız gereken sırları ne yapacağız? Her zaman olduğu gibi bu soruyu cevaplarken de yalnız başımayım. Burada şunu belirtmeliyim ki bu monolog aslında beni ve aynı zamanda kitabımızın kahramanını da yavaş yavaş öldüren bir şey. Soruma dönecek olursam eğer, hocalarımdan birinin kulaklarını çınlatmak isterim. Şöyle demişti: “Ekin, eğer yeterince zeki olursan kendini kandırabilirsin ve ben senin bunu yapabilecek kadar zeki olduğuna inanıyorum.”. Bunu anıyı da yukarıda bahsettiğim hayatımızı değiştiren olaylara eklemem gerekiyor. Bu olaydan sonra hocamın söylediği şeyin gerçek olduğunu da belirtelim. Test edildi ve onaylandı yani. Hayat aslında eski mitolojilerde sıkça bahsedildiği gibi bir ağaç. Dalları ise sizin seçtiğiniz yollar. Nasıl her ağaç kökleriyle toprağa bağlıysa, biz –yani bütün insanlar- de birbirimize bağlıyız. Ağaç benzetmesinde toprağın simgelediği gibi hepimizin ortak bir kökeni var. Hepimiz yola aynı yerden başlıyoruz. Bu hayat denilen yolda, tek başına yürümeyi öğrenesiye kadar dümdüz ilerliyoruz. Sonra seçimler devreye giriyor, yani budaklar. Hayatlarımız sonsuz boşlukta köklenmeye –dallanmaya- başlıyor. Kimi zaman diğer insanlara dokunuyoruz, destek oluyoruz; kimi zamansa diğer insanlarla yaşamak uğruna rekabete giriyoruz. Belki de hayata, daha da doğrusu insan hayatına yapılabilecek en uygun benzetme budur. Ayrıca kendi tarihimize bakacak olursak, yukarıda bahsedilen figürü en çok kullanan topluluklardan biriyiz. Belki de damarlarımızda vardır değil mi? Şunu da hatırlatmak gerekirse, ağaçların da damarları vardır. Bir soru daha sorma vakti fakat bu sefer cevaplayamayacağım bir soru olacak: Bütün bunlar tesadüf mü? Yoksa eve dönmenin yollarından birisi mi? Bu sorunun cevabını, ekinimizin –isminiz bazen böyle güzel anlamlara gelebiliyor- en önemli şahsiyetlerinden biri olan Âşık Veysel’den alıyoruz: Uzun ince bir yoldayım Gidiyorum gündüz gece Bilmiyorum ne haldeyim Gidiyorum gündüz gece Dünyaya geldiğim anda Yürüdüm aynı zamanda İki kapılı bir handa Gidiyorum gündüz gece KAYNAKÇA Zambra, A. (2013). Eve Dönmenin Yolları. Notos Kitap Yayınevi. İNANMAKTIK SANA BİR KERE, ÇARESİZCE İNANMAK 12/22/2014 Mustafa CULBAN 21301187 TURK 102-29 Aslı UÇAR İnanmaktı sana bir kere, çaresizce inanmak Şunu şimdi anlıyorum ki, hak etmediğim bir şey var şu hayatta: Birisi tarafından amaçsızca ve bilinçsizce sevilmek. Çok fazla geçmedi üzerinden bu kararımı alalı. İçimde kalan ne varsa, sana anlatmaya çekindiğim, anlatmaya çalışırken kimi zaman bocaladığım her ne varsa yazdım bu kâğıt parçasına. Asla çaresizlik olarak görmeyeceksin bu benim yaptığımı, görme. Tamamıyla bir yalnızlık da değil benimkisi. Benimkisi sadece dokuz harf ve bir o kadar da hayatı içinde saklayan bir şey: Mutsuzluk. Anlıyorum ki, kimi sevdiysem bir yararı olmamış bana. Kimi zaman ben fazla sevmişim, kimi zamansa sevmek bana tam uymadı, yakıştıramadım kendime. Hiç bilemeyeceğim sen mi yakışmadın acaba bana yoksa ben mi sana biraz fazlaydım. Bu soru içimi yiyip bitirecek. Bilmiyorum ne kadar sağlıklı bir şey yapıyorum bunları düşünerek. Sonuçta bitmiş bir şeyin ardından ne kadar konuşursan konuş bir şey ifade etmeyecek. Sadece sevmiştim diyebilmeni isterdim. Sadece sevmiştim, sevebilirdim ama demedin hiç. Geceleri uykularım bölündü acaba mesaj atmış mıdır diye. Beni ne kadar kırsan da ben hep yanındaydım. Omzunu yaslayıp ağlayabileceğim birisiydim belki de senin için. Sadece bu olmuştum bilmiyorum. Yazarken bile gözyaşlarımı tutamıyorum. Hiçbir zaman neden demedim kendime. “Neden benim Allah’ım” demedim hiç. Seni neden sevdim ki diye suçlamadım mesela hiç kendimi. Sadece aklımda bir şey kaldı ve merak ediyorum evet. Neden böylesine senin için yaşayan ben için kendini neden öldürdün, neden benim için bittin sen? Birilerini hep bekledin durdun ve bense sadece oyalanıp durduğun bir duraktan başka bir olduğumu hiç fark etmedim. Sana kızmıyorum, hakkın var. Gerçekten seven birini kandırmaktan kolay bir şey yoktur. Çok güzeldin bu konuda, sana kızamıyorum bile. Hani bazen düşünüyorum belki eski acılarım seninle biraz daha canlandı veya ben her gece sabaha karşı 4 gibi başımı yastığa koyup gözlerimi kapattığımda sen varken aklımda sen fikirlerinde, düşlerinde beni aldatıp duruyordun veya daha da kötüsü yanımdayken dahi zihninde nasıl beni aldattın elin adamlarıyla bilmiyorum. Bu soruların ve sözlerin anlamlarını ve neden olduklarını bilmiyorum. İnsanın en kötü zaafıymış bence sevildiğinden emin olamaması. Bu dünyada ikinci meleğim olmanı istedim durdum hep. Belki bu yüzden kader seni benim karşıma çıkardı da sen bunu anlamını bilemedin. Yanında olduğun adamla mutlu musun ve ne kadar mutlusun bilmiyorum ama ben sana beddua etmeyeceğim. Sevmediğim bir şey. Allah seni bildiği gibi yapsın, ne halin varsa gör diyemem mesela sana. Sadece susarım. Elbette birileri vardır sesimi duyan bu koca dünyada. Susarım ve sen eğer bir şey demek istersen O’nu bulur ve söylersin. MUSTAFACULBAN 1 İNANMAKTIK SANA BİR KERE, ÇARESİZCE İNANMAK 12/22/2014 Canımı acıtman inan olsun ki aklımın ucunda bile değil. Ben sana en yüksek mertebede bir adamın bir kadın için neleri göze alabileceğini, onu ne denli sevebileceğini gösterdim. Bazı sevgiler bazı bünyeler kaldıramazmış. Galiba bu sevgi senin bünyende zehirlenme etkisi yaptı ya da o kadar fazla gelmiş olabilir ki sana sadece yetinmekle kalmamış olabilirsin. Senin için az olduğunu düşünmüş olabilirsin. İnan olsun ki geri dönmeni asla istemiyorum. Ne seni istiyorum ne de senin olan bir şeyi. Yalnızlığımdan haberin vardır, öyle sanıyorum. Senden sonra sensizlikle randevu ayarladım ve böyle devam edeceğim. Tabi ki de bir insan yalnız kalmaz asla, kendisiyle kalır, kendisini bulur. O yüzden kendim kalacağım. Herkesten uzak, kuytu bir köşede sadece ben olacağım. Yakınlık bana göre değilmiş. Bu kadar kara düşünmeyeyim diyorum ve keşke diyorum yanlış insana denk gelmeseydim. Sana bir soru dahi sormayacağım. Buna hakkım yok. Dediğini hatırlıyor musun? “Can sıkıntını bizden çıkarmaya çalışma.” Evet, ben artık ne bir soru soracağım sana ne bir daha rahatsız edecek ne de ne de canınızı bir daha sıkacağım. Ben yalnızlığımla daha mutlu gibiyim. Kalbinin derinliklerinde, o kaskatı hâlinde az çok neler düşündüğünü biliyorum. Oralarda benim yerim hiç olmadı olmasın da. Aklımda tek bir şey ve söylemeden gidersem kendimi asla affetmeyeceğim bir şey. Beni bir an olsun sevdiğine inandığım bir an vardı o şimdilerde sayfalarını yaktığım hayat defterimde. Bana “Bir kadın bir adamı geceler boyu yemeden, içmeden öylece sabaha kadar düşünemez ama ne olduysa, nasıl olduysa dün ece hep seni düşündüm” demiştin. O zaman hayatımın dönüm noktası olabilirdi. Ama kim bilebilirdi ki bu şehirden gidişimi hazırlayan temel olduğunu o sözünün. Ben ne kadar aptalmışım da inanmıştım sana. Ne kadar umutla, gözlerimin içi gülerek sana inanmıştım. Bu şehirde kimsem kalmadı ve artık gitmek vakti geldiğine inanıyorum. Bu böyle aynı mahalleye açılan kapıları paylaşarak olmayacak. Seni görüp durmaktan hayatımı unuttum, gecelerim gündüzlerim hep gitti. Şimdi gidiyorum belki kader bizi başka bir mekânda, başka bir zamanda veya başka kimliklerle buluşturur bilemiyorum ama o zamana kadar düşünmeni istiyorum. Aynen de dediğim gibi: “ Ben sana inanmıştım.” MUSTAFACULBAN 2 ENDİŞE Hayatta etken ve belirleyici konumda olmanın dışında edilgen konumda olmanın da mümkün olduğunu anlatan, düşündüren bana bu ihtimali aşılayan bir çok yönetmen vardır. Zeki Demirkubuz, Reha Erdem, Yeşim Ustaoğlu Türk sinemasında bu edilgenliği en güzel anlatan, bunu içime işleyen hatta zaman zaman duygularımın mimarı konumunda olan yönetmenlerdir. Filmlerini izlemeden önce heyecanla dünyalarına koşturur izledikten sonra ise Yusuf Atılgan’ın Aylak Adam’da bahsettiği kısa ömürlü yaratığa dönüşürüm. “Çağımızda geçmiş yüzyılların bilmediği, kısa ömürlü bir yaratık yaşıyor: sinemadan çıkmış insan. Gördüğü film ona bir şeyler yapmış.Salt çıkarını düşünen kişi değil, insanlarla barışık. Onun büyük işler yapacağı umulur. Ama beş on dakikada ölüyor bu insan(Atılgan, sf.18).” der Yusuf Atılgan sinemadan çıkan insan için. En son ne zaman bir senaryonun bu kadar içinde hissettim kendimi, bir senaryoda yaşamdan derin izler buldum ve ardından kendimi sorguladım hatırlamıyorum. Pandora’nın Kutusu filminden sonra sinemadan çıktığımda sarsılmış hemen annemi aramak için telefona sarılmıştım. “Anne sen de unutacak mısın her şeyi, ormanın içinde kaybolmak isteyecek misin? Unutup da her şeyi eğer gitmek istersen seninle beraber olacağıma inan lütfen.” demiştim. Modern hayatı hiçbir zaman eleştiren, sorgulayan bir insan olmadım fakat şehirlerin insanların üzerinde büyük etkileri olduğuna hep inandım. İstanbul’un karmakarışık ruhu ve içinden çıkılamaz girdapları içerisinde boğulmuş insanlarla tanıştım. Filmi izlerken hep kaybedenler ve kaybolmuşlar geldi aklıma. Mehmet, Nermin ve Güzin de işte bu kaybedenleri ve kaybolmuşları temsil ediyorlardı fikrimce. Annelerinin hastalılığında dahi bir araya gelemeyişleri şehrin onları ne kadar ayrı yönlere savurduğunun en güzel göstergesiydi. Köyde büyüyen bu üç kardeş modern yaşamın içinde kaybolmuş, mutsuz ve umutsuzlardı. Yaşadıkları üç farklı hayata dahi tahammülleri kalmamış birbirlerinin doğrularına katlanamaz hale gelmişlerdi. Demansa yakalanmış bir anne, yaşamları bambaşka yönlere gitmiş üç kardeş ve hepsinden daha çaresiz görününen fakat asıl kahramanımız olan torun filmin karakterleriydi. Daha önce belirttiğim gibi Yeşim Ustaoğlu sıradan bir yönetmen değildir benim için. Çoğu zaman duygularımın ve hayata bakışımın mimarıdır. Filmi izledikten sonraki hislerimi bir renkle tanımlayacak olsam gri derdim hiç şüphesiz. Gri İstanbul, gri insanlar, gri ilişkiler, gri sesler Pandora’nın Kutusu’nda hep ön planda. Zaten sonra düşündükerimin de tamamen gri olduğunu not defterime yazdıklarımdan sonra fark ettim.Saman kağıdından yapılmış, yazı yazmayı güç kılacak her unsurun bir araya geldiği not defterimde şunlar yazıyordu: “İnsan yaptıklarından çok yapacaklarının yükünün altında ezilir bazen. Yükler o denli ağır gelir ki paniğe kapılır geleceğin getirebileceği zorunluluklardan korku ve endişe duyar. İnsan geçmişe takılmışsa da geçmişin getirdiği sonuçları görmüş yaşamış yaşıyordur fakat gelecek belirsiz, bulanık ve ihtimallerle doludur. İnsanı endişeye ve korkuya sevk eden de işte bu sonsuz ihtimaller silsilesidir belki hayatta. Bilemiyorum; gelecek, umut ve mutluluk dolu gibi görünse de korkutucu derecede belirsizliklerle dolu. Ya tutunamazsam, ya ihtimaller arasında kaybolup gidersem de kimse göremezse beni? Ya ben de sıkılmış, kapana kısılmış, kurtulmak isteyen, çıkışı bulamayan, ne olmak istediğinden çok ne olmak istemediğini bilen, değeri fark edilemeyen Mehmet gibi olursam? Ya insanlara dokunmayı dahi beceremeyen kontrol delisi, mutsuz Nermin gelecekteki ben olursam? Sevgiye muhtaç, kendine acıyan, içindeki boşluk ve yoksulluk yüzüne vurmuş Güzin ya yaşamımın bir yerlerinde beni bekliyor olursa? Dedim ya saymakla bitmeyecek ihtimaller silsilesi karşısında endişeliyim.” Mehmet Mert Toprak Alara MESCİ HARİKALAR DİYARINA! Bir insanın sahip olabileceği en güzel ve en özel yetenektir hayal etmek, hayal etmeye cesaret edebilmek. Gerçeklerden kaçan, hayatın yükünden saklanmak isteyen, sıradan yaşamına biraz renk katmak isteyen herkesin aradığını bulabileceği güvenilir bir limandır hayal dünyası. Kimilerinin hayalleri yakındır gerçeğe, belki de o dünyada kaybetmekten korkarlar kendilerini. Kimileri ise cesaretlidir; yepyeni bir dünya, yeni bir düzen hayal ederler. Çocukların yaptığı gibi; çocuklar korkusuzdur çünkü, korkmazlar onlardan. Katherine Paterson’un “Terabithia Köprüsü” adlı romanı da Jesse Aarons ve Leslie Burke adlı iki çocuğun hayal kurmakta ne kadar ileri gidebileceğini gösterir bize, düşsel bir dünyanın içinde hayallerinde kaybolup gerçek hayattan kaçışlarının öyküsüdür. Hayal kurmak yalnızca bir istek midir insan için, yoksa neredeyse içgüdüsel bir hareket, bir gereklilik midir? Jesse Aarons küçücük yüreği korku dolu, sürekli sinirli ve depresif bir çocuk; Leslie Burke ise zeki, yetenekli, hayalperest ve dışadönük bir kız. Öyle güçlü bir hayal gücü vardır ki Leslie’nin zaten yalnız olan Jesse kendisini bir anda Leslie’nin hayal dünyasında bulur, hatta neredeyse içgüdüsel bir şekilde çekildiğini hisseder o küçük dünyaya. Bu duruma benzer bir şekilde küçüklüğünde yalnız olan bir çocuğun kendisini hayali arkadaşlarının olduğu bir dünyada hayal etmesi istemesinden çok gereklidir onun için, gerçek hayatta yalnızdır çünkü. Ben de küçüklüğümde sürekli hayal kurardım. Öte yandan benim kendimden üç yaş küçük bir kız kardeşim yani bir oyun arkadaşım vardı, onunla birlikte kurardık hayallerimizi. Bu benim için bir istekti çünkü ben o hayaller olmadan da kendimi yalnız hissetmez ve hâlâ kolay bir şekilde gerçek hayattan kaçabilirdim. Bu durum böyle olmasına rağmen benim de hayallere bunu bir gereklilik olarak yapanlar kadar ihtiyacım vardı. Benim hayal kurmak için arkadaşlara da ihtiyacım vardı, küçükken de böyleydi bu, hâlâ da böyledir. Uyumak için yattığımda kurduğum hayal dünyaları, kafamda yaşadığım olaylar arasında hep arkadaşlarım da var, başka insanların yanında. Belki de kendi yarattığım bu hayal dünyasındaki “ben” i birazcık daha gerçek yapabilmek, kendimi hayal dünyamda biraz daha gerçek hissedebilmek için yapıyorumdur. Kulağa pek de mantıklı gelmiyor açıkçası, kendi hayatımdan kaçmak için yarattığım dünyaya yine kendi hayatımdan bir şeyler götürmek. Bunu bir savunma sistemi olarak yaptığımı düşünüyorum. Bazen kendimi kaybedip gerçekleşme olanağı olmayan hayaller kurduğumda kendimi biraz olsun kandırmak, biraz da olsa o hayalin gerçekleşme şansı olduğuna kendimi inandırmak için yapıyorum bunu. Neden gerçekleşmeyeceğini bildiğimiz hayaller kurarız peki? O evrende olmak istediğim her şeyim, sahip olmak istediğim her şeye sahibim, olmasını istediğim her şey teker teker gerçekleşiyor ama er ya da geç dönmek zorundayım kendi gerçekliğime. Bu dünyayı sadece kendi dünyama döndüğümde sıradan dünyamın aslında sandığımdan daha da fazla sıradan olduğunu anlamak için mi yaratıyorum? Hayal kurarken ne kadar mutluysam bitince de aynı derecede hüzünleniyorum. Neden sonunda üzüleceğimi bile bile böyle yapıyorum? Her gece yatmadan önce kurduğum hayalleri rüyamda görmeyi umarım. Bu bir derece hafifletir, diye düşünürüm hep. Rüyalarda her şey hayali olmak için fazla gerçek çünkü. İçten içe biliyorum ki eğer umduğum gerçekleşse ve ben hayalimi gördüğüm o rüyadan uyansam o zaman çok daha fazla üzülürüm. Ben zaten her şeyin etkisine çok çabuk giren bir insanım özellikle de rüyalarıma. Bu nedenle benim için bir hayalde ya da bir rüyada kaybolmak çok kolay. Belki de bu yüzden kuruyorum hiç gerçekleşmeyecek hayalleri, onlarda kaybolmak için. Alara MESCİ Tabii her hayalin bir sonu var; onda kaybolmaktan vazgeçtiğin, artık düşünmesinin hiçbir şekilde etki etmediği ya da başardığın. Başarmak da bitmesidir hayalin, gerçektir artık; elle tutulur, buz gibi bir gerçek. Belki gerçekleştiğinde hayalindeki gibi olmaz, gerçekleşirse hissedeceğini düşündüğün şeylerin uzaktan yakınından geçemez hissettiğin şeyler belki de, hatta bir süre sonra hayal kırıklığına bile uğrayabilirsin. Zaten bazı şeyler hayallerde güzeldir ya sadece! Gözde UĞUR BİTMEYEN YIL: 1984 1984… Karanlık bir distopya mı yoksa çağdaş yaşamın bir portresi mi? Winston’un yaşadığı hayatla benim hayatımdaki benzerlikler nelerdir? Kitabı okurken ister istemez Orwell’in Okyanusya’sıyla günümüz Türkiye’sini kıyasladım. İlk başta ‘’karamsar’’ bir yazarın gelecek senaryosunu okuduğumu sanırken kitap ilerledikçe ‘’gerçekçi’’ bir yazarın hâlâ geçerliliğini koruyan gözlemlerini okuduğumu fark ettim. Bu gerçekçilik kendisini, bana göre, en çok Winston’da ve proleterlerde gösteriyordu. Böyle düşünmemin sebebi, kendimi en çok onların yerine koyabilmemdi sanırım. Winston proleterlerin arasına karışıp onların davranışlarını irdelediğinde kendimi hem incelenen proleterlerden biri olarak hem de onları inceleyen ve umutla onlardan bir adım bekleyen Winston olarak görebiliyordum. Proleterlerin günlük hayatlarındaki en ufak anlaşmazlık ve haksızlıklara bile patlarken düşük yaşam standartlarıyla ikinci sınıf olarak yaşadıkları ülkelerinde hiç başkaldırmamaları beni de Winston gibi sinirlendirmişti. Bu düzeni değiştirme ihtimali olan onlardı ve kaybedecek pek bir şeyleri de yokken bu itaatin sebebi neydi? Sonra kendi hayatıma dönüp baktığımda aslında Winston’un durduğu yerde değil proleterlerin durduğu yerde olduğumu fark ettim. Düzeni değiştirme ihtimali olan bizleriz ve kaybedecek pek de bir şeyimiz yok. Bizim de dinlediğimiz şarkılar, giyindiğimiz kıyafetler, çalışacağımız işler başkaları tarafından belirlenmiyor mu? Sadece düzenin müsaade ettiği ölçüde özgür değil miyiz? Biz de başka bir hayatın mümkün olduğundan bihaber, eskiye göre nispeten iyi bir hayat yaşadığımıza inanmıyor muyuz? Gözde UĞUR Öyleyse, bizi başkaldırmaktan alıkoyan ne? Sanırım bizim harekete geçmemizi engelleyen şey, mevcut durumumuzu değiştirecek gücü kendimizde bulamamamız. Gerçekten düzenimizi değiştirmemize neden olacak radikal kararları vermeye hazır mıyız? Televizyonda izlediğimiz, gazetelerde okuduğumuz bütün haberlerin yalan olduğunu, bütün eğlence programlarının asıl gerçeği gizlemek için beynimizi bulandıran araçlar olduğunu, hatırlamamız gereken bütün önemli insan ve olayları unuttuğumuzu, iplerimizi başkalarının tuttuğunu, bütün dost ve düşmanların aslında tek bir kişi olduğunu duymaya hazır mıyız? Belki bizde olduğu gibi kitaptaki proleterleri de hareketsizliğe iten buydu. Peki, bu atalet nasıl son bulacak? Benim 1984’ten anladığım kadarıyla tek bir şey bunu sonlandırabilir: eğitim. Fakat Winston’un da günlüğüne not düştüğü gibi bu o kadar da kolay değil: ’’ Bilinçleninceye kadar asla başkaldırmayacaklar, ama başkaldırmadıkça da bilinçlenemezler.’’ Kitapta beni sarsan bir diğer durum ise sistemin bir makine gibi karşısına çıkan tüm insani his, davranış, alışkanlıkları hatta doğrudan insanları sindirmesi, ‘’buharlaştırması’’dır. Winston gibi içinde özgürlük arzusu olan insanları çaresizleştiren, yan bir yola saparken, günlük yazarken, televizyonun önünden geçerken onları tedirgin eden, doğru olduğu dikte edilen bir şeyin yalan olduğunu bile bile gerçekleri söylemesini hatta düşünmesini engelleyen bir makine… Bu makine öyle acımasız ve hissiz çalışır ki, belirli hiçbir nedeni olmaksızın sizi, Gözde UĞUR tüm anılarınızı, geçmişinizi, hayatınızı hiçbir zaman var olmamışçasına yeryüzünden silebilir. Sizi hatırlayacak ya da hatırlatacak hiç kimse olmazsa, ölmenizle hiç doğmamış olmanız arasında bir fark kalmayacaktır. İşte Okyanusya’da hüküm süren sistem budur. Fakat sistemin kendisinden daha yıpratıcı olan şey bu sisteme mensup insanların bu durumu soğukkanlılıkla hatta istekle karşılamasıdır. Winston gibi beni de asıl çaresizliğe iten ve ürküten budur: ’’ Winston birden çağdaş yaşamın asıl özelliğinin acımasızlığı ve güvensizliği değil, yavanlığı, donukluğu ve kayıtsızlığı olduğunu fark etti. ’’ Aynı tepkisizliği bizim de kendi hayatımızda sergilemediğimizi kim söyleyebilir? Ülkemizde canice olaylar olurken, insanlar ölür, hakları yenir ve düpedüz sindirilirken hayatlarımıza devam etmiyor muyuz? Çoğu zaman değil tepki göstermek durup dinlemekten bile aciz değil miyiz? Biz de bu ‘’çağdaş’’ sistemin birer parçası hatta destekçileriyiz. Bu sistemin en karanlık yüzü kendinden olmayanları değiştirmeleri, etkisizleştirmesidir. Bu olay kitapta, bana göre, O’Brien karakterinin işkencesiyle temsil edilmiştir. Partinin iç yüzünü, işleyişini, karartılan bütün gerçekleri bilen, Winston’u anlayan ve yine de tek çözümün parti olduğuna inanan bir adamdır O’Brien. Partinin ‘’iyilik olsun diye kötülük yapan bir mezhep’’ olduğunu savunur. Bana göre O’Brien ile ilgili asıl korkunç olan şey işkencede Winston’u öldürmemesidir. Eğer öldürseydi işkencelere direnmiş bir kahraman olarak ölmüş olurdu Winston. Düşüncelerinden vazgeçmemiş, direnmiş, Julie’ye ihanet etmemiş ve bir bakıma kazanmış olurdu. Bu Julie için de bir umut doğurabilir, düşüncelerinin yaşamasını sağlayabilir, ona bir direnme gücü verebilirdi. Fakat O’Brien onu öldürmek yerine değiştirmeyi seçer. Kendi ihanetiyle ikna eder onu ve kendinden vazgeçmesine neden olur. Sistem, O’Brien görünümünde Winston’u çiğneyip tükürmüştür. İkisi de Winston’un varlığının artık bir tehdit olamayacağını bilir. Çünkü o işkencede telafisi olmayan bir şeyi kaybeder Winston: umudunu… Gözde UĞUR KAYNAKÇA Orwell,George. Nineteen Eighty-Four. Çev. Celal Üster. İstanbul. Can Sanat Yayınları Ltd. Şti. 1984 Zeynep Cengiz http://www.idefix.com/Kitap/Marsli/Andy-Weir/Edebiyat/Roman/Bilim-Kurgu/urunno=0000000625238 Hayatta Kalmak Bir insanın hayatta kalabilmek için neler yapabileceği, ne kadar ileri gidebileceği her zaman ilgimi çekmiştir. Yaşadığımız bu teknoloji çağında olmayabilir ancak geçmişte insanlar hayatta kalabilmek için çeşitli şeyler yapmak zorunda kalmış. Aslında yorum yapmak çok kolay, ben de bu konu hakkında bir film izlerken ya da kitap okurken “Ben olsam kesinlikle böyle bir şey yapmazdım, ne yapar ne eder başka bir yol bulurdum” derdim. Ana karakterin yaptığı davranışları inceler, hümanistliğe ya da değer yargılarıma uymadığını söylerdim. Ancak oturup ciddi bir araştırma yaptıktan ve gerçek olayları inceledikten sonra, fikrimin büyük bir ölçüde değiştiğini söyleyebilirim. Hayatta kalma savaşı söz konusuyken, değer yargıları diye bir şey kalmaz. Gerçekten bütün duyguları ve düşünceleri yok eden bir kavram. En güçlü duygu sorulduğunda benim cevabım sevgi olurdu. Öyle bir anda insanın sevginin tanımını bile unutacağını düşünüyorum. O dakikada sadece kendin varsın, yalnızca sen ve hayatta kalma içgüdün. Tarihi çağlardan önce insanoğlu bu içgüdüyü doğal yaşamda hayvanlara karşı kullanmış. Aç kalmamak için avcılık yapmış, hayvanları alt etmenin yollarını aramışlar. Tarihi çağlara geçildiği zaman insanın hayvana karşı üstünlüğü kesinleşmiş, rakip değişmiş. Artık rakip dört ayaklılar değil iki ayaklılar olmuş. Toprak kavgaları, en güçlü olma istediği insanları birbirine düşürmüş, herkes arkasını kollamak zorunda kalmaya başlamış. Devletler birbirlerine saldırıp en büyük ve en güçlü olma isteklerini gerçekleştirmeye çalışmış. Huzur içinde yaşadığınız, ev diye adlandırdığınız yere yabancılar ayak bastığında, daha da kötüsü önlerine çıkan her şeyi ve herkesi yok etmeye başladıklarında, kimin aklına değer yargıları gelir? Kimsenin. O anda insanın aklından geçen şeylerin hepsi kendisini nasıl kurtaracağı, ne yaparsa hayatta kalabileceği gibi konulardır. Kimse mücadele vermeden ölmeyi kabullenmez. Şu an içinde bulunduğumuz çağ ise bunlardan tamamen farklı bir çağ. Hayatta kalmak denilince akla gelen fiziksel bir yaşam mücadelesinden çok işin psikolojik boyutunda. Sosyal ortamlarda veriyoruz savaşımızı. Çocukluğumuzda ağır bir sınav sistemini yenmeye çalışmak, insanlara kendimizi daha çok sevdirmek, çalıştığımız işte yükselebilmek için üst mevkidekilere onların istedikleri gibi davranmak gibi görevlerimiz var. Bir şey yapmak istediğimiz zaman insanların ne düşüneceğini, onay verip vermeyeceklerini ön planda tutuyoruz. Yani bugünün dünyasında psikolojisi ayakta kalabilen kazanıyor. Belki de bu nedenle, bu psikolojik savaştan kaçmanın bir yolu olarak, daha kötü duruma düşmüş insanlar hakkında bir şeyler okumaktan ya da izlemekten keyif alıyorum. Bilim kurguya bayılan bir insan olarak, son dönemlerde gerek kitap evlerini gerekse sinemaları ele geçiren uzay temasını büyük bir ilgiyle takip ediyorum. Beni en çok etkileyen kitapların arasına girmeyi başaran Andy Weir’ın “Marslı” adlı romanı, yalnızca uzay hakkında ya da Mars gezegeni hakkında bilimsel bilgiler vermekle kalmıyor, bir insanın yaşamak için ortaya her şeyi koyuşunu da gözler önüne seriyor. Kitabın kahramanı Mark Watney belki de psikolojik savaşın en büyüğünü farklı bir gezegende tek başına kalarak veriyor. Beni etkileyen şey ise, hayatı tehlikeye girdiği zaman bir insanın imkânsızları başarabilmesi. Oksijen, su ve yemek olmayan bir yerde bile hayatta kalmayı başarması gerçekten ilham verici. O anda Mark’ın aklından geçen tek şey bir gün daha yaşayabilmek olduğu için, kendi değerlerini hiçe sayarak belki de bizlerin “iğrenç” diye nitelendirebileceği bir sürü şey yapıyor. Böyle bir romanı okumak bana bütün problemlerimin küçük ve geçici olduğunu hissettirdi. Aslında insanın istediği zaman ve elinden gelen her şeyi yaptığı zaman başaramayacağı şey olmadığı mesajını aldım. Hayatımızın sonuna kadar gerek psikolojik gerekse fiziksel savaşlar içinde olacağız bu doğru, ancak bunun üstesinden gelebilecek güce de sahibiz. BEHÇET NECATİGİL’DEN BİZ Çocukken nerdeyse yüzlerce şiir kitabım vardı, yazarı ya da konusu hiç önemli değildi şiir okumayı severdim. O zamanların modasıydı şiir okumak birde akrostiş şiir vardı, eminim ki her insan çocukluğunda en azından bir kere yazmıştır, çocuklara şiiri sevdiren tek şiir türü sanırım. Teknolojinin de etkisiyle şiirin modası geçti tabi, modası geçincede benimde şiire olan sevgim yok oldu. Okullarda zorunluydu şiir kitabı okumak bu yüzden herhalde şiirden nefret ettim uzun bir süre. Şiir bana anlaşılması zor ve sıkıcı geliyordu hep. Buna rağmen, yine zorunluluktan, bir yıla yakın bir süre önce aldığım ve daha yeni okumaya başladığım şiir kitabı beni tahmin edemeyeceğim kadar çok etkiledi. Sadece tekrar şiir okumanın verdiği mutluluk değil aynı zamanda içindeki şiirlerinin çoğunu bilmem beni çok etkiledi. Şairin duygularını ya da düşüncelerini göz ardı ederek şiir okunabileceğini ya da yorum yapılabileceğini düşünemiyorum. Bu yüzden kitabı okurken her şiirde şairden, onun kişiliğinden bir parça bulmaya çalışıyorum. Aslında Behçet Necatigil ile bulunduğu her ortamın, gördüğü her şeyin gözlemlerini içe dönük kişiliğinin duyarlılığıyla pekiştirerek yarattığı şiirleri okuyoruz. Örneğin evler, evlerin içi, çarşılar açık alanlar, parklar ve insanlar... Okurken yabancılık çekmiyor insan tam tersi okuduğumuz şeyler aslında o kadar sıradan, o kadar günlük ki zaman zaman yazarın penceresinden değilde kendi penceremizden bakıyoruz şiirlere. Elbette bu şiirlerin çıkış noktası; şairin kendi yaşamı, deneyimleri ve iç dünyasının yansımasıdır. Her ne kadar kendi anılarını yazsada şair aslında bizim, bütün insanların yaşadığı, gördüğü şeyleri paylaşıyor bizlerle. Diğer şairlerin aksine sadece aşktan, sevgiden bahsetmiyor şair ya da anlaşılması zor, dolambaçlı bir dil kullanmıyor bu yüzden belkide okurken kendi iç dünyamıza inebiliyoruz rahatlıkla. Düşünmeye başlıyoruz mesela her sabah önünden geçtiğimiz insanları, onların hikayelerini, neler yaşadıklarını. Hayatımızda her zaman olan olayları, aslında hiç önemsemeden yaşayıp gidiyoruz, kafamızı kaldırıp etrafımızda neler olup bittiği umrumuzda bile olmuyor. Dikkatimizi çeken şeyler hep daha büyük, alışılmadık olaylar. Halbuki her gün gördüğümüz en ufak, en önemsiz görünen şeylerin bile ne kadar önemli hatta adına şiir yazılacak kadar önemi olduğunu fark ediyoruz. Mesela bir adamdan bahsediyor, yıllardır tek başına yaşayan bir adam, daha sonra bir kadınla tanışıyor ve evleniyorlar, çocuk yapıyorlar. Kulağa ne kadar da olağan geliyor, bununla ilgili değil bir şiir yazmak üstünde konuşmazsınız bile. Ama yazmış işte şair, hatta öyle güzel yazmış ki düşündüğümüzde aslında bunun ne kadar güzel bir olay olduğunu fark ediyor, adamın duygularını paylaşıyoruz. Dış görünüşe baksak da ta içini görüyoruz. Ya da içeriden görüyoruz, o insanların içinden, o çarşının içinden, o evlerin içinden... Her bir şiiri okurken başka yerlere gidiyoruz, kimi zaman kavga eden bir çiftin yanına kimi zaman yaşlı bir amcayla parka ya da bir kokteyl partisine ama hepsinin içinde biz varız düşünüyor, yorum yapıyor gerekirse yardım ediyoruz. İçinde kaybolacağımız bir dünyaya giriyoruz şairin gözünden, yüreğinden dünyaya yeni bir bakış açısı yakalıyoruz. Aslında şiirler sadece şairin duygularını bize göstermek dışında bizimde duygularımızı şekillendiriyor ve hayatımızda bulunan şeylere farklı bakış açısıyla bakmamızı sağlıyor. Bir evin önünden geçerken o evin içini düşünmeye başlıyoruz ya da bir sokaktan geçerken, acaba nelere şahit olmuştur bu sokak kaç kişiye, kaç mutluluğa, kaç kavgaya. Sadece insanları değil öte yandan kendi hayatımızı da düşünüyoruz, geçmişimize dönüp bakma fırsatı yakalıyoruz. Kendi doğrularımızı, yanlışlarımızı görebildiğimizde ise biraz daha olgunlaşıyor ve daha güçlü bir şekilde dönüyoruz yaşamımıza. Necatigil, Behçet. Sevgilerde. İstanbul: Can Sanat Yayınları, 2013 Müge Vatansever GERÇEK MUTLULUK Çoğumuz, sabah o rahatsız edici alarm sesiyle güne başlıyoruz. Otobüse, işe veya derse yetişmek için dakikaların hesaplandığı o süreçte ister istemez hayatımızı sorguluyoruz. İstediğimiz hayatı yaşayabiliyor muyuz veya istediğimiz hayat için doğru yolda mıyız? Çoğumuz için istenen hayat kavramı, parayla doğru orantılı oluyor. Zaten günümüzde neredeyse her şey para ve zaman üzerine kurulu. Para ve zamanın hükümdar olduğu bu düzende ise hepimiz sömürülüyoruz, hayatımızın şekillendirilmesine izin veriyoruz. Peki ya paranın da karşılığının zaman olduğu bir dünyada yaşasaydık? Andrew Niccol’ün yönetmenlik yaptığı Zamana Karşı adlı filmde zamanın alınıp satılabilen ve insanlar için ölümcül sonuçlar doğuran bir kavram olduğu görülüyor. Bahsedilen dünyada, çalışıyorsunuz, çalışmanız karşısında para yerine zaman alıyorsunuz. Harcarken de para yerine sahip olduğunuz zamanı kullanıyorsunuz. Ömrünüz bile sahip olduğunuz zamana bağlı. Yeterince zamana sahipseniz sonsuza kadar yaşayabileceksiniz. Kulağa hoş ve tuhaf gibi gelse de aslında bir sürü soru işaretini de beraberinde getiriyor. Para yerine zaman kullanılsaydı, toplumdaki bireyler daha mı özgür olurdu yoksa daha bağımlı hale gelerek köle mi olurdu? Özgürlük denen kavramın anlamı, bizim için ne ifade ederdi? Günümüzde harcadığı her kuruşu hesaplayan insanlar öyle bir durumda, her yere hızlı hızlı yetişmek zorunda kalacaklarsa, bu durum kölelikten başka bir şey getirmiyor insanın aklına. Çok yanlış ve adaletsiz gibi gelse de şu an bulunduğumuz durum da bundan çok farklı değil. Yaşadığımız evrende insanlar, para kazanmak için zamanlarını harcıyorlar. Benzer bir şekilde filmde ise, zaman kazanabilmek için paralarını harcıyorlar. Yani film şu an yaşadığımız dünyanın nasıl işlediğini gösteriyor, tek değiştirdiği şey ise para ile zamanın yeri. Hayattaki koşuşturmalarımız neredeyse benzer. Her ne durumda olursak olalım aslında, hayatımızın merkezine kendimizi koymayı başaramıyoruz, başardığımızı sansak da bu durum her zaman böyle olmuyor. Ya paranın, ya zamanın ya da bir insanın kölesi oluyoruz. Bu durum dünyanın her yerinde, hatta neredeyse çoğu canlının yaşantısında da görülüyor. Besin piramidindeki gibi her canlının hayatı başka bir canlıya bağlı, birinin yaşaması için birinin ölmesi gerekiyor. Nasıl evcil bir hayvanın sahibi varsa, aslında hepimizin de bir sahibi, yöneticisi var. Herhangi bir olgunun etrafında sadece mücadele etmeye çalışıyoruz. Ne kadar çok paramız ya da zamanımız olursa o kadar mutlu olacağımızı düşünüyoruz. En azından kendimde ve çevremde gördüğüm kadarıyla, insanlar mutluluğu, güveni ve sevgiyi para ile alabileceğini düşünüyor. Ama bu durum, çoğumuzun fark etmediği bazı olumsuzlukları da beraberinde getiriyor. Keşkelerle ölüyor, iyi kilerin değerini bilmiyoruz. Bizler de sanki filmde geniş zamanlara sahip olan zenginler gibi yaşıyoruz, hiç ölmeyecek gibi. Ama unutmamak gerekir ki zamanımız bir gün son bulacak. Herkesin birbirine sormaktan hoşlandığı, parayı mı tercih edersin yoksa sevgi ve mutluluğu mu sorusuna para diye haykırmadan önce etraflıca bir düşünmeliyiz. Ne için, kim için yaşıyoruz? Daha çok paramız, zamanımız ya da ömrümüz olunca her şeye sahip olup, sonsuz mutluluğa mı ulaşacağız? Evde sevdiklerimizle yenen yemek yerine, lüks bir restoranda yenen yemeğin daha keyifli ve güzel olacağını sanıyoruz. Hayatlarımızı biz karmaşıklaştırıyor ve onu basit hale indirgeyemiyoruz. Sorunları kendimiz yaratıyor ve altından kalkamadığımız için yakınıyoruz. Dünyanın işleyiş şeklini değiştiremeyiz fakat basit düşünerek, hayatımızdaki öncelikleri bilerek ve enlerin kıymetini vererek yaşayabiliriz. Yönetilmeyi değil, yönetmeyi seçerek özgürlüğün ve gerçek mutluluğun tadına varabiliriz. Gökçe BATUR Dönme Dünya! Aslında fazla korkak bir insan sayılmam. Hayatın çoğu kısmında bir insandan beklenebilecek en cesur hareketleri yaptım. Hep gerçekçi oldum. Gerçeği istedim. Korkacaksam gerçeklerden korktum. Yine de en büyük korkumu hiç paylaşmadım. Ne bir arkadaşımla ne annemle ne de bir kâğıt bir kalem ile… Korkumu paylaşmaktan bile korktum diyebilirim sanırım. Bir kere söz olup ağızdan çıktı mı daha da gerçekçi, daha da korkutucu gelmesinden korktum… Fakat bugün karşılaştığım olağanüstü bir fotoğraf ve bu fotoğrafın önceki hâli üzerimde öyle bir etki yarattı ki ilk defa hayattaki en büyük endişemi kelimelere dökmeye karar verdim. Zaman… Zamandan ve mekândan korktuğum kadar hiçbir şeyden korkmadım şimdiye kadar. Fakat zamanın hızından, onu yakalayamamaktan, yanlış zamanda yanlış yerde olmaktan o kadar çok korkuyorum ki… Dünya’nın dönüş hızı beni endişelendiriyor, çünkü onun yanında bizim hızlarımız asla ve asla yeterli gelmiyor. Hayata geç kalıyormuşum gibi hissediyorum. Sanki o kaçıyor, ben kovalıyormuşum ama asla ve asla yakalayamıyormuşum gibi… Dünya bir dönmedolap oluyor gözümde zaman zaman, o dönüyor ben izliyorum. Bazen içindeyim, bazen dışında. Fakat asla aynı hızda değilim onunla, hep bir adım gerisinde, hep biraz aşağısında kalıyorum. Dünyanın hızına yetişmek git gide imkânsız bir hâl alıyor. Brent Moore’nin Blurred Motion Seattle Wheel at Dusk ismini verdiği çalışmasında korkularımın en somut şekliyle karşımda dikildiğini gördüm ve hissettim. Küçüklüğümden beri kafamda mutluluk, heyecan ve huzur ile bağdaştırdığım bir kavramın, dönme dolabın, tek bir fotoğrafla böyle ürkütücü bir hâl alması ise ayrı şaşırttı beni. Korkumun ciddiyetini ve hassasiyetini gözlerimin önüne serdi. Yine de içimde anlamsızca büyüyen bu korkuyu biraz olsun bastırarak düşündüm, ne çıkarmalıydım bu durumdan? En güzel, en canlı renkleriyle karşımda duruyordu lunaparkın en gözde solisti, abartılı divası. İçinde bulunduğumuz dünyanın en güzel yansıması gibiydi hareketiyle, tahmin edilemezliğiyle. Gerçekten de bir dönme dolapta gibi geçmiyor mu hayatlarımız? Hayat bizi nereye götürürse biz de oraya gidiyoruz. İçindeyken anlamıyoruz fakat aslında kendimizden büyük bir hızla gidiyoruz, bizi aşan bir güçle ilerliyoruz. Dünya da dönüyor bir dönme dolap gibi, içindekileri umursamadan. Yukarı da çıksak, aşağı da insek kendimizden biliyoruz. Bizim başarımız, bizim kaybımız olarak görüyoruz. Oysa dönme dolap yapıyor bunu, en pasif şekilde bekleyerek bütün gücü eline geçiriyor. Bütün hızıyla savuruyor insanları oradan oraya. Dışarıdan izlemesi eğlenceli geliyor belki, hatta içinde olmak için can atıyor insan ve içindeyken de asla bilmiyor ne zaman duracağını dönme dolabın, zirvedeyken mi en dipteyken mi? Benim korktuğum, hızına yetişemediğim de tam olarak bu işte. Dünyanın ben en dipteyken durması yahut artık yorulup beni gökyüzüne taşımaması… Bunu hiçbir zaman bilemeyecek olmanın yarattığı belirsizlik çok huzursuz ediyor beni. Moore’nin fotoğrafının bir önceki bir de sonraki hâline bakıyorum. Görebildiğim tek şey ise dünyanın hızında kaybolmuş olan insanlar oluyor… Üstelik bu perspektiften görünmesem bile ben de aralarındayım ve ben de kayboluyorum. Ben de yetişemiyorum dünyanın hızına. Ben de korkuyorum… Kaçınılmaz bir çaresizlik olsa gerek bu. Evrenin lunaparkında takılı kalmak, bir dönme dolaptan inememek, hıza ayak uyduramamak… “Dönüp” dolaşıp aynı yere geliyorum. Yarının endişesi esir alıyor beni. Yarınlarıma yetişmeye çalışırken bugünlerimde takılı kalıyorum. Dünya kazanıyor bir kez daha, beni istediği yerde bırakarak… Zaman ve mekân kavramları iyice silikleşiyor. Sadece ben ve korkularım kalıyoruz. Maalesef hâlâ korkuyorum dünyanın hızından, gidişinden, gidenlerin gelmeme ihtimalinden. O yüzden alıyorum korkularımı yanıma, biniyorum kendi dönme dolabıma; bir gün değil yetişemeyeceğim, takip bile edemeyeceğim bir hıza ulaştığında bütün hayatımı kusabilmek umuduyla… Kaynakça Moore, Brent. Blurred Motion Seattle Wheel at Dusk. 2008. Moore, Brent. Seattle Wheel at Dusk. 2008. Arın Tekinel HIRSIN ZAFERİ “Ne kadar hızlı yükselirsen o kadar hızlı düşersin!” sözü hayatım boyunca aklımın bir köşesinde yer etmiştir. Aslında bu söz tam da “Scarface” filmi için söylenmiş gibi. Çok yorgun olduğum bir gün okuldan çıktıktan sonra uyumak için açtığım bu film bütün uykumu kaçırarak beni içine çekmeyi başardı. Küba’da bir çöplükten Amerika Birleşik Devletleri’ne uzanan, sıfırdan başlayan bir adamın nasıl imparatorluk kurduğunun inanılmaz hikâyesi. Aslında film karanlık işleri, mafya düzenini ve uyuşturucu ticaretini ele alsa da benim buradan aldıklarım çok başkaydı. Her şeye sahip olduktan sonra bunların bir anlamı olmadığını düşünüp kapitalizmi eleştiren, vicdanına yenik düşüp kadın ve çocuklara dokunmayan Tony Montana isimli bir adamın yükselişinin ve orada yaşadığı iç huzursuzluğu sonucu düşüşünün öyküsü. “İçimde hırs yok” diyen bir insan yoktur sanırım. Tabii ki bunun boyutları kişiden kişiye farklılık göstermekle birlikte aynı zamanda insanı bir şekilde güdümleyen bir duygu bu. “Her şeyin fazlası olduğu gibi fazla hırs da zararlıdır, insanı köreltir ve yolundan çıkarır.” gibi klişe bir cümleyi de söylemem gerektiğini hissediyorum. Şöyle ki etrafınıza baktığınız zaman sizinle içten içe ya da açıkça yarışan insanları hemen fark edersiniz. Bu tabii ki hoş değil, fakat bir de kendi içindeki hırsa dönüp bakmalı insan. Kendini bir yerden bir yere taşımak isteyen herkes için yeri geldiğinde harika bir silah, yeri geldiğinde ise sırtını dayayabileceği bir dayanak. Öncelikle yola çıkmak için bir amacınız olması gerek, Tony gibi mesela, “O ben bu Amerika’nın hâkimi olacağım!” diye çıkmıştı yola. Hedeflerinizin bu kadar büyük olmasına tabii ki gerek yok ama büyük ya da küçük her hedef için kararında hırs sizi mutlaka bir şeyler yapmaya teşvik edecektir. Hırsın abartıldığı durumlarda karşımıza başka bir insana özgü bir duyguyla çıktığını görürüz: “Açgözlülük.” İşte bu insanoğlunun en karanlık yönlerini ortaya çıkaran, kimi zaman telafisi neredeyse mümkün olmayan çok tehlikeli bir duygu. Eğer bu hırsınız açgözlülüğe dönüşürse ve hiçbir zaman elinizdekilerle yetinmeyi bilmezseniz, başardıklarınızın (!) lanetiniz olduğunu ve aslında sonunuzla beraber el ele yürüdüğünü göreceksiniz. Çöküş de tam olarak bu noktada başlıyor aslında; bu açgözlülük sizi en sevdiklerinizden, en yakınlarınızdan hatta yola beraber çıktığınız insanlardan uzaklaştırıyor. En sonunda öyle bir noktaya varabiliyor ki insan en sevdiklerine zarar dahi verebiliyor. Amaçlarına ulaşmış bir insan her zaman tam anlamıyla tatmin olmuş mudur? Bu sorunun cevabı muhtemelen “hayır” olacaktır. Hedeflediği yere geldiği zaman, bulunduğu konumu çok iyi idare etmelidir; çünkü başarı beraberinde iç huzursuzluğu ve zaman zaman insanın kendi içinde yaşadığı iktidar kavgalarını da beraberinde getirir. Bu durumu yönetemeyen insanın sonuçlarıyla yüzleşmek yine kendine kalır ve bir anda kendini hedefleyip geldiği yerden çok ayrı düşmüş bulabilir. Bu yüzden her zaman kendinize