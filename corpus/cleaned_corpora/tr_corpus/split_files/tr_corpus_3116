bu bizim yaşanmamışlıklarımızın artmasına da bir sebep olarak görülebilir. Söylemek istediğim şu ki; şartlar elimizde değilse pişmanlığımız içimizi kemirecek kadar artmaz. Bence sonuç olarak, şapkamı önüme koyup düşündüğümde, yaptıklarımdan pişman olmayı yapmadıklarımdan olmaya tercih ederim. Çünkü yaptığım bir şeyden pişman olursam “Hata yapmıştım.” diyip geçebilirim. Fakat yapmadığım bir şeyden pişman olursam, geri dönüp değiştirme şansım olmaz ve içimde büyük bir ukte kalır. Bu düşüncemin hep arkasındayım, yirmi iki yaşındayım ve çok şükür ki kendi kararlarım yüzünden yaşadığım bir pişmanlığım yok. Benim asıl korkum, kendi pisliğim yerine başkasının pisliğinde boğulmamdır. KAYNAKÇA Philips, Adam.Kaçırdıklarımız: Yaşanmış Hayata Övgü. Metris Yayıncılık.2015 https://www.google.com.tr/search?q=pi%C5%9Fmanl%C4%B1k&rlz=1C1QJD A_enTR693TR693&espv=2&biw=1366&bih=638&source=lnms&tbm=isch&sa =X&ved=0ahUKEwiptI_Og7jSAhXMDpoKHfUwBm0Q_AUIBigB#imgrc=EciImlI DuO9yvM: (Görsel kaynak.) PARANIN GEÇMEDİĞİ BOŞLUK Bir bebek dünyaya geldiğinde, bebeğin yüzünün şekli, saçının rengi ve cinsiyeti gibi fiziksel özelliklerinin yanı sıra, eğilimleri ve beğenileri gibi karakteristik özellikleri de "hücre" ve "gen" diye adlandırdığımız biyolojik birimlere gömülü olduğundan bu özellikler de fiziksel bir niceliğe dönüşür. Bu nedenle benim gözümde bir insanın dünyaya gözlerini açması, kendisini tanımlayabilecek tüm soyut kavramlardan arınıp biyolojik moleküllerin farklı kombinasyonlarının oluşturduğu karmaşık ve somut bir yapı şekline bürünmesidir ancak bir olgu daha vardır ki bireyle yolculuğu göbek bağının kesilmesiyle başlar ve insan vücudunda kendisine dair en ufak bir fiziksel iz bulunmaz. Bu olgu, "kültür"dür ve insanın büyüyüp şekillenmesinde tecrübe, merak ve üzüntü gibi birçok duygusal ve bilişsel kavramdan daha etkilidir. Ne yazık ki "kültür", bedenin bir parçası olmadığından mıdır bilinmez, insanın doğuştan sahip olduğu özelliklerini koruma dürtüsünden hiç etkilenmemiş hatta ele geçen en küçük fırsatta bireylerce değiştirilmeye veya modifiye edilmeye çalışılmıştır. Toplum, kendinden olmayanı ayırdığı ve sindirdiği halde, kendinden farklı bir "kültür"ün ürününü kalitesine bakmaksızın kendisinmiş gibi benimsemiş ve zamanla biraz da yerli parçalar ekleyerek sürekli hale getirmiştir bu ürünü. Birkaç gün önce çeşitli televizyon kanallarında denk geldiğim tüketim içerikli bir haber, yazığım bu satırları iliklerime kadar hissettirmiştir bana. Geçtiğimiz cuma günü, Amerikan tüketim "kültürü"nden etkilenip sözcükleri İngilizce karşılığından bire bir çevirerek Türkçeleştirdiğimiz ve özellikle son yıllarda iyice özümsediğimiz "Kara Cuma" idi. Bu ismi ilk duyduğumda, "Kara Cuma"nın kendisiyle aynı kaderi paylaşan "Cadılar Bayramı" gibi bir konsept aktarımı olduğunu, gotik tema önderliğinde siyah rengin hakim olduğu çeşitli kostümlerin giyilip kutlamalar yapıldığını sanmıştım ancak "Kara Cuma"nın bu tahmin ile uzaktan yakından bir bağlantısı olmadığını küçüklüğümden beri hayretle izlediğim, yılın belirli günlerinde yapılan uçuk indirimlerden dolayı Amerikanların birbirine uyguladığı akıl almaz şiddeti farklı başlıklarla yansıtan haber kanallarının kameralarının Türkiye'deki alışveriş merkezlerine dönmesiyle anladım. "Kara Cuma", değerini aldığı ürünlerle ve mal varlığıyla ilişkilendiren bireylerin, büyük firmaların yaptığı bu büyük indirimi kaçırmamak adına mağazaları talan etmesiydi. Alarak, daha fazla eşyaya sahip olarak mutluluğa ulaşan insanların doyuma ulaşmak için önüne çıkan bir fırsatı değerlendirmesiydi. Benim burada eleştirdiğim asıl nokta, özünde bizim toplumuzda bulunmayan bu "aşırı tüketim" furyasının zamanla içimize işleyip bizdenmiş gibi görünmesi ve insanları sürekli almaya yönlendirerek mutluluk arayışındaki boşluğu giderek daha da büyütmesi. Mutluluk ve başarı, hiçbir zaman insana tam bir doyum sağlamaz; bağımlılık yapan bir madde gibi etkisi geçtiğinde hep daha fazlasına ulaşmak ister insan, hep daha çok mutlu olmak, daha başarılı olmak ister. Bence asıl üretimi ve yaratıcılığı tetikleyen de bu duyguları deneyimleme isteği ve deneyimledikten sonra hissedilen sarhoşluktur ancak insan bedenini bu iki duyguyla tamamen doyurmak mümkün olmadığından, küçük başarılarla ve mutluluklarla da yetinmeyi bilmelidir insan. Fazlaca acıkmışken yenen çok lezzetli bir yemek, sevilen bir yazarın çıkardığı kitap, arka planda çalan hoş bir müzik ve buz gibi bir günde parmak uçları üflene üflene yenen kestane benim için küçük birer mutluluk iken; bitirilen kitap, emek verilerek üretilen bir proje, söz verilen diyete sadık kalınan bir gün de başarı sayılabilir. Küçük Ayak bana yaşamın koşuşturmasında göremediğimiz bu küçük detayları hatırlattı. Bu küçük detaylar bizim mutluluk ve başarıyı bulmamızı dolayısıyla da doyuma ulaşmamızı sağlar ancak oturup koskocaman bir başarının gelmesini veya bir anda çok mutlu olmayı bekleyen insanlar daha da büyük bir hayal kırıklığına uğrar. İşte bu nedenle başarı ve mutluluğu satın alma gücü ve maddiyatla ilişkilendirmek çok tehlikelidir; bu ilişki insanı giderek artan ve asla doldurulamayan bir boşluğa sürükler. Paranın her kapıyı açtığı, her derdin devası olduğu söylenir fakat içimizde kültür yozlaşmasından beslenen boşlukları doldurmaya yeter mi? Belki de paranın geçmediği ve bir kağıt parçası kadar değerli olduğu tek yerdir içimizdeki bu karanlık boşluklar. Aydınlatmanın, aydınlanmanın tek yolu ise bakmak veya görüyormuş gibi yapmaktan vazgeçip görmektir. İçinde bulunulan durumun güzelliğini algılamaya çalışmak ve küçük ayrıntıların birer ateş böceği olduğunu unutmamaktır. Herkesin "koca ayaklı" olmayı beklediği ve bunun için uğraştığı bir dünyada, "küçük ayaklı" olmak yaşamı güzelleştiren bir ayrıcalıktır. _____________________________________________________________________ Kirkpatrick, Karey.2018.Küçük Ayak.Warner Bros. Film. Elif Yalı Ecem Büyükgüllü 21302821 ŞEYTAN ÜÇGENİNDE KAPAN Küçüklüğümden beri gizemli şeylere karşı hep meraklı olmuşumdur. Bir yandan korkarken, bir yandanda yaşanılanların hayretine düşüp, peşini bırakmayıp araştırırdım. Merak ederdim işte. Çevremde olan bitenlerdense, hikayesi ve yaşanmışlığı olan efsaneler daha çok ilgimi çekerdi. Bermuda şeytan üçgenini duydunuz mu? Birbirinden farklı yüzlerce hatta binlerce esrarengiz hikayelere sahip. Ama hiçbirinin nedeni bilinmemekte. Okuduğum kitap da o hikayelerden birine sahip. Bermuda şeytan üçgeni denilen ölüm kapanı Bermuda, Florida ve Porto Rico adaları arasındaymış, babam söyledi. Duyduklarına göre oraya giden birçok gemi ve uçaktan bir daha haber alınamıyormuş. Yaklaşık 1000’e yakın ulaşım aracının bu konumda kaybolduğunu öğrendim. Bunu bilmek bile tüylerimi ürpertiyorken, o gemilerden birinde olmak gerçekten istemezdim. Üzerinde bu kadar araştırma yapılan ama hiçbir veriye ulaşılamayan bir kuyuya girmek üzeresiniz... Zaten uçsuz bucaksız bir okyanusun ortasındasınız. Konumunuza göre etrafınızda en az 3 adanın olduğunu biliyorsunuz. Ama sonuç olarak etrafınıza baktığınızda aslında oracıkta yalnızsınız. Böylesine yalnız ve kimsesiz ama aynı zamanda da tehlikeli bir üçgenin etrafında savrulmak en son isteyeceğim şeylerden birisidir. Gemide oluşunuza güvenirsiniz ama bir bakmışsınız ki gemi yerle bir olmuş. Kazanan yine Bermuda Şeytan Üçgeni. Ya da diğer kurbanlarımız uçak kazası geçiren yolculardır. Yerden sayamayacağım kadar mil yükseklikte bir demir parçasının içerisindesiniz. Ve üstelik Bermuda’ da kayboldunuz. Kimse sizden haber alamıyor. Belki de siz bile kendinizde değilsiniz. Bana bunları düşündüren şey orada geçen olayları okuduğumdan kaynaklanıyor. Herşey iletişim araçlarının kesilmesiyle başlıyor. Bana küçük bir anımı hatırlatıyor bu durum. Bundan 1 yıl önce eğitim için Kanada’ya gitme fırsatı bulmuştum . Yaklaşık 5-6 saat havada uçtuktan sonra bunalıp penceremin perdesini kaldırmıştım ve gördüğüm manzara karşısında bacaklarım titremişti. Çok yüksekteydik ve aşağısı masmaviydi. Bulutların arasında farklı bir renk seçmeye çalışmıştım. Hani olur da bir karartı görürüm, kara parçası diye nitelendiririm sandım. Ama yok. Her yer masmaviydi. Ailemi aramak istesem, telefonu açamıyorum, internet çok pahalı. Ulaşamam. Yaklaşık daha 7-8 saatlik yolum daha var. HAVADA HEM DE. Çaresizim resmen. Pilota desem ki “ben korkuyorum ve inmek istiyorum”. Adam beni en fazla okyanusa fırlatır. İyi ki o an elimde Kelebek Adası yoktu ve onu Türkiye’ye dönünce okumuşum. O an okuyor olsaydım nerede olduğumun önemi yoktu. Kendimi o hikayelerden birinin başrolünde hayal etmem için uçağın penceresinden okyanusu görmem yeterli olurdu. Sonra adım orada ki esrarengiz kayıplar listesinde yer alabilirdi. Bahsettiğim kitapta, konu edinilen olaylar Bermuda Şeytan Üçgeni’nde gerçekleşiyor. Başta, adı kelebek falan olunca sandım ki yine bayıcı sıkıcı fazla cilveli bir aşk romanı. Ama hiç öyle çıkmadı. Tam tersine merakımın üstüne gittim. Bir çırpıda okuyup bitirdim kitabı. Ardından merakım peşimi bırakmadı, bir de Bermuda şeydan üçgeni ile ilgili araştırma yaptım. Okuduğum hikayeler, efsaneler yutkundurdu beni. Şimdi mesela bana deseler ki hadi Bermuda’ya gidelim. Gitmem. Aslında bir çok bilimsel araştırma oradaki kayıpların nedenini açıklıyor. Ama arkadaş hiç mi enkaz bulunmaz ya da bir ceset ya da bir eşya? Yani nereye gidiyor bu insanlar, kocaman demir yığını, o güzelim ihtişamlı gemiler? Şimdiye kadar sadece 1 kişi kurtulabilmiş. 1970 yılında Porto Rico’dan Miami’ e tek başına yolculuk yapan amerikalı bir pilot. Nasıl olmuş bilmiyorum ama bence mucize bu. Adamın anlattıklarına göre 30 dakika uçtuktan sonra o bölgede sinyaller kesilmiş. Elektronik cihazlar arızalanmış ve kara ile iletişim kurulamamış. Bir sis bulutunun içinden geçtikten sonra sinyaller geri gelmiş ve kule ile iletişim kurmuş. 30 dakikalık daha yolu olmasına rağmen Miami’ye çoktan geldiğini öğrenmiş. Ben o pilot olsaydım doğa üstü güçlerin beni oracıktan tepelediğini düşünürdüm. Resmen havada sürüklenmek bu. Akıl alır gibi değil. Yani diyeceğim o ki, benim gibi meraklı Melahat’lar bu kitabı okuyup kafayı bozabilir. Okuduğum hikaye oraya olan ilgimi daha da arttırdı. Bu kitap koca bir efsaneye açılan küçük gizemli bir kapı. Referanslar: Jio, Sarah. Kelebek Adası. İstanbul: Pena Yayınları, 2016. Baskı. Sercan. “Bermuda Şeytan Üçgeni Hakkında Bilinmeyenler”. Bilinmeyen. Web. 8 Nisan 2016. Bermuda Şeytan Üçgeni. Vikipedi Özgür Ansiklopedi. Web. 8 Nisan 2016. Fatma Selin Sevim 1 21400152 TURK 102-001 Çaresizliğe Hapsedilmiş Derdalar Hakan Günday’ın Az isimli romanını okurken satırların arasında kayboldum sanki. Eleştirel bir üslup kullanılarak oluşturulan gergin atmosfer her satırda beni daha çok düşündürttü. Derda isimli küçük bir kız çocuğu annesi tarafından birkaç koyun ve bir ev karşılığında kendisinden oldukça büyük bir adama satılıyor. Evet, otuzlarında olan kocaman bir adam ve bu ıstırap sebep olan sapık zihniyetler... Aslında hiçbirimiz pek de yabancı değiliz bu acıklı hikâyeye. Her gün duyuyor, yas tutuyor hatta ve hatta aciz hissediyoruz kendimizi. Yardım etmek istedikçe başarısız oluyoruz. Derdaların gözünde, onların çaresizliğinde kendi çaresizliğimizi görüyoruz. Onlar ağlıyor, biz de ağlıyoruz. Onlar kanıyor, hepimiz kanıyoruz… “Su temizledikçe kan lekelerini, kanın kaynağı belli oluyordu. İnce bacaklarının arasından sıçramıştı her yerine. Bir şeyler parçalanmıştı o bacakların arasında. Bir şeyler yırtılmıştı. Bir şeyler ölmüştü. Su temizledikçe kan lekelerini, mor dövmeler kalıyordu geriye. Derdâ'nın her çıplak yerinde. Bir şeyler doğmuştu. Mor gözler.” (Günday, s.61) Fatma Selin Sevim 2 21400152 TURK 102-001 Çocuk gelinler... Hepimizin utancı. Onlar daha büyüyeceklerdi. Oyuncak bebekleriyle oynayacaklardı. Yok yok, biraz daha büyüyeceklerdi. Okula gideceklerdi, hayatı göreceklerdi. Aşkı, sevgiyi öğreneceklerdi. Kendilerinin ne kadar değerli olduklarını bileceklerdi. Çocuk gelin ne demekti? Ömür boyu süren yoksulluk, seks köleliği, insan ticareti, daha başlamadan bitmiş hayatlar demekti. Bir küçük çocuğun, kendi evladının oyuncaklarıyla oynamak istemesiydi. Masumiyetin, ayaklar altına alınıp yok edilmesiydi. Hâlâ kanamakta olan bir yara... Aslında bu bir cinayetti. Maktulü bir çocuk, katili ise toplumun ta kendisiydi. Doğru ya, kız dediğin bacağını kırıp oturacak, susacak ve hizmet edecek, çünkü onlar güçsüz ve aciz. Bir fikir mi beyan edecek? Yok daha neler, anneleri babaları ne güne duruyor. Onlar en iyisini bilirler. Birkaç bilezik, birkaç koyun, belki de bir ev uğruna kararan kalpler... Açıkçası ülkemizde bu denli çocuk gelinlerin bulunması hastalıklı bir toplum düzenine sahip olduğumuz gerçeğini yansıtıyor benim gözümde. Hastalıklı bir zihniyet ve beraberinde oluşan acınası bir toplum düzeni. Bizi hayvanlardan ayıran yegâne şey olan insanlığımızı, kendi çıplak ellerimiz ile paramparça ediyoruz vahşi bir hayvan misali. "Çünkü her hareketin nihai sonucu acıydı ve belki de, insanoğlu bunu bilse, hiç doğmazdı. Belki de daha kötüsü, bütün bunları bilse de doğmaya devam ederdi. Ne de olsa, insandı ve doğası gereği arsızdı. Doğmak için her şeyi yapardı. Gerekirse karnından çıktığı annesinin leşini doğumhanede bırakır, hatta dünyaya ikizine yapışık bile gelir, ama yine de doğardı..." (s.305) Daha kendi ayakları üzerinde durma güçleri bile yokken sorumluluk sahibi olmaya zorlanan kaderi bağlı insanlar… Kaderlerini ve ellerini bağlayan kendileri olsa idi acı dolu nihai sonu hak etmiş diyebilirdik belki, lakin başkalarının ipleri ile boyunlarından asılmaya mahkûm ediliyorlar her seferinde. Çoğu zaman ise kendilerini bekleyen acı sonun farkında olmadan evcilik oynadığını düşünüyor küçük ve masum Derdalar. Fakat ne yazık ki Fatma Selin Sevim 3 21400152 TURK 102-001 kendilerinin, isteklerinin ve hayallerinin bile farkına varamadan yok ediliyor bu küçük ve renkli dünyaları. Hâlâ izin veriyoruz yeni Derdaların doğmasına. Daha doğrusu doğamadan, yaşayamadan ölmesine. Bunu soğukkanlı bir seri katilden farksız yapıyoruz. Belki de ondan çok daha başarılı bir şekilde. Çünkü çocuk gelinleri acımasızca çaresizliğin soğuk odalarına hapsediyoruz, seri katilin aksine arkamızda hiçbir ceset bırakmadan… Geriye kalan ise bir cesetten bile daha soğuk, daha ölü bir enkaz. Bu cinayetleri engelleyebilecek tek şey ise cehaleti aydınlatmak, hastalıklı şekilde düşünmeye bir son vermek. Kaynakça: Günday, H. (2012). Az : roman. İstanbul : Doğan Kitapçılık, 2011. ÇEK DEFTERLERİ, BANKNOTLAR VE ÖTESİ Hemen her siyah beyaz filmde gördüğümüz ellerinde kokteylleriyle kahkahalar atan bayanlar mı yoksa yine aynı bayanların golf kulüplerinde ellerinde içkileri ve şık takım elbiseleriyle savaşı ve barışı sadece kelimelerden ibaret zanneden eşleri mi daha elit gözüküyor sizce? Elit kelimesiyle pek açık olamadıysam eğer bir de sözde kültürlü, ailesinden varlıklı, iyi eğitimlerinden midir bilinmez son derece ukala ve saç kesimlerinden tutun ses tonlarına hatta eşlerinin ayakkabılarına kadar aynı olan insan tiplemesini denemeliyim. İşte şimdi bir fikir oluşmalı insanın kafasında. Fikirden de öte, bu tasvirimle artık gözümüzün önüne bile gelmeli siluetleri. Peki, kimdir bu insanlar? Nerelere tatile giderler, aileleri kimdir, neden bu kadar varlıklıdırlar, hayatlarında hiç isteyip de alamadıkları bir şey olmuş mudur, bir kere bile çalışmışlar mıdır? Daha da önemlisi bu ‘elit’ insanlar sabah kahvelerini içmeden hatta hava daha karanlıkken işlerinin yolunu tutan, akşam yine aynı insanlar ellerinde koca koca şarap bardaklarıyla televizyonlarının karşısında festival filmleri izlerken işten yeni gelen diğer insanlar kimdir? Acaba ne farkları var bu elit insanlardan yoksa daha mı az kültürlüler? O yüzdendir galiba, kültür kazanına düşüp o kazanda yıkanmamış insanlar gerçek hayat sorunlarını çözmeye çalışırken, bu elitlerin tek sorunlarının evdeki havyarın ikinci kalite olması. Sanki bu büyük bir problem değilmişçesine davrandıysam lütfen bağışlayın lakin bu da ellerden çıkmayan motor yağının, kuruşların uzun uzun hesaplanmasından sonra alınan bir somun ekmeğin üzerine bulaşması kadar büyük bir sorundur kanımca. Hemen herkesin dilinde eşitlik sözcüğü, çok da umursarlar ya (!). Dikkat etmişimdir hep de o kültür kazanından nasibini almış insanlar olur olmadık yerlerde bahsederler bu kelimeden. Ne zaman böyle bir durum olsa ister istemez bir tebessüm gelir yüzüme, konunun ciddiyetinden ve insanların bu noktadaki samimiyetinden değil tabii ki de(!). Sadece ikiyüzlülüğedir benim tebessümüm. Yoksa lafta kalmaya mahkûm düşünceleri dinlemeyi kim sevmez ki? Son moda kıyafetlerini, çocuklarını göndererek övündükleri pahalı okulları ya da konken gecesinden önce gittikleri -her ne kadar müziğe, sanata karşı en ufak bir ilgileri en önemlisi de bilgileri olmamasına karşın- o büyüleyici klasik müzik konserini bile bir yana bırakıp uzun gecelerinin çok mühim beş dakikasını önemli ve de çok muhtemeldir ki çok bilgili oldukları bu konuya ayırdıkları için minnettar olurum. Bir de o yardım geceleri sonrası son moda arabalarında evlerinin yollarını tutarkenki üzülüşleri yok mudur işte o zaman içim parçalanır. Kim demiş zenginler üzülemez diye, kim demiş para her kapıyı açar diye? Bak, açmıyor işte. Kullanmadıktan sonra, sadece lafta kalıp bir de sahte gözyaşlarıyla süslenince açılmıyormuş işte. Herhâlde aslında çok da kolay açılabilecek tahtadan kapılar gözyaşlarının fazlalığından kabarmış da açılmıyor “ ‘Kendi kendine yardım et, Tanrı sana yardım etsin,’ der bu mahallenin beyleri. Seni o halde bırakırlar ki, Tanrı yanına gelsin, elini tutsun, ayaklarını bağlamak için Vezir Hanı’na götürsün. Zamanında kendi kendine yardım etmek kelimesi yoktu bizim millette. Anlaşılan kendi kendine yardım etmenin mucidi Beşiktaş’ta yaşamış olmalı ki burada böyle bir kitap hazırlama ihtiyacı hissetmiş.”(Baronyan,Hagop. İstanbul Mahallelerinde Bir Gezinti. Çev. Paris Hilda Teller Babek. İstanbul: Can Yayınları, 2014). Bazen aklıma gelir. Acaba o muhteşem güzellikteki şehrin bile, İstanbul’un* bile olduğu gibi zenginlerin de iç yüzü var mıdır? Çok büyük ihtimal yoktur çünkü onlar asla ikiyüzlü değildirler (!) neyseler odurlar. Yani içleri dışlarına sonuna kadar yansımıştır. Özellikle de üç maymunu oynamak onlar için şehir kulüplerine gitmek kadar sık tekrarlanılan bir aktivitedir. Ne zaman ihtiyaç sahibi olan birini görseler büyük güneş gözlüklerinin arkasına sakladıkları gözleri, panik bir hâlde taktıkları kulaklıklarıyla veya etraftan bir tanıdık geçiyorsa gözyaşlarının arkasına sakladıkları asıl yüzleri ile ne kadar dürüst, namuslu ve mütevazıdırlar (!). Yine bazılarının gocundurmuş olabilirim ama yine yanlış anlaşılmasın. Sadece karşılarındakileri üzmemek için yaptıklarını onlar gibi ben de bilirim. Bunu bildiğim gibi yardım etmelerinin zorunlu olmadığını ve onlar üzerine ne benim ne de bir başkasının baskı yapmasının doğru olmadığını da bilirim. Sonuç olarak herkes kendisinden sorumludur ve başkasından yardım beklenmemelidir. Zaten, verilen bir zarf parayla, artık kullanılmayan birkaç kazakla veya mangaldan artan kömürle tüm sorunların uçup gideceğini düşünmek ne kadar akıl kârıdır onu da sorgulamak gerek. Belki bu kış ya da bu okul yılı ihtiyaçlar tamamlandı. Peki ya gelecek yıl? Taşıma suyla nasıl dönecek bu değirmen? Dönmeyecek. O zaman sonu gelmeyecek bir kaynak bulunmalı. Durmadan su taşıyacak birinden bahsetmiyorum tabii ki. Karşılıksız okul bursları gibi daha köklü yardımlardan, devletin katkısıyla daha sağlam atılacak adımlardan bahsediyorum. Pahalı avizeli salonlardan; ülkedeki yetkili kişilerin salonlarına, televizyonlara, hatta meclislere taşınmalı bu tartışmalar. Taşınmalı ki kullanıldıktan sonra bir sene vitrinlere kaldırılan pahalı porselen takımları gibi bunlar da rafa kaldırılmasın. Birkaç düşünceden ve öneriden öteye geçsin. Sadece birkaç okulla, birkaç şanslı insanla ya da bir elin parmağı kadar bile olmayan insanların uğraşlarıyla değil; herkesin gayretiyle ve fedakârlıklarıyla gerçekleşsin. Hiçbir şeyin adil olmadığı bu dünyada, bari eğitim alma hakkı herkese verilsin ki muhtaç olunmasın birilerine. Utanıp sıkılmak zorunda kalmasın birileri. Bazıları da bunu kendilerine pay çıkarmak için kullanmasın. Çünkü yalnızca ihtiyaç sahiplerini değil, herkesi düşünmek lazım. Bir tiyatrocu için bile yeterince zor olan gerçekçi bir ağlamayı nasıl yapsın, bu kendilerine pay çıkarmaya dünden hazır insanlar? Bir de kameraların hemen önünde daha role bile giremeden. *İstanbul’un İç Yüzü (Karay, Refik Halit. İstanbul: 1939) (Baronyan,Hagop. İstanbul Mahallelerinde Bir Gezinti. Çev. Paris Hilda Teller Babek. İstanbul: Can Yayınları, 2014. DENİZ ERGÜN BENLİĞİMİ BULDUĞUM GECELER Uzun soluklu gece yürüyüşleri her zaman vazgeçilmezim olmuştur. Umut dolu ama bir o kadar da karamsar hayatıma bir nebze de olsa renk katan güneşin yerini ölüm sessizliğinin aldığı o soğuk geceler... Küçük bir kız çocuğunun rüyasında en sevdiği masal kahramanlarını görmesiyle tebessüm ettiği, yetmişlerinde bir ihtiyarın hayat dediğimiz kısa yolculuğunun sonuna geldiğini düşünerek hüzünlendiği, belki de ihtiyarın tamamlamak üzere olduğu yolculuğa ilk adımını atan bir bebeğin ağladığı saatler… Benimse her köşesinde farklı hikâyelere tanıklık etmiş, birbirine aşk dolu gözlerle bakan iki insanın bile kol kola yürüyemeyeceği, dar sokaklarda mekik dokuduğum saatler… Önünden her geçişimde içine sığdırılmış onlarca hayatı düşündüğüm yıkılmaya yüz tutmuş iki katlı ahşap evler... Kendimle baş başa kaldığım bu gece yürüyüşlerinde insanlarda bıraktığım, değersiz gibi gözüken ama beni ben yapan parçalarımı bir araya getirme fırsatını bulurum. Attığım her adım benliğimi oluşturan yapboza yerleştirdiğim bir parçadır. Bitirmek için bir ömür tüketeceğim bu yapbozdaki eksik parçayı bulamamaktansa yanlış parçalar yerleştirmekten korkarım. Bana değil başkasına ait parçaları yerleştirmekten, benliğimi kaybetmekten ve olmadığım biri gibi davranmaktan... Soluk alıp verişlerimle sessizliği bıçak gibi kesen gecelerde bulurum benliğimi. Sadece kendimle sohbet edebildiğim zaman fark edebilirim yerleştirdiğim yanlış parçaları. Şehirden yükselen ışıkların karanlık ve dipsiz gökyüzünde kaybolduğu gibi kaybolurum ben de şehrin sokaklarında. Ardından çıkarım bir evin çatısına, kulak veririm insanlardan daha yakın hissettiğim yıldızların öykülerine. Bir öyküden diğerine atlarken insanların yanında bulurum kendimi. Bazen daha içten gelir insanın iki dudağının arasından çıkan kelimeler, kafamın içinde uçuşup duranlardan. Yine bir kahramanın öyküsüne tanıklık ederken buldum kendimi. Bu sefer kelimeler değildi beni kendine çeken. Nasıl insanın ruhunun derinliğine dokunursa bir tablo öyle dokundu bana Van Gogh. Her fırça darbesinde gece yürüyüşlerimden bir ayak izi görür oldum. Sanki saatin kaç olduğuna aldırış etmeden sokaklarda yürüyen genç bendim. Aynı anda olmasa bile belki benimle aynı duygularla Fransa sokaklarından izliyordu gökyüzünü Van Gogh. Dinlemektense anlatmak istiyordu yıldızlara kendi hikâyesini. Belki de yıldızlar biz dinleyiciler için bir yol göstericiydi sadece. Bu hikâyelerin bir parçası olabilmek için su yüzeyinde dalgalanan şehir ışıklarının yansımalarından sahilde derin uykuda yatan teknelerin dümenlerine kadar inceledim Ren Nehri’nde Yıldızlı Bir Gece‘yi. Her kaptırışımda kendimi renklere ve fırça darbelerine farklı bir hayat öyküsünün içindeydim. Benim duygularımla mı alakalıydı bu yoksa Van Gogh’un büyüsüne kapıldığım sihirbazlığı mıydı bilmiyorum. Kalpleri ısıtan tatlı bir gece yürüyüşünden bir kesit miydi, aylardır hırçın okyanuslar yüzünden hasret kalmışların ilk buluşması mı? Ressamın gördüklerinin mi yoksa görmek istediklerinin bir yansıması mı? Nasıl oluyor bilmiyorum ama her bakışımda bu tabloya farklı duygular içinde oluyorum. Öyle bir etkiye sahip ki Van Gogh kendi hikâyenizi bile yaratabiliyorsunuz bu şehrin sokaklarında. Benim için soğuk geceyi ısıtan kavuşma anı değil her seferinde iliklerime kadar hissettiğim soğuk gecelerdeki ayrılık anı bu tablo. Bense her seferinde en sevdiklerimi bırakıyorum bu şehirde. Unutmanın uzun, ayrılığın ise ne kadar kısa olduğunu hatırlıyorum her defasında. Onlar sessiz sakin yürürken evlerine ben soğuk sularda bir başıma yol alıyorum. Bazen suyun akıntısına bırakıp kendimi bilinmezliğe gitmek istiyorum bazen de uçsuz bucaksız denizde sığınabileceğim sıcak bir liman arıyorum. Tamamlamak için can attığım yapbozuma bir parça ekleyebilecek bir liman... Ama sonrasında bir korku sarıyor içimi. Aslında parçalarımı tamamlamak için sığındığım bu liman her ayrılışımda olduğu gibi parçalarımı kaybettiğim yer olursa… Unutmamın uzun sürmesi de bu yüzden. Birlikte yaşadığımız her anın bir parçasını tek başıma oradan kazımak zorunda olmak yakıyor canımı. Ben kopardığım her bir parçada kendimden bir şeyler bırakıyorum. Belki de bu yüzden limanlardan uzak durduğum gibi sokaktaki insanlardan uzak duruyorum. Belki de bana çağrıştırdığı onca duygunun yanında karanlığına ve sakinliğine âşık olmuştum ben gecenin. Bu yüzdendi aydınlıkla karanlığın amansız bir mücadele içinde olduğu bu tabloya her baktığımda biraz daha kendimi bulmam. Belki de bu şehirden ayrılan gemiye binmek istemiyor sadece bütün sokakları benim olan bu şehirde kalmak istiyordum. Her adımımda kendimi yeniden bulduğum şehrin sokaklarında… Görkem AYTEN KAYNAKÇA Vincent van Gogh. Starry Night Over The Rhone. 1888. Orsay Müzesi. Paris. Rana Kaplan Tüketim Empozesi Bireylerin hem kendilerinden hem de toplumdan kaynaklanan sorunları vardır. Tüketim sorunu bu sorunların başında gelen sorunlardan biridir. Gerek reklamlar gerek de insanın sürü psikolojisine sahip olmasından faydalanarak markalar insanları, onlar farkında bile olmadan tek tip hale getiriyor. Tek tip insan olmak onların hem fiziksel görünüşlerinde hem de karakterlerinde bariz bir şekilde etkili oluyor. Aynı markaların aynı kıyafetlerini alıp, aynı şekilde tepkiler veren bu insanlar aynı zamanda toplumda zaman içinde oluşan güzellik algısına uymaya çalışıyor. Tüketimin empoze edilmesi ve bu empozenin sürmesi için en etkili başlangıcın çocuklar olduğunu bilen firmalar ve markalar uzun süredir özellikle kız çocuklarının ellerinden düşmeyen Barbie bebeklerinin görünüşlerinin asıl güzellik olduğunu çocukların bilinç altına kodladıklarından ergenlik yaşına gelen kızların saçlarını sarıya boyatması, mavi lens takması, hatta bazı insanların sırf Barbie’ye benzemek için bir dizi estetik ameliyat geçirmeyi göze alması kaçınılmaz oluyor. Sonucunda olduğu gibi güzel olduğunu kabul etmeyen, aynaya baktığında kendini beğenmeyen ve en önemlisi kendini sevmeyen insanların çoğunlukta olduğu bir dünyada yaşıyoruz artık. Bu insanların böyle hissetmesinin yani kendini sevmemesinin en büyük sebeplerinden biri de reklamlar. Reklamlar ile insanların çok kolay manipüle edildiğini bilindiğinden firmalar adeta reklam yarışındalar. Hangi firma daha uzun süren reklamlar yayınlatırsa ve ya billboardlara reklamları olursa satışları da ona paralel olarak artıyor. Satışlar arttıkça insanlar da çevrelerindekilerin o yiyecekleri, içecekleri ya da o kıyafetleri tükettiğini ya da kullandığını gördükçe kendileri de aynı şeylere sahip olmak istiyor ve bu süreç bu şekilde devam ederek gidiyor. Hatta ve hatta yemek yediği yer ile toplumdaki statüsünün belirlendiğini düşünen insanların da sayısı küçümsenemeyecek kadar çok. Sadece gençlerin değil yetişkinlerin de bu yarışın ve tüketim çılgınlığının içindeler. Günümüzde plaza insanı denilen bir kavram anlam kazandı. Giydikleri kıyafetlerin markalarından, içtikleri kahvelere, yedikleri restoranlardan kullandıkları dile kadar her şeyiyle birbirlerinin aynı olan bu plaza insanları insanlığın ne kadar robotlaştığının en güçlü kanıtlarından. Üretimin asla durmaması ve sürekli yeni ürünlerin piyasaya sürülmesinden dolayı insanlarda tüketim hastalığı baş gösterdi ve insanlar sahip olduklarıyla yetinememeye başladı. İsteyerek ve beğenerek aldıkları hiçbir ürünü yeterli görmeyerek hiç durmadan daha iyisine ve daha güzeline sahip olma yarışına girdiler. Bu aç gözlülük insanların hayatlarından dahi zevk alamamasına neden oldu. Tek tip insan olduklarının çoğunlukla farkında bile olmayan insanlar aslında gerçek kimliklerinin yitirdiğinden davranışlarının ve yaşadıkları kimlik karmaşasının farkında olamıyorlar. Çevremize baktığımızda kendi arkadaş çevremizde bu kimlik karmaşasındaki insanları görebiliyoruz. Eskiden tanıdığım ve karakterini, tepkilerini bildiğim birinin bir Barbie – insana dönüşmesine tanık olduktan sonra bu olanların farkına varmaya başladım. Kahverengi saçlarını platin sarısına boyatıp ve mavi lens taktıktan sonra tabii dudaklarına silikon yaptırmayı bir gereklilik olarak görmüş. Aynı değişim kişiliği ve tepkilerinde de etkili olmuş tabii. Kısaca tamamen farklı bir insana dönüştürmüş kendini. Sonuç olarak bilinçli ya da bilinçsiz olarak bu etrafımızdaki tüketim hastalığına çekiliyoruz. Olduğumuzdan farklı görünmeye ve farklı davranmaya itiliyoruz. Bu etkileri tamamen durduramasak dahi en azından farkında olarak ve buna yönelik bilinç geliştirerek neye maruz kaldığımızı anlayabiliriz ve bu şekilde negatif etkileri azaltabiliriz. Olmadığımız biri gibi davranmak zorunda değiliz. Hiç kimse tek tip olmak zorunda değildir tüm insanlar farklılıklarıyla farklı renkleriyle güzeldir bu güzelliği muhafaza etmek için elimizden geleni yapmalıyız. Maymunadamın Uzaya SıçrayışıEsasında hayvanlardan farklı değildik. Bunu sadece ben değil ünlü evren bilimci Stephen Hawking de kendine özgü konuşma stili ile dile getiriyor. Hatta diğer hayvanlardan ayrılmamızı ve onların önüne geçmemizi sağlayan adımın eşsiz hayal gücümüzden kopup gelen ve sadece insanoğluna özel olan konuşma yetisine bağlıyor. Hayvanlar arasından yaptığımız bu sıçrayışı, insanoğlunun konuşmayı öğrenmesi ile neden bağdaştırdığını bilmiyorum ancak üzerinde ﬁkir yürütürsek belki de kendisinin bu hayvanüstü konuşma yetisini ALS hastalığı yüzünden kaybetmesine kadar gelebiliriz. Neyse ki yine hayal gücümüzden gelen teknoloji var da Stephen Hawking, 1997 yılından bu yana bir bilgisayar yardımıyla dış dünyaya makine ile olsa da sesini duyurabiliyor. Arthur C. Clarke da “2001: Bir Uzay Efsanesi” adlı ünlü bilim kurgu romanında insanoğlunun nereden ve nasıl geldiği sorularını Steven Hawking'in düşüncelerine benzer paralellikte anlatmaya çalışmış. İkisinin de bu konu hakkındaki düşünceleri arasında olan tek fark Hawking’in görüşündeki gibi eşsiz hayal gücümüzden gelen konuşma ve dinleme yeteneği ile değil de, bundan tam 3 milyon yıl önce Afrika’daki bir maymuninsan sürüsünün yaşadığı mağaranın hemen dibinde bir gece ansızın beliren monolit sütuna bağlaması. Maymuninsanların bu sütun ortaya çıkmadan önce diğer hayvanlardan amaç ve yöntem açısından pek bir farkları yoktu. Ancak monolit sütunu onlara diğer hayvanlardan üstün kılacak bir özellik olan alet kullanabilme yetisini verdi. Bu yeti 3 milyon yıl sonra uzaya çıkmalarını sağlayacak olan teknolojik gelişmeleri icat eden insanoğlunun sanki en ilkel, yaratma ve geliştirme yeteneği gibiydi. Eğer yönetmen Stanley Kubrick tarafından kitabın beyaz perdeye aktarılmış halini izlerseniz, bir sahne dikkatinizi çekecektir. Maymuninsanın ilk ilkel aleti olan yaban domuzu kemiği, havaya atıldıktan ve kemik yükselip çıkabileceği en yüksek noktaya çıktıktan sonra sahne birden 3 milyon yıl sonrasına giderek belki de insanoğlunun yarattığı en karmaşık alet olan uzay gemisine dönüştürülür. İşte bu geçiş sahnesi bizim gelişim sürecimizin başlangıcı ve sonrasında geldiğimiz noktayı temsil eder. 3 milyon yıl önce maymuninsan, karşısında bir anda gördüğü monolit taşını anlamlandıracak bir bilince sahip değildi. Fakat bu taşın başlattığı Matthew etkisi ile diğer hayvanlardan üstün hale geldi ve yarattığı makineler yardımıyla Ay’a gidebilecek yeteneğe sahip oldu. 3 milyon yıl önce karşılaştığı bu taşı, bu sefer taşın maymuninsanı değil de, taşın yaydığı manyetik alan ile kendisi buldu. Ancak bu sefer sorgulama bilincine sahip olduğundan bunun ne olduğunu öğrenmek için Saturn’den aldığı benzer manyetik sinyalin peşinden gitti. Peki ya neden monolit taşından sonra her şey değişti veya o taş ne idi? Ben bu taşı iki şekilde anlamlandırmaya çalıştım. İlk olanı zaten kitaptaki insanoğlunun da düşündüğü gibi, “acaba bu taşı uzayın farklı galaksilerinde yaşayan ve bizden çok daha gelişmiş dünya dışı medeniyet yerleştirmiş olabilir mi” sorusu. Bu soru, her insanın kendi kendine bir kez de olsa düşünmüş olduğu “belki de akvaryumdaki balıklar gibi biz de yapay bir dünyanın içindeyiz ve bizden çok daha gelişmiş varlıklar bizim üzerimizde deney yapıyor” ﬁkrine çok benzer. Yani monolit taşı gelişme potansiyeli olan maymuninsanları gözlemek için Samanyolu Galaksisi’ne yerleştirilmiş birkaç nöbetçi olabilir. Kim bilir belki de insanoğlu ile yüzyüze geldiğinde sahipleri olan gelişmiş medeniyetlere mesaj yolluyordur. Diğer anlamlandırma çabam ise din üzerine kurulu. Maymuninsana yetenek kazandıran ilahi güç yani monolit sanki tanrıyı temsil ediyor. Tabi ilk karşılaşmada maymuninsan bunu kavrayacak zekaya sahip değildi. 3 milyon yıl sonra tekrar karşılaştığında zaten bu ilahi gücü binlerce yıldır bir şekilde cevaplamaya çalışıyordu. Ay’da bulduğunda ise peşinden gitmeye çekinmedi. Saturn’e vardığında ise gördügü dev monolit taşının aslında diğer evrenlere açılan bir kapı olduğunu gördü. Kitabın sonunda yıldız çocuk doğuyor ve bu çocuk galaksiler arası ﬁziksel kanunlar olmadan rahatça dolaşıyor. Sanki bu da bize öldükten sonra vaat edilen yaşam gibi. Tanrıyı buluyor ve tamamen ﬁziksel dünyadan kopup sadece bilinç olarak devam ediyoruz. Gelişimimizin son noktası…Yaren Koca 21502306 TURK102-1 İnsanlar, Getirdikleri ve Götürdükleri Hiç bazı şeyleri unutmak istediniz mi? Ortaokul aşkınızı, anaokulunda altınıza yaptığınız için sizinle dalga geçilen o utanç verici anıyı, yaşadığınız büyük acıları, ilk evcil hayvanınızın ölümünü… Ya da bir insanı mesela. Bir insana dair her anıyı, aklınıza düştüğü en küçük milisaniyeleri bile öylece unutmayı, geçtiğiniz yerlerin, birlikte dinlediğiniz şarkıların tamamen yabancılaşmasını istediniz mi? Bir insana tekrar yabancı olmak istediniz mi, hiç tanımamışçasına? Diyelim ki teknoloji çok süper ilerlemiş ve kafa derinize tuhaf kablolar bağlayıp sizi sıfır zararla istediğiniz anılardan ve hislerden kurtarabilecek duruma gelmiş. Bir sürü laboratuvar önlüklü insanlar size sadece anlamsız dalgalar olarak gelen o bilgisayar ekranındaki şekillerin sizin beyninizin içi olduğunu iddia etmişler ve size birkaç soru sorduktan sonra on yedinci sıradaki dalgayı gösterip diyorlar ki, bu o. Silmek istediğiniz o anı. Saatler, haftalar süren bu prosedürün ardından sıfırdan başlayabileceksiniz. Siz yarı bilinçliyken, bu insanlar bir koşuşturmaca içinde bir yandan kod falan yazacaklar, bir yandan on yedinci dalgayı silip yenilemeye çalışacaklar. Minimum acılı ve üstelik ucuz… Kimi açılardan bu fikir insanın kanını dondursa da cazip gelmiyor değil, biliyorum. Düşünsenize, rahatsızlık verici hislerin sonsuza dek gittiğini. Rahatsızlık verici insanların, sizi incitmekten biraz olsun çekinmemiş o korkusuz ve ruhsuz bireylerin pılını pırtını toplayıp aklınızda yerleşmiş olduğu o kirli köşeyi terk ettiğini düşünün. Şimdi size daha çekici bir formda soracağım aynı soruyu; o acı verici dakikalarınıza sebep olan insanların zihninizden yok olmasını ister miydiniz? Sil Baştan (Eternal Sunshine of the Spotless Mind) adlı filmdeki Joel Barish, bunu kabul ediyor. Yukarıda biraz fantezilerimle süslemiş olduğum ama ana fikri bu anlattıklarım şekilde olan bu operasyondan geçmeye razı, çünkü öyle bir acı ki yaşadığı, tek istediği şey yok olması. Aklıma şey geldi, lisede bir arkadaşım korku filmi izlemişti, amatör bir belgesel gibi çekilen bu Türk yapımı filmden (içeriği az çok tahmin ediyorsunuzdur) o kadar çok korkmuştu ki, “Yeter artık ne olacaksa olsun ben kurtulmak istiyorum korkmaktan” demişti. Tuhaf. Hiç teslim olacak kadar bıktınız mı? Lise arkadaşım bıkmış. Joel de bıkmış anlaşılan. Sevdiği ve bir zamanlar tarafından sevilmiş olduğu kadını, Clementine’ı, tanıyamayacak kadar unutmak istemiş. İşin ortasında pişman oluyor ama, bu konumuz değil. Zaten filmi anlatırsam keyfi kalmaz. Bana böyle bir seçim sunulsa, reddederdim sanırım. İronik, biliyorum, o kadar reklam yapıp ballandıra ballandıra anlattıktan sonra böyle demem sinir bozucu olabilir. Ama nasıl silerim ki anılarımı? Bir gün, bilişsel psikoloji dersinde hocam hafıza dediğimiz olgunun kişiliğimizi oluşturduğunu söylemişti. Yaşadığımız her saniye, tecrübe ettiğimiz her zerrecik bizi oluşturmak üzere şekilleniyor. Kimi tecrübeler bu fenomende bazılarından daha az etkiye sahip bile olsa dahi o kadar kıymetli ki, insan yok etmeye nasıl kıyabilir? Ben insan zihnini bu denli büyüleyici bulan biriyken, ondan ufak ufak kopararak ona zarar verirsem kendimle çelişirim. Yaren Koca 21502306 TURK102-1 Acı olsun, korku olsun, mutluluk olsun, aşk olsun her biri kendine has ve mucizevi reaksiyonlar. Bu reaksiyonların en önemli ve büyük parçası ise insanlar, malum, sosyal yaratıklarız. O yüzden anıları ya da insanları silmek bizlerden kimliğimizi alıp götürür sadece. Clementine’ın aksine, Joel bunu geç de olsa fark etmişti. Sonuçlarına katlanmak zorunda kalsa da… O zaman şimdi sizlere, aynı soruyu, daha farklı bir formda tekrar soruyorum. Sizi siz yapan şeylerden vazgeçmek ve onları sonsuza dek yok etmek ister miydiniz? İnsan Olmak Yorgunsunuz; yoğun bir iş gününü geride bırakmışsınız. Eve gelmiş, kendinizi kanepeye atmış, televizyon izliyorsunuz. Sıradan bir gün daha. Televizyonu kapıyorsunuz. Ertesi gün erkenden iş var, uyumanız lazım. Yatağınıza girip daha rahat uyuyabilmek için bir iki dönüyorsunuz. Gözleriniz kapandı. Sabah olmuş. Saatinize bakıp işe gitmeden kahvaltı yapabilecek miyim ki diye düşünüyorsunuz. Yataktan kalkıp birkaç esneme hareketi yaptıktan sonra odanızın perdelerini açıyorsunuz. Evinizin önündeki market pek çok insan tarafından yağmalanıyor, insanlar kaçışıyor. Çığlık, ağlama, silah sesleri… Soluk ciltli, çirkin, “ölü” gibi bir adamın, başka birinin kolunu ısırarak kopardığını ve yediğini görüyorsunuz. Tüm sokak kırmızıya boyanmış… En azından benim neslimden herkes, “gerçekten bir zombi istilası olsa nasıl olurdu, ne yapardım” diye düşünmüştür. Biyoloji bilgilerimize dayanarak böyle bir olayın gerçekleşme imkânının olmadığını bilsek de, nedenini anlayamadığım bir şekilde, zombiler tarafından işgal edilmiş bir dünyayı ve hayatta kalabilmek için neler yapacağımızı hayal etmek gerçekten keyif verici. Yukarıda bahsettiğim sahne de birkaç küçük değişiklik ve eklemeyle bu hayalin başlangıcı olmakla birlikte, zombi istilasını konu edinen neredeyse her eserin klasikleşmiş bir parçası. Yürüyen Ölüler de bu eserlerden biri. Ancak Yürüyen Ölüler, diğer klasik zombi hikâyelerine göre çok daha farklı ve ileri bir noktada. Yürüyen Ölüler, diğer zombi hikâyelerinin aksine, aksiyondan ve insanların zombiye dönüşmesinin açıklamasını yapmaktan (kötü bilim adamları tarafından üretilen bir virüs vb.) olabildiğince uzak durmuş ve çok daha önemli bir noktaya odaklanmış: İnsan olmak. İnsanı insan yapan değerleri savunarak hayatta kalmanın mümkün olmadığı bir dünyada, yaşam mücadelesinin yanında insan olarak kalabilme mücadelesi de veren bir grubun öyküsü Yürüyen Ölüler. Günümüz dünyasına da bir eleştiri aslında. “Zombi” kelimesi kulağa çok abartılı mı geliyor? Bir süreliğine kelimeyi “kapitalizm” ile değiştirelim. İnsanların para kazanmak için kendilerini insan yapan en önemli şeylerden birini, etik değerlerini kaybettiği sistem. Güçlü olanın kazandığı, diğer bir deyişle, sanki insan olmamızın bir anlamı yokmuş gibi bizi doğa kanunlarına terk eden, bizi doğada aynı av için savaşan aslan ve sırtlana çeviren, bizi hayvan yapan sistem. Anneannem gördüğü her adaletsizlikte, “Biz salağız aslında çünkü bu dünyada çalmayana salak derler!” gibi cümleler kurardı. Geçmişte insanlara uzattığı yardım elinin kendisi ihtiyaç duyduğunda ona uzatılmamasına çok bozulur, sinirlenir ve aslında kendisinin saf olduğunu düşünerek kendini suçlardı. Benzeri durumları herkes yaşamıştır. Daha basit bir örnek vermek gerekirse, birisi kopya çekerek benden yüksek bir puan aldığında, ben de bu haksızlığa sinirlenip “O zaman ben de bundan sonra kopya çekeceğim!” dedim pek çok kez. Hatta demekle kalmadım, çektim de. Fakat bu, benim kendi değerlerime ihanet etmemdi aslında. İşte Yürüyen Ölüler, şartlar ne kadar zor, adaletsiz olursa olsun, doğruyu yapmanın önemini anlatıyor; çünkü insanı insan yapan, doğru ve yanlışın farkında olabilmesi… Yürüyen Ölüler’i diğer klasik zombi eserlerinin önüne geçiren diğer önemli etken ise, karakterlerin psikolojilerini ön planda tutması. “Zombiler” gerçekçi olmasa da, karakterler, kazanacakları belli duygusuz süper kahramanlar değil, günümüz dünyasından çıkmış gerçek insanlar. Herhangi bir olay yaşandığında, olayın karakterlerin her birini nasıl etkilediğini ve bu etkinin karakterlerin hareketlerine nasıl yansıdığını o kadar güzel anlatıyor ki siz de o karakterlerle aynı psikolojiye sahip oluyorsunuz, bir davranışın nedenini çok daha rahat kavrıyorsunuz. Sonuç olarak Yürüyen Ölüler, klasik bir zombi hikâyesi değil, klasik bir süper kahraman çizgi romanı hiç değil. Yürüyen Ölüler bize her zaman doğru olunabileceğini anlatan güzel insanların hikâyesi… HELİN KARAKUŞ TEZER ÖZLÜ VE SORGULAYIŞLAR ÜZERİNE Aidiyete aykırı olma durumu, kurallarla var olmaktansa var olmama arzusu, farklısın onlara uymuyorsun diye yakıştırmalara maruz kalmak ve gam dolu bir biçimde hayatın anlamını aramak; işte Tezer Özlü’nün Yaşamın Ucuna Yolculuk kitabı tam olarak bunlardan bahsediyor. Yaşamını, amacını, sırf öyle olması gerektiği için gerçekleştirdiğin bütün eylemlerini sorguladığın ve en sonunda bu kadar sorgulamak iyi değil ne de olsa; baksana be kitaba arayışlar, sorgulayışlar kime mutluluk getirmiş ki deyip eski günlerine geri dönerek rutin yaşamını sorgulamadan sürdürdüğün ama en derinlerde bir yerde iz bırakan bir kitap. Benim fikrimce farklı olmak, topluma ters düşmek en büyük cesarettir çünkü insanın yalnız var olamayacağını, dışlanmanın ve bireyselliğin onu hep mutsuzluğa sürükleyeceğini düşünürüm. Belki de bu düşüncem cesaret edemeyip kabullenişlerimden geliyordur ama Özlü öyle bir kadın değil, çok güçlü bir kadın. Öyle ki evlenmeyi, namusu, para kazanmayı hatta giyinmeyi bile reddeden ama yıllardır bunları yapmak zorunda olduğu için acı içinde kıvranmış, nihayetinde kendini yollara atıp intihar mektubu niteliğindeki bu kitabı bizlerle paylaşarak belki de duygularını hafifletmiş birisi. Gerçekten ne enteresandır değil mi, insan kendine bile tahammül edemezken bir ömür birine tahammül etmesini beklemek, evlenmeyince evde kalmış bir de konuşuyor diye yakıştırma yapmak, hali vakti yerinde bu adamın diyerek insanı bir ömür boyu mutsuz edecek bir birlikteliğe sürüklemek. İki kere evlendim diyor Özlü kitabında, sırf ağızlar kapansın diye demeye getiriyor; yuva kurulmayacak bir insanla yuva kurmanın onu ne denli mutsuz ettiğini belirtiyor. Öyle değil mi ne de olsa? Bir gün bir erkek ertesi gün başka bir erkekle olma durumu iffetsizlik yakıştırması, kıyafetin, saçın, başın, gülüşünden, oturuşuna kadar seni zan altında bırakan her türlü davranışla, onların yarattığı gibi olmaya çalışıyorsun. Düzenli bir ev, düzenli arkadaşlar, düzenli bir ilişki bunlar mı gerçekten bizi mutlu eden şeyler peki? Düzen kavramına birileriyle var olup ayakta kalmaya öylesine alışmışız ki bireysel özgürlüğümüzü, gerçekte kim olduğumuzu fark edemeyecek noktadayız. Özlü de yıllarca bizim gibi yaşamış bir kadın, kitaptaki gamlı tavrı ve adeta intihar eğilimi uyandıran anlatım biçimi de bundan geliyor sanırım. Yabancı insanlar, yabancı mekânlar, otel odaları ona aynı evde yaşadığı adamın verdiği mutluluktan çok daha fazlasını veriyor ne de olsa ancak ömrünün çoğunu onu mutlu etmeyen şeylerle harcadığını düşündüğü için bu kadar sitemkâr ve mutsuz belki de. Ben ne yapıyorum peki, diyor insan, ne için olduğunu sorguluyor yaptığı onca şeyin. Yaşamımın belki de en güzel yıllarını okulda, sınavlarda, derslerde harcadım ve harcıyorum. Ödevim yetişmedi diye defalarca ağladığımı, sınavım kötü gelirse diye geceleri uyuyamadığımı bilirim ama neden olduğunu, ne için olduğunu bilmiyorum işte. İşim gücüm olmasa, çok da para kazanmasam ne olur diye düşündüğümde aklıma hep ne gelir biliyor musunuz? Başka insanlar, yargılayıcı bakışlar ve hor görmeler. Aslında korktuğum şey başarısız olmak değil, başka insanların beni başarısız olarak görmesi sonuç olarak. İşte belki de bir gün gelecek ve insanoğlu tüm bu şeylerden sıyrılarak bireysel özgürlüğünü ve gerçek arzularını keşfedecek. Eline bilgisayarı alıp buradan bireysel özgürlük, kendini keşfet, özgür ol demek kolay ne de olsa diye düşünüyorsunuz biliyorum ve belki de çok haklısınız. Kendim de diyorum ya zaten, kitabın bende bıraktığı, kafamı kurcalayan ve başlayınca düşünmeyi bırakamadığım, esasına bakarsanız gönülden inandığım şeyler de bunlar. Ancak sindirilmeye, toplumun ve kuralların bir parçası olmaya öylesine alışkınız ki; ne de olsa fazla sorgu gam getirir, kaosa sürüklemekten başka bir şeye sebep olmaz diyerek klasik hayatımıza devam etmekten başka yapabileceğimiz bir şey yok. Cem Kutlu Mektuplar, İki Bilim İnsanı, Biraz Bilim ve Bir Tutam Aşk Einstein ve ilk eşi Mileva Maric’in 1897-1903 yılları arasında birbirlerine yazdıkları aşk mektuplarını ele alan Albert Einstein & Mileva Maric: Aşk Mektupları, Einstein gibi önemli bir bilimadamının özel yaşamını ve bilimsel çalışmalarının gölgesinde kalan, hemen hemen hiç bilinmeyen âşık yönünü okuyucuya aktarıyor. Bahsi geçen mektupları Almancadan İngilizceye çeviren çevirmen, Shawn Smith, “On üçüncü mektuba kadar Einstein’la Maric’in birbirlerine resmi bir şekilde ‘siz’ diye hitap ettiklerine dikkat edilmelidir, ilk kez on üçüncü mektupta daha samimi olan ‘sen’ kullanmıştır” diyerek Albert Einstein ve Mileva Maric’in birbirlerine karşı ne kadar saygılı ve mesafeli olduklarını belirmiştir. Elli dört adet mektubu içeren bu kitap, Einstein ile Maric’in Zurih Federal Teknoloji Enstitüsü’nde birlikte okudukları günlerden her biri kendi memleketinde, birbirlerinden ayrı oldukları dönemlere kadar çok farklı zamanlarda ve mekanlarda yazılmıştır. Bilim insanlarının romantizme, aile kurmaya, bir ilişki yaşamaya daha az vakit ayırdığını, hatta zaman zaman ayıramadıklarını düşünürdüm, Einstein ve Maric’in aşk mektuplarını okudukça yanıldığımı farkettim. Çoğumuz Albert Einstein'ı, yüzyıla yakın zaman önce yaşamış olmasına karşın hâla adından söz ettiren çalışmaları ile tanımışızdır. Einstein ile ilk eşi Mileva Maric, Zurih Federal Teknoloji Enstitüsü'nde benzer yıllarda fizik bölümünde üniversite eğitimlerini alırken tanışmış ve birbirlerinden hoşlanarak mektuplaşmaya başlamışlardır. 1897-1903 yılları arasında Einstein ile Maric'in birbirlerine yazdıkları mektupları inceledikçe, Einstein'ın Einstein olmadan önceki akademik gelişim sürecine tanıklık ediyor, onun da çoğu insan gibi duyguları olduğunu ve sırılsıklam âşık olabileceğini, tabiri caizse gözünün aşktan kör olabileceğini görüyoruz. Einstein yüreğindeki derin sevgi ve tüm içtenliğiyle Mileva Maric ile ilişkilerini ailesine anlatıyor ve annesi ilişkilerine acımasızca karşı çıkıyor. Annesi konuyu iyice abartıyor ve Einstein’a “Tıpkı o da senin gibi, o da bir kitap ama senin bir karın olması lazım” diyor ve acımasızca ekliyor: “Sen otuz yaşına geldiğinde o yaşlı bir cadı olacak.” Fakat Einstein biraz gençliğin verdiği tecrübesizlik ve sevgili Dollie’si Mileva Maric’e olan sevgisinin gözünü kör etmesi nedeniyle pek aldırış etmiyor. Einstein annesinin tavrı hakkındaki düşüncelerini Mileva Maric’e şu cümle ile açıkça ifade ediyor: “Bu tavırlarının beni kızdırmaktan öteye gitmediğini şimdilik anladığı için bir süredir beni “tedavi” etmekten kaçınıyor. “ Özellikle Einstein tarafından yazılan mektuplarda dikkat çeken bir diğer unsur ise mektupta akademik konulardan da bahsediyor olması. Mileva Maric’in de bir fizikçi olması nedeniyle Einstein neredeyse her yeni mektubunda Maric’e fizikle alakası olmayan insanlar için neredeyse anlaşılması imkansız olan, ancak Mileva Maric için anlaşılması zor olmayan cümleler kuruyor; “Thomson etkisini araştırırken K’nın T’ye bağımlılığını belirlemek için senin kullandığın yönteme benzeyen ve aynı zamanda bu tür bir araştırmayı da gerektiren değişik bir tekniğe başvurdum. Keşke yarın başlayabilseydik! Bedeli ne olursa olsun Weber’le iyi geçinmek zorundayız çünkü en iyi donanımlı laboratuvara o sahip.” Einstein’i büyük bir bilimadamı yapan özellik tam olarak burada ortaya çıkıyor, Mileva’ya ne kadar âşık olursa olsun, ona sevgi sözcüklerinin yanısıra meslektaşı olması nedeniyle aşk mektuplarına bile bilimi katmadan duramıyor, büyük bir heyecanla akademik hayatındaki gelişmeleri de sevgilisine aktarıveriyor. Bu kitabı okudukça Einstein hakkında yetersiz bilgim olduğunu farkettim; hem onun mesleğini ne kadar ön planda tuttuğunu hem de hiç bilmediğim duygusal yönü hakkında bilgi sahibi oldum. Einstein ne kadar âşık olursa olsun o duygu selinin arasında bile bilimi ihmal etmiyor, mesleğine duyduğu sevgiyi her fırsatta gözler önüne seriyordu, çok sevgili Dollie’sine yazdığı mektuplarda bile... PEMBE HAYALLERDEN SİYAH SONLARA… Kadın olmanın nefretini ve cezasını, kısacası bunun bütün yükünü ömür boyunca sırtında taşıyanlar… Ezenler bir yanda, ezilenler diğer yanda… Yıllardır bizleri yiyip bitiren bir hastalık gibi asla son bulmayan töre… Ardındaki masum ve çaresiz kurbanları… Hayat neden zalimdi bu kadar onlara karşı? Neden töre adı verilen ve normal bir şeymiş gibi kuşaktan kuşağa aktarılan bu kara bulut hala kadınların üstündeydi? Kadınların aldığı nefes hangi ara bu kadar değersiz olmuştu? Türk toplumunun gizli kanunu haline dönüşen bu zihniyet, namusumu temizliyim derken daha da kirletmekten başka hiçbir şey değildi aslında. Bunun farkına varmak ve bunu sonlandırmak kolay değil evet, ama yüzyıllar öncesinde bile kadınlar el üstünde tutulurken, şu an yaşadığımız bu modern dünyada bunu anlamak bu kadar zor olmamalıydı. Bir kadının hayatı, babası, abisi veya kocasının elinde olmamalıydı bir namus meselesi uğruna. “Ah şu erkekler! Aynıydı hepsi. Babası da, kocası da, diğerleri de aynı hamurdan yoğrulmuşlardı sanki. Doğacak çocuk erkek olmuş, kız olmuş ne fark ederdi? Evlat değil miydi ikisi de? İkisi de kendi kanından, kendi canından vücut bulmuyor muydu?” (TAN, PEMBE VE YUSUF, 166). Canan Tan’ın kaleminden dökülen bu kelimeler daha ne kadar güzel anlatabilirdi bu zalimliği. Ve baktığımızda tam da bu sözlerde başlıyor bir erkeğin nankörlüğü. Onu doğuranın, ona can verenin kadın olduğunu bile bile, gözünü bile kırpmadan canını alması hangi erkekliğe sığardı? Hiç şüphesiz sığdırdılar. Namusları uğruna yaptılar bu zalimliği. Evet, gel gelelim “namus” mevzuuna. Bizler için sadece beş harfli bir kelime bu. Ama bunun cezasını canıyla ödeyen kadınlarımız biliyor gerçekten ne demek olduğunu. Hele bir sevmeye görsünler? Her bir zerrelerine kadar ödüyorlar cezasını. Çünkü öylesine hiçleştirildiler ki, sevmek ne kelime, evden dışarı adım atmak onlar için bir ödül haline dönüştü artık. Pembe de annesi Keder gibi hiçleştirilenlerdendi hiç şüphesiz. Çocuk gelin olan annesinin talihsiz yazgısı, Pembe’nin hayatıyla son bulan bir alın yazısı oldu. Sonunda kendi canına kıyıverdi kızcağız, sırf zavallı kardeşini, Yusuf’unu bu yükten -töre denen canavardan- kurtarabilmek için. Evet, artık bir alın yazısı olarak görülüyor bu zalimlik. Töre adı verilen namusunu, onurunu kurtarmak adına bir kadının canına kıymak kör ediyor insanları. Bu kadar basitleştirilebilir bir şey mi ki bu? Hayır. Olamaz… Olmamalı… Canan Tan, Pembe ve Yusuf’ta aslında bunu anlatıyor her kelimesinde. Töre denen lanetin içimize nasıl sinsice işleyip, bir kızın kendi canına kıyışını. Ve aklımda tabii ki de “keşke”ler oluşuyor kitabın her bir kelimesini okurken. Keşke Pembeler ve Yusuflar sadece romandaki karakterler olarak kalsa hayatımızda. Keşke bu kötü kaderleri sadece romanlarda yaşasalar. Kitabı okusak, bitse ve böyle bir şeyin gerçek hayatımızda gerçekleşme ihtimalinin olmadığını düşünüp rahatlayabilsek. Kadın olmak… Cinsiyetine göre yaşayıp yaşayamamak... Töreye kurban gidenlerin erkekler değil de kadınlar olmasından söz ediyorum. Normal bir şeymiş gibi benimsenen yazgıya erkeklerin hükmetmesi. Ölenler neden hep kadınlar oluyor bir kere bile düşündünüz mü? Bana soracak olursanız bunun en büyük kaynağı eğitimsizlik. Neden mi? Çünkü töre diye akla ve mantığa, asla ve asla sığdırılamayacak olan şey, ancak insanların bilgisizliğinden çıkabilecek türden bir acımasızlık olabilir. Daha ötesi olamaz. Bu zihniyet nasıl erkeklerin beynine ve hayatına işledi, ne zaman insanların gerçekleri görememesine sebep oldu, diğer hemcinslerimgibi tek soru işaretim bu. Ya da en basitinden, kadının ne kadar yaşayacağına karar veren, onun hayatına zaman biçen şey bir erkek olmamalı. Ne bu kibir, ne bu öfke ki, gözlerinde bir kadını hayvanlardan bile değersiz görüyorlar. Gözlerine perde gibi inen bu gölge ardında neler bırakıyor onları bile düşünmüyorlar. Ana… Evlat… Bacı… Fark etmiyor işte. Sırf kadın diye öldürülmeleri isteniyor. Kadın olmak akıntıya karşı kürek çekmekti aslında bu coğrafyada. Olay bu. Bir yanlış mı yaptı? Öldür. Evden dışarı adımını mı attı? Öldür. Gönlünü birine mi kaptırdı? Yine öldür. Her bir çiçek böyle solup gidiyor işte Pembe gibi. Her biri birbirinden güzel çiçekler siyaha dönüşüyor… KAYNAKÇA: Tan, Canan. Pembe ve Yusuf. İstanbul: Doğan Kitap, 2014 MERVE TUĞÇE AYSAN BİR BÜTÜNÜN PARÇALARI Dilara AKINCI Madımak yangını, Hrant Dink cinayeti ve diğer faili meçhul bir çok cinayet, patlayan bombalar, ölen gençler hepsi bu ülkenin gerçekleri. Hepsinin altında yatan sebep nefret, kin, hırs ve cahillik. Sen alevisin, sen Ermenisin, sen Kürtsün, sen Türksün diye diye birbirimizi tüketeceğiz neredeyse. Oysa sen insansın diyebilseydik bu kadar acı, bu kadar ölüm belki de hiç yaşanmayacaktı. Bütünlüğümüz hiç bozulmayacaktı. Bu ülkenin bir güzelliği var. O kadar farklı kültürlere yüzyıllardır ev sahipliği yapmış ki artık biri olmadan diğeri anlamsızlaşmış. Şarkılarımız, türkülerimiz, yemeklerimiz, deyimlerimiz, espri anlayışımız bile birbirinin içinde erimiş, kaynaşmış. Bu güzelliği yok ediyoruz. Ötekileştiriyoruz. Haydar Ergülen kitabında kendi çocukluğunu örnek vermiş. Alevi olduğu için din öğretmeninin ona her dersin sonunda zorla namaz kıldırmaya çalışması gerçekten bugün ki durumumuzu daha iyi anlamama yardımcı oldu. Bir şeyler zaten eskiden beri yanlışmış ama bu yanlış gitgide büyümüş. Onarılamaz değil ama her gün kanayan bir yaraya dönüşmüş. Ne kadar da yanlış. Ne kadar da gereksiz şeylerle uğraşıyoruz bakıldığında. Oysa hepimiz bu toprakların çocuklarıyız. Hepimizin atalarında kürdü de vardır rumu da vardır ermenisi de vardır lazı da vardır, vardır da vardır. Bunun ayrımına gireceksek işin içinden çıkamayız ki nitekim çıkamıyoruz da çünkü birbirimize olan saygımızı o kadar kaybetmişiz ki önümüzü göremiyoruz. Bazılarımız uğruna masum insanları öldürecek kadar kör olmuş durumda. En kötüsü de bu kadar acıya toplumun sesini çıkaramıyor olması. İşte asıl o insanlar o zaman ölüyorlar. Toplum kaybettiği her can için tepki göstermelidir. Yurt dışında bir kişi öldürülsün yüzbinler sokağa dökülür. Bizde o ses kısık. Belki de yapımızdandır diyeceğim ama Kurtuluş Savaşı’nı kazanmış bir halktan bahsettiğimi hatırladığımda yapımızla ilgisi olmadığını düşünüyorum. Öyleyse ne bizi bu kadar tepkisizleştiren ? Bence çok kötü bir şey ama alıştık. Biz ölümlere, şehitlere, bombalara alıştık. Bu sene Haziran ayından beri birçok şehit verdik birçok gencimizi kaybettik. Haziran’daki tepkileri şimdi görmüyorum. Ne kadar acı insanların ölümlerine alışmış olmak.Bu yaşananlar Yabancı bir ülkede Avrupa’da yaşansa kıyametler kopar. Biz de maalesef insanımıza verilen değer azaldı. Çünkü artık Türkiye Cumhuriyeti’ni oluşturan bizler başka bizlere bölündük. Herkes biz diyor ama başkasını kastediyor. O kadar çirkinleşti ki bu durum artık ölenleri de ayırmaya başladık. “Kürtler ölmüş, Türkler ölmüş, ölen gazeteci ermeniymiş” artık cümleler hep böyle kimlik üzerinden kuruluyor. Bir insan öldükten sonra Ermeni olsa ne olur Türk olsa ne olur. Onu da geçtim insanlar artık biri öldüğünde “oh iyi ki ölmüş” diyebiliyor ve o canın ölümünü protesto edenleri vatan haini ilan edebiliyor. Böylece insan bazen insan olduğundan utanıyor. İnsanlar bana dokunmayan yılan bin yaşasın zihniyetinden vazgeçmeliler. Bu ülkede bir kişinin dahi düşüncesinden veya inancından dolayı öldürülmesi hepimizin öldürülebileceği anlamına gelir. Hepimiz bir gün sosyal medyada en çok konuşulanlar listesinde bir numara olabiliriz. Bizim de fotoğraflarımız Facebook’ta paylaşılabilir. Bu yüzden sen, ben , o farketmeden bizi biz yapan değerlere saygı duymalıyız. Daha fazla gencimizi kana boğmadan bu duruma bir dur diyebilmeliyiz. Sahip çıkılmalı bu ülkenin tüm kesimlerinden olan gençlere, çocuklara, insanlara. Büyüklerim hep biz neler gördük bu ülkede neler yaşadık der. Haydar Ergülen de aynı şekilde hatta yaşadıkları o kadar zor gelmiş ki umudunu bile yitirmiş. Sanırım bizler de ileride bu gördüklerimizi anlatacağız çocuklara, gençlere. Ancak Haydar Ergülen’den farklı olarak benim hala bir umudum var. Ben bana bırakılan gibi bir ülke bırakmak istemiyorum gelecek kuşaklara. Bunun için de elimden ne geliyorsa yapmaya hazırım ve benim gibi düşünen kürtler, türkler, lazlar, aleviler, sünniler, ermeniler bulabileceğime inanıyorum. Düşünceler inançlar farklı olabilir ama amaçlar bir olursa bu ülkenin başaramayacağı şey yok inancındayım. Tarihte kanıtları mevcut. Yeter ki inancımız olsun. Yeter ki umudumuz olsun. KAYNAKÇA Ergülen, Haydar. Vefa Bazen Unutmaktır. İstanbul: Kırmızı Kedi Yayınevi,2014. Baskı 1.CEHALET VE YOKSULLUK KOL KOLA GEZER İnsanlık tarihi boyunca dünyanın her bir köşesinde yoksulluk varolmuştur ancak üç tarafı denizlerle kaplı Anodolu denen bu kara parçasında yoksulluk ve cehalet adeta birbirlerini Siyam ikizleri gibi tamamlayan mefhumlar olmuştur. Ülkemizin doğu ve güneydoğusunda ataerkil ve yoksul bir toplumsal yapı baskındır. Tüm dünya ülkelerinde olduğu gibi Türkiyede’de zengin ve eğitimli insanlar ile yoksul ve eğitimsiz insanlar birarada yaşar. Ancak gelin görün ki, varlıklı ve okumuş insanlar sayıca azken yoksul ve eğitimsiz insanlar nüfusun çoğunluğunu oluşturmaktadır. Dolayısıyla bu sosyal adaletsizlik durumu yozlaşmaya ve toplumsal çatışmalara yol açmaktadır. Bu konu edebiyata sinemaya ve sanatın diğer dallarına da yansımıştır. Bu gerçek Fakir Baykurt’un romanlarında, Neşet Günal’ın tablolarında, Ara Güler’in fotoğraflarında ve Yılmaz Güney’in filmlerinde bir tokat gibi yüzümüze çarpar. Sürü filmini izlerken aklıma hep büyüklerimizden dinlediğim Türkiye’nin 1980 öncesi sınıfsal çatışmaların yoğunlaştığı o dönem geldi. Türkiye tarihini merak edip, araştırıp, okuyan biriyimdir. Bu ülke özellikle Cumhuriyetin ilanından sonra gelen süreçte çok zor dönemler geçirdi. Bana soracak olursanız gerek ekonomik gerekse sosyal ve siyasal yönden en gelgitli yıllar 1978-1979 dönemidir. O yıllarda sosyal adaletsizlik ve gelir eşitsizliği toplumda hali hazırda varolan siyasal ayrımları daha da derinleştirmiştir. Halkımız o yıllarda büyük bir yoksulluk ve sefalet içerisindeydi. Ülkenin batısında fabrikalarda ve üniversitelerde yoksulluktan dolayı toplum siyasal açıdan bilinçlenmiş, örgütlenmiş ve hakları için mücadele etmekteydi. Türkiye’nin doğusunda ise yüzyıllardan beri süregelen ağalık ve aşiret sistemi kendini göstermekteydi. Ağalık sistemi insanların kanını emmekteydi adeta. Halihazırda buna fakirlik, eğitimsizlik ve kan davaları da eklenince ülkenin batısından daha berbat bir görüntü karşımıza çıkmaktadır. Şahsen ben Doğulu bir insan olarak kan davası denen kavrama daha aşinayım. Kendimi bildim bile bizim oralarda kan davaları hep ufak meseleleren başlar ancak kanun bile bununla baş edemez ve bitiremez. Kan davalarının fitili ateşleyen sebepler ise hakikaten incir çekirdeğini bile doldurmayacak niteliktedir. Örnek vermek gerekirse bunlar; küçük çocukların kavga etmesi, tarlaya karşı komşunun hayvanlarının girmesi, köpeklerin boğuşması gibi gülünüp geçilecek meselelerdir ve bunları Avrupalı dostlarıma anlattığım zaman gülmekten alıkoyamıyorlar kendilerini. Ancak gelin görün ki bu ağlanacak halimizdir. Aslında yabancıların güldüğü bu sebepler değildir belki de, belki de onlar Türkiyemizin içinde olduğu bu duruma gülüyorlar. Cehaletimize ve yoksulluğumuza gülüyorlar. Bir dönemler bu ülkede köy enstitüleri ve toprak reformu umudu vardı ancak ikisi de sadece birer umut olarak kaldı. Ne güzel diyordu köy enstitüleri marşında; “Görsün köyler bolluğu, rahatlığı, şenliği. Bizimdir o yenilmek bilmeyen Türk benliği.” Fakat hiç de öyle olmadı. Ne biz bolluğu, rahatlığı, şenliği gördük ne de türk benliği bir zafer kazandı. Eğer bu projeler başarıya ulaşsaydı bugün yeryüzünde hiçbir ulus bize gülmeyecekti aksine örnek alıp yüceltecekti. Lakin milletin efendisi köylü özellikle bugün doğuda Sürü filminde anlatıldığındanda kötü bir vaziyette. Hiç değilse o dönem sadece yoksulluk, eğitim yetersizlikleri ve kan davaları vardı. Bugünün Türkiyesinde bu sorunların üstüne yeni sorunlar eklendi. Bugün ülkenin doğu ve güneydoğu kesiminde terör ve uyuşturucu trafiği var. Ben milletin efendisi köylü bu dertlerden muzdarip. Hepsini sırtında dolu bir saman çuvalı gibi taşıyor ve her geçen gün bu çuval daha da ağırlaşıyor. Cehalet ve yoksulluk kol kola geziyor. Peki bir çıkış yolu yokmu bu karanlık ve kirli dehlizden. Bence var herşeyden önce umut var. Bizler bugün okuyoruz ama sadece kendi geleceğimiz için değil ülkemizin geleceği için de okuyoruz aynı zamanda. Günün birinde doğduğum topraklara gidip oraların değişmesi için, dikenli arazilerin gül bahçesi olması için elimden gelenin en iyisini yapacağım. Sözüm sözdür! Film bittikten sonra hep bunu düşünüp durdum; bugün bile medyaya baktığımız zaman bu olayın türevleriyle hatta daha kötüleriyle karşı karşıya kalıyoruz. Bizler Anadolu topraklarında yüzyıllardır varlığını sürdüren toplumunun özgür fertleriyiz. Bir yanda yoksulluk var cehalet var ama bir yanda tarihten bize miras kalan bir bilimsel ve sanatsal birikim var. Paha biçilemez bir hazine var. O halde bizler bu hazineyi bu ulus ve yeryüzü var oldukça dolduracağız. Ülkemize has bu yoksuluk ve cehalet problemini aydınlar kuşağı yıllardır dile getiriyor ve eserlerine yansıtıyor. Ancak yeni yetişecek olan aydınlar kuşağı bunu tekrarlamamalı bu sorunu kökünden çözmek bir şeyler yapmalı. Onurcan BORAN UÇURTMA AVCILARI Bazı sabahlar vardır. Uyanırsın, evin içinde ne yapsam diye düşünmeye başlarsın. İşte tam da böyle bir günde uyandım, odam havalansın diye pencereyi açtım. Yerde gecenin bıraktığı yağmur taneleriyle ıslak ve soğuk bir hava… Bugünü evde geçireceğim diye karar verdim. Her cumartesi, sabah ritüeli olarak uzun uzun demlediğim çayımı mutfaktan getirirken birden bir ses yankılandı; İnci, İnci, İnci… O kadar içten ve yaşanmışlıklarla dolu bir ses ki bu sanki duvarlarımızın içinde kapalı kalmış meraklı bir çocuk çok sevdiği İncisine sesleniyor. Bir an için etrafıma bakıyorum sanki evimizde İnci diye biri yaşıyormuş gibi. Sonra fark ediyorum ki bu ses cızırtılı, eski bir görüntüsü olan filmden geliyor. Çok tanıdık geliyor bu İnci seslenişleri. Halbuki filmin görüntüsünden de anlıyorum ki film gayet eskiden çekilmiş. Ekranda kocaman yazıyor Uçurtmayı Vurmasınlar. Birden aklıma pat diye geliveriyor daha geçen yaz okuduğum kitaptaki minik Barışın sesi değil mi bu. Filmde Barış karakteri konuştukça kitabı hatırlıyorum. Kitabı elime alıp çayımla havalandırdığım odama geri dönüyorum. İkinci kez bir çırpıda bitirdiğim kitabın sonunda yine ilk okuduğumdaki gibi önce Barışın hapishanede olmasına sonra mahkumları asimile eden gardiyanlara sinirleniyorum . Gardiyanlar avlu merdivenlerini çıkıp, idareye giden dış kapıyı kapatırlar. Akşamı da götürürler anahtarlarıyla birlikte yıldızları da… (Çiçekçioğlu, sayfa 52) Bir çocuk düşünün yıldızları ve güneşin doğuşunu göremeyen, uçurtmanın bir kuş olduğunu zanneden, hayatında bir kez gevrek simit yemiş ve haksız yere özgürlüğü elinden alınmış bir çocuk. Dört duvar arasında, parmaklıkların altında yaşamak ve tüm masumiyetiyle acı hayatı öğrenmek… İnsanın sitem etmesine neden oluyor. Halbuki çocuk dediğinin top oynaması, ağaca tırmanması ve pamuk şeker yemesi gerekmez mi? Ama Barış bunların hiçbirini yapamıyor. Neden diye soruyorum defalarca neden, neden, neden? Okuma, düşünme ve şiir yazmanın tehlikeli görüldüğünü düşünen insanların, düşünen herkesi ezmek ve haklarını gasp etmek isteyişinden tabi ki. ( “ Kuşlar tutsak yaşayamazlarmış. Ya çocuklar İnci? Onlar tutsak yaşayabilirler mi? “) (Çiçekçioğlu, sayfa 88 ) Kendi küçücük dünyasında, büyüklerin dünyasını sorgulayıp kendine göre anlamlandırmaya çalışıyor. Dünyası ne kadar küçük olsa da yüreği kocaman olan Barış. Algılarının sadece belli kelimelere açık olduğu ve İnci tarafından terk edilmesini anlamlandıramayan Barış. Düş ile gerçeği kendi yarım sözcükleriyle iç içe geçiren ve dünyanın çirkinlikleri bir bulut gibi kayıran Barış. (“ ’Çerçevesiz gökyüzünü ve tel gölgesiz güneşi sizinle paylaşmak için hemen yazıyorum.’ Bu cümlenin altını kırmızı kalemle çizmişler. ‘Güneş’ ve ‘paylaşmak’ sözcüklerinin yanına da soru işareti koymuşlar. İdaredeki bıyıklı amcalar bu sözleri anlamamışlar mı? Ben bile anladım. Üstelik mektupları getiren çok anahtarlı amca ‘Söyleyin bu arkadaşınıza, bir daha böyle zararlı laflar etmesin,’ dedi.”) (Çiçekçioğlu, 26) Peki diyorum içimden buraya tıkılan insanların korkutan düşünceleri de mi onlarla kapalı kalıyor? Barış’ın bulduğu uçurtma ile aslında kalmadığını fark etmem uzun sürmedi. Tüylerimi diken diken eden son bölüm sayesinde bir kez daha anladım ki düşünceler ne öldürülür ne de vurulur. Vurulsa bile bir başka düşünce uçmaya devam edecektir tıpkı mavi uçurtmalar gibi. (“O amca kitaptan korkmuştu; müdür de uçurtmadan korktu galiba.”) (Çiçekçioğlu, 99) Özgürlüğün aslında kitaptaki insanları kapattıkları gibi kapatılarak engellenmesinin mümkün olmadığını gösterdi bana Çiçekçioğlu. Halkını sevdiği için kafeste olan Nevin, kitap okuduğu için koğuşa getirilen Filiz, Barış’ın ağzından mektup yazdıkları için başka kafese atılan kızlar ve kitaptaki diğer karakterlere çektirilen zorlukların hepsine sitem ederken birden vurulamayan uçurtmanın masmavi gökyüzünde havalanmasıyla içim tüy gibi hafifledi. Küçücük yaşıyla sadece bir kere dışarı gören Barış’ın masum hallerini, naif açılamalarını ve suçlarını attığı Miki’sini, geceeleri babasını düşleyişlerini, avlu başında oturup kafandan geçenleri en çok da uçutmanı hiç unutamayacağım galiba. Barış’tan öğrendiğim kadarıyla büyümek, eğitimsiz, soru sormadan, sorgulamadan büyümek kötü bir şey. Ama özgürlük denen şeyin ve düşüncenin kilit altında tutulamayacağı gerçeği Barış’ın bana verdiği en büyük ders olsa gerek. Kitabı bitirdikten sonraki tek isteğimse: uçurtma avcılarının ne kadar uçurtmayı vursa da havada uçan uçurtma sayısının asla azalmayacağını fark ettiği günleri görebilmesi oldu herhalde. Kaynakça : Çiçekçioğlu, Feride, Uçurtmayı Vurmasınlar, Can Yayınları, 2009) Merve Erdoğan YENİ BİR FİLM YENİ BİR BEN Her gün üzerimize yüklenen yeni sorumlukların bilinciyle yeni hedeflere ve olaylara yöneliyoruz. Bunu yaparken vaktimizi kimi zaman eğitim hayatının bize dayattığı ödevlere, projelere kimi zamansa kendi amaçlarımız uğruna yapmamız gereken şeylere harcıyoruz. Kendi amaçlarımız uğruna yapmamız gerekenlere gelirsek; bunu bizi biz yapan olgulara sahip çıkmak, kendi benliğimizi sağlıkla yaşatmak için verilen bir emek olarak görüyorum. Çoğu insanın, küçüklüğünden bugüne sımsıkı tutunduğu tutkuları, er ya da geç; bir gün olacağına inandığı hedefleri vardır. Kendimi bildim bileli bir tek tutkum ve gerçekleşmesini umduğum iki hedefim olmuştur. Hedeflerimi saf dışı bırakıp tutkuma gelecek olursak "sinema" benim hayat damarlarımdan biri, adeta nefesim gibidir. Beş yaşında ailem tarafından fark edilen bu durum, şu an hala benimle. Bıkmadan, usanmadan, hayatın bana dayattığı yoğun tempoya aldırış etmeden adeta bir sevgili gibi zaman ayırdığım, özen gösterdiğim tek konudur. Vizyona giren her film benim için yeni bir evlat, aşk gibidir. İyi veya kötü olmasına aldırmadan kendime iki perdelik serüvenler yaşatırım. Yine vizyona yeni bir filmin girdiği bir günde, okul çıkışı kendimi okulumun yakınında yer alan sinema salonunun gişesinde buldum. Daha o gün vizyona giren filmin son seansıyla İkimizin Yerine adlı film için kapanışı yapmaya gittim ve patlamış mısırımla salondaki yerimi aldım. Bir alışkanlık olarak filmlerin fragmanlarını izlemekten kaçınırım. Türüne ve oyuncularına bakarak girdiğim bu filmde beni türlü karakter bürünmelerinin beklediğini umarak heyecanlıydım. Filmin perdeye yansımasıyla bürüneceğim karakterimi çoktan bulmuştum. Bu filmde Çiçek adlı karakteri ben oynayacaktım. Sahnelerin akmasıyla birlikte on sekiz yaşımdaki halimi anımsadım. Çiçek'ten daha cesur ancak daha az özgüvene sahiptim. Bir an 1 Merve Erdoğan uzaklara dalıp gidince yirmi iki yaşında olmak bana fazlasıyla büyümüş hissettirdi. On sekizinci yaşımı anımsarken belki de yirmi beşime geldiğimde şu anki halimi anımsayıp iç çekeceğimi düşünerek hüzünlendim. Senarist belli ki bugün beni zaman hakkında epey bir yoracaktı. Kendi kendimi sorgulamaya başladığım an düşündüğüm tek şey, akıp giden zamanın hayatta her şeyden daha kıymetli bir mücevher olduğuydu. Pişmanlıklarımız, keşkelerimiz bunların hepsi; kaybettiğimiz zamana ait değerlerini yitirmiş kelimelerdi. Hayat, insanları öyle bir evreye getirdi ki bencillik saflığı elimizden alan acımasız bir katil oluverdi. Sanki geçmişi geri getirebilecekmişiz gibi kırdığımız ve hayatın akışına bıraktığımız kalpler, yitirdiğimiz saf duygular ve en önemlisi erteleyip durduğumuz kendi benliğimiz. Bir gün gelecek ve her şey için çok geç olacak diye üzülüyordum ki bir anda sert ve acılı bir yakarış beni kendime getirdi. Tam filmden uzaklaşmış kendi iç dünyamda bir münazaraya şahit oluyordum ki tam zamanında tekrar odaklanmam gerektiğini belirten o yakarış geldi. Çiçek, isyanın göbek taşına yatmış; eteğinde ne varsa döküyordu. Ayrılığa, terk edilişe karşı çıkıyor, kabullenmek istemiyordu. Neyse ki fazla uzun sürmedi. Erken davranan eski sevgilisi beni bir de ayrılık konusunda yitip gideceğim sorgulamadan çekip aldı. Ayrılık, yediden yetmişe her insanda bir parça dahi olsa burukluk bırakan panzehiri olmayan bir virüstü. Kalbinize gömüp üzerine kat ve kat perdeler çekmek dışında bir şey yapamıyordunuz. Asla unutulamıyordu ve en ufak bir şeyle yeşerip sizi altüst edecek gücü bulabiliyordu. Filmler, insana iyi gelirken bazen karakterler gibi rollere bürünüp sizi kandırabiliyor. Çıkardığı zaman yolculuklarında sizi sorgulamalara itip, ittiği çukurlardan bir çırpıda çıkarıveriyor. İstisnasız bir şekilde İkimizin Yerine adlı film de bana aynı oyunu oynadı. Büründüğü rol beni zaman hakkında düşünmeye iterken ayrılık konusunda ipten alan bir hamle yaptı ve 2 Merve Erdoğan sorgulamamdan beni kurtardı. Ben filmleri insanlardan daha çok severim. Size herkesten daha cesur ve yürekli davranırlar. Sorgulatırlar, ağlatırlar, düşündürürler ve ekranda "Son" yazısını gördüğünüzde ufak bir terapinin ardından silkelenip kendinize gelmiş hissedersiniz. Umarım siz de her yeni senaryoda yeni bir siz bulursunuz. 3 DİLDEN GELEN GÜÇYaşam dediğimiz şey bir zaman algısından oluşur ve bu sebepledir ki zaman, yaşamımızın bir durum göstergesidir. Hayatımızda öyle evrelerden geçeriz ki zamanın bu gösterge etkisini kendi gözlerimizle görür ve hissederiz. Duraksamalı ve sıradan bir hayat yaşarken geçen zamanın imzasıyla, hareketli ve heyecanlı bir hayat yaşarken geçen zamanın imzasının farklı olduğunu fark etmişsinizdir. Bana göre aradaki bu fark, sizin yaşama olan bakış açınızı ölçer ve biçimlendirir. Birkaç hafta önce izlediğim “Arrival”, yani “Varış” adlı ﬁlmden sonra hayata ve “güç” kavramına daha geniş bir açıdan bakma fırsatını yeni yeni elde edebildim. Bu ﬁlmi izlediğim süre boyunca da dünyadaki, evdendeki ve hatta zamandaki amacımızı sorguladım. Bu soyut ve felseﬁ sorgulamalar karşısında sustuğum, cevapsız kaldığım zamanlar oldu. Çünkü bu sorgulamalar bir bireyin kendine yükleyebileceği sorumluluklardan daha fazla anlam barındırıyordu ve sonuç olarak derinliğiyle eziyordu beni. Bunun üzerine kendime daha basit bir soru yönelttim ve cevabını nihayet buldum. Bu nedenle, bu soruyu sizinle paylaşarak sorunun anlamını aramada size yardım etmeyi amaçlıyorum: “Evrendeki en güçlü silah nedir?”Tarih boyunca her daim önemli olmuş bir sorudur bu aslında. Amaçlarımızdan nedenlerimize, varlıklarımızdan yokluklarımıza birçok önemli hususu kapsar. Soruyu cevaplamak aslında tahmin ettiğiniz kadar kolay değildir. Gözlerinizi geçmişe dikerseniz bunun gibi binlerce sorunun felseﬁ düşünürler tarafından ortaya atıldığına şahit olursunuz. Ancak bu sorulara verilen cevaplar genelde bizleri tatmin etmez ya da düşünürler cevabı zamanın vermesini isterler ki yeni sorular sormaya ve var olanları genişletmeye devam ederiz. Bana göreyse bu soru, “güç” kavramına olan bakış açımız hakkında bilgiler içeriyor ve yaptığımız eylemlerin dünyayla olan ilişkisini ortaya koyuyor. Bu kavramın gelişmesi ve sorunun büyümesi de insanların gücü hissetmesiyle başlıyor. Bunun iki temel nedeninin olduğunu düşünüyorum: hırsın aşırı boyutlara çıkmasıyla gelen doyumsuzluk ve hemen gözümüzün önündeki şeylerle yetinmemek.“Gözümüzün önündeki şeylerle yetinmemek” muhtemelen hepimizin sık sık işittiği bir söz ve genellikle bunu bireylerde kötü olarak nitelendirilen davranışlardan biri için kullanıyoruz. Ancak bu sözün insanlık için de söylenebileceği bir çok durum var. Bunlardan biri ise yukarıda bahsettiğim bu güç yarışıyla ilgili. Güç yarışının sadece maddi değerlerden oluştuğunun sanılması, -bilinmediği üzere- dil gibi hem maddi hem manevi özellikleri önemli olan kavramların önemini yitirmesine sebep oldu. Bunda hepimizin parmağı var şüphesiz. Ancak dil gibi bir kavramın öneminin buzlar altında saklı tutulması insanlık için utanç verici bir durum. “Arrival” ﬁlminde bile gördüğüm “dil” ve makine savaşında da galip gelenin dil olması, dilin gücünü bana yüzlerce kez kanıtlamış oldu. Birçok yerde “güç” olarak nitelendirilmeyen dil, aslında kişinin kendinden bağımsız bir zamana geçmesini sağlayan bir etken ve icat edilmiş en güçlü silahtır. İnsanların dilin önemini kavraması önemlidir. Çünkü bizi hiçbir zaman yarı yolda bırakmayan dil, bizi her daim yolda tutan güç olmuştur ve bu yolda ilerleme sürdükçe dilin beraberinde getirdiği aydınlanmadan faydalanacağımıza inanıyorum.Bu aşamaya gelene