satmaya ikna olabileceğini düşünüyorlardı. Osmanlı Devleti'ne karşı herhangi bir düşmanlıkta bulunmuyordu ve ödül olarak tarafsız valinin bölgesi ile serbestçe ticaret yapmasına izin veriliyordu7. Osmanlı ordusunun komutanlarına bedelini almadan hiçbir hizmette bulunmuyordu. Serez Valisi İsmail Bey bir seferinde Olt bölgesine girdiğinde sadece 4 bin Venedik altını karşılığında Vidin'den birkaç birlik alabildi8. Ordusu söylenenlere göre 180 yeniçeri odasından oluşuyordu. Emrinde 12 bin asker ve 1.500 Arnavut vardı9. Vidin'e silah arkadaşlarından başka kimsenin girmesine izin verilmiyordu10. Tüm bunlara rağmen aklı sadece kurnazlığa çalışan Molla Paşa, 1813 yılının Nisan ayında Hafız Ali Paşa komutasında üzerine gönderilen birliklere sadece kısa bir süre dayanabildi. Yeniçerileri ortadan kaybolmuştu ve bir asinin yardımcısı olarak, meşru hükümdarlarının hizmetinde gösterdiklerinden daha fazla cesaret göstermediler11 Ağaları Bâbıâli ile barış yaptı. Her yere korku salan Vidin hakimi sakin bir şekilde İşkodra'ya gitti ve kısa bir süre sonra burada vebadan öldü12. Namlı Hayduk Veliko da bir top mermisi ile hayatını kaybettikten sonra Türkler rahatça Negotin ve Kladova'ya girdiler13. Morava kıyılarında sadrazam bizzat büyük ordunun başına geçti ve yardımlarına başvurarak, ülkeyi daha kolay ele geçirebilmek için yanına İzvornik Piskoposu'nu aldı. Kaptan-ı Derya'nın gemileri bu arada nehir yoluyla geliyorlardı. Ülkeye akın eden Türkler sadece Ravanj tabyalarında ciddi bir direnişle karşılaştılar. Ekim ayı başlarında Morava Nehri'nin sağ kıyısına geldiklerinde, Kara Yorgi, şansını bir muharebede denemeden kaçtı. Geride bıraktığı bütün voyvodaların elinden kalelerin tamamı alındı. En nüfûzlu olanlar, Kara Yorgi ile birlikte utanç verici bir biçimde Avusturya'ya kaçtılar ve Besarabya'ya gitmelerine izin verilene kadar çeşitli kalelerde gün geçirdiler. Sultan II. Mahmud, Sırp reayasının tamamına tekrar sahip olmuştu. Ancak halkın öfkesini dindirmek için bir tek piskoposun14 varlığı yetmiyordu. Bu yüzden sadrazam, asilerin Sultan'la barışmalarını sağlamak için, Tenoş'un, annesi doğumundan sonra zengin köylü Obren ile evlendiğinden, tıpkı ayaklanma sırasında ölen üvey kardeşi Milan gibi Obrenoviç (Obren'in oğlu) soyadını taşıyan oğlu voyvoda Miloş'a başvurdu. Rudnik, Pojega ve Alacahisar (Kruşevac) Büyük Knezi kabul edilen Miloş, derhal işe koyuldu. Hurşid Ahmed Paşa'nın Belgrad'ın yeni valisi Boşnak Süleyman Paşa'nın komutanları Belgrad dahil olmak üzere her yerde, knez veya serdar olarak kullanıldı. Bunların yanında her yerleşim merkezinde, ülkeye hiç acımadan silahlarla kazanılmış bir eyalet gibi muamele eden mütesellimler faaliyet gösteriyordu. Nihayet kurtulduğunu düşünen ülkede böylece tam bir kan ve soygun rejimi başladı. Sayısız masum ve suçlu köylü, hatta eski meclis üyeleri, voyvodalar ve yeni atanan serdarlar öldürüldü Pojega Manastırı başrahibi 1819 yılı sonlarına doğru kazığa bile çakıldı15. Ancak tüm bunların sorumlusu, acilen İstanbul'a dönen Hurşid Ahmed Paşa değil, yeni atanan Belgrad Valisi idi. Miloş, kaçarak hayatını kurtardı ve kısa bir süre sonra etrafına umut dolu savaşçılar toplandı. Takovo Kasabası'nda kilise önünde yapılan bir toplantı sırasında, 1815 yılında ayaklanma tekrar ilan edildi16. Yukarı Morava boylarında şimdi Hurşid Ahmed Paşa'nın kethüdasının emrindeki adamlara karşı vahşi bir iç savaş başladı. Bunların arasında kendilerine ganimet hakkı tanınan gönüllüler de vardı17. Türkler, tabyalarını kaybettiler ve birçok sipahi, daha yeni geldikleri toprakları tekrar terk ettiler. Yenilenleri hiç acımadan katletme geleneğine karşın, Miloş silahlarını bırakan herkesi affetti. Aslında kurtuluş maiyetinde milli bir ihtilalin lideri olarak değil, sadece halkının antlaşmalarla güvence altına alınmış haklarının savunucusu olarak hareket ediyordu 1815 yılının sonbaharında İstanbul'a yine bir Sırp elçi heyeti geldi ve Belgrad Valisi ile sekiz kişiden oluşacak maiyeti dışında tüm Türklerin uzaklaştırılması karşılığında vergileri düzenli olarak ödemeyi ve silahlarını teslim etmeyi vaat etti18. Hurşid Ahmed Paşa19, tam Rumeli ve Bosna Beylerbeyleri'ni de toplayarak savaşı büyük tarzda tekrar başlatmak üzere idi ki, Miloş sadrazamın huzuruna gelme cesaretini gösterdi. Sadrazam ise Miloş'un bir Türk dostu eşliğinde tekrar geri dönmesine izin verdi. İkinci bir ordunun başında bulunan Rumeli Beylerbeyi Maraşlı Ali Paşa, Hurşid Ahmed Paşa veya Selanik'e geçen Bosna Valisi gibi önce silahların telsim edilmesini talep etmeden, Sırplar için bir af çıkartılmasına meyilli görünüyordu. Bu arada Bosna Valisi'nin yerine Bekir Paşa getirildi20 ve eski İran elçisi Celaleddin Efendi*, Sırbistan'a Paşa olarak atanarak Niş'e geldi21. II. Mahmud, bu yumuşak siyaseti onayladıktan sonra, Türk ordusu ülkeye girdi. Semendire ve Belgrad derhal teslim oldu. Miloş, Belgrad'da halkının Çarigrad'daki çara [yani İstanbul'daki Padişaha] tâbi kalmak istediğini açıkladı. İstanbul'daki temsilcilerini muhafaza eden Sırplara bunun üzerine 1816 yılı başlarında vergiyi bizzat toplama ve bunun için Belgrad Valisi'nin yakınlarında bir kançılarya açma hakkı tanındı. Müsellimlerin yanında her yerleşim yerinde bir de knez görev yapacaktı. II. Mahmud, Mart ayında af belgesini henüz imzalamamıştı, ama Sırplara tanınan imtiyazları bizzat onaylayıp, güvence altına almıştı22. Miloş, Büyük Knez olarak kaldı ve Belgrad Valisi tarafından idam edilen Kançılarya başkanı ile yolda ölü bulunan Piskopos Nişiç'ten kurtulmayı bildi23. Kara Yorgi, Ruslar adına ayaklanmayı tekrar başlatmak üzere ülkeye geldiğinde, Miloş onu Belgrad Valisi Ali Paşa'nın emri ile gece vakti Semendire'de pervasızca öldürttü24. 1817 yılında milletin başı olarak konumu Divân tarafından resmen tanındı. Sultan II. Mahmud, 1820 yılında bu makamı bir fermânla onaylamaya meyilli görünüyordu ve Miloş, fermânın içeriğini dinlemek üzere, güçlü bir birlikle Belgrad yakınlarındaki Topçudere'ye geldi. Ama Sırplar, sipahilerin uzaklaştırılmasını ve Bükreş Antlaşması'nın yerine getirilmesini talep ettiler. Bu şartları Bâbıâli'ye aktaracak olan Sırp heyeti İstanbul'a geldiklerinde, sadrazam onları tutuklattı. Elçiler, imtiyazların Sırp milletinin tüm bölgelerini kapsayacak şekilde genişletilmesini istiyorlardı. Bu olay o kadar çok önemli değildi. Gerçekte Belgrad Valisi Maraşlı Ali Paşa'nın varlığına sadece tahammül ediliyordu. Müsellimlerin, evlerinin bulunduğu kale dışında hiçbir otoriteleri yoktu. Mahkeme yetkisi yine Sırpların elinde idi. Milli komite, tüm yetkilere sahip bir meclisti. Vergiyi toplayan, ölüm ve yaşam hakkında karar veren ve ülkenin her tarafına dağılmış bir şekilde sadece emirlerini bekleyen Hayduklardan ve Momkardan (yoldaşlar) oluşan büyük bir orduya sahip Miloş'un gücü, knezlerin – voyvodalar neredeyse yok gibi idi – ve Rum Ortodoks piskoposların çok üstünde idi. Belgrad Valisi'ni, mutlak gücünün sessiz bir seyircisi hâline getirmek için ayaklanma çıkartma tehdidinde bulunması yeterli idi. Bâbıâli, Sırbistan'da aslında verginin Miloş aracılığıyla zamanında ödenmesinden başka bir başarı elde edememişti. Yeniçeriler ve sipahiler ülkeyi terk ettiklerinden beri, savaşlarda Sırp ordusu kullanılamıyordu. Miloş, gerçekte asil düşünceli bir ihtilalci ya da özgür kalan bir halkın şövalye ruhlu lideri değil, aksine Pazvandoğlu, Tirsinikoğlu ve benzerleri gibi, sultanın otoritesini tanıyan, özel ünvanlar taşımayan ve olağanüstü imtiyazlara sahip olmayan, ama şahsi yetenekleri, derin ilişkileri ve her türlü duruma ayak uydurma becerileri sayesinde mutlak gücü ellerine geçiren ve yenilemedikleri ve yok edilemedikleri sürece kendilerine ses çıkartılmayan şahsiyetlerdendi. Bulgar Tuna boylarında ayanların rejimi sona ermişti. Boşnak Ağa, Silistre Valiliği'ne getirilen25 Pehlivanoğlu ile anlaşmaya varmak üzere Kasım ayında Bükreş'e geldi. Ancak Rusya'daki esaretinden yeni dönen Pehlivanoğlu çok geçmeden İstanbul'a çağrıldı26 ve her ikisinin de adı Osmanlı tarihinde bir daha geçmedi. Aynı şekilde yine Ruslar tarafından esir alınan Goşancalı27 [Halil Ağa] ve her yere korku salan Gavur Hasan da tarihten silindiler. Yılıkoğlu, 1812 yılı sonunda Boğdan'da tutuklandı28. Asileri bastırmak için bir yıl önce daha küçük ayanlara karşı ciddi tedbirler alınmıştı bile29. 1816 yılında ayaklanan Razgradlı Hasan Ağa, uzun süre tutunamadı30 Şumnu Valisi tarafından takip edilerek öldürüldü31. Kırcali eşkiyalarının32 kalıntıları olan ve köylerde her yeri yakıp yıkan siyah başlıklı delibaşlar da tarih sahnesinden silindiler. Bosna, aynı dönemlerde mahalli beylerin, son savaşta büyük hizmetlerde bulunan ve genelde ayaklanan Sırplara karşı yadıma çağrılan itibarlı kaptanların elinde idi. Bu beylerin arasında Dadiçler göze batıyordu. Ülkenin 15-20 bin nüfuslu yeni başkenti Travnik'in valisi, uzun bir süre Bosna'nın bu ilk beylerinin iradesine bağlı idi33. Dadiç, Ali Bey'in elinden Mostar'ı almayı başaramadı. Ali Bey'in oğlu Hacı da sultanın bu temsilcisine karşı başarı ile mücadele etti. 40 bin Katolik'i yöneten Fransiskenler – Rum Ortodoks Kilisesi'nin üyeleri 600 bin kadardı – ve Fransız konsolosunda34 huzursuzlar kimi zaman destek buluyorlardı. 1814 yılında ilk kayser birlikleri Mostar'a girdi. 1821 yılında Mostar halkı ayaklandı. Dadiçler Bosna'yı ebediyen terk ettikten sonra Celaleddin Paşa beylere ve ağalara tamamen boyun eğdirdi35. Dağlarda ise 40 bin Karadağlılar bağımsızlıklarını muhafaza ettiler36. Geniş bir bölgenin beyi ve kalabalık bir ordunun komutanı olmasına rağmen, her yıl 4-5 bin kese toplayan Serez Valisi İsmail Bey, reayasını her zaman kolladığı gibi, sultanın da her zaman sadık bir dostu olarak kaldı37. Serez ve civarı aslında miras hakkı ile birlikte, yanında hiçbir valiye izin vermek istemeyen ve özgürlüğüne paşa olarak Osmanlı Sultanı'nın kullarının saflarına katılmayacak kadar düşkün yaşlı beyin şahsi mülkiyeti idi38. Selanik'te yeniçeriler uzunca bir süre keyiflerine göre yaşamışlardı39. Onları dizginlemek için, Fransız eğitimi almış, matematik ve resimle ilgilenen İsmailzâde Yusuf Paşa buraya gönderildi. Balyabadra ve Halep'te valilik yapmış bu genç adam, gerçekten de burada örnek gösterilecek bir düzen sağlayabildi40. Fransızların 1806 yılında bir başkonsolos gönderdikleri41 İşkodra vilayetinin de miras hakkı vardı. Muhtemelen daha küçük Berat da babadan oğula miras bırakılabiliyordu42. Bölgeleri, gerçek bir Epir ve Tesalya Arnavut-Rum devletini oluşturan Tepedelenli Ali Paşa'nın bölgelerine bitişikti. İktidarı elinde tutan bu güçlü şahsın oğullarından biri olan Veli Paşa'nın kızı, İşkodra Valisi Mustafa Paşa ile evlenecekti. 1810 yılında Tepedelenli Ali Paşa'nın diğer oğlu Muhtar Paşa'nın adamları, yeni hanedanları bu bölgelerden sürmek üzere, İbrahim Paşa'nın oradaki beylerin himayesi altında sığındığı Avlonya'ya ve Berat'a akın ettiler43. Gardiki ve Ergiri Kasrı (Argyrokastron)'nı 1812 yılında topraklarına kattı44 ve halk arasındaki eski aile düşmanlarını acımasızca idam ettirdi Tepedelenli Ali Paşa, bu bahtsızları önce iki yüzlü bir davranışla af dileyerek alaya alıyor, sonra idam ederek cenazelerini ortada bırakmaktan zalimce bir zevk alıyordu45. Delvine Valisi Mustafa Paşa'yı, Bâbıâli tarafından tekrar makamına getirilmesine dair kesin emrine rağmen, kendi elleriyle boğdu46. Bu korkunç yaşlı adam ve oğulları, hem Pazvandoğlu'na karşı yapılan savaşlara, hem de serhad boylarındaki son seferlere katılmışlardı47. Yanya, Elbasan, Berat, Tırhala, İnebahtı, Eğriboz ve Mora48 valileri olarak Osmanlı Sultanı'nın ülkenin batısında ve güneybatısında vekilleriydiler. Tepedelenli Ali Paşa'nın, Ayamavra'nın ve Parga'nın kendisine verilmesini talep ettiği ve parasal yardım umduğu İngiltere ve Korfu'da erzak gönderdiği Fransa ile ilişkileri, haince düşüncelerin işareti değil, aksine her olaydan yarar sağlamayı bilen kurnaz bir adamın aldığı tedbirlerdi49. Yanya'daki Avrupa konsolosları Rose ve Pouqueville, Leake ve Giorgio Foresti, Ali Paşa'nın her sırrından haberdar oldukları ve üzerinde mutlak nüfûza sahip oldukları ile övünürken, aslında Ali Paşa tarafından genelde kendisi için daha olumlu bir hava yaratacak haberler yaymak için araç olarak kullanılıyorlardı50. Özgürlükten ve Rus dostluğu konusunda hayaller kuran Rumları ve Bâbıâli ile Fransa İmparatoruna savaş ilan eden (Haziran 1807) Yedi Ada Cumhuriyeti'ni dizginleyerek, Bâbıâli'ye büyük bir hizmette bulunuyordu. Asi Euthymios Vlahavas'ın yakalanması ve öldürülmesi de yine onun sayesinde oldu51. Tüm bunlara rağmen, 1813 yılında sultanın Epir'in bağımsız valisi ve oğullarına karşı bir sefer düzenlemek için hazırlıklar yaptığına dair söylentiler çıktı52. Gerçekte ise İstanbul'da hiç kimse böyle bir şey düşünmüyordu ve Osmanlı Sultanı, kendini Arnavutluk'un kurtarıcısı olarak ortaya çıkma cüretini gösterecek bu adama karşı herhangi bir harekette bulunmadan önce, daha zayıf asileri cezalandırmak zorunda kalacaktı53. Anadolu'da bağımsızlık ruhunun en önemli temsilcileri, Serez Valisi İsmail Bey'in toprakları büyüklüğünde veya daha geniş toprakların sahibi olan Karaosmanoğulları ve Çapanoğulları idi. Karaosmanoğullarının başkenti Bergama idi ve topraklarını o kadar hoşgörü ile yönetiyorlardı ki, Mora'nın Arkadya bölgesinden Rum aileler akın akın buraya göç ediyorlardı54. Ankara da Karaosmanoğullarının yönetiminde idi. Yine de itaatkârdılar ve son savaşlarda kendi bölgelerinin birliklerini orduya göndermişlerdi. Hatta Anadolu sipahilerinin başına bizzat geçmeyi bir onur sayıyorlar ve bu konuda komşuları Çapanoğulları ile yarışıyorlardı. Pazvandoğlu'na karşı verilen savaşa gerek Karaosmanoğullarının, gerekse Çapanoğullarının liderleri bizzat katıldılar55. 1811 yılının sonlarına doğru Slobozia Adası'nda Çapanoğulları reisi ve Karaosmanoğlu ailesinin oğullarından biri esir alınıp, Rusya'ya gönderildi56. Sultanı bu geniş toprakların gelirlerinden mahrum bırakmalarına rağmen57, Osmanlı Devleti'nin itibarını artıran bu hanedanlardan daha tehlikeli olanlar, komşuları ve İranlılar ile sürekli anlaşmazlık içindeki Derviş Paşa'nın ancak 1819 yılında hüküm giydiği58 Van'daki hanedanlar Erzurum ve Ermeni Dağları'nda yaşayan asilzâdeler – Selim Paşa'nın oğlu Ahmed, 1816 yılında asi olarak Çıldır Dağları'nda dolaşıyordu59 - Karaman reisleri, Antalya ve Rize vs. gibi sahil kıyılarını zorla işgal edenler ve hiçbir otoriteyi kabul etmek istemeyen derebeyleri ve eşkiya çetelerinin liderleri idi. II. Mahmud, savaş seferleri hazırlayarak, özellikle de kurnaz saldırılar ve birini diğerine karşı kışkırtarak hepsinden kurtulmak ve Anadolu yönetimine sadık ve kendisine bağımlı valileri getirmek için tedbirler aldı. Antalya ayanı uzun süren bir kuşatmadan sonra teslim olmaya zorlandı ve en azından hayatını kurtardı. Karaosmanoğullarının bir akrabası olan İzmir mütesellimi Kâtipoğlu, nüfusun dörtte birini oluşturan yeniçerilerin yardımı ile 1808 yılında isyan bayrağını çekti. Kâtipoğlu, Avrupa tarzında, kağıt oynayan ve Frenk dostları ile içki içen bir adamdı60. Kaptan-ı Derya Hüsrev Paşa üzerine gönderildi ve esir alınan asi daha sonra Midilli Adası'nda idam edildi. Bunun üzerine İzmir'e daha güvenli biri olan Hasan Paşa yerleşti61. 1814 yılında Sivas Valisi bir asiye ve bunu Rumkale'de himayesine alan bir beye karşı savaştı. Aynı vali, Trabzon Valisi ile birlikte Rize ayanının [Tuzcuoğlu Memiş Ağa] aşırılıklarını sona erdirdi. Çok geçmeden Bursa Valisi, Bilecik Beyi ve Osmanlı'nın beşiği olan Hüdavendigâr Sancağı'ndaki huzursuz derebeylerine karşı harekete geçme emrini aldı. Suriye'ye giden yol, bölgedeki asi ayanların uzaklaştırılması ile temizlendi ve Adana Valisi'nin yönetimine verildi62. Aynı dönemlerde Karaosmanoğulları ve Hadımoğulları hanedanları söndü. Böylece Yozgat'ta hüküm süren Çapanoğulları ailesi, Türkmen göçebe Yörüklerden gelen Anadolu'daki bu güçlü timar asilzâdelerinin tek temsilcisi olarak kaldı. Çapanoğullarının yılda 9 milyon Frank getiren mülklerine daha sonra Osmanlı Sultanı adına el konulacaktı63. Oğullarından Mehmed'in, Halep Valisi olarak yeniçerilerin te'dib edilmesinde64 Bâbıâli'ye hizmet etmiş olan Çapanoğlu'nun halefleri idam edildiler65. Aynı dönemde, Bâbıâli'nin bir dostu olan66 1797'de öldürülen Baban hanlarından Mehmed Han'ın aynı yıl İran tahtını ele geçiren yeğeni Feth Ali Han yönetiminde Rusya ile savaşa giren İran ile çok iyi ilişkiler kurulmuştu. Bâbıâli, Bükreş Antlaşması ile arabuluculuk görevini üstlenmişti. Suriye'de bütün insanların en vahşisi67 olan Cezzar Ahmed Paşa'nın hatırası henüz canlı idi. Fransızların, Marunîleri Bonaparte'nin seferi sırasında kendi taraflarına çekebilme umudu yanlış çıktı68. Sadece Abdurrahman Paşa tarafından ne yazık ki daha sonra yeniçerilerin hükmü altına girmesine yol açmak üzere69, şeyhinin tiranlığından* kurtarılan Halep'te yeniçerileri ile birleşen avam takımı 1813 ve 1820 yıllarında ayaklandı. Adı birçok kez geçen Sadrazam Hurşid Ahmed Paşa, ayaklanmayı bastırabilmek için ciddi tedbirler almak zorunda kaldı70. Vahşi Kürtler ile bu bölgelerdeki mücadeleler devam ediyordu ve 1817 yılında Halep Şehri'ni ele geçirmeye çalıştılar71. Şam'da II. Mahmud'un sadık bir hizmetkârı vardı Şam Valisi Süleyman Paşa. Sahillerde Trablusşam Valisi Said Paşa ve Akkâ Valisi Süleyman Paşa neredeyse bağımsız hüküm sürüyorlardı ve bu ikisinin halefi Abdullah Paşa, 1822-1823 yıllarında asi olarak ayaklandı72. 1810 yılının sonbaharında, sınır boylarındaki derebeylerinden bir diğeri olan Bağdat Valisi Süleyman Paşa hayata veda etti. Hasan Paşa ile başlayan (1702-1724) ve Ahmed, Süleyman, Ali ve Kerim Han'a karşı savaşıp, 1776 yılında Sadık Han tarafından ele geçirilen Basra'yı kaybeden Ömer Paşa (1764) ile devam ederek, yine bir Hasan Paşa ile Irak topraklarını yüzyıl boyunca neredeyse bağımsız olarak yöneten paşaların halefi idi. Süleyman Paşa, yerine geçmek için ölümünü planlayan gizli bir düşmanı olarak idam ettirdiği kethüdası Ahmed Bey aracılığıyla bu toprakları 30 yıl boyunca yönetmişti. Her yıl elde ettiği dört milyonluk gelirden sekizde birini İstanbul'a gönderiyordu. Emrinde 4 bin atlı, 2 bin piyade, 1.000-1.200 kadar sipahi ve en az 15 bin yeniçeri vardı73. II. Mahmud, paşanın ölümünden sonra oğlunun her türlü çareye başvurarak savunmaya çalıştığı servetine el koymak istedi. Bu amaçla Musahib Hâlet Efendi gibi kurnaz bir elçi oraya gönderildi. Yeni vali, paraları teslim etmeyi reddediyordu. Bunun üzerine komşu eyaletlerinin iki valisi üzerine gönderildi. Asi Paşa, aldığı bir mağlubiyetten sonra Kürtler tarafından öldürüldü ve yerine daha sakin bir vali getirildi74. Said Paşa, İran'la ilişki içinde olan memurlarından biri ile mücadeleye girerek, 1817 yılında bölgedeki huzursuzlukları tekrar canlandırdı. Said Paşa, Halep'e atanmış olmasına rağmen, vilayetinden ayrılmak istemedi ve bir taraftan İran yanlısı Baban Hanı Mahmud'u uzaklaştırmaya çalışan, ama bunda başarılı olmayan yeni vali Gürcü Davud Paşa ile mücadeleye girişti75. Paşa ünvanını taşıyan Kürt reisleri dahil olmak üzere, sınırlardaki diğer paşalar imtiyazlı yerlerini muhafaza ettiler76. Arap ıslahatçılar, Vehhabî lideri Abdülaziz'in ölümünden sonra da ilerlemeyi durdurmamışlardı77. Suud, 3-4 Nisan 1803 tarihinde önce Mekke'yi, sonra Medine'yi ve nihayet 1806 yılında Cidde'yi ele geçirdi. Araplar Zubeyr ve Basra önlerine kadar geldiler. 1808 yılında Şam halkına tefessüh, rüşvet ve dünyevi adaletsizliği temsil edenlerden uzak durma ve gerçek inananlara ve gerçek kardeşlik toplumuna katılmaları için çağrı yapıldı78. 1810 yılı Nisan ayında Vehhabîler bizzat İstanbul'da faaliyetler düzenlediler79. Sultan II. Mahmud, kutsal yerleri tekrar geri alabilmek ve Suriye üzerindeki tehlikeyi savuşturmak için Memlük beylerini ortadan kaldıran Mehmed Ali Paşa'ya başvurmak zorunda kaldı. Yeni Mısır Valisi hizmete hazır görünüyordu 1810 yılında sultana vergileri göndermiş ve parasal yardımlarda bulunmuştu80. Beylerin kesik kafalarını taşıyan son gemiyi de İstanbul'a göndermeden önce81, atlıları Cidde'deki diğer birliklerle buluşmak üzere çölden geçerken, oğlu Tosun Paşa'yı düzenli ve Fransızlar tarafından eğitilmiş piyadeler82 ile Süveyş üzerinden Arabistan'a gönderdi. Savaş 1810 ile 1811 yılları arasında tam iki yıl sürdü83. Önce Medine geri alındı ve 30 Ocak 1813 tarihinde, top atışları altında, Mısır Valisi'nin, bu kutsal şehrin oğlu tarafından tekrar geri alınan anahtarlarını getiren elçileri İstanbul'a geldiler. Mekke'nin anahtarlarını ise Mehmed Ali Paşa'nın diğer oğlu İsmail Bey daha sonra bizzat İstanbul'a getirdi. İlki 1517 yılında yapılan şenlikler tekrarlandı Kethüda Bey, anahtarları bir gümüş tabla üzerinde taşıyordu. Vehhabîlerin başkenti ise ancak 1818 yılında işgal edildi84. Bir yıl sonra Abdullah Ebu Suud, kışkırtıcı ve asi olarak İstanbul'da boynu vurularak idam edildi85. Ancak Batı Arabistan'ı kendine bırakan ve şimdi de eyaletinin güneyindeki Nübya topraklarını ele geçiren86 Mısır Valisi'nin gücünün çok yakın zamanda nelere mâl olacağını İstanbul'da daha henüz kimse tahmin bile edemiyordu. II. Selim'in yarım bırakmak zorunda kaldığı bir şeyi gerçekleştirmek istiyordu Tıpkı Bizans dönemlerinde olduğu gibi, bir başkentten çok daha fazlası olan İstanbul'da düzeni tekrar sağlamak asi tüm unsurları uzaklaştırıp, yok etmek sürekli ayaklanmaya hazır yeniçerilerin disiplinsizliğini bastırmak ve Batı'dan esen ihtilal rüzgârlarını durdurmak. Sürekli tekrarlanan endişe verici olaylar, bir ayaklanma neticesinde tahta cülûs eden II. Mahmud'un bir otokrat olarak haklarının azaltılmasına asla tahammül etmeyeceğini bariz bir şekilde gözler önüne seriyordu. 1811 yılında namlı bir serdengeçti olan Kerim Ağa, belki bir komplo kurmak, ama kuvvetle muhtemel olarak namlı bir halk önderi rolünü üstlenmek üzere askerî ordugâhtan İstanbul'a geldi. İşe önce kendi mahallesinde emrivaki bir zorbalıkla cebini doldurmakla başladı Yeni bir ev inşa etmek isteyen her Hristiyan, ona belirli bir bedel ödemek zorunda idi. Bunun üzerine topçubaşına derhal işini bitirme emri verildi ve Kerim Ağa, Boğaz'daki kalelerden birinde idam edildi87. Yeni açtığı ve kundakçılık, cinayet ve benzer kahramanlıklar için sipariş aldığı kahvehanesi hemen kapatıldı. Mahalle sakinleri artık Kerim Ağa'dan fahiş fiyatlarla et satın almak zorunda değildiler88. Bekâr Odaları diye anılan ve firarî veya serkeş askerlerin oturduğu, ancak etraftaki evler için birer dehşet hâline gelen yerler yıkıldı, gerçek yeniçeriler kışlalarına gönderildi ve yeniçeri olarak etrafta kibirle dolaşan ve huzursuzluk çıkartan serseriler ve avareler denize atıldılar89. Böylece İstanbul ve Galata'daki askerî tezvirat nihayet sona erdirilmişti90. II. Mahmud ise İstanbul'un çevresindeki gezilerde Rum ve Ermeni kızların kendisini seyretmesine izin veriyordu ve bir seferinde Tarabya'da St. Johannes Kilisesi'nin önünden geçerken, mihrabın önünde yanan sayısız mumun yanına kendi adına da bir mum yakılmasını emretti91. Hurşid Ahmed Paşa'dan sonra devletin mührü yetenekli hiçbir devlet adamına teslim edilemedi. II. Mahmud'un sadrazama ihtiyacı olmadığı gibi, nâzırlarına da güveni yoktu hatta savaş zamanlarında sadrazamın çadırında bir casus bulunduruyordu92. En büyük özelliklerinden biri, kimsenin nüfûz edemediği bir ihtiyatlılık gösteren bu üstün yetenekli adam, gün geçtikçe Türkiye'de emsaline nadiren tesadüf edilen bir olay hâline geliyordu93. 1809 yılında oğlu Mustafa*, 1811 yılının Kasım ayında bir diğer oğlu** dünyaya gelen ve böylece artık Osmanlı tahtının tek temsilcisi olarak kalmayan94 II. Selim'in hedefiyle aynı idi Yeniçerilerden kurtulmak ve yerine yeni daimi bir ordu kurmak95. İstanbul'da böylesine rahat bir yönetim sürebilmesinin tek sebebinin, yeniçerilerin yokluğu olduğunu ve geri geldikleri takdirde bunun, sağladığı düzen, asayiş ve iyi idarenin sonu olacağını biliyordu. Sırbistan'daki huzursuzlukların uzamasına belki de yeniçerileri meşgul etmek için göz yumuyordu. Burada sürdürülen savaş bu arada 1810 ve 1811 yılları arasında çok büyük kurbanlar almış ve geri dönen ordu eski önemini yitirmişti. Sultan II. Mahmud, bundan dolayı daha da cesaretlenerek, nihai darbeyi vurmak gerektiğine inanıyordu. Bu iş bütün zamanını ve ilgisini alıyordu. Batı'da sürekli değişen olaylara katılmak istemediği gibi, katılması da mümkün değildi. Besarabya'yı kaybetmesine birçok acı tecrübe yaşamasına neden olan Napoleon'un kalıcı bir rejim kuramamış olması onu memnun ediyordu. Devrilen müstebid, Elbe Adası'ndan geri döndüğünde başkentte ve eyaletlerde yaşayan Türkler, Napoleon'a karşı mücadeleye yardımcı olmak üzere toplantılar düzenliyorlardı96. Rus Çarı tarafından kurulan Kutsal İttifak'ı kimi çevreler Osmanlı Devleti için bir tehdit olarak görüyorlardı, ama böyle bir tehlike gerçekleşmedi. 1814 yılı Nisan ayında atanan ve Haziran'da tekrar görevden alınan97 yeni reisülküttap olarak Galib Efendi, II. Mahmud'un dış siyaseti için, ayanlarla başarılı bir şekilde mücadele eden Hâlet Efendi'nin iç siyasette yaptıklarını başarıyordu. Her ikisi de tehlike altındaki devletin emniyetini ve güçlendirilmesini düşünüyorlardı. Kutsal İttifak'ın üç üyesinin [RusyaPrusya-Avusturya] yürüttüğü siyaset sadece Avrupa'daki statükonun muhafaza edilmesinden başka bir hedefe yönelik olmadığı anlaşılınca, Bâbıâli de uzunca bir süre aralarında sürekli anlaşmazlıklar çıkan elçilerin mücadelelerinden dolayı çıkan huzursuzluklardan kurtuldu. Avusturya'nın Sırbistan'daki karışıklıklara müdahale edebileceğine98 İngiltere'nin bir konsolos atadığı Kandiye'yi ele geçirmek istediğine ve Kıbrıs ile Takımadaları da ilhak etmeyi düşündüğüne99 ve Bağdat'taki karışıklıklarda İngiliz diplomasisinin de parmağı olduğuna100 dair endişelerin yanlış olduğu çok geçmeden anlaşıldı. II. Mahmud'u sürekli olarak talepleri ve tehditleri ile baskı altında tutan tek devlet Rusya idi. İstanbul'a geri dönen elçi İtalinski, 1814 yılında Bükreş Antlaşması hükümlerinin yerine getirilmesini talep etti, hem de Rusların Kuban bölgesini ve Mingrelya'yı henüz boşaltmamış olmalarına rağmen101. Ayrıca Bükreş Antlaşması'nın 3. maddesi uyarınca Boğazlar'dan geçen Rus gemilerinin Osmanlı memurları tarafından yoklanmamasını talep ediyordu102. Bunun dışında Besarabya'nın sınırları103 hakkında müzakereler başlatıldı, ama Rusya'nın öne sürdüğü taleplerin aşırılığından ötürü bu müzakereler oldukça uzun sürecekti104. İngiltere, Avrupa barışı lehine arabuluculuk teklif etti (Mart 1815). Rusya adına, sultana garanti vermeye hazır görünüyordu ve Rus Çarı, bu garantiyi bizzat kabul edeceğini söylüyordu105, ama bu tekliflerden de olumlu bir sonuç çıkmadı. Yeni elçi Gregor Strogonov, 1816 yılında İstanbul'dan ayrılan İtalinski gibi inatçı idi. 1812106 yılında akdedilen barışın sözde Bâbıâli tarafından onaylanmayan Ek maddelerinin (Article séparés) yerine getirilmesi için baskı yapıyordu. Buna göre yeni sınır, önce belirlenen hatta uyulmadığı, hatta uyulması mümkün olmadığı için, eski Ceneviz Kalesi'nin bulunduğu yer dahil olmak üzere Tuna'nın kolu olan Kili'deki adaları da kapsayacaktı107. Bâbıâli, biraz direndikten sonra 1817 yılının Eylül ayında baskılara boyun eğdi ve Ruslara sadece adı geçen adaları terk etmekle kalmayıp, Türklerin derhal temizletip, tahkim ettirdikleri Sulina koluna kadar ıssız bölgenin tamamını bıraktı108. Silistre ve İbrail'de de derhal yeni tahkimat çalışmaları başlatıldı109. Tüm bunlara rağmen Rusya'nın İstanbul'daki diplomatik savaşı, çeşitli olaylarla beslenerek devam etti. Kimi zaman Sırp meselesi öne sürülüyordu kimi zaman Boğdan Prensi Skarlat Kallimachi antlaşmaya aykırı vergiler talep etmiş ve buna itiraz eden kibirli Yaş konsolosuna hakaret etmişti110. Bâbıâli, bu esnada müdahale hakkının bu kavgacı konsoloslara değil, sadece ve sadece elçiye ait olduğunu111 ve sürekli müdahaleler sebebiyle Romen prensliklerinde gerçek bir hükümetin iş başına gelmesinin mümkün olamayacağını112 özellikle vurguladı. Kimi zaman da müzakerelerden sorumlu113 özel bir nâzır tarafından yürütülen müzakerelerde Asya'daki sınırlar söz konusu ediliyordu. Bir seferinde Rus tebaanın çeşitli şikâyetleri bir diğerinde ülkesinin kanını emdiği bilinen Eflak Prensi Karaca'nın 1818 yılı Ekim ayında firar ettiği haberi geliyordu İstanbul'a ve Strogonov, kaçan prensin yerine geçecek olan halefinin, kaçak prens hakkındaki iddialar incelenmeyip, her iki devlet tarafından kabul edilen azlinden ve 1802 tarihli antlaşma ile belirlenen yedi yıllık yönetim süresi sona ermeden, hemen atanmasına karşı çıkıyordu114. Bu itirazlar aslında ciddi değildi ve Strogonov, Bâbıâli'den aldığı nazik bir cevaptan sonra, yeni Eflak Prensi Aleksandru Sutzo'yu kabul edip, karşılamakta tereddüt etmedi115. Aleksandru Sutzo, selefinin kalan süresi de hesaplandığında, 1802 tarihli hatt-ı şerif uyarınca sekiz ay fazla iktidarda kalacaktı116. Tüm bunlar elçinin emrivaki bir şekilde talep ettiği yeni bir toplantıda Karaca'nın, Bâbıâli'nin aşırı talepleri ve tehditleri sebebiyle sultanın kendi haznedarı tarafından kaçmaya zorlandığına dair, Sultan'ı küçük düşürücü kanıtları sunmasını engellemedi117. Bu kadar çok, küçük düşürücü müdahalelerin tecrübesinden geçen II. Mahmud, artık hiçbir toplantıya izin vermek istemeyince Rus Çarı, Bükreş Antlaşması'nın henüz yerine getirilmemiş maddelerini hatırlatmak üzere sultana bizzat bir mektup gönderdi (Nisan 1819)118. II. Mahmud, nazik bir biçimde bu gibi müzakerelere daha fazla katılmayı reddettiğini bildirerek cevap verdi. Bâbıâli ayıca Petersburg kabinesine Sırpların mutlu ve memnun olduklarına dair garanti verdi119. Böylece nota alışverişi bir süreliğine durdu. Strogonov, 1820 yılının Mart ayında tekrar eski meseleleri gündeme getirdiğinde, kendisine asıl Bâbıâli'nin daha önce de belirttiği gibi, Asya'daki sınırların kesin olarak belirlenmesini talep etme hakkına sahip olduğu bildirildi120. Buna rağmen II. Mahmud, son barışın mimarlarından Nişancı Hamid Efendi'yi ve kısa bir süre önce onurlu bir şeklide makamından azledilen Skarlat Kallimachi'yi Rus elçisi ile görüşmek üzere temsilcileri olarak atadı121. Strogonov, özellikle Osmanlı-Rus savaşına katılan herkes için genel bir af istiyordu122. Romen prenslerinin zorbalıklarına da yine itirazlar geliyordu123. Nihayet Sırplar için de yeni imtiyazlar isteniyordu124. Yaşlı Aleksandru Sutzo'nun ölümünden sonra eski Rus subayı Vladimiri (Vladimirescu) Tudor'un Olti bölgesinde Sırpları örnek alarak isyan bayrağını çektiği haberinin gelmesi ile müzakereler yarıda kesildi. Tudor, Sırpların Makedonski ve Hacı Prodan gibi liderlerini yanına almıştı125 ve onlar gibi adalet ve zavallı halkın esirgenmesi çağrısında bulunuyordu. Çok geçmeden ayrıca gelecekteki Daçya Kralı Konstantin'in oğlu General Aleksander İpsilanti126, Rus kardeşleri Nikola ve George ve Besarabya127 komutanı General Benningsen'in eski yaveri, Yarbay Prens George Kantakuzen'in, Hâlet Efendi'nin musahibi olan yeni Boğdan Prensi Mihail Sutzo ile gizlice anlaşarak, Yunanlıların özgürlüğünü ilan etmek üzere Prut Nehri'ni aştıkları haberi geldi128. Takımadaların aslında küçük cumhuriyetler oluşturan sakinleri, Rusların kendi Hristiyan özgürlükleri için yapılan bir mücadele gibi kabul ettikleri davasını desteklemek için ellerinden geleni yapıyorlardı. Ancak eski tiranlarının intikamına terk edildiklerinde, bir çoğunda İstanbul'un başına bir Rus Çarı getirmek isteyen Çariçe Katerina'ya duyulan tapınılası sevgi, nefrete ve tiksintiye dönüştü. Savaş zamanında birçok Rum Rusya'ya, özellikle de kendilerine geniş kapsamlı imtiyazların tanındığı Kırım'a göç etmişti. Bunların arasında önemli dinî ve kültürel şahsiyetlerin yanı sıra casus ve propagandacı olarak kendi dindaşları ve soydaşları arasında hizmet verebilecek eğitimli subaylar çıktı. Bunlardan biri, 1810 yılında Türklere karşı savaşta hayatını kaybeden General Papadopulos'tu1. Bu subaylar, son savaşta düşmanlıkların başlatılması için çalışmışlardı2. Ancak askerî ünvanlarla da olsa, ajan olarak kullanılan Barozzi, Rodofinikin, Kiriko ve Bükreş'teki yeni genel konsolos Pini gibi Rumlar, Avusturyalıların, hatta İngilizlerin hizmetinde bulunan soydaşlarından çok farklı değildiler. Sadece 1812 yılında Amiral Çiçagov'a Bükreş yolunda eşlik eden Kapodistrias'ın devrimci bir geçmişi vardı3. Fransız İhtilalinin ruhu, eğitimli birçok Rum arasında büyük bir heves uyandırdı. Yeni Yunan dilinin ıslahatçılarından4 biri olan Koray Altona konsolosu olup, ve Romen prensliklerinde aynı makama talip Konstantin Stamati5 Eflak'ta rahip ve öğretmen olarak görev yapan Polizoi Kontu6, birçok başka yabancının yanı sıra Paris'teki kanlı olayların şahidi olmuşlardı ve özgür bir Hellas (Yunanistan) görme umudunu taşıyorlardı. Bir süreliğine Bükreş'te yaşamış genç bir Makedon olan Velestinolu Rhigas, kendisini özgürlük ozanı, Rum Marseillaise (milli marşının) bestecisi hâline getiren özgürlük ruhunu Paris'ten alıyordu. Rhigas, harekete geçmek istiyordu, ama 1798 yılında Viyana'dan Belgrad'a giderken Avusturyalılar tarafından Belgrad Paşası'na teslim edilerek7, hayatını kaybetti8. Rumlar, Fransız bayrağı altında Mısır'da da savaşmışlardı9. Liderleri her fırsatta Rumların kurtarılmasından bahseden ve Olimpiyatlara göre hesap yapan İyon Cumhuriyeti'nin kurulması10 Epir, Mora ve adalarda Fransız ve İngiliz temsilciklerinin açılması Makedonya'da belki de kovulan Sardunya Kralı için11 yeni bir devlet kurma projeleri ve Tepedelenli Ali Paşa'nın faaliyetlerinden dolayı Olimpos Dağları'nda ve Arnavutluk vadilerinde Palikarların ve Harmatolların direnme gücünün ve maceraperest ruhunun canlanması, Osmanlı İmparatorluğu'nun her yerindeki Rum nüfusunun bazı kesimlerinde yeni ihtiyaçlar uyandırmaya katkıda bulunmuştu. 1800 yılından önceki Osmanlı-Rus savaşlarından örnek gösterilen savaşçı isimleri ve kahramanlıklar da kalmıştı. Ayrıca Fransız serbest düşünürlerin [Farmasonlar] kaleme aldıkları eserlerin tercümesi ve Viyana'da Anthimos Gazis yönetiminde Bilgin Hermes 12 adlı eserinin baskısı ve buraya nüfûz eden Batı ruhu ile aydınlanan Yaş ve Bükreş topluluğunun da bunda katkısı büyüktü. Yurtdışında Macaristan'da, Peşte'de, Viyana'da, Trieste'de, Marsilya'da ve Londra'da yaşayan Rum ve Eflak , yani Romen asıllı tüccarlar, bu harekete büyük katkılarda bulunmuşlardı. Aralarından yavaş yavaş bugünkü Yunanistan'ın ve tüm Yunanlıların çok şey borçlu oldukları ve bilimin, edebiyatın ve eğitimin çok büyük destekçileri olan Rumlar çıkmaya başlıyordu. Cömertlikleri sayesinde İstanbul, Selanik, İzmir, Sakız Adası ve Pathmos kolejleri oluşturuldu. Bükreş ve Yaş'ta daha ünlü olan kolejler ise yine orada hüküm süren Rum asıllı prensler sayesinde kurulmuştu13. Rusya, 1806 yılında Osmanlı Sultanı'na karşı düşmanlıklara başladığında, Rumları ayaklanmaya teşvik etmek için her yola başvurdu. Baba İpsilanti, birçok Romenin yanı sıra Rusya'dan gelen Rumlar arasından 3-4 bin kişiden oluşan bir ordu kurdu14. Albay Nikola Pangal komutasında bu ordu daha sonra Rum reayanın toplanma merkezi olacak Makedon Cephesini oluşturdu15. Ama bu Yunan-Makedon Gönüllüler Alayı 1807 yılının Eylül ayında tasfiye edildi16 ve askerlerinin ödenmemiş ücretlerini talep eden Pangal, zorunlu olarak Rusya'ya gitti17. Fransızlar, daha sonraları da Pangal'ın beyannâmeleriyle tahrik edilen Rum nüfusun, özellikle de Mora ve Takımadalarında yaşayanların Osmanlı Sultanı'na karşı ayaklanabileceklerinden endişe duyacaktı18. Selim tarafından kurulan Avrupa Tüccarı Zümresine üye en zengin Rum deniz tüccarlarının, genelde Rus beratlıları olarak, yani Rusya'ya tâbi olduklarını gösteren bir berat altında yaşadıkları İpsara (Psara) önlerine gelmişti bile20. Ama İpsaralılar, Rus hakimiyetinin bu bölgelere tamamen yerleşmesine kadar21 beklemek istedikleri cevabını verdiler. Dimitri Murusi, 1812 yılının yaz aylarında Kapodistrias'a soydaşlarının taarruza hazır olduğunu bildirdi22. Bükreş Barış Antlaşması, Sırplara yapılan ihanet ve barışın muhafazası için kurulan üçlü [kutsal] ittifak, şimdilik ortaya atılan bu girişimleri engelliyordu. Rumlar, bunun üzerine Rusya'ya dayanmak yerine, zabtiye tarafından yapılan tüm denetimlere rağmen, baskı altındaki milletlerin komplolar kurarak, gizlice milli ve siyasi müstebitlere karşı savaşı hazırlayan güçlü ve gizli hareketine katıldılar. İlk Rum özgürlük birlikleri o dönemlerde kuruldu. Daha 1814 yılında Elbe'den geri dönen Napoleon'un onayı ile Paris'te eski İstanbul elçisi ve Yunanlıların eski bir dostu olan Choiseul-Gouffier'in himayesi altında böyle bir topluluk oluştu. Topluluğun kardeşlerinden biri olan Athanasius Tsakaloff, bunun üzerine Paris'ten yola çıkarak, Bükreş ve Moskova'ya geldi ve topluluğun yeni şubelerini oluşturdu Rusya'nın bu eski kutsal şehrinde ve Odessa'da bu topluluk kısa bir süre sonra çarın yardımı ile gerek Kara Yorgi'nin geri çağrıldığı Sırbistan'da, gerek Mihail ve belki de Aleksandru Sutzo'nun birliğe üye oldukları Romen prensliklerinde, gerekse prensleri sürekli değişen ve çoğunlukla idam edilen Manya başta olmak üzere23 asıl Türk eyaletlerinde ayaklanmalar çıkartmayı amaçlayan Dostluk Cemiyeti'ne (Etnik-i Eterya) dönüştü24. Komploculardan biri olan Skufas, İstanbul'daki Rumlarla ilişkiler kurmak üzere o güne kadar yaşadığı Odessa'dan İstanbul'a geldi. Liderlerin çoğu Romen prensliklerinde konsolos Pini'nin şahsiyetinde çalışmalarını destekleyen önemli bir dayanak buldular. Kısa bir süre sonra Karaca Paşa'nın muhafız birliklerinin başında bulunan Arnavut Yordaki, özgürlük savaşında hayatını kaybeden Sırp Hayduk Veliko'nun dul eşi25 ile evli olan Sava ve Farmaki'yi ve aralarında Argaş'ın geveze piskoposu Hilarion'un da bulunduğu Rum ruhban sınıfının bir bölümünü yanlarına çekmeyi başardılar. Yordaki ve Hilarion, Romen Tudor'u Olt bölgesindeki Pandorları ile sosyal ve milli açıdan Rum değil, Romen karakterini taşıdığı, hatta Rumlara tamamen karşı olduğu kısa bir süre sonra anlaşılacak olan26 hareketi başlatması için baskı yapıyorlardı. General Aleksander İpsilanti, 1820 yılının Nisan veya Haziran ayında resmen lider olarak seçildi. Selametin ayaklanmadan değil, kilise ve kültürden geleceğini savunan27 Kapodistrias, Rus Çarı'nın batıda daha yeni kurulan eski düzeni tehlikeye atan ihtilallerin yapıldığı bu dönemde ayaklanmaya karşı olduğunu açıklamış olmasından ötürü, lider seçilme onurunu reddetmişti. Ancak İpsilanti, niyetlerini hiçbir şekilde saklamayan komplocuların önerisini sevinç ve gururla kabul etti. Özgürlük davası için gerçek ve dürüst bir heves göstermiş olan bir prensin oğlu bir muharebede kolunu kaybetmesine neden olduğunu düşündüğü Napoleon'un tiranlığına karşı çıkan bir savaşçı ve aralarında çariçenin bizzat bulunduğu birçok önemli şahsiyetin dostu28 olarak Aleksander İpsilanti bu görev için biçilmiş kaftandı. Romen prensliklerinde birçok Rum ile iyi ilişkiler içinde olması sebebiyle, Rus Çarı'nın şerefine gölge düşürmemek için reddetmesine rağmen, savaş alanı olarak Romen prenslikleri seçildi İpsilanti'nin Yaş'a gelmesi ile 24 Kasım 1820 tarihinde ayaklanma işareti verilecekti. İsyan bayrağı çekildikten sonra, Tudor'un emrindeki Pandorların yardımı ile Vidin üzerinden Kara Yorgi'nin Sırpları ile birleşme gerçekleşecekti. Ancak büyük ihtilal projesinin bir bölümünü oluşturan bu kısım, Kara Yorgi'nin idam edilmesi29 ile engellendi ve yerine geçen Miloş her türlü teklifi geri çeviriyordu30. Filibe'nin Fenerli piskoposu ise aksine umut vaat ediyordu. Ama ihtilalinin başlangıç noktasını artık Mora'da Manya31 bölgesine aktarmak için çok geç olduğundan İpsilanti, babasının ve dedesinin bir zamanlar hüküm sürdükleri Boğdan ve Eflak'ta şansını denemeye karar verdi. Başkası olmasa da serhad boylarındaki asiler ile Aleksander İpsilanti'nin kardeşi Dimitri'nin Mora'da ayaklanmaya teşvik etmeye çalıştığı asiler arasındaki bağlantıyı Tepedelenli Ali Paşa oluşturacaktı. Tepedelenli Ali Paşa, 1819 yılının Mayıs ayında 15 yıldır bu sahilde Hristiyanların elinde kalan tek nokta olan32 ve arkontların ihaneti sebebiyle Fransız müdafaa birliklerini buradan kovan33 İngilizlerin de göz koyduğu Parga'yı işgal etti, ancak Parga sakinlerinin Korfu'ya taşınmalarına izin verdi. Bu sayede gücü doruğuna çıktı, ama İstanbul'a kaçan düşmanları bu fırsatı onu devirmek için kullandılar. Hâlet Efendi, bu zorbaya, kan emiciye ve sultanın en sadık hizmetkârlarının katiline karşı defalarca yapılan şikâyetlere nihayet kulak verebilmekten çok memnundu. Ama Tepedelenli Ali Paşa 1820 yılının Mayıs ayında Arnavutlarını etrafına toplayarak, Rumlara yazılı olarak taahhüt edilen özgürlükleri vaat ederek, kendine Rumlar arasında da yandaşlar buldu. Temmuz ayında bir fermân ile İstanbul'a çağrıldığında, kendini sultana kafa tutacak kadar güçlü sayıyordu34. Marko Botsaris, Odisseus ve diğer ünlü Epir liderleri onunla birleşiyordu ve Tepedelenli Ali Paşa, nihai bir muharebe esnasında doğrudan Rus Çarı'na başvurabilmeyi umut ediyordu. Tepedelenli Ali Paşa'nın Tesalya'yı tekrar ele geçirme girişimleri başarısız oldu. Yanındaki şahısların ihanetine maruz kaldı ve iki oğlu hiçbir direniş göstermeden Anadolu'ya esir olarak gitti. Ancak Ekim ayında Yanya'yı ele geçirmek üzere, eski düşmanı İsmail Paşa'nın komutasındaki birlikler Yanya önlerine geldiklerinde, yandaşları yine güvenilir olmadıklarını gösterdiler. O güne kadar tiranları olan Tepedelenli Ali Paşa'ya karşı savaşmak için buraya çağrılan Suliyotlar ve Botsaris, Aziz Nikolas (6 Aralık) gününde Tepedelenli Ali Paşa ile bir antlaşma yaparak, Osmanlı karargâhından ayrıldılar. Tepedelenli Ali Paşa'ya Ocak ayında kuşatmacıların saflarını kırma teşebbüsüne yardım etmediler ve o güne kadar her yere korku salan müstebit, uzunca bir süre kalesinde kuşatma altında kalacaktı. Şehri tekrar ellerine geçiren Suliyotlar artık, Hurşid Ahmed Paşa kuşatmanın yönetimini devraldıktan sonra bile, Epir'in en güçlü ordusunu oluşturuyorlardı. İpsilanti'nin kardeşleri işte bu ordunun yardımına güveniyorlardı35. Aleksander İpsilanti, ateşli ama çift anlamlı sözlerle Boğdan halkına seslendi, fakat Romen sözcüğünü kullanmaktan titizlikle çekindi ve Eflaklara daha sonra Daçyalılar diye hitap etti. Moldovya diye adlandırılan bu yerin insanları , tanrının yardımı ve merhameti ile Yunanistan'ın bugün tiranların zorbalığından kurtulmak için bayraklarını kaldırdığını ve özgürlük istediğini öğrenmeli idi. İşte kendisi de anavatanlarının haklarının yorulmak bilmeyen savunucusu36 Mihail Sutzo'nun huzurlu iktidarına halel getirmeden, oraya gidecekti. Anavatanının borazanlarının kendisini çağırdığı o yere diye yazıyordu. Boğdanlıların ortaya çıkabilecek birkaç çaresiz Türk'ten korkmalarına gerek yoktu, zira onları cüretkârlıkları için cezalandıracak korkunç bir güç hazır bekliyordu37. Bu korkunç güç tabii ki İpsilanti'nın, dostu Voronzov'un Besarabya birliklerinin kısa bir süre sonra Prut Nehri'ni geçeceklerini umut etmesine rağmen, adını ortaya atmak istemediği Rusya idi. Romen prensliklerindeki boyarları, özellikle de çoğu artık Romenleşmiş olan Rum asıllı olanları Rusya'nın desteğini dolaylı olarak ortaya atarak kendi tarafına çekmeyi başardı. Bunlar, tüm makamlarını ve gelirlerini kaybedebilecekleri Yunan özgürlüğünün tarafına geçmektense, Bükreş ve Yaş'taki hükümet ve Boğdan ve Eflak'ta saraylardaki yüksek mevkiler veya kazanç getiren makamlar için herşeyi feda etmeye hazır olan Fenerlilerdi. Soydaşları ayrıca Osmanlıların teveccühü sayesinde Bulgaristan ve Sırbistan'da yüksek gelir getiren piskoposluk makamlarını ellerine geçirmişlerdi ve son zamanlarda Sırbistan'ın Boğaz'daki Rum asıllı aileler için üçüncü bir prenslik hâline dönüştürülmesini umut edebiliyorlardı38. II. Mahmud'un serhad boylarındaki Romen tahtlarının sadece Kallimachi, Sutzo – iki kolu – ve Murusi ailelerinin belirli kollarının fertlerine verilebileceğine gelecekteki Romen prenslerinin önce Bâbıâli'de tercüman veya daha önce donanma tercümanı olarak görev yapmak zorunda olduklarına ve tüm boyar ailelerinin bu dört hanedandan birine dayanmak zorunda olduğuna dair tedbirleri, gerçi Hançeri ve Argiropulos gibi aileleri derinden yaralamış ve beklentilerini yok etmişti, ama çoğunluk bu tedbirlerde Romen tahtları için yapılan mücadelelerin ve İstanbul'da Rusların entrikalarının sonunu görüyorlar ve en yüksek makama ya da onurlu bir boyar kaftanına kadar gidebilecek güvenli, sakin ve tehlikesiz bir kariyer ile yetiniyorlardı39. Güya Silistre Kalesi'nin harabelerinde bulunan ve Rumlar için Türklerin baskısından kısa bir süre sonra kurtulacaklarına işaret eden bir kehanet Boğdan'a yayılmaya başladığında, Skarlat Kallimachi, bu tahrik edici broşürlerin tamamını yok ettirdi40. Yine de Boğdan'ı yönetenler Rus Çarı'nın iradesine karşı gelmeye alışık değildiler. Bu yüzden İpsilanti çok sıcak bir karşılama olmasa da, en azından hiçbir direnişe maruz kalmadan karşılandı. Büyük hizmetler vermiş bir ruhban olan Metropolit Veniamin Costachi, Rumların yönetimi altındaki Üç Hiyerarşi Kilisesi'nde Aleksander İpsilanti'nin kılıcını bizzat beline taktı. İhtilalin liderlerine kurulacak özgürlük ordusu için çeşitli milletlere mensup bekâr gençlerden gönüllü toplamalarına izin verildi. Bunun dışında onlara yardım edecek hiçbir unsur bulunmuyordu. Rus askerlerinden hiçbiri ile karşılaşmayan Sutzo geri çekildikten sonra - ki Rus askerlerini görmüş olsa müstakbel gelişmeleri daha da bir huzur içinde bekleyebilirdi41 - tüm güç prensler İpsilanti ve Kantakuzen'in eline geçti. Yaş'ta ve daha sonra Kalas'ta (Galati) kaderlerini öngörememiş bahtsız Türk tüccarlar amansızca katledildildiler. Mavroforlar diye adlandırılan ve başlıklarında kurukafa işaretleri taşıyan yeni ordu Mart ayında Focşani üzerinden Bükreş'e yöneldi. Ama Tudor, yanındaki köylüler ile başkente doğru yola çıkmıştı bile. Bakış açısı gittikçe daha fazla milli Romen görüşüne dönüyordu. İhtiyatlı bir adam olarak, şerefine gölge düşürebilecek herşeyden kaçınıyordu Yetenekli bir ordunun başında, Metropolit Dionisios Lupu ve henüz Bükreş'te bulunan boyarların onayı ile - ki vekillerini buraya göndermiş olan yeni Eflak Prensi Skarlat Kallimachi'yi kabul etmeye niyeti yoktu - yeni olayların gidişatını beklemeye karar verdi. Tudor, 30 Mart'ta Cotroceni'de karargâh kurup, başkent halkının kendisini Domnul Tudor (Prens Tudor) olarak karşıladığı başkente girdikten sonra, Sava'nın çok da sadık olmayan Arnavutları başkentin tepesinde henüz kuşatılmış olmalarına rağmen, İpsilanti herhangi bir çatışmaya girmeyi akıllıca bulmuyordu. Yordaki ve Farmaki, Tudor'un üzerine gönderilirken, İpsilanti'nin adamları Pandorlarla birleştiler. Tudor, yapılan görüşmede Rumların ülkesi olmadığı gerekçesi ile Eflak'ta işbirliğine dair teklifleri kararlı bir biçimde reddettikten sonra, Rumların başkomutanı İpsilanti Tırgovişte'ye, buradan da daha yukarı Piteşti'ye doğru yola çıktı ve burada Romen rakibinin Sırp gospodarlar tarafından esir alınması ve gece vakti öldürülmesi ile sonuçlanan entrikalarına başladı. Mora'yı bir ayaklanma yerine çevirmek düşünüldüğünden de zordu. Tripoliçe'de bulunan Mora Beylerbeyi ve onun emrindeki Navarin, Koron, Modon, Mezistre, Argos, Gördüs, Balyabadra ve Gastuni beylerinin emrinde sadece çok zayıf bir savaş gücü vardı42 ve aralarında birçok Arnavut'un da bulunduğu 400 bin Rum'un yaşadığı Mora Yarımadası'nda sadece 15 bin kadar Türk ve 4 bin kadar Yahudi bulunuyordu43, ama vergi tahsildarlığını yapan ve bu makamın miras bırakılabilmesinden dolayı köylerde bir asilzâde sınıfı oluşturan Rum asıllı kocabaşıları, Türk rejiminin muhafaza edilmesinden yanaydılar. Beş metropolitin, beş başpispokosun ve sekiz piskoposun Osmanlı yönetimi altındaki rahatları yerinde idi ve bu yüzden durumların değişmesi işlerine gelmiyordu45. Olimpos Dağı'nın46 Rahip Vlahavas ve Keşiş Nikotsaras gibi ünlü kleftleri (din adamları), ruhban sınıfı arasında bulunmuyordu. Tripoliçe ve Balyabadra'nın Rus konsolosları ile Balyabadra'daki Fransız temsilcinin nüfûzları önemsizdi47. Yeni eğilimler gösteren Yunan kültürü burada fazla yaygın değildi ve 1813 yılında Atina'da kurulan Philomuse Cemiyetinin sadece az sayıda üyesi olup, önemli bir faaliyet göstermiyordu48. Aslında kurulması bile hatıralar ve anıtlar ile dolu olup, Lord Guilford, Avusturya temsilcisi Konsolos Gropius, Yeni Yunan şarkılarını tercüme eden Fauvel gibi olağanüstü şahsiyetlerin yaşadığı bu şehirdeki yabancı koloni sayesinde olmuştu49. Yine de Etnik-i Eterya'nın burada birçok temsilcisi vardı50, ama bunlar genelde eğitimsiz insanlar ve neredeyse bağımsız olan adalar ile her gün ticaret yapan zengin tüccarlar arasından çıkıyordu. İhtilal gecikince, bir çoğu teşebbüsün ciddiyetinden ve Rusya'nın katılımından şüphe duymaya başladılar51. Etnik-i Eterya üyelerinin en büyük umudu Manyotlara gelince Liderleri Petro Mavromikali Bey, parasal yardım talep ediyor ve bu yardımların tutarına göre karar vereceğini söylüyordu52. Petersburg'a giden elçileri umut dolu haberlerle geri döndükten sonra, Mora'daki Etnik-i Eterya üyeleri Balyabadra, Benefşe ve Kristiyanopolis ruhbanlarının da aralarında bulunduğu bir komite kurdular53. Ama bu kadar ciddi bir teşebbüsü yürütecek yetenekte değildiler54 ve Aleksander İpsilanti'nin buraya getireceği Rus alaylarını beklemekle yetindiler. İpsilanti, Eflak'ta bulunduğu sırada, Maraton ve Termofiller arasında, Rum asıllı Moralıların yardımı ile Yunanistan'ı, hem de Bizans giysileri içinde tekrar kurmayı ve Tripoliçe'nin yönetimi için epitroplar (valiler) ve sadece 25 bin kişiden. oluşacak eyalet ordusu için kiliyarklar (komutanlar) vaat etmişti. Zeki İpsilanti bunların hepsi için emirleri vermişti bile. Sadece tek bir şey eksikti Ayaklanmanın kendisi55. Vekili Arşimandrit Gregor Dikaios, Rusların parası ve Çamlıca'ya gelmiş olan Rus silahları ile böbürlenmeye hiç de utanmıyordu56. Ama Vostiça'da toplanan ileri gelenler, Mora'nın Yunanistan'ın diğer bölgelerinden daha erken ayaklanmayacağına karar vermişlerdi57. Etnik-i Eterya'nın bazı ulakları esir alınmış olup, Mora kaymakamı Arnavutluk'a gönderilen Hurşid Ahmed Paşa ve birlikleri Tepedelenli Ali Paşa'nın üzerine gönderilen yardımcısı Mehmed Paşa'nın yokluğunda, rehin olarak tutacağı tüm Rum asıllı piskoposların ve arkontların Tripoliçe'de toplanmalarını emretti. Bunlardan bazıları bu emri muhtemel bir tehlike olarak algılayıp, Azize Laura Manastırı'na kapandılar, ama hiçbir düşmanlık görmeyince kısa bir süre sonra manastırı terk ettiler. Yine de kleftlerin Tripoliçe yakınlarında bazı sipahilere saldırmaları, herkesin öfkeli olduğu bu dönemde karışıklıkların meydana gelmesine neden oldu. Kalavrita'daki Türkler karşı saldırı için hazırlık yapmaya başladılar ve gerçekten de kaleyi kuşatma altına alan Rumlar göründü. Mora'daki Türklerin sayısı o kadar az direnme güçleri o kadar zayıf ve kendilerini Hristiyanların muhtemel öfke patlamalarına karşı o kadar güçsüz hissediyorlardı ki Vostiça, Balyabadra, Gördüs, Argos, Gastuni ve başka şehirleri derhal boşalttılar ve kalelere çekildiler. Geri ağalar, geri Hristiyanlar ve Türkler artık bir arada yaşamıyor , diye savaş naraları atıyordu asiler58. Uzaktan İngiliz albay olarak geri dönen Peter Kolokotronis, Manya Dağları'ndan soydaşlarının köylerine indiğinde sevinç nidaları ve kilise marşları ile karşılandı59. Balyabadra Piskoposu Germanos, 4 Nisan'da özgürlük savaşını ilan etti. Siyah haçlı kırmızı bayrağın60 üzerine Ayayorgo (Aziz Georg)'nun haçını yerleştirdi61. Asiler, İyonya'dan gelen altı gemiden alınan toplarla derhal Balyabadra Kalesi'ni top ateşine tutmaya başladılar. Avrupa devletlerine başvurarak, şanlı şerefli atalarının adına yardım talep ediyorlardı62. Birkaç gün sonra özgürlük savaşının bir başka lideri olup, Sparta Ordusu'nun Milli Genel Komutanı63 olarak hareket eden ve Messene'de (Kalamata) kendi senatosunu başa getiren (25 ve 28 Mart) Manya Beyi de aynı ifadelerle yardım talep ediyordu64. Kleftler [eşkiya] ve arkontlar, özgürlüklerini ilan etmek için Salona, Livadiya, İstife (Theben), Bodonitza, Badracık, Magnesia, Kasandra ve Kutsal Athos Dağı bölgesinde bir araya geliyorlardı65. Mayıs ayı başlarında Atina'da yaşayan 400 Türk aile şehri kaybettiler, ama Akropol'ü ellerinde tuttular66. Eğriboz Adası'nda yaşayan Rumlar da yeni uyanan ruhtan etkilenmişlerdi. Toplam 176 gemiye sahip Çamlıca (Hidra), Suluca (Spetzia) ve İpsara (Psara) adalarının özerk sakinleri67, tamamen özgür Yunanlılar olarak gücü bir kaptanın ve 12 danışmanının eline verdiler ve Takımadalar'daki komşularını, soydaşları büyük adımlarla Tuna boylarından, sallanmakta olan tahtı ele geçirmek üzere İstanbul'a gelinceye kadar savaşa destek vermeleri için uyardılar. Türk gemilerini kollamak üzere Themistokles gemisi altı topla denize açıldı68. Hatta Çanakkale Boğazı'nın kapatılabileceğinden bile bahsediliyordu69. Ayaklanma, arkontların ve metropolitlerin kalelere koruma altında getirildikleri Sakız Adası'nda olmasa da, Sisam'da başladı ve İzmir dolayları da kısa bir süre sonra Sisamlı eşkiyalara karşı güvende değildi70. Girit'in Sfakiyotları da adanın tamamını yeni Yunanistan için kazanabileceklerinden emindiler71, ama Temmuz ayı sonlarında Rum asıllı bir piskopos Türkler tarafından öldürüldü ve bunu bir fetva ile emredilen Hristiyan katliamı takip edecekken, bazı Rum asıllı Müslümanların da katıldığı ayaklanma nihayet başladı72. Ayaklanmanın başlaması metropolitin ve başka piskoposların hayatına mâl oldu73. Ve korsanlık işi muhakkak ki her yerde oldukça büyük başarılar kazandı74. Rusya bu arada entrikacı Konsolos Pini'nin raporlarına ve çaresizce yalvaran İpsilanti'nin mektubuna, her meşru hükümdarın İtalya ve İspanya'daki gibi gizli komplocuların faaliyetlerine karşı savaşmak zorunda olduğu böyle bir ihtilal zamanında – ki Çar I. Aleksander bunun için Laibach Kongresi'ne katılmıştı – böyle bir teşebbüsün lanetlenmesi ve karşı konulması gerektiği cevabını verdi. Bu yüzden barışı ihlal eden Aleksander İpsilanti ve kardeşleri Rus ordusundan ihraç edilmişlerdi75. Kapodistrias'ın kaleme aldığı belgede Romen prensliklerine büyük bir gücün himayesini vaat etmeye nasıl cüret edebildiniz , deniyordu76. Rus Çarı, 7 Mart'ta Vidin'deki Osmanlı birliklerinin Eflak'a girmelerini onayladığını açıkladı, hatta ısrarlı ve sabırsız bir şekilde askerî bir müdahale talep ediyordu77. 12 Mart'ta Strogonov ve Bâbıâli arasında bir protokol imzalandı78 Osmanlı birlikleri, Bâbıâli tarafından atanan Boğdan Prensini tahta oturtacaklar, ama her yerde79 barışçıl halkı esirgeyeceklerdi 80. Romen prensliklerinde askerî tedbirleri onaylamasa da, 6 Mart'ta Tudor'un faaliyetlerine karşı olduğunu açıklayan elçi81, 22 Mart'ta Bâbıâli'ye Rum halkının genel ayaklanması82 hakkında sevinçlerini bariz bir şekilde göstermiş olan83 Rus tüccarlara karşı olduklarına dair kararlı bir açıklama teslim etti. 26 Mart'ta İpsilanti'ye Bâbıâli'ye de bunu haber verecek Strogonov aracılığıyla faaliyetlerini durdurmasına ve şikâyetlerinin barışçıl yollarla İstanbul'daki Rus elçiliği aracılığıyla bildirmesine ilişkin resmi bir emir verildi84. Hiçbir şey yapamayacak durumda olan İpsilanti, hiçbir faaliyet göstermeden Tırgovişte karargâhında kalarak, sanki bu talimatlara uyuyormuş gibi bir tutum takındı85. Strogonov, 7 Nisan'da Bâbıâli'ye Rus Çarı adına tekrar en dostane garantilerde bulundu86. Aslında Boğdan'daki ayaklanmanın haberi daha 13 veya 14 Mart'ta87, İstanbul'a varmıştı. Aleksander İpsilanti, İstanbul'u yeni bir Yunanistan Devleti'nin başkenti yapabileceğini düşünüyordu ve bu amaçla bayrağında Anka Kuşu'nun yanı sıra Aziz Konstantin ve Azize Helena'yı da kullanıyordu. Ayaklanma haberini daha erken alan Bâbıâli tercümanı Yanko Kallimachi, derhal istifasını istedi ve Boğdan Prensinin kardeşi ile temsilcisi bir Rus gemisine kaçtılar. Aleksander Mavrokordato'nun oğlu ve eski Eflak Metropoliti İngatius ile Pisa'da bulunan Prens Karaca ve Prens Hançeri derhal Rusya'ya doğru yola çıktılar88. Yeniçerilerin ve İstanbul'un avam takımının naralar atarak sokaklarda dolaşmasına ve sadece Rumları, Rusları, bunların yardımcılarını ve tüm Frenk asıllı kâfirleri değil, sultanın musahibi Hâlet Efendi'yi ve padişahın kendisini de tehdit etmesine rağmen, Sultan II. Mahmud hiç de korkmuş gibi görünmüyordu. Batılı misafirlerin güveni için tedbirler alındı Fener mahallesinin etrafı askerlerle sarıldı bostancılar Boğaz'da nöbet tutuyorlardı kaptan-ı derya ve topçubaşı, başkentte asayişi sağlamakla görevlendirildiler ve gece yeniçeriler sokaklarda devriye geziyorlardı. Vidin, Silistre ve İbrail paşalarına derhal gerekli emirler verildi ve buralara gemilerle destek kuvvetleri gönderildi. İstanbul Patriği'ne kendi soydaşlarını dizginleme ve İpsilanti ile yanındaki tüm asileri aforoz etme görevi verildi89. Şüpheli şahsiyetler derhal zindanlara atıldılar Efes Piskoposu, asi Kalliarchi'nin kardeşi, eski Donanma Tercümanı Mihail Mano ve Skanavi, Logothetis ve Rhizo ailelerinin bazı fertleri, daha sonra eski tercümanlar Nikola ve George Murusi kardeşler90. Ayın sonlarına doğru, Etnik-i Eterya Cemiyeti'nin uzun zamandan beri ajanlar bulundurduğu, ancak hiçbir faaliyet gösteremediği İstanbul'un Rum halkının ortasında idamlar başladı. Atlı bir Türk'ün yanında atlarından inip, keyfi ölüm fermânlarına boyun eğmeye alışık olan91 hırslı Fenerliler sadece şahsi entrikalar ve şantajlarla ilgilenen ve Ermeniler ile Frenkleri gerçek düşmanları sayan bu ruhban sınıfı – örneğin 1810 yılında Ermenilerle Kutsal Mezar Kilisesi için yapılan bir mücadeleyi kazanmışlardı92 -, sadece piskoposluk makamlarının verilmesi sırasında enerji, hatta cesaret gösteren ve Türk avam takımı ile en iyi ilişkiler içinde bulunan bu serseri topluluğu93, Bizans İmparatorluğu'nu tekrar kuracak olan Aleksander İpsilanti için ayaklanmaya hiç de niyetli değildi. Bâbıâli, Trogonov'dan sadece Mihail Sutzo'yu derhal makamından alma hakkını değil, yelken açan gemileri de inceleme yetkisi istedi. Rusya, bunun yanında topraklarına kaçan hainleri de teslim edecekti. Tahttan indirilen Mihail Sutzo'nun yerine bu arada Skarlat Kallimachi getirildi. Her üç talep, Rusya tarafından kararlı bir biçimde reddedildi ve çoğu kişi, Rusya ile savaşın yakın olduğuna inanmaya başladı. Bu arada Mora'daki ayaklanmanın haberleri gelince, halkın öfkesi bu sefer şiddetle Rumlara yöneldi. Sadrazam, bu öfkeyi bizzat kanlı bir intikam hâline getirdi. Tutuklanan 12 metropolit ve piskopos hayatlarını kaybettiler ve İpsilanti'nin mektuplarından dolayı şüpheli duruma düşen yaşlı İstanbul Patriği hain olarak makamından alınarak, halefi Eugenios seçilip, onaylandıktan sonra, Yortu Bayramı'nın Pazar gününde kilisesinin önünde asıldı. Yahudiler, üç gün boyunca sergilenen naaşını sokaklardan geçirerek denize attılar94. Kendisine İpsilanti tarafından gönderilen bir mektup sebebiyle Tercüman Kostaki Murusi'nin boynu vuruldu ve George Mavrokordato'nun ölümü darağacında oldu95. Patriğin cesedinin üzerine asılan yazıda Moralı olup, Kalavrita'da çıkartılan huzursuzluklardan haberdar olduğu ve buna rağmen sessiz kaldığı yazıyordu. Bâbıâli, buna öfkelenen Strogonov'un bu konudaki şikâyetlerine neredeyse alaycı bir tonla cevap verdi. Yine de esir alınan Rumlardan bazıları serbest bırakıldı ve İstanbul'da Hristiyanlar arasında beklenen kanlı katliam gerçekleşmedi. Paşalar, eyaletlerde insan kalabalıklarını durduramıyordu. Edirne'de ise eski Patrik Kirillos96 Selanik'te de Kitrai Piskoposu hayatlarını kaybettiler97. Tüm bunlara rağmen zayıflık göstermekle suçlanan Sadrazam Seyyid Ali Paşa görevden azledildi [28 Mart 1821] ve yeni Sadrazam Benderli Ali Paşa, büyük seleflerin ananevî geleneklerine göre gerçek bir din savaşı yürütmekle görevlendirildi. Osmanlı İmparatorluğu'nu bizzat yöneten II. Mahmud, bu konudaki duyurularında ve diğer resmi belgelerde dönemin ahlaksızlıklarından ve kışlaların savaş şartlarına geri dönülmesi gerekliliğinden bahsediyordu. Durumlar eskisi gibi değil ... Bu sefer dinin kendisi söz konusu ... , diye ilan ediyordu savaşçı ruhlu bir padişah olarak98. Ertesi gün, Rumlara karşı fazla yumuşak davrandığı gerekçesi ile yeni sadrazamın yerine Hacı Salih Paşa getirildi99 [30 Nisan 1821]. Benderli Ali Paşa, kitle katliamlarını durdurmaya çalışmıştı. Osmanlı İmparatorluğu'nun diğer büyük şehirlerinde de korkunç bir şekilde intikam alınıyordu Yeniçeriler İzmir'de (sonbaharda) Rum olduğundan şüphelenilenleri avlayarak eğleniyorlardı100 – diğerlerinden kurşunlara yer açmaları rica ediliyordu. Arkontlar daha baştan bir toplantı sırasında öldürüldüler. Frenklerin tek koruması Avrupalı gemilerin limandaki varlığı idi. Gavur dostu kabul edilen Hasan Paşa, sadece kalenin hazır tutulan toplar karşısında geri çekilen avam takımının saldırısına uğradı101. Rusya'nın 25 Nisan'da özellikle talep edilen yazılı onayı vermeden102, ay sonuna doğru paşaların serhad boylarındaki birlikleri, Selim Mehmed Paşa'nın komutasında İstanbul'dan gönderilen birlikler ile birlikte her iki Romen Prensliği'ne akın ettiler. Silistre Paşası'nın kethüdası Eflak'taki birliklerin başında bulunurken, İbrail Paşası Yusuf Paşa Boğdan'da faaliyet gösteren birlikleri yönetiyordu. Vidin yeniçerileri Olti bölgesine akın ettiler Tudor'un ve ülkede kalan boyarların, Bâbıâli'ye kayıtsız şartsız tâbi olduklarını beyan etmelerine rağmen, kimi zaman acımasızca hareket eden bu düzen koruyucularının arasında kısa bir süre sonra kendi silah arkadaşları ile anlaşmazlığa düşen birçok Anadolulu vardı. Dost düşman ayırmadan herkese silahlarını doğrultan Türk Kazaklarının ve Tatarların hatırası uzunca süre hafızalardan silinmedi. Aralarında birçok Arnavut, Bulgar, Romen, vs. bulunan birkaç bin gelişi güzel bir araya gelmiş Rumlar, açıkça Türklerin karşısına çıkmaya cesaret edemediler. Öncü birlik olarak kullanılan birkaç küçük birlik kolayca dağıtıldı veya yok edildi. İstanbul'da yeni Yunan devletini kurmaya çalışanların elebaşıları Avusturya ve Rus sınırlarına kaçışıyorlardı. Ama Dragaşani yakınlarında İpsilanti, 19 Haziran'da kahramanlıklarla değil de 200 Mavrofor'un kurban edilmesi ile akıllarda kalan plansız bir muharebede yenildi ve siyasi tutuklu olarak Munkaç Kalesi'ne sığındığı Avusturya'ya kaçtı103. Prut Nehri kenarında Sculeni'deki Boğdanlı asiler de aynı şeyi yapmak istediler. Sınır boylarındaki Rus askerlerin ilgisiz gözleri altında, aralarında Arnavutların da bulunduğu en iyi özgürlük savaşçıları 29 Haziran'da tüm gün boyunca Larga Tepesi ve bu noktada geniş bir ada oluşturan sınır nehri arasında savaştılar ve bir çoğu savaş alanında hayatını kaybetti. Birkaç ay sonra, Ekim ayı başlarında Yordaki, kendini emrindeki Arnavutlar ile birlikte yukarıda Karpat Dağları'ndaki Secu Manastırı'nda havaya uçurdu. En azından onlar akılsızca başlatılan bir teşebbüsün karşılığını kendi ölümleri ile ödemesini bilmişlerdi. Sava, Ağustos ayında kandırılarak kethüdabeyin bulunduğu Bükreş Sarayı'na çekildi ve subayları ile birlikte öldürüldü. Her iki Romen prensliklerinin müşterek yeni prensi Skarlat Kallimachi, ayaklanmanın kurbanlarından biri idi. Kardeşi Yanko'nun boynu vuruldu ve Skarlat, kısa bir süre sonra Anadolu'daki sürgün yerinde sözde acı ve üzüntüden sır dolu bir ölümle hayatını kaybetti104. Ailesi ayaklanmaya katılmış olmasına rağmen, Konstantin Negri iki tuğlu paşa makamına yükseltilen kethüdabeyin himayesi altında Bükreş'te kaldı. Paris elçiliğine atanan Theodor Negri, Çamlıca'ya kaçmıştı105. Olt bölgesi, prensinin vekillerinden biri olan Konstantin Samurkassi'ye emanet edilmişti. Akrabası George idam edilen Bulgar asıllı Stefan Vogorides, kaymakam olarak Boğdan'ın geçici yönetimine getirildi. Yanında hiçbiri birinci sınıf rütbeye sahip olmayan birkaç boyar vardı, ancak ülkenin asıl efendileri muzaffer Türk birliklerinin komutanları idi. Strogonov, 7 Mayıs tarihli konferansta prenslerin derhal atanmasını ve işgal ordusunun geri çekilmesini talep etti, ama boşuna. Bâbıâli aksine ciddi bir biçimde Boğdan ve Eflak'ta yalnız yönetici olarak muhafızları görevlendirmeyi düşünüyordu106. Rusya'nın himayesi altında bulunanların arasındaki serserileri ayıklama ve diğerlerini Müslüman tüccarlar ile aynı hana kapatma emrini aldığı için kendini hakarete uğramış sayan107 Rus elçi, 10 Mayıs'ta Romen prensliklerinin Türk birlikleri tarafından işgaline itiraz etti. Ona göre İpsilanti'nin emrinde sadece 400 kişi vardı ve uzakta bir kaleye geri çekilmişti108. Bâbıâli'ye derhal asilerin lideri olan İpsilanti'nin Eflak'tan Bâbıâli'yi bu hizmette bulunmaya hazır Avusturya elçisi aracılığıyla109 kaçmasına izin vermesini tavsiye etti ve reddettiği takdirde, iki ay içinde bu teklife ret cevabı verdiklerine pişman olacak kadar köşeye sıkıştırılmış olacağını garanti etti110. Koruma için bir savaş gemisi çağıran Rus Bakan da aynı şekilde kaymakamın atanmasına itiraz etti. Kaymakamın emrinde en azından ona tâbi muhafızlar bulunmamalı idi. Ayrıca Boğdanlıların ve Eflakların imtiyazlarının zamanında yerine getirilmesini talep ediyordu. Reis Efendi bunun üzerine Osmanlı ordusunun zaferlerinden sonra serhad boylarının tekrar tamamen huzur ve güven içinde olduğu cevabını verdi111. Ve 10 Ağustos'ta İstanbul'u terk ederken kimse onu engellemedi112. Bâbıâli, 18 Temmuz'da Petersburg'a gönderdiği karşı yazıda, ayaklanmanın ancak tamamen bastırılmasından sonra statükonun (mevcut durumun) tabii ki tekrar oluşturulacağını, ama bunun daha erken yapılamayacağını belirtiyordu113. Ve Rusya, dostluk ilişkilerinin tekrar kurulmasına pek de katkıda bulunmuyordu. Çarın şahsi emri üzerine tüm mülteciler çok iyi bir biçimde bakılıp, besleniyordu ve 29 Haziran'da Odessa'da görkemli askerî merasimler eşliğinde cesedi denizde bulunan ve Ortodoks Kilisesi'ne defnedilen Patrik Gregorios için büyük bir ayin yapıldı. Sadrazam'ın ve sultanın seyretmek üzere asılı bedeninin önüne geldikleri Patrik, Rusya'nın resmi gazetesinde şehid olarak anılıyordu114. Diplomatik ilişkilerin kesildiği bu dönemde, Rus elçisinin ardından başka bir elçi gelmemişti115. Avusturya İmparatoru, patriğin öldürülmesinden dolayı kendini sanki papa bizzat idam edilmiş gibi116 hakarete maruz kaldığını hissettiğini söylemesine rağmen, bütün devletler Rusya'nın taleplerinin hızlı bir şekilde yerine getirilmesi yönünde görüş bildirmekle yetiniyorlardı ve Avusturya elçisi güvenilir raporlara göre, kaçınılmaz çatışmalarda çok kan akıtılmış olmasına rağmen, Osmanlı memurlarının bu talihsiz şartlar altında mümkün olduğunca düzeni korumaya çalıştıklarını açıkça kabul ediyordu117. Tâbi olmak isteyen tüm Rumlar için genel bir af sağlayan bir fermân, Kont Lützow'a Ağustos ayı başlarında tamamen yeterli gelmişti118. Rusya adına şimdi de konsolosların Romen prensliklerindeki119 karışıklıklarını çözülmesinde yardımcı olmaları istenince, reis efendi kaçak asilerin kendilerine teslim edilmesine ilişin talebini tekrarladı120. Onlar da tüm diğer savaş esirleri gibi idam edileceklerdi121. Rus Çarı, o güne kadar yaptığı taleplerde ısrar etmediği takdirde Bâbıâli ayrıca birliklerini geri çekmeye ve derhal prensi tayin etmeye hazırdı122, hem de kaçakların teslim edilmesini istemeden123. İsveç elçisi von Palin ve Prusya elçisi von Miltitz124, Stratford ve Lützow ile işbirliğine girerek, Avrupa'nın tamamının barışçıl isteklerinin yerine getirilmesi125 için baskı yapmak üzere çabalarını birleştirdiler. Ancak Bâbıâli garantörlerden Rus Çarı'nın 1806 yılında yaptığı gibi barış zamanında Romen prensliklerini işgal etmeyeceğine dair garanti istedi ve garantörlerden hiçbiri böyle bir garantiyi tabii ki veremedi126. Petersburg'dan henüz bir cevap gelmeden (gelen cevap da kabaca Hayır oldu127), eski Reis Cânib Efendi'nin etkisi altındaki II. Mahmud – ki Cânib Efendi'nin bir öğrencisi olan Mehmed Sadık Efendi gerçekten de 1 Kasım'da reis efendi olarak atandı128 ve Cânib Efendi, konferans başkanı olarak arabulucu olan Avusturya ile görüşmeleri yönetiyordu129 - ayaklanma ateşi henüz yanmakta olduğu için, Türklerin Tuna Nehri'nin karşı kıyısında kalmalarının Romen eyaletlerinin menfaatleri açısından gerekli olduğunu açıkladı. Ayrıca mültecilerin, özellikle de Mihail Sutzo'nun tekrar kararlı bir şekilde teslim edilmesini istediler. Tüm mülteciler, Rusya'ya gönderilecek bir Türk komisere teslim edileceklerdi130. Nisan ayında tahrip edilen kiliselerin tekrar inşası konusunda II. Mahmud yeniçerilerin ayaklanmasından endişe ediyordu131. Savaş yanlıları, Rusya'nın taleplerini yerine getirmektense, hepsine karşı bir din savaşı başlatmaya meyilliydiler132. Bâbıâli en kötü ihtimalde kaçakların teslim edilmesine dair talebini erteleyebilirdi, ama Rum milletinin ayaklanması tamamen bastırılmadan, bir de Rumların arasından Boğdan ve Eflak prenslerini tayin etmek imkânsızdı133. Lützow ile yapılan görüşmeler, Rusya'ya sığınan kaçak Rumlar konusunda antlaşma hükümlerine kesin olarak uyulmasını talep eden134 Bâbıâli'nin kesin isteği üzerine ancak yıl sonuna doğru durduruldu135. Aynı zamanda gerçek bir savaş tehlikesini önlemek için, Türk birliklerinin üçte ikisi 1 Ocak 1822 tarihinde Romen prensliklerinden ayrıldılar136. Geride kalan sipahiler, Kazaklar ve Tatarlar arasında disiplini sağlamak için kesin emirler gönderilmişti. Mihail Sutzo'ya Besarabya'yı terk etme emri verildiğinde, Türkler de bu hainin başının kendilerine teslim edilmesine dair taleplerini geri çektiler137. Rus Çarı hatta Sutzo'yu sınırlarından çıkartmaya hazırdı ve Sutzo gerçekten de İtalya'ya gitti138. Mora'daki ayaklanmanın yayılması, Rumların efendilerine karşı öfkeleri ve ayaklanmanın elebaşılarının meydan okuyucu duyuruları, olayların bu şekilde değişmesine büyük katkıda bulunmuştu139. Serez Paşası ve Eğriboz'un yeni atanan valisi Yusuf Paşa daha Mart ayında asi Moralılara karşı harekete geçti140. Balyabadra'yı işgal edip, sakinlerini muhakemeye çekti. Fransız Konsolos Pouqueville, Fransız kolonisinden birkaç kişi tarafından bir İngiliz gemisine kaçmaya zorlandı. Paniğe dönüşmüş korkularından nihayet uyanan Türkler, söylendiği gibi hiçbir Fransız veya Rus düşman gemisinin Rumlara yardım için gelmeyeceğini anladılar141. Güvenli yerlerde aileleri için sığınak arayan Türkler ve Moralılar arasında çatışmalar başladı142. Hurşid Ahmed Paşa, akıllı davranıp, bu arada Yanya'nın kuşatmasını kaldırmadı. Asilerin üzerine sadece Volo'yu kuşatmadan kurtardıktan sonra etraftaki yerleri tahrip ettiren Dramalı Mustafa Bey yürüdü ve Tesalya'daki yerlerin çoğunda saygı ile karşılandı. Rum çeteleri acilen dağıldılar ve Türk müdafaa ordusu Tripoliçe'ye girmeyi denedi143. Dramalı Mustafa Bey, Mora Beylerbeyinin kethüdası olarak buraya 3.500 askerle geldi. Vostiça'yı ateşe verdi Gördüs'ü kuşatan Rumları kaçırttı Argos ve Anabolu'da karargâh kuran asilere (Mayıs başı) saldırdı Tripoliçe'ye girdi ve her yerde af beyannâmeleri dağıttı144. Yine de ayaklanma bununla bitmiyordu. Yarımadanın her yerinde şehirlerde ve köylerdeki gençleri, tüccarları, papazları ve keşişleri, özgürce yaşamaya, tehlikelere atılmaya, savaş sarhoşu olmaya ve zaferle neşelenmeye yönelik müthiş bir hırs bürümüştü. En çok korktukları rakiplerinden biri olan Tepedelenli Ali Paşa'nın gözden düşmesi ve tüm Osmanlı güçlerinin batıdaki bu büyük düşmana karşı kullanılması Rumların umutlanmasına neden oldu145. Kethüda Mustafa Paşa, Mayıs ayı sonlarına doğru Valteçi'de mağlubiyet ile sonuçlanan bir muharebeye girmek zorunda kaldı. Adamları sadece değerli silahlarını düşmanın saflarını atarak kurtulabildiler. Asilerin karargâhına yapılan yeni bir hücum, ikinci bir mağlubiyet ile sonuçlandı. Hurşid Ahmed Paşa'nın Livadiya'yı ele geçirmekle görevlendirdiği Köse Mehmed Paşa'nın da şansı Mart ayı başlarında yaver gitmedi Thermopile Muharebesi'nden sonra Gravia'da yenildi. Aslında Gördüs'den Çanakkale Boğazı'na kadar denizin tamamı hafif Rum kayıklarının elinde idi. Batıda ve komşu adalarda herkes zaferle ilerleyen özgürlük düşüncesi ile heyecanlanmaya başlamıştı. Genel bir mahiyet alan bu ayaklanmayı durdurmak için İstanbul'da ciddi ve düzenli tedbirler alınmıyordu. İzmir, Kidonya, Kıbrıs ve İstanköy'deki (Kos) katliamların emri Bâbıâli tarafından verilmemişti ve fanatik bir öldürme arzusuna kapılan asi Müslümanlar, gemileri sayesinde korunan Frenkleri tehdit etmekten ve direniş gösteren idarecileri öldürmekten çekinmiyorlardı146. Ancak Gördüs'ün ötesindeki İstmus Derbendi'nde Rum asiler kısa bir süre sonra başarılı olmaya başladılar. Haziran ayı başlarında Frenk Tocco'nun mirası olup, Türklerin Karlıeli diye adlandırıp, Rumların Karlelion dedikleri bölgenin başkenti olan Vrahori fethedildi. Tepedelenli Ali Paşa'nın çevresinde bulunan ve Rum asileri gerçek müttefikleri gibi gören Arnavutlar hariç147 olmak üzere diğer Müslüman Arnavutlar derbent ağaları ve mevki komutanları olarak savaşırken, bazı Ulahlar ve Ulah gençleri Yunanistan fikrine heyecan duyuyorlardı148. Her iki tarafın soygun ve öldürme hırsı konusunda aynı okuldan yetişen insanlar oldukları bizzat Yunanlılar tarafından da onaylanmaktadır149. Sadece güçlü Voniça Kalesi asi reayalara karşı direnmeye devam etti. Osmanlı Sultanı'nın bu bölgedeki hakimiyetini tekrar kurmak üzere Yanya önlerinde karargâh kurmuş Hurşid Ahmed Paşa tarafından buraya gönderilen İsmail Paşa'nın küçük ordusu, kötü haberlerin gelmesi üzerine ilerlemedi. Haziran ayı sonunda, destek kuvvetler geldikten sonra, İsmail Paşa ve Viriyon Ömer* Paşa komutasındaki bu ordu düşmanın üzerine yürüdü, ama kendine bir yol açamadı. Benefşe teslim oldu, ama Rumlar kendilerini Balyabadra, Gördüs, Anabolu, İnebahtı ve Yenişehir (Larissa)'e saldırabilecek güçte hissetmiyorlardı. Parga, Arnavutlar tarafından kurtarıldı. Müdafaa kıtaları ve silahlı Türk halkı çevredeki asilere karşı birkaç zafer bile kazandılar. Aspropotamos etrafındaki bölge onlara tâbi olmak zorunda kaldı150. Bazı Zentalıların ve Kefalonyalıların Moralıların Türklerin Foloe Dağı'ndaki Lala mevkiine karşı savaşlarında, soydaşlarının temsilcileri olarak savaşmalarına rağmen, Yedi Adalar Cumhuriyeti İngiltere'nin emirlerine uyarak tamamen tarafsız kalıyor ve meşru hükümete karşı ayaklanmayı kınıyordu151. Buna, sonbaharda Kara Ali Paşa'nın emrindeki filonun asilerin durumunu daha da kötüleştirecek zaferleri ekleniyordu. Türk donanması Koron, Modon ve sahil kıyılarındaki diğer kalelerin savunucuların dayanmasını sağlıyordu. Osmanlı gemileri, hiçbir düşmana rastlamadan Gördüs Körfezi'ne girdiler. Semadirek Adası'na intikam almak için uğradıktan sonra, Kara Ali Paşa nihayet İstanbul'a geldi ve burada kaptan-ı deryalık ile ödüllendirildi. Mora'nın başkenti Tripoliçe'nin düşmesi, kuşatması çok uzun sürmüş olmasına ve büyük bir şöhret kazanmamalarına rağmen, Rumları oldukça mutlu eden bir olaydı. Kuşatmayı kaldırmak üzere buraya gelen Bayram Paşa'nın emrindeki küçük orduya karşı kazanılan nihai bir zaferden (7 Eylül) sonra, Kethüda Mustafa teslim olmak istedi. Uzadıkça uzayan müzakereler sürerken – galip gelen Rumlar, müdafaa kıtalarını ve burada yaşayan insanları İzmir'e götürmek için 5 milyon akçe istiyorlardı – kaleye 5 Ekim'de beklenmeyen bir hücuma uğradı. Sadece Arnavutlar, önerilen teslim şartlarına uygun olarak kurtulmayı başardılar. Tamamen çileden çıkmış Rumlar üç gün boyunca en vahşi Anadolululardan bile daha vahşi bir biçimde ortalığı kana ve ateşe buladılar. Kadınların ve çocukların hayatlarını bile sadece fidye alabilecekleri durumlarda esirgediler. Liderlerden biri, Tripoliçe ve çevresinde öldürülenlerin sayısını 32 bin civarında tahmin ediyordu. Bu inanılmaz bir sayı, hatta Türklerin Osmanlı İmparatorluğu'nun tamamında canını aldıkları Hristiyanların çok çok üstünde bir sayı idi. Sadece Manya Prensi tek başına ganimetteki payını 20 katır ve iki deveye yükledi. Paslı çivilere kadar yağma ve talan edildi ve Tripoliçe'den sadece içinden dumanlar çıkan bir harabe kaldı. Ordu, zafer sarhoşluğunun tadını çıkartmak üzere derhal dağıldı152. Böylece Yusuf Paşa'nın emrindeki Türkler kış aylarında Balyabadra'da başarılar elde edebildi ve Anabolu'yu kuşatma altına alan birliklerin şansı yaver gitmedi. Genel bir hücum başarısız oldu. Gördüs, uzun süredir burada kapalı kalan Arnavutlar ve az sayıda Türk tarafından sadece büyük yokluklar karşısında 22 Ocak 1822 tarihinde teslim edildi. Ancak Rumlarla birleşen Arnavutların şehri ateşe verdikten sonra bile Arta'nın yiğit savunucuları direnmeye devam ediyorlardı. Ama burada bulunan Müslümanlar kısa bir süre sonra, Türk asıllı dindaşlarının eski kulları ile hiçbir zaman ciddiye almadıkları silah arkadaşlıklarını bozdular. Nihayet 5 Şubat'ta birçok askerinin firar etmesi sebebiyle geri çekilmek zorunda kalan, ancak yıldızına güvenen ve son saniyeye kadar umudunu yitirmeyen yaşlı Tepedelenli Ali Paşa, bir görüşme sırasında Mora Beylerbeyi Mehmed Paşa tarafından hançerlenerek öldürüldü. Nefret uyandıran bu tiranın, düşmanlarının ve kendi halkının bu amansız katili, komşu Hristiyanların bu kurnaz dolandırıcısının, bu inatçı, bencil ve efendisinin sahte hizmetkãrının ölümüyle gerçek bir güç sahibi ortadan kalkmıyordu, ama Rum dostlarının birçok hayali onunla birlikte yok oluyordu153. Üç oğlu celladın elleri altında babaları ile birlikte ölüme gidiyordu. Müşterek mezarlarının üzerinde bugün bile şu yazı bulunmaktadır Bir tek O (yani Allah) kalıcıdır. Bağımsızlığını 30 yıldan fazla bir zaman müdafaa etmiş olan Yanya Valisi meşhur Ali Paşa burada yatmaktadır. 5 Cemaziyülevvel 1227 . Yarattığı eserlerden geriye bir tek Arnavutların bağımsızlık ruhu kaldı154. Sadakatsizlik gösteren Viriyon Ömer Paşa'nın yeni tayin edildiği Yanya'nın ele geçirilmesi ise Hurşid Ahmed Paşa'yı nihayet cüretkâr ve asi reayalara karşı harekete geçme fırsatını tanıyordu155. Rumlar nihayet, 19 Haziran 1821 tarihinde Trieste'den Çamlıca'ya gelen ve Kurtarıcı olarak karşılanan ve Ekim ayında Tripoliçe'de, Aralık ayında Anabolu'da savaşan ve kaçak olup, yabancı bir ülkede mahsur kalan bir Genel Komiserin vekili olarak hareket eden Dimitri İpsilantis'in yönetiminde genel olarak o güne kadar muzaffer bir şekilde devam eden harekâtını daha iyi organize etme imkânı elde ettiler156. Bu hareket, geçici Kalteçi Antlaşması'nda157 veya İpsilanti'nin rakipleri Aleksander Mavrokordato ve Theodor Negri tarafından Missolonghi ve Salon'da alınmasına karar verilen tedbirlerde öngörüldüğünün aksine sadece Mora Yarımadası'nı ve Batı ile Makedon Doğu'yu değil, Rumların yaşadığı tüm bölgeleri kapsayacaktı. Asiler, ister dost ister düşman olsun, diğer devletler tarafından artık asi olarak değil, varlığı ve siyasi bağımsızlığı için savaşan ve anayasanın ilan edilmesi ile devletlerinin yasalarını oluşturan bir millet olarak kabul edilmek istiyorlardı. Kararları Halk Meclisi alacak ve herşey bu meclisin kararlarına bağlı olacaktı. Meclis komiteleri tıpkı Fransa'nın devrimci meclisleri gibi, tüm devlet işleri ile ilgileneceklerdi. İcra Kurulu'nun (pouvoir exécutif) her yıl yeniden seçilen beş üyesinin emrinde birisi Arşişansölye olarak adlandırılacak sekiz Bakan olacaktı. Halk Meclisi ayrıca hükümet üyelerinin idari yeteneklerini değerlendirme, hatta suç olaylarında bunları özel bir mahkeme olarak muhakeme etmeye yetkili idi. Gördüs başkent ilan edildi ve Bilgelik Tanrıçası, Etnik-i Eterya'nın siyah zemin161 üzerine Anka kuşunun aksine mavi beyaz zemin üzerine devlet arması