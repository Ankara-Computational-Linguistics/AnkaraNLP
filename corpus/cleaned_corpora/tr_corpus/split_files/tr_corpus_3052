rağmen gidip bakmıştım durağa. Bunu yazan kişiyi o kadar merak ediyordum ki. İçten içe duygular beslemeye başlamıştım bunu yazan kişiye. Yazan kişinin kadın olma ihtimalini düşünmüyordum bile. Seveceğim adam bu, diyordum kendi kendime. Göğe bakan bir adam, aşkı görebilen bir adam. Üstelik her gün bu durakta bekleyen bir adam. Bunları düşünüp durdum ve bir karara vardım. Ertesi gün durağa erkenden gidecektim ve onu bulup konuşacaktım. Erkenden uyanıp, dikildim durağa. Hiçkimse yoktu etrafta, hava nerdeyse karanlıktı. Gelen olmadı, üstelik yeni bir dize de yoktu. Oysa şiirin kıtası bile tamamlanmıştı. İşe gittim çaresiz, tüm gün bunu düşündüm. Kendimi suçladım, belki de beni gördü vazgeçti yazmaktan. Uzaklaştı ya da durakta sıradan biri gibi bekledi. Çok sinirliydim aslında, korkuyordum ya bir daha yazmazsa diye. Diğer gün geç gittim ki, yazmasına engel olmayayım diye ama nafile. Korktuğum başıma gelmişti, devam etmiyordu şiir. Uyuyamaz olmuştum, hayatımın aşkını kaybetmiş olabilirdim. Bir gün şiiri ben devam ettirmeyi düşündüm, her gün bir dize ekliyordum sabahın erken saatlerinde. “Şimdi otobüs gelir biner gideriz Dönmeyeceğimiz bir yer beğen başka türlüsü güç Bir ellerin bir ellerim yeter belliyelim yetsin Seni aldım bana ayırdım durma kendini hatırlat Durma kendini hatırlat Durma göğe bakalım.” (27). Hiç unutmuyorum, kıtayı tamamlamıştım cumartesi günü. Ve hâlâ en ufak bir işaret alamamıştım. Sanırım ben abartmıştım durumu, belki birisi misafirlikteydi ve sabahları canı sıkıldığı için yazıyordu. Kahrolmuştum. Ağlamaklı bir biçimde eve dönüyordum ki, arkamdan bir erkek sesi “Turgut Uyar” diye seslendi. Sonra elindeki spreyle durağa şairin ismini ekledi. “Şimdi oldu.” dedi ve gülümsüyordu. Hayatımda hiçkimse bana öyle gülmemişti. Gözlerinde maviyi görüyordum, hayal görüyorum sandım. Dağılmıştım kelimenin tam anlamıyla, toplamak da istemedim açıkçası ve “Neredeydin bunca zamandır?” diye sordum. “Şiirin tamamlanmasını bekliyordum.” dedi. Onu kahve içmeye davet ettim. Meğerse onu bulmaya gittiğim sabah beni görmüş ve eğer devam ettirirsem benimle tanışacakmış. Göğe Bakma Durağı onun en sevdiği şiirmiş ve belki bu durakta aradığım aşkı bulabilirim diye böyle bir şey denemeye karar vermiş. Birisi cümleleri devam ettirir mi diye her gün bir dize bırakıyormuş. “Sen çıkmasan karşıma tüm kitabı yazacaktım durağa.” dedi ve gülüştük. Uzun süre muhabbet ettik ve ben ölesiye mutluydum. Turgut Uyar’ın da aşkı mavide bulması ve gökyüzünde araması ile hayatımın adamına kavuşmuştum. Ben bunları düşünürken, birden elimden tutup beni durağa götürdü ve: “Herkes yokken biz oluruz biz uyumayalım Nasıl olsa sarhoşuz nasıl olsa öpüşürüz sokaklarda Beni bırak göğe bakalım.” (27) deyip; kafamı göğe, sonsuz maviye çevirdi. Bir süre öylece göğe baktık durakta. Ve sonra beni öptü. Turgut Uyar’a ve kitabına ise çok şey borçluyuz. Aşkı bir şiirinde biz bulduk, başka bir şiirinde sizin bulamayacağınızı kim söyleyebilir. Kaynak: Uyar, Turgut. Göğe Bakma Durağı. 16. Baskı. İstanbul: Yapı Kredi Yayınları, 2015. Nil Nalbantoğlu “Eski” Sevgili ve En Yakın Dost Eski sevgili… Çoğu insan için tüyler ürpertici olan bir şeydir eski sevgili. Eskiden çok sevdiğin ama artık hayatında olmamasının acısını çektiğin kişidir eski sevgili. Çoğu zaman nefretle bakılır ona çünkü kişiliğinizde, hayatınızda ve günlerinizde bıraktığı izler her zaman sizinledir. Her zaman nefret edilir eski sevgiliden. Onunla yaşanan şeylerden, onunla yapılan şeylerden, onunla konuşulan şeylerden, onunla birlikte sevilmiş şeylerden nefret edilir. Yaşanmışlıklara, ondan kalan izlere lanet edilir. Şiirler bile bu izleri taşır çoğu zaman. Her zaman sitem edilir eski sevgiliye. İnsanlardan beni ayıran en önemli özelliklerimden biri de bu bence. Eski sevgili sahip olunan en değerli şeylerden biridir benim gözümde. Bence insanlar sevgilileriyle büyür. Hayatı sevgililerimiz ile birlikte öğrenir ve deneyimleriz. Bu nedenle hiçbir zaman eski sevgiliye karşı bir kin veya üzüntü duymadım. Beni ben yapan onlardı. Yıllar önce çok sevdiğim bir sevgilim vardı. Hayat sanki sadece onunla güzeldi. Sadece onunla gezmek ve eğlenmek hoşuma gidiyordu. Yaşımın küçük olması nedeniyle çoğu şeyi o öğretmişti bana. Kişiliğim onunla birlikteyken oturmuştu. Şu an sahip olduğum kişiliğin temellerini onunla birlikte atmıştım. Doğruyu, yanlışı onunla birlikte öğreniyordum. Hayatımın her alanında etkilenmiştim ondan. Üç yıl geçti ve her güzel şey gibi bu ilişki de bitti. Yıkılmıştım. Hayatımda hiçbir şey beni bu kadar üzmemişti. Nefret ediyordum her şeyden. En çok da “eski sevgiliden”. Bende, hayatımda ve kişiliğimde bıraktığı izler çok derin yaralar açıyordu. Bana sevdirdiği şeyleri başkasına sevdirecek olması, bende bıraktığı izleri bir başkasında daha bırakacak olması çok acıtıyordu canımı. Bir kere artık adım eskiydi. Yeniler olacaktı. Fakat o benim için eski olamıyordu. Onunla yaşadığım şeyler, bana kattığı şeyler hiçbir zaman bırakmıyordu peşimi. Çok zordu her şey. Düşünsenize, kurduğunuz cümleler, kişiliğiniz bile onu hatırlatıyor size. Siz kendinize onu hatırlatıyorsunuz. Yıllar sonra fark ettim gerçeği. Eski sevgili aslında en büyük dosttu, sırdaştı ve aileydi. Neler yaşanmış olursa olsun saygı duyulmalıydı eski sevgiliye. Beni ben yapan özellikleri katmıştı bana. Bir bütün olmamı sağlamıştı. Yani Nil’i Nil yapan oydu. Başarılarımda onun katkısı vardı. Cümlelerimde, davranışlarımda onun izleri vardı. Tek olmadığımı Eski sevgiliye Yazılan Mektuplar kitabında anladım. Herkes “sevgili” diye başlıyordu mektubuna. Fakat beni en çok etkileyen başlangıç “Kadim dostum, biricik sevgilim” demesiydi Mercan Dede’nin. Hayatımda duyduğum en güzel seslenişti eski sevgiliye. Son derece samimi ve gerçekçi… Sevgili gerçekten de kadim bir dosttur. Senin her derdini dinleyen, seninle ağlayan, seninle gülen, seninle eğlenen, seninle öğrenen en yakın dosttur. Peki ya artık hayatında olmaması neden o insanı kötü biri yapıyor? Hayatında artık olmaması neden eski güzel günlerini bir anda karartıyor? Mercan Dede’nin bu girişini okuduktan sonra her şeye bakış açım değişti. Geçmişine, hayatına ve artık hayatında olmayan sevgilisine ne kadar da sevgi ve saygıyla yaklaşmıştı. İster istemez gözlerim doldu bu satırı okurken. Kafamdan çeşitli düşünceler geçti. İnsanlığın kurtulması için bile bir umut ışığı oldu bu sesleniş benim için. Herkes böyle baksaydı anılarına, bu kadar sahip çıksaydı geçmişine, bu kadar saygı duysaydı eski sevgiliye, eski en yakın dosta, her şey daha farklı olurdu dünyada. Mercan Dede’nin bu seslenişi bütün hayatımda bir dönüm noktası oldu. Kaynakça: Topal, Tezcan. Eski Sevgiliye Yazılmış Mektuplar. İstanbul: Yitik Ülke Yayınları, 2015. Serra Nur Yıldırım 21702627 Otoriteye Karşı Reçete Hayatımız boyunca bize insanların hayvanlardan daha üstün olduğu bunun nedenininse insanların düşünebilmesinden, sorgulayabilmesinden, irade sahibi olmasından kaynaklandığı, düşünmediğimiz sürece hayatta bir amacımız olmadığı öğretildi ve düşünebilmenin var olmakla ilişkisi vurgulandı. Peki günümüz dünyasında bu hala geçerli mi? Bence artık hiçbirimiz karşılaştığımız bilgileri sorgulamıyoruz hatta kaynağına bakma gereği bile duymuyoruz. Özellikle internette gördüğümüz her bilgiye gözümüz kapalı inanıyoruz. Bunun sonucunda da yalan haberler doğruymuşçasına yayılıyor ve insanları yanlış yönlendiriyor. Sorgulamaktan vazgeçmemizle beraber en karlı çıkanlar ise insanları bir şeye inandırmaya çalışıp yeni bir kitle yaratmaya çalışanlar oluyor. Bu da aklıma şu soruyu getiriyor: Acaba insanların araştırmaktan ve sorgulamaktan bu denli uzaklaşması kasıtlı mı yapılıyor? Tüm bunlardan aslında yavaş yavaş uzaklaşıyor muyuz yoksa uzaklaştırılıyor muyuz? George Orwell’ in aynı adlı kitabından uyarlanan 1984 filmi, tüm film boyunca süren karanlık bir distopya hakimiyetine rağmen beni çok derinden etkiledi ve sürükledi. Film 1984 yılında Okyanusya adında bir ülkede geçiyor. İzledikçe içimi karartan totoliter ve baskıcı rejimin geçmişi yavaş yavaş değiştirmesini, başkaldıran insanların işkence yöntemiyle sindirilmelerini veya gözler önünde yok olmalarını, aslında yaşanmayan savaşların Okyanusya lehinde sonuçlandığı haberlerinin insanlara empoze edilmesini ve en önemlisi insanların tüm bu baskıya boyun eğmesini ve hatta boyun eğmekle kalmayıp yaşadıkları geçmişi yaşadıkları şekilde değil de ülkeyi yöneten partinin söylediği gibi hatırlamalarını ağzım açık ve tüylerim diken diken izledim. Parti kurallarından başka hiçbir kuralın olmaması adına dinin dahi yasaklandığı bu ülkede her şey ülkeyi yönetenlerin dilediği gibi distopik bir şekilde gerçekleşiyor. Evlerin televizyonlarından bile insanları denetleyen bu baskıcı rejim zamanla öyle gelişiyor ki insanları 2+2=5 kuralına bile inandırmayı başarıyor ve kimse aksini iddia dahi edemiyor. Günümüz dünyasında aslında farkında olmasak bile çoğu şeyi dayatmalar nedeniyle yapıyoruz. Ailemizi mutlu etmek adına okula gidiyoruz, arkadaşlarımızı üzmemek için onlara çoğu zaman hayır diyemiyoruz. Doğuyoruz, okuyoruz, okul bitince evlenip hayatımız boyunca para kazanabilmek için çalışıyoruz. Bütün hayatımız bizim için bir film senaryosu gibi planlanmış ve artık neredeyse her şey önümüze hazır olarak konuluyor. Hatta hazırcılığa o kadar alışmışız ki kendi kendimize yetemeyecek hale gelmişiz. Bu durum adım adım bizim düşünebilme yeteneğimizi kısıtladığı gibi önümüze hazır halde gelen ve uğraşmak zorunda kalmadığımız her şeye balıklama atlamamıza da neden oluyor. Bu nedir ya da ne işime yarar sorusunu bile soramayacak hale gelmemiz bizi otorite altına almak isteyenler için en iyi hedef yapıyor. Bunun sonucunda da bir tuvale her gün minik minik çizikler atmak gibi farkında olmadan kendimizi biraz daha baskı altına girmiş bir şekilde buluyoruz. Baskı ve zulüm tarih boyunca milletleri kontrol altında tutabilmek adına kullanılmış kimi zaman da etkili olmuştur. Zaten milletleri birbirinden ayıran en temel faktörün tehdit altında kaldıkları durumlarda nasıl tepki verdiklerine bağlı olduğunu düşünüyorum. Bütün bunları sindirip tarih sahnesinden yavaş yavaş silinen toplumların ortak özelliklerinden biri de sorgulama kabiliyetlerinin yeterli olmamasıdır bence. Bizi diğer canlılardan ayıran en önemli özelliğimiz düşünüp sorgulayabilmekken ve bunlar sayesinde ülkemizi daha ileri bir seviyeye taşıyabilecekken neden bunları yapamayız? Bana göre bu sorunun cevabı insanların kendini geliştirmekteki yetersizliğinden kaynaklanıyor. Günümüzde televizyon karşısında gereksiz programları izlemeye saatlerimizi vererek veya dış dünyayla iletişimimizi neredeyse sıfırlayan akıllı telefonlarımıza bağımlı bireyler haline gelerek kendimizi geliştirme konusuna bir katkı da sağlamıyoruz ne yazık ki. Bunları yaparak kaybettiğimiz zamanı mesela kitap okumak için kullanırsak hem saçma sapan şeyler yüzünden beyin hücrelerimizi öldürmemiş hem de her kitapla birlikte açılan bilgi deryasında iki kulaç daha atmış oluruz. Bu bilgi deryasında yüzerken kazanacaklarımızın derinliğiyse hiçbir şeyle ölçülemez. Filmde Serra Nur Yıldırım 21702627 özellikle vurgulanan insanlar bilinçlenemezlerse başkaldıramazlar mantalitesi bilincimizi sürekli yenileyecek ve bir üst seviyeye taşıyacak kitap okuma eyleminin ne kadar vazgeçilmez olduğunu da tekrar destekliyor. Bu durumda olası veya çoktan olmuş olan baskılardan kaçmanın ve hayatımızdaki olayları sorgulayabilmenin en iyi yolunun hayatımız boyunca kitap okumayı bırakmamaktan geçtiğini düşünüyorum. 9.12.2014 BİR SİSİFOS OLAMADIK…/ Ece ZALOĞLU Albert Camus’un Sisifos Söyleni adlı eserini bilmiyorsanız, sizin için özet geçeyim; Sisifos tanrıların gözdesidir fakat bir gün onları kızdırır bunun üzerine tanrılar ona bir ceza verir. Sisifos her seferinde tepeye ulaşmasına ramak kala taşın aşağı yuvarlanacağını bilmesine rağmen onu yukarı taşımak zorundadır. Camus burada, Sisifos’un olacakları bilmesine ve asla başarıya ulaşamayacak olmasına rağmen denemeye devam etmesini saçma olarak nitelendirir ve uyumsuzu yani saçmayı, yaşamı irdelerken inceler. Fakat Sisifos’un bitmek tükenmek bilmeyen azmi benim için saçma değil aksine hayran kalınasıdır. Çoğumuz, başarısızlıkla sonuçlanacağı bir köşede dursun, kesin başarı güvencesi olmayan işlere girişmiyoruz bile. Neden peki? Risk almak bu kadar mı zor bizim için? Ya da bu kadar mı inancımızı yitirdik kendimize ve çevremize? Belki de bunun cevabını Camus bize çoktan vermiştir eserinde; “ Ölümsüzlük güveni olmayınca, tam anlamıyla hangi özgürlük var olabilir?” Kısıtlı bir zamanda kendi potansiyelimizle kısıtlı olan imkânlarla yaşarken nasıl kesinliği olmayan bir amaç için zamanımızı ve gücümüzü harcamamız beklenebilir ki? Bir gün bütün bunların sonunun geleceğini bilmek zaten en baştan şevkimizi kırmıyor mu? Her geçen gün vücudumuz güç kaybederken, yapabileceklerimiz için belki de çok geç kaldığımızı bile bile yine de kalkıp 9.12.2014 günlük rutinimizi tamamlıyoruz ve bazen bu rutinin içinde çırpınırken başını daha fazla suyun üstünde tutacak gücü kalmayanlarımız oluyor. Hikayesini kendi sonlandırmak istiyor belki ya da sonunun beklemeye değmeyeceğini düşünüyor. Kim bilir neler geçiyor akıllarından, bilmiyoruz çünkü anlatacak güçleri kalmamış, yorulmuş ve bir an önce bu histen kurtulmak istiyorlar. Ne yazık ki hayat, tüm çocuklarını eşit şekilde sevmeyen bir anne kadar ikiyüzlü ve gaddar ve bazılarımız bunu kaldıramayacak kadar narin. İşte o zaman hayatın galibiyetini kabullenip oyundan çıkmayı tercih ediyorlar. “Kendini öldürmek, bir anlamda, melodramlarda olduğu gibi içindekini söylemektir. Yaşamın bizi aştığını ya da yaşamı anlamadığımızı söylemektir.” Belki de bizi Sisifos’tan ayıran, onun gibi olamamamıza neden olan özellik budur. Mağlubiyeti bu kadar çabuk kabullenişimiz adeta onu kucaklayışımız önümüzdeki engeldir Sisifos olmamızda. Hayatta karşımıza çıkan zorlukları bir engel olarak değil bir meydan okuma olarak görüp, üstüne gitmeli ne kadar başarısız olursak olalım umutsuzluğa kapılmadan devam etmeliyiz. Ta ki başarana kadar... Sisifos’un her seferinde başarısız olacağını bilmesine rağmen denemeye devam ettiğini düşünecek olursak bizim olası başarımız için uğraşmamız pek de işten sayılmaz sanırım. Sonuçta, uğraşmaktır bizi canlı tutan. Sisifos’un bu kısır döngüye rağmen intihar etmemesi de bundandır belki de. Şu kısıtlı varlığımızı sonsuzluğa kavuşturacak olan tek şey üretmek, yeni şeyler yaratmaktır. Bu dünyadan göçüp gittikten sonra bizden geriye hiçbir şey kalmamasından korkuyoruz, unutulmaktan korkuyoruz yine de hiçbir şey üretmiyoruz. Fakat, bir şeyler var etmedikçe, bir katkıda bulunmadıkça bundan yıllar sonra hatırlanmaya dair ne bırakabiliriz. Bu yüzden sürekli düşünmeli, uğraşmalı ve başımızı dalgaların üstünde tutmalıyız ki hatırlanmaya değer şeyler bırakabilelim kendimize dair. “Bu evrende yapıt, bilincimizi ayakta tutmak ve onun serüvenlerini görüp göstermek için tek şansımızdır. Yaratmak, iki kez yaşamaktır.” Belki şu ana kadar bir Sisifos olamadık ama bundan sonrası için bu şansımızı kaybettiğimiz anlamına gelmez. İnsan, başarısızlıklarında yılmamalı her zaman daha iyisi için uğraşmalı bir şeyler yaratmalıdır. Yaratmalı ki şu kısıtlı yaşamı ikiye katlansın, bir anlam kazansın. Böylece hiçbir başarısızlık onu yıldıramaz, Sisifos gibi yılmadan devam eder hayatına. İnternetin Evlat Acısı “Bilgi güçtür. Ancak her güç gibi, bilgiyi de sadece kendisi için saklamak isteyenler var.” Aaron Swartz Ne denli yanlış olduğunu henüz fark ettiğim bir huyum var benim: Bilgiyi kendime saklamak. Az bilinen bir şarkı ya da kitap, günün birinde daha çok kişiye ulaştığında üzülen insanlar vardır hani, işte ben o insanların takım kaptanı olabilirim bence. Hatta daha büyük unvanlar da yakışabilir bana; zira bildiklerimi kendime sakladığım öyle zamanlar oldu ki. Mesela, sloganı Kutsal Bilgi Kaynağı olan Ekşi Sözlük isimli sitede bilgi veren bir yazar olmak için aylarca sırada bekledim ve yazar olduktan sonra o eşsiz (!) bilgilerimi paylaşmaya kıyamadım. Nedense başkalarının paylaştığı bilgileri hiç garipsemeden aldım ama. Evet, ne tuhaf bir huya sahip olduğumu, bilgiyi saklamanın yanlışlığını çok yeni anladım. Bu konuda gözlerimi açansa İnternetin Öz Evladı: Aaron Swartz'ın Hikâyesi isimli belgesel filmi oldu. Belgeselde anlatıldığı üzere Aaron Swartz, 1986 yılında Amerika’da yazılım mühendisi bir ailede doğup üç yaşında hem okumayı hem de bilgisayar kullanmayı öğrenir. Henüz on iki yaşındayken Amerika’nın köklü üniversitelerinden teklifler alır ve yazılım alanında projeler kurup ödüllere lâyık görülür. Yirmili yaşlarının başındaysa dünyaca bilinen Reddit isimli internet sitesini satarak milyon dolarlar kazanır. Sonrasında servetine servet katıp hayatını yaşamayı seçmek yerine, normal standartlardan daha küçük bir eve taşınarak insanlara nasıl daha yararlı olabileceği üzerine kafa yormaya başlar. Odağını ise bilginin herkese açık hale getirilmesi ve bunun ücretsiz olması üzerine kurar. Aaron, bilginin saklanmadan paylaşılması konusunda bir manifesto yayımlar ve çok eski zamanlardan beri arşivlenen makalelere ücret karşılığında erişim sağlayan Jstor gibi çevrimiçi sitelere savaş açar. Amerika’nın gözde okullarından MIT’nin veri tabanına korsan bir şekilde sızarak elde ettiği milyonlarca akademik makaleyi ücretsiz bir şekilde dünyayla paylaşır. FBI peşine düşer, hakkında onlarca dava açılır, bilgi hırsızlığıyla suçlanır, otuz beş yıl hapsi istenir… Ne yazık ki açtığı savaşın galibi olmayı canıyla öder Aaron. Tüm bu yaşadıkları sebebiyle ruhsal bir bunalımla 2013 yılında intihar eder. İntiharı sonrasında ise Jstor birçok makaleyi ücretsiz halka açmaya başlar. Filmi izlerken Amerikan adaleti ve hükûmetini eleştirmek benim için gayet kolaydı fakat içimde bir Amerikan yasası taşırmışçasına bunca yıl nasıl yaşadım bunu cevaplandırmak zor. Bilgiyi paylaşmamak veya onu ancak bir karşılık sonucu vermek hangi zihne sığar, artık aklım almıyor. Bilgi bizim değil. Bilgi özgürce uçması gereken güzel sesli ve ölümsüz bir kuşsa, bana göre bizler yalnızca onun tünekleri olabiliriz. Öyle özgür ki bilgi, kimsenin onu kafeste tutmaya hakkı yok. O aramızda dolaşacak ve bizler de onun güzel ötüşünün tadını çıkarıp onu besleyerek gelişmesine yardımcı olacağız. Her birimiz gökyüzüne bir bilgi uçursak inanıyorum ki o bilgiler kilometrelerce yol gidip haber ulaştırır hiç bilmediğimiz yerlere. Kim bilir günün birinde, hiç beklemediğimiz bir anda, gönderdiğimiz bilgiler artarak bize döner ve balkonumuza yuva yapar. Tam da Aaron’ın istediği gibi, bilgi paylaşıldıkça artmış olur. İnsanlığın ortak kültürel birikimi sayılan milyonlarca makaleyi internette paylaşmasının tek sebebi buydu çünkü onun. En büyük arzusu, dünyanın bütün çocuklarının hangi yarım kürede olursa olsunlar eşit şartlarda aynı bilgiye ulaşabildiği daha iyi bir dünya düşüncesine katkı sağlayabilmekti. Uzun zamandan beri hiçbir hayat hikâyesinden bu kadar etkilenmemiştim. Ben, bilgiyi kendime saklama konusunda Aaron sayesinde artık değiştim. Bundan sonra sahip olduğumu düşündüğüm ufacık bir bilgi kırıntısı olsa bile gerektiğinde onu paylaşmam gerektiğini çok iyi kavradım. Ayrıca anladım ki bir fikir ne kadar büyükse o fikir karşısında bir insanın değişmesi de o kadar çabuk olabiliyormuş. Aaron Swartz, sen fikirleri büyük bir insandın. Sana haber vermek isterdim ki dünyada bilgi artık daha çok paylaşılıyor, benim gibilerse sayende değişip kendilerine çekidüzen veriyor. Sevgili Aaron Swartz, bir de ne olurdu internete evlat acısını tattırmasaydın! Ranâ Ahsen AK Kaynakça: Brian Knappenberger (Yön.), İnternetin Öz Evladı Aaron Swartz'ın Hikâyesi (The Internet’s Own Boy: The Story of Aaron Swartz), FilmBuff (Yap.), ABD 2014. Fotoğraf: https://www.wannart.com/internetin-oz-cocugu-aaron-swartz/ GEYİKLERİN ARASINA BİR YOLCULUK Küçüklüğümden beri ailemle gezmekten fazlasıyla zevk almışımdır. Onlarla yeni yerler görmek ve yeni aktiviteler yapmak, beraber yemek yiyip bir şeyler içmek hep hoşuma gitmiştir. Burada özellikle de yurt dışı gezilerinden bahsediyorum. Farklı ülkelerin sokaklarında gezmek, farklı dilleri konuşan insanlarla aynı havayı solumak, farklı kültürleri tanıyıp farklı lezzetler tatmak… Benim için, gezdiğim yerlerin her birinin ayrı bir önemi vardır ama elbette bazıları daha büyük yer tutar zihnimde. Bu gezilerden biri de Lapland, Finlandiya. Bu geziyi bir tur şirketiyle beraber yaptık. Bu tur şirketinin en önemli özelliklerinden biri de seçtikleri ulaşım araçlarıydı. Helsinki’ye uçuşumuzun ardından şehir turuna başladık. Tarihi mimari Avrupa’da gezdiğim birçok şehirde olduğu gibi beni büyüledi. Dar sokaklardan geçerken kendimi geçmişteymişim gibi hissettim. Sanki ilerideki sokaktan atlı bir araba belki de bir şövalye çıkacakmış gibi geldi. Hava karardıkça sokaklardaki ışıklarla loş bir ortam oluşması, dışarıdaki soğuk havaya rağmen içimi ısıtmıştı. Bizim gittiğimiz zaman tam yılbaşı dönemi olduğu için çoğu yerde süsler ve ışıklar vardı. Deniz kenarındaki Esplanadi Park’ta da birkaç tane ağaç ve geyik heykelleri de ışıklandırılmıştı. Onları filmlerde kutsal bir varlığın parlama efektine benzettim. Ardından bu turu seçmemizin sebeplerinden birine doğru yola çıktık, Helsinki Tren Garı’na. Daha önce uzun bir yolculuk için hiç trene binmemiştim. Treni beklerken bir kompartımanda uyumanın ne kadar ilginç olabileceğini düşündüm ve heyecanlandım. Tren geldiğinde bavulumu kalacağım yere taşırken heyecanım iyice arttı. Ayrıca ailemle farklı bir kompartımandaydım ve bütün oda bana aitti. En başta alt yatakta mı yatsam üst yatakta mı diye düşünürken aklıma bir şey takıldı. Odada bir tane el lavabosu vardı ama tuvalet yoktu. Ben bunu o ana kadar hiç düşünmemiştim ama üstünden gelinemeyecek bir problem olmadığını biliyordum. Sabah uyandığımızda Finlandiya’nın kuzeyinde olan Levi Kasabası’na gelmiştik. Bu küçük kasaba bir kayak kasabasıydı ve büyükçe bir pisti vardı. Biz orada kayak yapabileceğimiz zamanımız olmayacağını düşünüp kayak pantolonu getirmemiştik ve buna pişman olduk. Kayak montumuz vardı, kayak ekipmanlarımızı da oradan kiraladık fakat normal pantolonla kaymak zorunda kaldık. Pistteki insanlar bize bakmasa bile az da olsa utanmıştım çünkü herkes güzel güzel kayak kıyafetlerini giymişlerdi. Kafalarından da çok üşüyeceğimiz fikrini geçirdiklerine eminim. Fakat ilk birkaç saat boyunca hiç üşümedik ve bunun için şanslı olduğumuzu düşündüm. Elbette böyle düşünmeye başladıktan hemen sonra hava kararmaya başladı. Saatin üç olduğunu görünce şaşırdım. Bu şekilde olacağını gitmeden önceleri biliyordum ama bu kadarını tahmin etmemiştim. Orada yaşayan insanların buna nasıl dayandıklarını merak ettim. Ben de bir sene boyunca Kanada’da yaşamıştım. Orada da güneş beş olmadan batıyordu ve sürekli kapalı bir hava olması boğuyordu beni. Sonra da oradaki insanların ne kadar mutlu göründüklerine bakarak onları takdir ettim. Tabii rol yapıyorlarsa bilemiyorum. Ertesi gün çok eğlenceli bir etkinliğimiz vardı, Husky kızak turu. Daha önceden yaptığım için ne kadar zevkli olacağını biliyordum. O anılarım kızağa ilk bindiğimde kafamda canlandı. Fakat eskiden bindiğim kızak bu kadar hızlı hareket etmiyordu. Hızlı gitmemiz dolayısıyla da kızak sürekli zıplayıp duruyordu ve biz de onunla birlikte hopluyorduk. Sert zemine çarpmaktan canım iyice acımaya başladı ve keşke daha yumuşak bir şeye oturuyor olsaydım deyip durdum. Buna rağmen o hayvanların heyecanını kendi içimde hissediyordum, soğuk havanın yüzüme vurması da üstümdeki battaniyeye daha çok sarılmam gerektiğini söylüyordu. Başka bir gün bir rüzgar daha bana battaniyeme sarılmamı söyledi. Bu sefer de ren geyiklerinin çektiği bir kızaktaydık. Bu kızak daha yavaş gittiği için kendimi daha rahat hissediyordum. Etrafımdaki manzarayı zıplamadan izleyip rahat rahat zevkini çıkarabiliyordum. Bu sırada da kendimi küçükken izlediğim bir filmdeki adamlar gibi hissettim. Filmde bir grup arkadaş karlar altındaki bir ormanda kayboluyorlardı. Sadece kızağın ve birkaç tane ağaç hışırtısı dışındaki sessizlik bana bunu düşündürmüştü. Tam da yolun ortasında ensemde bir nefes hissettim. O sırada aklımdan onlarca şey geçti. Meğerse sadece arka arabayı çeken geyiklerden biriymiş. O anı da hemen fotoğrafladım. Benim için gezideki en güzel anlardan birisi de yılbaşı gecesiydi. Restoranda yemeğe başladığımızda ilk olarak küçük bir top tavuk geldi. En başta porsiyonları küçük diye düşündüm. Tam bu sırada çorbayı getirip üstüne döktüler. Ne kadar ilginç bir servis şekli diye düşmeden duramadım. Buradaki yemeğin ardından yeni yıla girmek için kayak pistine gittik. Zamanı geldiğinde her yerde havai fişekler patlamaya başladı ve o kadar küçük bir kasabada bile bu kutlama beni çok şaşırttı. Belki bu yüzden orada yaşayan insanlar mutluydu, kutlamaları muazzamdı. Elbette havai fişeklerden sonra yaptığımız hakkında aynı şeyi söyleyemeyeceğim. Karların üstüne oturup buz gibi şarap içmek pek mantıklı bir aktivite değildi. Soğukluğu önce dişlerimde sonra da bütün vücudumda hissettim. Tatil boyunca üşümediğim kadar orada üşüdüm sanırım. Keşke elimde o kadeh yerine bir kupa içinde sıcak çikolata olsaydı diye geçirdim. En sona geldiğimizde ise her gezide olduğu gibi bu gezide de güzel ve hayatımı geri kalanı boyunca hatırlamak istediğim anılar kazandım. Dönüş için ikinci kez trene bindik. Tabii ilk seferki ki kadar ne heyecanım vardı ne de enerjim. Raylardan çıkan ses ninni gibi geliyordu kulağıma. O akşam yatmadan önce düşündüğüm tek bir şey vardı: Keşke bu gezi hiç bitmese… Alkım Önen Deniz Ataber Seçgin 21400423 TURK101-18 Ödev 6 – Draft 1 Başak Berna Cordan 09.12.14 Arkandaki Ses 9 Aralık, 2014 Sevgili Charlie, Hep yazan sendin. Tanımadan yazdın. İstemsizce yazdın. Yargılamayacağımı bilerek yazdın. Sıra bende. Tanımıyorum seni. İstediğimi paylaşacağım o yüzden. Sen de yargılama beni. Hayatım değişiyor. Kozamdan çıkıyorum biliyor musun? Eski ben, ben değilim artık. Ailem yok, uzaklarda. Seçtiğim kardeşlerim yanımda ama onlar da uzaktalar artık. Uzaklaştırdım kimisini. Kimisini sildim.Yeni kişiler tanımlanıyor artık hayatıma. Eğlenceli, keyifli… Farklı simalar, farklı tarzlar, farklı kişilikler… Benliğimi değiştiriyorlar. İstesem de istemesem de değişiyorum. . . . . . . . . . . . . . . .. . . . .. . . . . .. . . . . . . . . . Nerde eski büyük egom? Arkamda saklanıyor. Ara sıra gösteriyor kendini, sonra tekrar kayboluyor. Ama yavaş yavaş kırıyorum onu, biliyorum. Utangaç sanki biraz. Yeni insanlara karşı çekingen. Hep geride… Korkuyor. Dalına tutunmaya çalışıyor. Ben onu bıraksam da o beni bırakmıyor. Kim bana yakınlaşsa, kim beni arkadaş görse, birden çıkıveriyor ortaya. Uzaklaştırıyor onları. Kıskanıyor beni biliyorum. Dalına tutunmaya çalışıyor. Paylaşmıyor beni, paylaşamıyor dalını. Korkuyorum kimi zaman. Ya herkes giderse, yalnız kalırsam… Ne yaparım o zaman? Arkamı dönüyorum bir ses: “Bırak çekip gitsinler, bizi kabul eden böyle etsin.” Komik değil mi arkadaş? Komik... Bir anda çıkıveriyor o ses: “Yalnız olmadın hiç. Olmayacaksın da… Senin arkanda ben varım.” Bu aralar yok o ses. Kayboldu. Nereye kaçtı gitti bilmiyorum. Ses kesilince, bir anda arkasını dönen herkes, kollarını açtı. Koştum kollarına, sıkıca sardım onları. Meğer yalnızmışım. Yalnızlığa itiyormuş beni. Farkedememişim. Nereye mi gitti ses? Hiçbir fikrim yok. Nasıl oldu dersen arkadaş, O geldi. Senelerdir beklediğim o his belirdi içimde. Tarif edemem o hissi. Edemiyorum. Seçgin 2 Onunla geldi. Sarıldı bana ve arkamdaki o kirli sesi temizledi bir anda. Aşk dedi bana. Bilmiyorum. Ona da hep bunu söylüyorum. ‘Bilmiyorum’. Ona ne desem, nasıl davransam, bilmiyorum. Her şey karıştı, mantık yok oldu. Hızlanan kalp atışlarımla yolumu bulur oldum. Kalbimi takip ediyorum artık. Ses kesildi. Onun tutunacağı bir dalı vardı. Acaba benim dalım da o muydu? Ben yeni bir dal bulunca, kırıldı gitti mi? Gitsin… Umrumda değil. Egoymuş… Kimin ihtiyacı var ki sana? Ben belki de bir dal değil, hayatıma kök salacak bir ağaç buldum. Ağacımın köklerini kestirmeyeceğim ona. Bu sefer olmaz. Gitti. Yeni bir sayfa değil, defter açıldı önümde. Uzunca bir süre gelmez umarım. Hayatımda kaybetmeyi göze alamayacaklarım var artık. Pis sesiyle beni kandıramaz, arkamı kolladığına inandıramaz beni. Yalnız da kalsam, yeri yok artık onun. Biliyorum Charlie. Sen benim gibi değildin, hiç de olmadın. Egoların hiçbir zaman önüne engel koymadı. Ama çektin değil mi onun eksikliğini biraz da olsa… Yavaş yavaş kazandığın o egoyla girdin biliyorum arkadaşlarının arasına. Sevdiklerinin güvenini o arkandaki ses güçlendikçe kazandın. Ne oldu sonra? Küçük yanlış tercihler yaptırdı sana. Önce sen de ona güvendin. Sana yol göstermesine izin verdin. Yavaş yavaş ele geçirdi seni. Sen sen değildin artık. Hayatın bambaşkaydı. Sen, bambaşkaydın. Yanlış kızı öptün, yanlış hapları kullandın. Yanlış sözler çıktı ağzından. Hep o işte Charlie. Ardındaki ses... Kov artık onu. Unut söylediklerini. Sen ondan önce vardın, hep de olacaksın. Başka dallara başka ağaçlara tutunacaksın. Onun tek dayanağı sensin. Kır belini acı çek, ama kurtul ondan Charlie. Gerekirse o dalı kurut. Kırılgan ol. Ama kurtul ondan Charlie. YUMUŞAK YASTIK İSTERKEN YASTIKTAN OLMAK Bazen kendime soruyorum bu hayatta en önemli şey nedir diye. Aşk, para, güç, sevgi, mutluluk hangisi daha değerli karar veremiyorum, biri olmadan diğeri olmuyor gibi. Siz ne durumdasınız, birini seçebildiniz mi? Bugün kendi kararsızlığımı boş verip güç sahibi olmayı her şeyin önüne koymaktan ve koyan insanlardan bahsetmek istiyorum. Gücün bir sürü tanımı var parasal, fiziksel, duygusal, mevkisel, hepsi de birbirine bağlı aslında. Hatta bağlılıktan çok destekçiler birbirlerine, biri olunca diğerini elde etmek daha da kolaylaşıyor. Bazı insanların bazılarından üstte olduğu, lider-takipçi sistemine dayanan bir dünyada yaşıyoruz. İçgüdüsel olarak bir lidere, yöneticiye ihtiyaç duyuyoruz. Bazı bireyler ise bu doğrultuda kendilerini güçlü olmaya adıyor ve yavaş yavaş güçlenerek toplumun kontrolünün sağlandığı liderlik etme mevkisine yükseliyor. Her insan bir lider olmasa da toplumun üzerimizde yarattığı “güçlü olmalısın”, “kendi kendine yetebilmeli, çevrendekileri koruyabilmelisin” baskısı doğrultusunda güç sahibi olabilmek için gerekenleri yapmaya itiyor. Gelir seviyemizi arttırmak için çalışmaya başlıyoruz, maaşımızda yazan sayılar dizisi yetmiyor, terfi almaya, müdür olmaya çalışıyoruz. Asla elimizdeki ile yetinemiyoruz değil mi? Çokta haksız sayılmayız bunları yaparken, kim istemez daha güzel şartlarda, üçün beşin hesabını yapamadan yaşamayı, tabii ki herkes ister. Ben de isterim. Ama daha fazlasını, güçlü olmayı istemenin de bir sınırı var bence. Bu sınır benim için insanların kırılmaya başladığı yerde çiziliyor, benden geç veya önce çizgi çekmeye karar vermiş binlerce insan var. Güç için insanları kırmaya, çevrene zarar vermeye başladığında başlıyor problemler. Güç isteği son derece insani bir duygu olmaktan çıkıp vahşi bir dürtüye dönüşüyor. Bu vahşi dürtü insanı ne kadar ileri götürebilir, insan güç isteği uğruna nelerden vazgeçebilir, nelerden taviz verebilir? Yalan söylemek, karşındaki insanı kırmak gibi minik şeyler olduğunu düşünüyorsanız ya kendinizi kandırıyorsunuz ya da kafanızı kaldırıp çevrenize, dünyamıza bir kere bakmamışsınızdır demektir. William Golding’in “Sineklerin Tanrısı” eserinin en dikkat çekici yanlarından birinin insanın güç için ne kadar ileri gidebileceğini doğrudan okuyucularına göstermesi olduğunu düşünüyorum. Yapıtın geçtiği uzam günlük yaşamımızdan oldukça farklı fakat çocukların güç isteği doğrultusunda gösterdiği davranışlar içinde bulunduğumuz toplumun güç arzusu karşısında sergilediği tutumdan çok da farklı değil. Güç sahibi olmak için zayıf olanı ezme, baskı ve zoraki yönlendirmeler ile başlayan güç savaşı çocuklar arasında en güçsüz ve zayıf olarak görülen “Domuzcuk”un ölmesiyle başka bir boyuta taşınıyor. Çocuklar üzerinden gördüğümüz bu akıl almaz, vahşi ve acımasız davranış kabul edilemeyecek cinsten. Ufacık çocuklar kısacık hayatlarında nereden öğrenmişler böylesine vahşi olmayı diye düşünmemek elde değil. “ Çocuklar gördüklerini yaparlar” tabiri tam da bu kafa karışıklığını düzelmek için söylenmiş adeta çünkü sahip oldukları güç isteği, savaşı ve içlerine işlemiş olan gizli güç hırsı çevrelerinin, bizim dünyamızın, toplumumuzun yansıması sadece. İnsan güçlü olmak, bazılarından üstte yer almak adına belli tavizlerden kaçmazken, taviz verirken içini rahatlatmak için bahaneler uydurmayı ve bu bahaneler ardına saklanarak kendinden kaçmayı öğrenmiş durumda. Verilen tavizler, vazgeçilenler sınırsız olunca, arkana saklanılacak bahane de sınırsız oluyor demek doğru olur. Ailemizi, işimizi, ihtiyaçlarımızı, konforlu bir yaşam sürme isteğimizi bu iç rahatlatma, yastığa kafamızı rahat koyma çabalarımız doğrultusunda kullandığımız kalkanlardan bir kaçı sadece. Bu kalkanlar “Sineklerin Tanrısı” eserinde önemli bir yere sahip, çocuklar yaptıkları akıl almaz davranışları duygusal olarak kabul etmemek için bir “otorite kurma” bahanesinin arkasına saklanıyorlar. Daha da üzücü fakat bir o kadar da gerçekçi olan bir diğer durum ise yaptıkları vahşi davranışların içinde bulundukları durum doğrultusunda “gerekli” olduğunu düşünerek yapmaları, bu durum eserde beni en çok şaşırtan durum ve “Nasıl böyle düşünebilirler?” diye kendime sormadan edemiyorum açıkçası. Cevap yine çok farklı değil yaşadıkları toplumun izleri bu durumda da kendisini açıkça gösteriyor. Kendi isteklerimizden, tutkularımızdan vazgeçmek yerine onları doğru kılmak adına ne gerekiyorsa yapma eğilimindeyiz ve bunları yaparken suçluluk hissetmemek için çevremizdeki her şeyi ve herkesi suistimal ediyoruz. Güç isteği, güç için savaşmaya, bizim için değerli olanlar bahanelere ve tavizlere, vahşi ve kabul edilemez davranışlar yapılması gereken davranışlara dönüştü. Bu gerçeklikle yüzleşmekten de kaçıyorken minicik çocuklar üzerinden kurgulanmış bir kitapta güce olan tutkumuzu bu kadar bariz bir şekilde görmek toplumumuzda, davranışlarımızda bir şeylerin yanlış olduğunun en büyük kanıtlarından biri. Kafamızı daha rahat bir yastığa koymak uğruna içimiz rahat bir şekilde uyuyamaz hale gelmişiz. Nasıl düzelir, değiştiririz bu durumu bilemiyorum ama güç için yaptıklarımızın sonuçları altında ezilmemek ve bahanelerden oluşturduğumuz kalkanları kullanmamayı tekrar başarabilmek için azıcıkta olsa güç sahibi olmayı isteyen benliğimizden taviz vermeyi, ona hayır demeyi yeniden hatırlarsak belki biraz rahat uyuruz. Sev, Sevil, Sevene de Karışma! The Normal Heart aslında televizyon için yapılmış bir film olmakla birlikte kadrosunda da birçoğumuzun yakından tanıdığı yetenekli oyunculara sahip. New York’ta geçen bu hikaye seksenleri kasıp kavuran HIV-AIDS’i anlatıyor. Ned ve Felix’in arasındaki ilişki ile her şey güzel başlarken Felix’in AIDS teşhisi konulmasıyla hayatları alt üst olan iki aşığı izliyorsunuz. Tabii o zamanlar AIDS bir gay hastalığı zannedildiği için ne devlet tarafından ne de tıp camiası tarafından bu hastalığa çare bulunulmaya çalışılmıyor. İlk başta gay kanseri denilen bu hastalık insanları homoseksüellere karşı öyle bir nefrete itiyor ki insanlar aynı ortamda bulunmak bile istemiyor. Ned ise sevdiği adamı kurtarabilmek için her yolu deniyor. Bürokratlarla görüşüyor ancak gay hastalığı zannedildiği için hiç kimse homoseksüellere yanaşmak bile istemiyor. AIDS, HIV dönemini bilmeyenler için özellikle doksanlar sonrası jenerasyonu için mükemmel bir film. İnsanların neler ile yüzleşmek zorunda olduğunu görmek, toplum tarafından nasıl dışlandığını görmek oldukça hüzünlendiriciydi. Aslında insanlığın var oluşundan beri hayatımızda olan bu gerçekliğin bu kadar garip ve olağan dışı karşılanması bana hep mantıksız gelmiştir. Homoseksüelliği günaha yoran da var, mental hastalığa yoran da. Aslında olan ise bazılarımızın heteroseksüel bazılarımızın homoseksüel doğması. Yani seçim falan değil bu, bir gün uyanıp kendi kendine hadi bugün de gay olayım diyemezsin. Kim seçmek ister ki zaten böyle nefret dolu bir dünyada. Birkaç ülke dışında gay olduğu için şiddete maruz kalan hatta ölümle cezalandırılan o kadar çok insan var ki. Ülkemizde de bu durum ne yazık ki böyle. İstanbul gibi metropol bir şehirde bile daha el ele tutuşup rahatça gezebilen bir homoseksüel çift göremedim. Duyanlar vardır yaklaşık bir ay önce gay bir çift alternatif evlilik yaptı. Bunun üzerine çıkan haberler, yapılan yorumlar insanı çileden çıkaracak türden. Yok efendim çocuğa tecavüz etsen daha kabul edilebilir bir olaymış. Bu nasıl bir zihniyet, sen sevdiğin insanla evlenmeyi nasıl bir pedofili ile karşılaştırabilirsin ki. Biz kimsenin evliliğini sorgulamazken sen nasıl böyle bir şey söyleyebiliyorsun ki. Ayrıca kimin kim ile evlendiği kimseyi ilgilendirmezken bu tür yorumların yapılması gerçekten dehşete düşüren cinstendi. Böyle bir nefrete sebep olabilecek iki etken olduğunu düşünüyorum. Din ne yazık ki bu nefretin en büyük kaynaklarından biri. Sadece Müslümanlık da değil bütün dinler böyle. Burada aslında dini de yargılamamak lazım sorun dini nasıl öğrettiğin ve nasıl dinin manipüle edilip bir kısım tarafından kullanıldığı zaten. Diğer etken ise eğitim. Eğer insanlarımız eğitilemezse ve homoseksüelliğin anne karnında belirlendiği öğretilse, bu konu hakkındaki birçok önyargının ve nefretin kırılacağını düşünüyorum. Bunla da bitmiyor tabii ne yapılırsa yapılsın dünyada her zaman azınlığa karşı bir kin, nefret var olacak. Toplumumuzdaki tek sorun homoseksüelliğe karşı yaklaşım değil ne yazık ki. Kadına şiddetten tarihimizi unutmamıza kadar birçok sorunumuz var aslında. Eğer gazete okuyorsanız eminin siz de bıkmışsınızdır artık her sabah yeni bir cinayet, yeni bir sapığın haberini okumaktan. Boşanmak istediği karısını öldürenden tutandan da, kendi çıkarları için koca bir ülkeyi hiçe sayan liderlere kadar daha birçok problemimiz var gözümüzü yumduğumuz, boş verdiğimiz. Umursamıyoruz artık çevremizde olup bitenleri. Nerelerden nerelere düştüğümüzü görmek daha da üzücü. Sadece homoseksüellikle ne bitiyor ne de başlıyor problemlerimiz. Adete toplumsal bir çöküşe doğru son hız gidiyoruz. Murphy,Ryan The Normal Heart. New York City:2014 Aybike Gündoğdu Onur Çoban İnsan Neden Kendisinden Sıkılır? Yalnızlığıyla nam salmış bir aile dostumuz vardı. Hiç evlenmemiş, bu konuda toplum baskısına dayanabilmişti. Fazla arkadaşı da olmazdı, çok konuşkan değildi. Onu çok önemli bir durum olursa görürdük. Yıllardır kimse bu kadının evde ne yaptığını bilemedi. Kitapları ve filmleri çok seviyordu. Ancak bunlarla koca bir ömrün geçmeyeceğini herkes biliyordu. Bütün aile onun bir süre sonra delireceğini düşünüyordu; yalnızlığa daha ne kadar tahammül edebilirdi? Yıllarca ondan bir patlama bekledik ancak bu hiçbir zaman gerçekleşmedi. Dahası yıllar geçtikçe daha sakin, daha sağlıklı görünmeye başladı. Kariyeri ise hiç beklenmedik şekilde ilerledi. Bu kadının hem bu kadar “kötü” şartlarda yaşayıp hem de bu kadar başarılı olmasını bir türlü anlayamıyordum. Ben yalnızlığa tahammül edemeyen, her konuda dost meclisine danışan, arkadaş delisi bir insandım. Bu nedenle o kadının hayatı bana ilginç geliyordu. Yalnızlığın kişisel bozukluk değil gereklilik olduğunu iddia eden bir kitap okudum: Modern Yaşamda Kişilik Bozuklukları. Eser ilişkileri bağımlılıkla birlikte değerlendiriyor: “İlişkilerimiz vardır elbette ama onlara muhtaç değilizdir; zira ilişkiler bağımlılığa, bağımlılık da zayıflığa yok açar.” (44) İnsan ilişkilerine önem veren bir insan olduğum için bu söz hayli etkilemişti beni; istemsiz bir şekilde bunun üzerine düşünmeye başladım. Çünkü her ne kadar inkâr etmeye çalışsam da ortada bir haklılık payı olduğunu görebiliyordum. Hayatım boyunca bir kez olsun bile yalnız kaldığımı hatırlamıyorum ben. Her zaman farklı insanlar vardı çevremde. Ben de haliyle arkadaş olmaya, iletişim kurmaya daha meyilli bir insan oldum. Zaman geçtikçe, aksi durumu tecrübe etme şansım hiç olmadığı için insanın yalnız yaşayamayacağına inanır oldum. Öyle ki bu konuda özel gayret gösteriyordum. Şimdi karantina günlerinde can sıkıntısından ölmek üzereyim. Kitabı okuduktan sonra bulunduğum durumu sorgulama ihtiyacı hissettim. Karantina günleri depresyon eşliğinde geçiyordu. Yalnızdım, dışarı çıkmıyordum ve bu beni bunaltıyordu. Sabahlara kadar konuşmak, dertleşmek istiyordum. Bir insanın yalnızlıktan depresyona varacak düzeyde sıkılması normal miydi? Her ne kadar makul görünse de ben burada daha farklı şeylerin olduğuna inandım. Yalnızlık dedikleri şey insanın kendisiyle baş başa kalmasından başka bir şey değil. Ben kendimle ne zaman baş başa kalsam canım sıkılıyor. Bu işte doğru gitmeyen bir şeylerin olduğunu görebildim nihayet. Bu hayat tamamen bana aitti ve bu beden, bu beyin, bu zihin yaşamımın sonuna kadar bana eşlik edecekti. Hayatımın sahibi bendim. Buna rağmen kendimle baş başa kalamıyordum; onunla ne yapacağım konusunda hiçbir fikrim yoktu. İnsan yapacak bir şey bulamayınca sıkılır. Yaşamak bir nevi boşlukları doldurma gayretidir. Tek başınayken, zihni yalnızlığım bu boşluğu doldurmuyorsa bu düşünce evrenimin çoraklığından kaynaklanıyor olmalıydı. Çünkü eylemin olmadığı yerde bu görevi zihin üstlenmeli; o bu konuda çaresiz kalınca iş haliyle tahammül edilemez bir hal aldı. Ben kendimle konuşacak konu bile bulamıyordum. Bütün bunları ortaya koyduğumda övündüğüm hayatın aslında acınası olduğunu fark ettim. Kendi başına kaldığı zaman sudan çıkmış balığa dönüşen insan ne kadar güçlü durabilirdi bu hayatta? Daha da önemlisi o kendi hayatında belirleyici bir unsur olabilir miydi? Arkadaşlarımla buluşuyor, başkalarının dertlerini masaya yatırıyor, yaşamın sorunlarını ele alıyorduk. Kendimizle ilgili hiç konuşmuyorduk. Sonra büyük bir zihin rahatlığı ile evlere dağılıyorduk. Şimdi daha iyi görüyorum ki bütün ömrüm kendim hariç başka unsurların üzerine inşa edilmiş. Ancak bunun tam tersi olması gerekmez miydi? Hayatını yalnız bir şekilde geçirmiş o tanıdığımıza acıyan gözlerle bakardım. Geldiğim noktada haline asıl üzülmesi gereken kişinin kendim olduğumu görüyorum. O kadın kendi hayatının belirleyici unsuruydu, gücünü buradan alıyordu. Başkalarına bağlı yaşamadığı için başarılıydı. Her şeyin aşırısı kötüdür elbette, ben fazla yalnızlığı da doğru bulmuyorum. Ancak ortada bir gerçek var: O kadın benden çok daha iyi bir noktada ve bunu yalnızlığa borçlu. Hayatını kendisi yönlendiriyor. İnsan doğru bildiği şeyleri sorgulamaktan çekinir çoğu zaman. Ancak ben zor olanı yapıp ilişkilerle dolu yaşamımı yeniden gözden geçireceğim. KAYNAKÇA: Grossman, Seth. & Millon, Theodore. & Millon, Carrie. & Ramnath, Rowena. & Meagher, Sarah. Modern Yaşamda Kişilik Bozuklukları. Çev. Elif Okan Gezmiş. İstanbul: Türkiye İş Bankası Kültür Yayınları, 2019. 1. Baskı. Ege Berkay Gülcan TURK-102/037 21400461 Dogmaları Yıkan Bir Tecrübe Fantastik romanları herkes sever değil mi? İçinde büyüler, şanlı ve cesur kahramanlar, bozulmuş ve cani kötüler ve mutlu sonlar vardır. Peki hiç merak ettiniz mi kahraman kazanamasaydı ne olurdu? Ya da kahraman kazansa da zaferi daha büyük kötülüklere yol açsa? Hep iyilikle doludur fantastik dünya. Fakat Hurin’in Çocukları bir istisna bu konuda. Hayatta hep iyilerin kazanmadığı gerçeğini yüzüme vuran, acı dolu bir tecrübe oldu bana. Hikâye ilerledikçe kahramanın acılarını derinden hissettiğim, paylaştığım ve dogmalarımı yıkan bir deneyim yaşadım. Hikâyeyle olgunlaşıp derinleşen bir tecrübe yaşadığım için size anlatacaklarım da hikâyeyle beraber gidecek. Hikâye ilerledikçe gitgide kararan, içinizi de kendisiyle beraber karartan bir evren Hurin’in Çocukları. Tolkien’in Orta Dünya’ya dair diğer eserlerinden çok farklı olarak mutlu son bulamıyorsunuz içinde. Hikâyeye girince klasik bir fantastik hikâye gibi başlıyor. Cesur insanlar, şanlı elfler parlak zırhlarını giyinip borular eşliğinde savaşa yürüyor kötüyü yok etmek için. Her zamanki cesaret duygusu sarıyor etrafınızı. Ama ardından gelenler asla beklediğiniz gibi olmuyor. Kötü iyinin güçlerini bütün dehşetiyle yok ediyor. İyinin kahramanı Hurin de lanetleniyor çocuklarının azabını hayatı boyunca izlemeye. Böylece Tolkien içinizdeki güvende olma duygusunu yerle bir ediyor. Artık ne olacak emin değilsiniz. Paranoyak bir hayava bürünüyorsunuz. Her köşede bir sinsilik hissediyorsunuz. Çünkü çocukluğumuzdan beri hepimizin beynine çeşitli yollardan zorla kazınan iyi her zaman kazanır düşüncesi yok olmaya başlıyor. Çocukken yatmadan önce dinlediğimiz mutlu mesut geçen hikâyelerle bilinçaltımıza yerleştirilen hayat iyi ve güzel düşüncelerinden oluşan beyin yıkaması dağılmaya başlıyor. En azından benim tecrübem böyle. Bütün bu duygu karmaşasını yaşarken devam ediyorsunuz daha fazlasını yaşamaya. Hurin’in öksüzlerinin ve dul kalmış eşinin ızdırabını izliyorsunuz ve o ızdırapla beraber büyümelerini. Oğlu Turin’in elflerle beraber savaşın içinde yetişkinliğe adım atışını görüyorsunuz. Arkadaş edinmesini, sevmesini. Mutlu gidiyor yine. Ta ki kötünün laneti yeniden Hurin’in soyunu vurup Turin dostu, savaş arkadaşı Beleg’i istemeden öldürene kadar günlerce işkenceden sonra. İkinci büyük darbe oluyor bu da. Çocukluk dogmalarınız yeniden kök salmaya başlamışken bir darbe daha yiyorsunuz. İşkenceyle gelen acıyla çıldırtılan bir adamın ruhumuza yerleştirilmiş arkadaş kavramının, en büyük zorluklara bile dayanacak beraberlik, yıkışını izliyorusunuz. Her düşüşünüzde sizi ayağa kaldıracak dostunuza, bazen canınızdan çok sevdiğiniz arkadaşınıza zarar verebileceğinizi görüyorsunuz hastalıklı kötünün dokunuşuyla. Arkadaşlarınıza bakamaz oluyorsunuz. Güveniniz yok oluyor ve herkese “ Acaba ne zaman bana ihanet edecek” gözüyle bakıyorsunuz. Ya ihanet etmezse sorusu ise şakaya dönüşüyor. Edeceğini biliyorsunuz... Elf krallıklarının hüküm sürdüğü topraklarda cesur, kahraman bir elf beyini öldüren Turin ise sürgüne terkedilip küçük bir dağ köyüne yerleşiyor ve dilsiz, hiçbir şey bilmeyen bir kıza gönlünü veriyor bundan sonra. Farkında olmadığı şey ise gönlünü kaptırdığı kızın tüm ejderlerin babası Glaurung tarafından hafızası silinen kardeşi Lalaith olduğu... En sonunda Glaurung’la savaşıp onu yendikten sonra Turin Lalaith’in hafızası yerine geliyor ve kardeşini tanıyor. Mutlu sonla bitmiş gibi görünse bile olan tek şey ikisinin de intiharı ve babaları Hurin’in bu ızdırapla yaşamaya terkedilmesi oluyor... Ve kalan tek kutsal şeyi de yok etmiş oluyor Tolkien. Aşk. Kötünün zehriyle bozulan bu kutsal değer sevdiğinizin gözlerine bakmayı ızdırap haline getiriyor. Her dokunuş bin iğnenin acısına her bakış körlüğe sebep oluyor. Ve hayatın kötü olduğu gerçeği sızıyor ruhunuza ve benimsiyorsunuz artık onu. Kötülük çevrenizi sarıyor ve çocukluğun saflığı, öğrendiğiniz bütün güzellikler veda ediyor size... Hurin’in Çocukları hayatın gerçeklerini sergileyen bir başyapıt. Eğer çocukluğunuzun dogmalarından kurtulup büyümeye hazırsanız okumanız yaşamanız gereken bir deneyim. O zaman sizle vedalaşıp sizi Tolkien’in ellerinde büyümekle baş başa bırakıyorum. Aslı Alpman KORKUNUN ANATOMİSİ Niçin bir obje bazı insanlara korkunç gelirken diğerlerine etki etmez? Bu iki tür insan arasındaki temel farklılık nedir? Niçin biz korkmayanı takdir ederken korkanı ayıplarız? Korku niçin çoğu insanca ayıplanan bir duygudur? Korku bize kötü tanıtılmış olsa dahi insanlığa bahşedilmiş bir hediyedir. Yeni doğan bir bebek düşünün. Bu bebek korku duygusundan habersizdir, korku hissine yeni doğmuş bir canlıda rastlayamayız. Zamanla çevresiyle ilgili değerlendirmeler yapmaya başlar ve neyi yapmaması gerektiğini hisleri ve mantığıyla kavrar. Ona zarar veren şeylerden korku sayesinde uzak durur. Diğer insanların korktuğu şeyleri de kendi korku hanesine ekler ve korkularının sayısı git gide artmaya başlar. Fakat bu ne ayıplanacak ne de kötü bir şeydir. Aksine faydalı bir kazanımdır. Bir bebeğin korku hissini kazanmasıyla ömrünün uzayacağını düşünebiliriz. Ölüm korkusu onu yaşamak zorunda bırakacak yani içgüdüsel olarak ölmekten korktuğu için yaşayacaktır. Korku ayıplanacak bir güçsüzlük belirtisi değil de evrimsel olarak süregelen ve hayatta kalabilmemiz için dışsal etkilere verdiğimiz tepkileri denetleyen en ilkel duygularımızdan biridir. Yaşamdaki bu temel mevkiinden ötürü gerek sanat gerekse bilimle sık sık beraber gezer. Sanat için korku esin kaynağıdır ve çoğu zaman onları beraber görülür. Tüm o içselleştirdiğimiz güzel eserlere bakın; kaybetme korkusuna, hayatı ıskalama korkusuna ve aklıma gelmeyen başka tür korkulara dokunur bir uçları. Gelip geçici olduğumuz bu dünyada gelip geçme tabirinin hakkını verip unutulmaya korkup iz bırakmaya çalışmıyor muyuz hepimiz? Sanat korkuyla yakın dostken bilim ona düşman gibi davranır. Korkularımızın bilmediğimiz şeylerden kaynaklandığını var sayarak her şeyi bildiğini zanneden küçük bir çocuk gibi korkuya saldırır. Korkunun cahillerin işi olduğunu ve bilinmeyenden korkulacağını ancak cahillerin korkak olabileceğini savunur materyalist bir edayla. Bilimin sınırları olup olmadığını sorgulamak değil amacım fakat çağımızda -günümüz bilgi birikimiyle- bilimin ulaşamayacağı yerler, cevap veremeyeceği sorular olduğu çok açık. Burada da inançlarımız devreye giriyor. Aklımız yetersiz kaldığında -aklımız hislerimizden daha mı güvenilir bu da tartışılır- hislerimize başvuruyoruz. Aklımızın cevap veremediği soruların üstesinden inancımız yardımıyla geliyoruz. Esasen inançlarımız bazı derin korkularımıza da neden oluyor. Aklımızı ikna edemediğimiz zamanlarda beynimiz alarm veriyor. Vücudumuz da kimyasal olarak bu duruma tepki veriyor ve biz korkmuş oluyoruz. İnançlarımızı da kalbimizi ve aklımızı yatıştırmak, sakinleştirmek için kullanıyoruz. Yani inançlarımız hem korkunun tetikleyicisi hem de ilacı. Hâl böyleyken inançla korku arasındaki bağı inkâr etmek anlamsız. Dinsel öğelerle süslenmiş basit hatta ucuz bir senaryo ile vizyona giren filmlerin bu denli hasılat yapması bundan değil midir? Tamamen ticari amaçlarla bu bağı kullanarak korkuyu kolay yoldan izleyicilere hissettirmek ne kadar doğrudur? Ne yazık ki son yıllarda yapılan korku filmlerinin çoğu bu yanlışa düşüyor. Fakat Şeytan Çarpması adındaki 2005 yapımı bu filmde bu durumun aksini görüyoruz. Gerçek bir hikâyeye dayandırılmış bu film izleyiciye olay örgüsünü veriyor sadece, korkutmak için ayrı bir çaba göstermiyor. Bu sebepten çoğu izleyici bu filmi korku filmi olarak değerlendirmiyor. Çünkü korku filmi klişelerini yıkan cinsten bir film. Yaşanan doğaüstü olaylara iki yönden de yaklaşılıyor; bu olayları bilimle açıklamaya çalışan doktor ve dinsel bir tutumu simgeleyen papaz. Film her iki tarafında savunmasını bize sunup kararı bize bırakıyor. Seçeceğimiz taraf da filmden korkup korkmayacağımızı belirliyor. Korkuyu sorgulayan bir korku filmi gibi. Filmin neden beni korkuttuğunu düşünüyorum izledikten sonra. Hikâyenin dayandırıldığı gerçek hikâyeyi araştırıyorum, bilmek istiyorum. Fark etmeden ben de aynı şeyi yapıyorum; korkmamak için bilmek istiyorum sadece bilmediğimiz şeylerden korkacağımız varsayımıyla. Siyah, Beyaz ve Gri Bildiğimiz üzere son yılların en popüler yorumculuk türü video oyunu yorumculuğudur. Sosyal paylaşım platformlarında da oyun yorumculuğu diğer tüm yorumculuk türlerinin önüne geçmiştir. Youtube’da en çok aboneye sahip olan kanal Felix Kjellberg (PewDiePie) isimli bir oyun yorumcusuna aittir. Ben de bu modaya uyarak, bu dönemki son blog yazımı en sevdiğim ve beni en çok etkileyen oyun üzerine yazmak istedim. Bethesda Softworks tarafından yaratılan ve geliştirilen Elder Scrolls serisi coğrafyasının kuzeyindeki Skyrim’de gerçekleşen olayları konu alan beşinci oyunu The Elder Scrolls V: Skyrim… 15 yılı aşkın zamandır video oyunları oynayan biri olarak, oyun oynamak benim hayatımın bir parçası ve hayatımı daima aklımda bir oyun yapma düşüncesi ile yaşadım. Bir oyun sevdalısı, belki de bağımlısı olarak şunu söyleyebilirim ki oyunu ilk açtığım andan itibaren çok farklı anlar yaşayacağımı hissettim. Klasik senaryolu rol yapma oyunlarından farklı olarak bir karakteri oynamıyorsunuz bu oyunda. Karakterinizi siz yaratıyorsunuz. Irkını, yaşını, boyunu, omuz genişliğini, kaşını, gözünü, diş şeklini, kısaca fiziksel özelliklerini geçiyorum kişisel özelliklerine, hatta savaş stiline kadar karakterin her özelliğini ayarlamak sizin elinizde. Bunların da üstünde olan farklılığı ise Skyrim’de mutlak iyi ya da mutlak kötü olmanız gerekmemesi. Oyundaki kararlarımı o anki psikolojime göre verebiliyor olmak benim için bu oyununun en büyük ayrıcalığı. Sırf görünüşünü sevmediğiniz için bir köylüyü ya da bir saray muhafızını öldürebilirsiniz ya da bir tüccarı ya da köyde dolaşan bir tavuğu… Oyunda özgürsünüz. Tüm kararlar sizin elinizde ve kararlarınız ve onları gerçekleştirdiğinizdeki koşullar oyundaki geleceği şekillendiriyor. Skyrim’de gözünüzü ilk açtığımda bir at arabasında ellerim ve ayaklarım bağlı oturuyordum, geçmişe dair hiçbir anı yoktu aklımda bir anda bilmediğim bir dünyada açmıştım gözlerimi daha neye benzediğimin bile farkında değildim. Korkunç çöllerden çıkmış bir khajit miydim yoksa görkemli ormanların içinden çıkmış bir elf mi onu bile bilmiyordum ve o an gerçekten oyunun mistik havası beni içine almıştı. Hiçbir şey bilmememize rağmen idamımıza gittiğimizi öğreniyorum ve bir ejderin idam edileceğimiz yere saldırması ile idamımız iptal oluyor. Sadece oynuyor olmama rağmen hiçbir şey anlamıyorum olanlardan… Eğer oyunu oynarsanız yapımcıların sizi gerçekten karakterle bütünleşmeye zorladığını kesinlikle fark edeceksinizdir. Yanan kalenin içinde hiçbir şey bilmeden dolaşırken iki ayrı kişi bana onları takip etmemi söylüyor. Bir seçim geliyor karşıma ilk dakikadan ve oyun şekilleniyor seçimime göre ve benim nasıl şekilleneceğine dair hiçbir fikrim olmadan oluyor bunlar. Yolda gördüğünüz, konuşmak zorunda olmadığınız, hiçbir niteliği olmayan bir karakterle konuşabiliyorsunuz isterseniz ve o size bir görev verebiliyor. Bu görev bazen “Bahçedeki patatesleri topla.” bile olabiliyor. Tabii ki görevi yapıp yapmamak da sizin elinizde hatta bu görevi beğenmediyseniz size bunu söyleyen kişiyi yakıp cesedini de en yakındaki nehre atabilirsiniz. Dediğim gibi çok oyun oynadım, nice oyunlar bitirdim ama hiç birinde sonuçlarını bilmeden seçimler yapmıyordum. Skyrim güzel grafikleri, mistik havası, mükemmel düzenlenmiş coğrafyası oyuncuya seçenek vermesi ve açık uçlu senaryosu ile oyun dünyasında ve benim aklımdaki “oyun” kavramında çok büyük yenilikler ve değişiklikler yarattı. Senaryosu belli olmayan bir kitabı okumak insana saçma gelir ya da senaryosuz bir filmi izlemek o yüzden senaryosunu yapımcılarının bile bilmediği bir oyunun saçma olacağını düşünebilirsiniz. The Elder Scrolls V: Skyrimden önce benim kanaatim de sizinle aynı yönde olurdu ama Bethesda bana senaryosuz bir oyunun hayat gerçekliğinde olabileceğini gösterdi. Senaryonun bizi beyazı veya siyahı seçmemiz için zorladığını fark ettirdi. Bu yazıyı yazarken oyunu tekrar oynama isteği oluştu içimde ve ne mutlu ki “Senaryoyu zaten biliyorum, aynı şeyleri tekrar yapmaya ne gerek var.” demiyorum ve yazının ortasında oyunu yüklemeye başladım. İşte The Elder Scrolls V: Skyrim böyle bir oyun… Bir Önemli Müessese İstisnaları görmezden gelecek olursak çoğu insan içten içe evlilik hayali kurar. Nerdeyse herkes geleceğiyle ilgili hayaller kurarken eşini ve çocuklarını o hayalin içine dâhil eder. Bu bize nasıl aşılanmış kesin bir fikrim yok fakat yıllardır izlediğimiz dizilerde ve filmlerde ailelerin olmasının bile etkisi olabileceğini düşünüyorum. Hayallerimizi güzel, iyi anlaşan, tatlı aileler süslerken unuttuğumuz şeyler ise o ailenin sıkıntıları, kavgaları ve ailedeki geçimsizlikler. Kimse kurduğu hayallere kapıları çarpıp evi terk eden eşi veya ergenlik döneminde ailesiyle kavga eden çocukları koymak istemez. Hele ki en büyük sıkıntı olan monotonluk insanın aklının ucundan bile geçmeyebilir. Erkek salonda gazetesini okurken kadının mutfakta yemek yaptığı veya evi süpürdüğü senaryo kimsenin hayallerini süslemez. Oysa ki tüm bunlar evliliklerin gerçekleri olup çoğu evlilikte aile bireylerinin yaşadığı durumlardır. Çocukluğumdan beri evlilik konusu benim için tam bir soru işareti olmuştur. Sürekli iyi ve kötü yanlarını düşündüğüm bu olgu zaman zaman beni korkutmakla kalmıyor, etrafımdaki evli çiftlere sinir olmama sebep oluyor. Evlenmek için evlenmenin çok saçma olduğunu ve bir yaştan sonra herkesin evlenmesi gerektiği fikrini de saçma buluyorum. İnsanlar istemediği sürece kolay kolay yalnız kalamazlar. Kalacak olsalar bile herhangi bir kişiyle evlenip hayatının geri kalanını o kişiyle geçirmek de iyi bir fikir gibi gelmiyor bana. Bütün o kavgalara ve monotonluğa sevmediğiniz bir kişi için katlanmak veya o kişiye alışmaya çalışmak size hayatı zindan edebilir. Son dönemde Türkiye’deki boşanma oranının artması da aslında halkımızın biraz olsun bilinçlendiğini gösteriyor fakat bu hâlâ iyiye işaret değil çünkü bu boşanmalar yanlış seçimlerin göstergesi. İki olgun insanın evlenip boşanması çok da kötü bir durum olmayabilir fakat bu durumdan etkilenecek çocuklar işi daha kötü bir hâle sokuyor bence. Tüm bunları düşünürken ileride bir gün benim de muhtemelen evlenecek olmam da biraz ironik doğrusu. İyi bir eş iyi bir baba olabilecek miyim acaba? Her gün eve sarhoş gelen bir baba olamam ama aileme karşı tutumum nasıl olmalı ve nasıl olacak tam olarak hayal edemiyorum. Ellerimizde piknik sepetleri, dağlarda koşturan bir aile de canlanmıyor gözümün önünde. Ailemle yaşadığım sorunları çocuklarım da benimle yaşayacak mı çok merak ediyorum mesela. Lise dönemimde aileme yaşattığım sıkıntıların farkındayım ve kendimi ailemin yerine koyunca ne kadar sakin davrandıklarını fark ediyorum. Ben çocuklarıma karşı bu kadar sakin davranabileceğimi sanmıyorum mesela. Çocuğumun okulundaki yönetici biri benimle görüşmek isterse tepkim ne olur bilemiyorum. O dönemdeki çocuğuma yeterli özgürlük verebilir miyim yoksa katı kuralları olan bir baba mı olurum? Bunların dışında emin olduğum ailemin bana öğrettiği temel şeylerde ise problem yaşayacağımı sanmıyorum. Aileme karşı her zaman saygılı olacağımdan veya çocuklarıma özgüven aşılayacağımdan eminim. Peki ya işler sarpa sararsa ve eşimden boşanmak zorunda kalırsam ne yaparım? Sonuçta boşanmak ülkemizde pek de rahat karşılanmıyor hâlâ. Diğer insanlar bir yana kendime olan saygım azalabilir. İnsan ilişkilerine bakış açım: “ilişki yürümüyorsa kendimizi zorlamamıza gerek yok.” şeklindedir genelde. Evlilik bu bakış açımı değiştirebilir ve ilişkim uğruna savaşmayı seçebilirim belki ileride. Özellikle Bir Fasit Daire kitabındaki “şişenin içinden baktım eşyaya” öyküsünü okurken çevremdeki her ailenin farklı farklı sorunları olduğunu, bunlarla baş etmeye çalıştıklarını, aile denilen olgunun sağlam temellere dayanması gerektiğini ve ailenin basit bir kurum olmadığını düşünüyordum. Öykü bittikten sonrada yukarıda bahsettiğim “Benim ailem nasıl olurdu? ” sorusunun cevaplamaya çalıştım. İşin içinden çıkamamış olsam bile artık aile konusunda kendimden umutluyum diyebilirim. Serdar Erkal Kaynakça: DURMAZ, Berna. Bir Fasit Daire. Can Yayınları 2013. Baskı Berkay Güler 1 Büyük 36 Küçük Atış Saat az önce 16.42 idi. Şimdi ise 16.45 olmuş. Aşağı yukarı üç dakika geçmiş. Ben ne yazsam diye düşünürken dört dakika daha geçmiş. Bu üç dakikada kalbim belki de 200 kere atmış. Vücudumda binlerce kimyasal tepkime olmuş. Yüzlerce insan doğmuş, yüzlercesi ölmüş. Dünya farklı bir yere dönüşmüş. Biz de değişime zaman demişiz. Peki üç dakika olmuş da bu 3 dakika nedir diye kimse düşünmemiş mi? Binlerce yıl önce belki de üç dakika dediğimiz sürede 50 su damlası damlamıştır bir kaptan diğerine. İnsanlar da 50 su zamanı geçti demiştir. Belki de başkası çıkıp iki gölge zamanı geçti demiştir güneşin yere düşürdüğü gölgeye bakıp. Aslında zaman kavramı hep aynı da biz farklı anlamış, farklı hissetmişiz onu. Parmenides şöyle yazmış mesela zaman için “önce yerine sonra olmaya hangi zorunluluk itmiş olabilir onu, hiçten çıkıp serpilmeye. Demek ki ya tümüyle olmalı ya da hiç olmamalı.” Benim zamanla ilgili düşünüşlerim de hep farklı aslında özellikle de Zaman Felsefesinin Kısa Tarihi’ni okuduktan sonra. Nasıl mı farklı? Yani zaman dediğimiz şey geçiyor ama ben onun geçtiğini hissetmiyorum, duymuyorum, görmüyorum. Hatta geçtiğini de düşünmezdim bana böyle anlatmasalar. Ama geçiyormuş bir şekilde. İşin ilginci de herkes için aynı hızda geçmiyor bu zaman. Mesela uyuyorum zaman öyle hızlı akıyor ki benim için sanki biri hayatın içinde, zamanda ışınlıyor beni. Tüm varlık dünyası yavaşça zamanda akıp giderken ben hızlıca gidiyorum istediğim yere. Sonra uyanınca hepimiz aynı yerde, yine aynı zamandayız. Sonra bir otobüs yolculuğuna çıkıyorum. Balıkesir’e gidiyorum. Yol aşağı yukarı 7 saat. Zaman birden yavaşlayıveriyor. Bu sefer de kaplumbağa hızında hareket ediyor zaman. Otobüste yanımdaki kişi uyuyor bu yedi saat boyunca. Zaman onun için hıphızlı. Sonra varıyoruz Balıkesir'e, ikimiz de aynı zamandayız yine. Zaman haksızlık yapmayı seviyor diye yorumluyorum bunu. Herkese eşit davranmıyor. Taraf tutuyor. Bir şey de diyemiyorum. Bir de zamanın adamları var. Bunlar her yerde. Ajan gibiler, sızmadıkları yer yok. Amerika'nın başkanın odasından, dünyanın en ücra köşesindeki eve kadar her yerde bu adamlar... Hepsi de kötü adamlar... Kötü, çünkü adaletsiz zamanın adaletsizliğini dağıtıyorlar. Para veriyoruz bir de bu adamlara. Bu adamların adını tahmin etmişsinizdir. Evet, işte bu adamlar saatler. Saatçiler de var sanki yeterince çalışan saat yokmuş gibi, bozulanları tamir ediyorlar sürekli. Ekmek parası diyorlar. Diyecek bir şey bulamıyorum. Biri ekmek parası deyince akan sular duruyor. Bir durmayan zaman var o da dursa tam olacak. Bu adaletsizliğe dur deme zamanım geldi artık. Yeni bir zamana ihtiyacım var benim. Dakikasız bir zamana, adaletli ve düşünceli bir zamana... O zaman ben de yeni bir zaman birimi neden bulmayayım ki? Hali hazırda dakika ve saat kullanıyorsak ne olmuş yani. Ben dakikaları sevmem hem. En iyisi yeni bir zaman bulup ona kalp zamanı diyeyim. Diyeyim de benim zamanım herkesinkinden farklı aksın. Hatta kendi içinde de farklı hızda aksın. Ben heyecanlanınca ya da koşunca o da koşsun. Uyurken o da dinlensin. Kalbim her kasılışında, vücuduma her kan pompalayışında bir kalp zamanı geçsin. 60 kasılmanın adı bir küçük atış, 60 küçük atış da bir büyük atış olsun. Ben ölünce de dursun zaman. En azından böyle bir zamanın pilini değiştirme imkânımız kalmaz da saatçilerin sayısı da azalıverir birden. Pili biten saat çöpe atılır. Yerine yenisi gelir ya da gelmez. Gelse de eskisinin aynısı olması imkânsız olur. Herkesin tek saati olur. Ajanlardan kurtulmuş oluruz. Ne de hoş hayal. Şimdi baktım da saat 18.08. Ben bunları düşünüp kâğıda anlatırken epey bir zaman olmuş. Geçense 96 dakika değil bu sefer. Geçen yalnızca bir büyük, 36 küçük atış. Kaynakça: Bardon, Adrian. Zaman Felsefesinin Kısa Tarihi. İstanbul: Türkiye İş Bankası Kültür Yayınları. 2018. Baskı. Samed Alperen Tavşancı KİTAPLARIN GÜCÜ ADINA İnsan, edindiği izlenimlerden sonuçlar çıkarır, düşünür ve yeni fikirlere ulaşmaya çalışır. Peki, kendi varlığımızı sorgularken sadece düşünerek hayatın anlamına ulaşabilir miyiz, ulaşsak bile bu ne kadar yeterli olur? En mükemmel yol olmasa da kitapların dünyasında gezinmek insanlara bu konuda yardımcı olabilir. Özellikle de hayatın anlamını arayanlar ve gerçekten zamanın değerini bilenler için eşsiz birer yol gösterici olabilir kitaplar. Kitapların çok eski bir geçmişe sahip olması ve ilk örneklerinden beri de kullanım amacının değişmemiş olması aslında çok derin anlamlar içeriyor. Kitaplar, insanın belirli ihtiyaçlarını o kadar iyi bir şekilde karşılıyor ki biçimlerinde ve özelliklerinde herhangi bir değişiklik yapılmasına gerek yok. Yani kitap, mükemmelliğe oldukça yaklaşmış. Kitapların yerini alacağı söylenen her türlü teknolojik gelişme ise geleneksel örneğinin karşısında bir bir unutulup gidiyor. Böylece kitapların gücü bir kez daha ispatlanmış oluyor. Kitap Hırsızı ​filmi de kitapların önemini hem biraz hüzünlü hem de izleyene iç huzuru veren bir arka planda bizlere anlatmaya çalışıyor. Filmin ana kahramanı yakalanması durumunda başına gelebilecekleri hiç düşünmeden onlarca kitabı alıp okumak için elinden geleni yapıyor. Yalnızca çalmaktan zevk aldığı için değil, okumak için, kitaplara ihtiyacı olduğu için çalıyor biraz da. Peki kitapları bir insan için bu kadar önemli yapan nedir? Bazıları için kitaplar ne ifade ediyor da bu kadar vazgeçilmez bir nesne haline gelmiş? Kimisi hayal dünyasının en derinlerine dalmayı kitaplar sayesinde keşfettiği için bu kadar bağlanmış. Kimisi de hiç görmediği ve duymadığı şehirlerin sokaklarında kitaplar sayesinde dolaşabildiği için bu kadar düşkün. Ya da kitaplarla birlikte hayal bile edemeyeceği hayatlara ortak olma imkanını bulduğu için okumaktan vazgeçemiyor. Bir de kitapların kokusu var tabii. Çoğu insan kitapların sahip olduğu kokuya güzel demez, hatta bu kokuya düşkün olanlara da bir anlam veremez. Halbuki asıl olan kokunun kendisi değil, o kokunun çağrıştırdığı duygular, düşünceler ve tabii ki de anılar. Her ne kadar bizler anılarımızda olayların zamanını ve kişilerini daha çok ön plana çıkarsak da beynimiz her bir olay için o anda hissedilen kokuları ve duyguları da saklar. O yüzden benzer kokuları duyduğumuzda benzer olayları ve durumları hatırlarız. Çoğu zaman farkında bile değiliz ancak beynimizin arka planında işleyen bu süreç kitapların kokusunun güzel olarak hatırlanmasını sağlar. Çünkü bu kokuyu sevenler en mutlu oldukları anları kitaplarla süslemiştir bile. Okuduğu kitabın kokusuyla birlikte daha sonra memnuniyetle hatırlayacağı nice hayaller kurmuştur. Kitap Hırsızı​’nda olduğu gibi hiç tanımadığımız birisiyle anlaşabilmenin en kolay yoludur kitaplardan bahsetmek. Çünkü kitaplar, aynı duyguları hissedenlerin yaşları ve dilleri farklı olsa da anlaşabilmelerini sağlar. Dünyanın bir ucundaki yazar kendi düşüncelerini incelikle serper satırların üzerine, en anlamlı kelimeleri bulmaya çalışır. Düşüncelerini en doğru ve yalın bir şekilde aktarabilmek adına elinden geleni yapar ve en iyi bildiği dilin bütün imkanlarını kullanarak okuruna seslenir. Yine de birçok eser bunca çabaya rağmen mükemmellikten oldukça uzaktır. Dünyanın diğer ucundaki okur da bilir bunu, yazılabilecek bir kitap ne kadar iyi yazılırsa yazılsın yine de kendisine düşen çok iş vardır. Yalnızca satırlarda gözlerini gezdirmek yetmez, anlatılanların parça parça birleştirilmesi de gerekir, bunun için de zamana ihtiyacı vardır okurun. Bazen aylar geçer de kitabın aklındaki bütünlüğünü en mükemmel şekilde tamamlayabilmek için gerekli parçayı bulamaz. Bu yüzden bir kitabı okumak birkaç gün sürse bile, çoğu insan gerçekten isteyerek okuduğu bir kitabı uzun bir süre yeterince anlayamaz. Fakat okuyucu, yazarın vermek istediği asıl mesajı almıştır. Kelimelerin olmadığı bir dilde bu mesajı çok rahat ifade edebilir ancak bir başkasına bunu aktarabilmek oldukça zordur. Kitapların dünyası esrarengizdir de aynı zamanda. Bu dünyanın sınırlarını arayan çoğu insan bulamaz, bulanlar ise bu sınırları geçmeye cesaret edemezler çünkü o dünyada kaybolmak o kadar kolaydır ki bir kere girdikten sonra içinden kolay kolay çıkamaz insan. Bu dünyanın esrarını çözmeye çalışırsa da, kişinin son nefesine kadar peşini bırakmaz bu gizem. Kimisi bu uğurda okumaktan dolayı gözlerini yitirir, kimisi ise çok düşünmekten aklını yitirir, çok az sayıda insan ise gizemi çözmeye başladığı anda hayatın anlamını yitirir. Üzerinde yaşadığı fiziksel dünyanın sınırlarına hapsolduğunu kavradığında ise pişman olur. Kitapların gerçek dünyasından uzakta olduğu anlarda her saniye onun için eziyettir artık. Geriye kalan ömründe ise kitaplara boğmaya çalışır kendisini, bir umut o gizemi yeniden tadabilmek adına ulaşabileceği her kitaba ulaşmaya çalışır. Bu sırada zaman geçer, sayısız kez güneş batar ve yeniden doğar. Şimdiye kadar dünya üzerinde yaşamış ve yaşamakta olan bütün canlıların aldığı nefes sayısı, evrendeki yıldızların sayısına her geçen gün biraz daha yaklaşır. Kim bilir, belki de bu eşitlik sağlandığında kitapların özünden bir damla daha tadar arayış peşindeki bu kişi. Belki de hiç bulamaz fakat yine de devam eder aramaya, çünkü kitapların dünyası böyledir, gizemi çözersen bedelini ödemek zorunda kalırsın, gerçekleşebileceğinden asla emin olmadığın bir ihtimal peşinde koşar durursun. KAYNAKÇA Percival, Brian. ​Kitap Hırsızı.​ 2013. 20th Century Fox. Sinema A k a y | 1 Ertuğrul Akay 21400857 Turk-101-15 Başak Berna CORDAN 26/11/2014 Düşüncelerin Kayıp İncisi Günlük yaşantınızda, dersleriniz devam ederken ya da işiniz tüm yoğunluğuyla sürerken, hiç o an ne yaptığınızı sorguladınız mı? Ben ne yapıyorum? Neredeyim? Neden bunu yapıyorum? Hayatınızı sürdürmek için mi? Yoksa toplumda kabul gören bir şey yaptığınız için mi? Yaptığınızın doğru olduğunu nereden biliyorsunuz? Üç yüz atmış beş günün, en az üç yüz gününde, günün üçte birini şu an bulunduğunuz yerde oturarak geçirmek ve sadece orada oturup bir şeyler ile uğraştığınız için para almak ya da ileride sizi diğer insanlardan ayıracak bilgiyi edinmek sizin seçiminiz mi? Bu süreci şu an milyonlarca insan yaşıyor. Geleceklerini planlayıp kendilerine bir yol çizmeye, kendilerini sağlama almaya çalışıyorlar. Bu günü yaşamadan geleceği planlamak, insanın kendini sindirmesinden ileri gidebilir mi? Önündekini bile göremeden, toplumun beklentilerini karşılamaya çalışmak, bunun üzerine gelecekle ile ilgili kaygıda bulunmak boş, tekdüze ve anlamsız bir hayat sunmaz mı? Herkesin belli arzuları, hayalleri vardır. Kimileri hayalleri peşinde koşarken kimileri kendi önüne engeller koyarak onlardan uzaklaşmaya çalışır. Ama hayallerden kaçmak kendi gölgeni görmezden gelmeye çalışmaktır. İnsanın kendi kendine etrafı sorgulayabildiği ilk andan itibaren hep bir mükemmeli arayış, ulaşılamayana ulaşmaya çalışmak vardır. Bu arayış ona hayatı boyunca eşlik eder. Nasıl gölgeler zaman geçtikçe insanın büyümesine bağlı olarak değişirse, hayaller de kişi ile beraber değişir. Bazen insanların arayışları hayatlarının şekillenmesinde liderlik ederken bazen de arayışlar kişinin başka bir amacı uğruna görmezden gelinir. Bu yüzden, şu anda kendinizi sorguladığınızda içinize sinen bir cevap alamazsınız. Amacınıza ulaşmış, hayallerinizi başarmış olsanız bile iradeniz size kendiliğinden başka kapıları aralayacak ve hatta size yol göstermeye devam edecektir. Çünkü bu olgular sizi siz yapan şeylerdir. Onlardan kaçmaya çalışmaktan ziyade görevlerini yapmaya izin vermelisiniz. Hayatta bir kez, sonuçlarını düşünmeden, anı yaşamalı ve o anın size hissettirdiklerini hafızanıza kazımalısınız. Yoksa kendinizi herkesin birbirinin kopyası olduğu bir distopyada, şu an dünyayı etkisi altına alan kapitalizmin etkisinde kendinize kızarken bulabilirsiniz.A k a y | 2 “Seçilmiş Kişi” deki toplum, insanların kişiliklerinin, karar verme olgularının ellerinden alındığı, ütopya yaratılmaya çalışılmış ama distopya olmaktan ileri gidememiş uzamların bir örneğiydi. İnsanın sorgulamaktan uzak olduğu, hisleri ve duygularının tekdüze haline getirildiği bir yerde mükemmelliğin aranması aslında ütopyadan ziyade mükemmellik kavramını sorgulamamıza neden oluyor. İnsan, doğru ve yanlışı ayırt edebilmeyi hayvanlara nazaran çok daha farklı bir biçimde gerçekleştiriyor. Gözlemleri, düşünceleri, olayın etkileri, sonuçları, kişiye ve diğerlerine kattığı ya da kaybettirdiği, birden fazla sorgulama eleğinden geçtikten sonra içgüdülerinin yönlendirdiği şekilde doğruyu seçiyor. Bu davranış biçimi bir insanı diğerinden keskin çizgilerle ayırmakla beraber onun nasıl bir kişiliğe sahip olduğunu belirtiyor. Peki, o zaman ütopya kavramı neden içinde toplum kelimesi geçecek şekilde tanımlanıyor? Bir düzen yaratmak, farklı renkleri bir çatı altında siyaha dönmeyecek şekilde sürdürebilmek, bütün duyguların en uçlarına kadar yaşanabildiği, yaratıcılığın ve düşünmenin desteklendiği bir uzam filozofların kafalarında yarattığı dünyanın belki de bir parçasıdır ama bu dünya er ya da geç bozulacaktır. Çünkü bir insanı sadece iyi olmaya yönlendirmek, kişinin doğasının kötü ve iyi yanlarının bir karışımı olduğunu görmezden gelmek kısa bir süre içinde ayaklanmalara, sürdürülen düzenin kendi idealindeki şeklinde düzenlenmesini istemesine neden olacaktır. Böyle bir durumda, insanlar kutuplaşacak, bütün renkler birbirinden ayrılmaya başlayacaktır. „Beyaz‟, „Siyah‟ a dönerken yüzeyde görülen görüntünün derinliklerinde aslında öyle olmadığı anlaşılacaktır. İnsanoğlunu bir bütün yapan özellikler tam olarak bunlardır. Bunları kabul etmediğimiz sürece gelecek sıkıntıların yaşanmasını önleyemeyiz. İdeal toplum, sadece soyut bir kavramdır. Somut gerçeklerin soyut kavramlarla karşılaştırılması yerine oluşturulabilecek birleşimler düşünülmeli ve onlara göre karar verilmelidir. KAYNAKÇA 1.Lois Lowry, Seçilmiş Kişi, Arkadaş Yayınları, 2010. Elif Nur Demir 21501199 BÜYÜMEK Yıllar geçtikçe, yaşımız ilerledikçe “keşke şimdi çocuk olsam” diye düşünmeyenimiz yoktur. Çocukluğumuza geri dönmek, bütün sorunlarımızdan kaçış gibi gelir çoğu zaman. Belki de bu yüzden bu kadar çok isteriz tekrar çocuk olmayı, saf ve temiz kalmayı. Çünkü içten içe biliyoruz ki her geçen gün, sorumluklarımız, sorunlarımız ve acılarımız artıyor. Oysa bize bu sorumluklar, acılar yerine bir çocuğun renklerle dolu, sorunlardan uzak hayatı lazım. Tek üzüldüğümüz şeyin, istediğimiz oyuncağın alınmaması olması lazım. İroniktir ki çocukken de hep büyümek istemişizdir. Bir an önce anne ve babamız gibi yetişkinler olmak, hayata onlar gibi atılmak istemişizdir. Çocuk aklı işte. Büyüyünce bedenimiz hariç hiçbir şey değişmeyecek sanmışızdır. Yıllar sonra önümüze serilecek olan sorumluluklardan, acılardan haberdar değilizdir. Bu noktada, yazar Isabel Huggan, Kanada’nın küçük bir kasabasında büyüyen genç bir kızın gençlikten yetişkinliğe geçiş anılarıyla Büyümenin Sancısı’nı bize tekrar hissettiriyor. Kitabı okumaya başladığımdan beri aklımda hep bir soru vardı. Gerçekten büyümek sancılı mıydı? Cevabın kişiden kişiye değişmesi muhtemeldir ama çoğunluğa vurduğumuzda sancılı olduğunu