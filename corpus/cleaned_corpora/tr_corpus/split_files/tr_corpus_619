perakende alanındaki en iyi yöneticinin kim olduğunu sormaya başladım. Herkes, Gap mağazalarını işleten [Millard] Mickey Drexler'ın adını verdi. Jobs, Drexler'ı Apple yönetim kurulunda oturup şirketin perakende zincirlerinin ayaklarını yerden keserken onlara danışmanlık yapması için işe aldı (mağazaları daha sonra ayrıntılı olarak ele alacağız). Jobs'ın ilk A takımı –Bill Atkinson, Andy Hertzfeld, Burrell Smith ve diğerleri– 1980'de ilk Mac'i yapmak için bir araya toplandı ve Apple şirket merkezinde bir korsan bayrağı altında çalışmaya başladı. Mac ekibinin çekirdek kadrosu, ilk Mac'in ekip lideri Jef Raskin tarafından toplandı ama işe alımların çoğunu bizzat Jobs yaptı. İşteki ünvanına ya da deneyimine bakmaksızın Apple'ın diğer bölümlerinden ve Silikon Vadisi'nden en yetenekli kişileri topladı. Eğer birinin projeye katkı yapacağı sonucuna vardıysa onu ekibe katmak için elinden gelen her şeyi yapıyordu. Örneğin, Mac'in işletim sisteminin kalbi olan Finder bileşenini yaratacak olan programcı Bruce Horn, ilk başta, Jobs tarafından ikna edilene dek Apple'da çalışmak istememişti. Ondan sonra da Jobs aramıştı. Horn bunu şöyle anlatıyor Cuma akşamı bir telefon geldi. Bruce, ben Steve, Apple hakkında ne düşünüyorsun. Bu Steve Jobs'tu. Eee, Steve, Apple iyi ama ben VTI'daki bir işi kabul ettim. Ne yaptın. Unut onu, yarın sabah buraya geliyorsun, sana gösterebileceğimiz çok daha fazla şey var burada. Sabah 9'da Apple'da ol. Steve son derece kararlıydı. Steve, Gerçekliği Saptırma Alanı'nı [94*]tam güç çalıştırmaya başladı. Andy'den Rod Holt ve Jerry Manoc'a ve diğer yazılım mühendislerine kadar neredeyse Mac ekibindeki herkesle görüştüm sonra tekrar Steve'e döndüm. Çeşitli tasarımların çizimleri, pazarlama sunumları demoların incelemesiyle geçen iki tam gün – kendimden geçmiştim. Pazartesi günü VTI'daki Doug Fairbairn'i aradım ve ona fikrimi değiştirdiğimi söyledim. [95] Jobs, ekibini topladıktan sonra onlara yaratıcı olma özgürlüğü verdi ve onları Apple'daki artan bürokrasiden korudu çünkü önemsiz bir sapma olduğu düşünülen Mac projesi birkaç kez iptal edilmeye çalışılacaktı. Jobs Macworld dergisinin ilk sayısına yazdığı bir makalede şöyle diyordu Macintosh'un arkasındaki itici güç işi yapan insanlardır. Benim işim ise sadece onlara yer açmak, şirketin geri kalanını etkisiz hale getirip uzak tutmaktır. [96] Hertzfeld bunu daha cesur bir şekilde açıklıyordu Steve'in yaptığı en önemli iş, projeyi caddenin karşısındaki kötü niyetli yöneticilerden koruyan dev bir ‘pislik' savıcı şemsiye açmış olmasıydı. [97] Jobs en iyi yetenekleri toplamada olduğu gibi, beklenen kriterlere uymayanlardan kurtulma konusunda da hızlıydı. Sadece olağanüstü yetenekli kişileri işe alma ve yetersizleri işten çıkarmak Jobs'ın en uzun süre uyguladığı yönetim ilkelerinden biri olmuştur. Jobs 1995'te kendisiyle yapılan bir röportajda şöyle diyordu Elinizde dünyadaki en iyi insanlar olmayan bazı çalışanlarınızın bulunması ve onlardan kurtulmak zorunda olmanız acı verici bir durum ama anladım ki benim işim bazen tam olarak bunu yapmak –beklenen kriterlere uymayan bazı insanlardan kurtulmak– ve bunu her zaman insancıl bir yolla yapmaya çalıştım. Ama her şeye karşın bu yapılmak zorunda ve bu hiçbir zaman eğlenceli bir görev olmuyor. [98] Küçük Güzeldir Jobs küçük ekiplerle çalışmaktan hoşlanır. İlk Mac'in ekibinin, odaklanmaktan uzaklaşmaması ve yönetilemez hale gelmemesi için yüz kişiyi aşmamasını istiyordu. Jobs, yetenekli çalışanlardan oluşan küçük takımların daha büyük gruplardan çok daha verimli olduklarına inanır. Jobs, Pixar'da şirketin asla birkaç yüz çalışandan daha fazla büyümemesini sağlamaya çalışmıştı. Apple ile Pixar'ı karşılaştırması istendiğinde, Pixar'ın başarısını daha küçük bir hacimde olmasına bağlamıştır. Jobs 1998'de Fortune dergisine şöyle diyordu Apple'da çok hayranlık verici bazı insanlar var ama Pixar'ın tümüyle şimdiye dek gördüğüm en olağanüstü insanların bir araya geldiği bir kadrosu var. Bilgisayar ürünü bitkiler –3D çimenler, ağaçlar ve çiçekler– konusunda doktorası olan biri var. Görselleri filme yerleştirmede dünyanın en iyisi olan başka biri var. Ayrıca Pixar'ın, Apple'dan daha ileri düzeyde disiplinli bir yapısı var. Ama asıl önemli olan Pixar'ın çok daha küçük olması. Pixar'ın 450 çalışanı var. Eğer iki bin çalışana ulaşırsanız Pixar'ın şu anda sahip olduğu kalitede insan koleksiyonuna asla sahip olamazsınız. Jobs'ın felsefesi, kendisi, Wozniak ve birkaç genç arkadaşının bir garajda elle bilgisayar montajı yaptıkları eski günlere dayanmaktadır. Jobs'ın bugün Apple'da küçük geliştirme ekiplerini tercih etmesi de bir bakıma aynı şeydir 21 binden fazla çalışanı olan büyük bir şirketin içinde bir garaj başlangıcı canlandırmasının yapılması. Jobs, 1997'de Apple'a geri dönmesiyle birlikte, şirketi yeniden ayağa kaldırmak için bir A takımı oluşturma işine koyuldu. Görevlendirdiği üst düzey yöneticilerin bazıları daha önce NeXT'te onunla birlikte çalışmıştı. Donanım işinin başına getirdiği Jon Rubinstein, yazılımın başına geçen Avie Tevanian ve kendisine satışın yönetimini verdiği David Manovich de bunlar arasındaydı. Jobs'ın bir mikro yönetici olduğu şeklinde bir ünü var ama NeXT'te bu kurmaylara güvenmeyi öğrenmiş. Artık eskisi gibi her kararı denetlemiyor. Pixar'da neredeyse her işi Catmull ve Lasseter'a devretmişti. 2005'te kanser ameliyatından sonra Jobs altı haftalık hastalık iznine ayrıldığında Cook vekaleten CEO'luk görevini üstlenmişti. Apple'daki görev ve sorumluluk devri, Jobs'ın en çok sevdiği şeyi yapma –yeni ürünler geliştirme– konusuna daha fazla zaman ayırmasına olanak sağlıyor. Jobs'ın İşi Jonathan Ive ve Jon Rubinstein gibi ortaklarla birlikte çalışan Jobs'ın eşsiz bir rolü vardır. Jobs, devre kartları tasarımı ya da kod yazma işi yapmıyor ama ekibinin çalışmasına güçlü bir şekilde damgasını vuruyor. Jobs vizyon sağlayan gelişmeye öncülük eden ve en önemli kararların pek çoğunu veren bir liderdir. Sculley'e göre, Jobs ona bir defasında şöyle demişti Macintosh benim içimde ve onu dışarı çıkartmam ve bir ürüne dönüştürmem gerekiyor. [99] Jobs, ekip yöneticisi, yaratıcı ortaklarının çalışmalarını kabul ya da reddeden bir hakem rolü oynar, bir çözüm üzerinde çalışırlarken onlara kılavuzluk eder. Bir kaynağım bana Ive'ın bir ara kendisine Jobs'ın girdileri olmadan yaptığı işi yapamayacağı sırrını açtığını söyledi. Ive yaratıcı bir deha olabilir ama Jobs'ın yol gösteren eline ihtiyaç duymaktadır. Silikon Vadisi'nin deyimiyle, Jobs bir ürün seçici dir. Ürün seçici, Silikon Vadisi'nin risk sermayedarları tarafından, yeni yola çıkan şirketlerdeki kilit ürün sorumlularını tanımlamak için kullanılan bir terimdir. Tanımı gereği, işe yeni başlayan bir şirket ilk ürününde başarılı olmak zorundadır. Aksi halde batar. Ama bütün yeni şirketler bir ürünle yola çıkmaz. Bazı yeni şirketlerin, içlerinde birçok yetenek ve fikir barındıran bir grup mühendisi vardır ve henüz ne tür bir ürün geliştirmek istediklerine karar vermemişlerdir. Bu, Silikon Vadisi'nde her zaman karşılaşılan bir durumdur ama böyle bir şirketi başarıya ulaştırmak için o ürünün ne olması gerektiğine karar verme konusunda becerisi olan birinin olması gerekir. Bu tür insanların yeteneği, bir yığın fikir arasından doğru ürünü seçebilmektir. Bir risk sermayedarı ve teknoloji danışmanı olan Geoffrey Moore, Birçok ürün fışkırır ama başta bir çar olması gerekir diyor. Moore, ileri teknoloji ürünleri genel kullanıma kazandırma konusunu ele alan, Silikon Vadisi'nin pazarlama incili olarak saygı gören Crossing the Chasm adlı çoksatan kitabın yazarıdır. Moore şöyle devam ediyor Yeni şirketin başarı ya da başarısızlığı ilk ürününe bağlıdır. Burası bir hit ürünler alanıdır. Yeni şirketlerin bir hit ürünü olması gerekir yoksa başarısız olurlar. Eğer doğru ürünü seçerseniz çok kazanırsınız. [100] Moore, Jobs'ın mükemmel bir ürün seçici olduğunu söylüyor. Moore'un yeni şirketlerin risk sermayesi ararken yaptıkları sunum toplantılarında baktığı en önemli şeylerden biri o şirketin ürün seçicisidir. Ürün seçimi bir kurulla olmaz –bir karar verici olarak rol oynayabilecek bir bireyin olması zorunludur. General Motor'un başkan yardımcısı, efsanevi otomobil çarı Bob Lutz buna iyi bir örnektir. Rakiplerinin bir kurul tarafından tasarımlanmış görünümlü araçlarından kolayca ayırt edilebilen araçlar yaratan en iyi otomobilci örneğidir. Bir başka örnek de hit olan Razr modeli cep telefonundan sorumlu eski bir Motorola yöneticisi olan Ron Garriques'tir. Garriques, 2007'de –sorunlar yaşayan şirketine yeni dönmüş olan– Michael Dell tarafından, Dell'in tüketici ürünleri bölümünü yönetmek ve kuşkusuz gözde ürünler seçmek üzere işe alındı. Moore Bu çok zor bir durum diyor, Başarısız olursanız bu çok açıkça belli oluyor. Bunu her yaptığınızda her şeyi riske etmek zorundasınız. Wimbledon'da merkez kortta oynamak gibi bir şey. Bunu yapmak için çok güçlü olmanız gerekiyor. Herkes, düzeltilmeden, ödün vermeden ya da sulandırmaya maruz kalmadan bu ürün seçimi işini şirkete kabul ettirme gücüne ya da iradesine sahip değil. Bir kurul tarafından seçince de bir işe yaramaz. Jobs Apple'da iki ya da üç yılda bir hit bir ürünü –iMac, iPod, MacBook, iPhone– başarılı bir şekilde seçmiş ve geliştirilmesine kılavuzluk etmiştir. Moore Apple bir hit güdümlü şirkettir birbiri ardınca hit ürünler çıkarmıştır diyor. Ama Akio Morita yönetimindeki Sony gibi, işin başında ürün çarlarının bulunduğu başarılı şirketlerin sayısı son yıllarda iyice azalmıştır. Çağımız şirketlerinin pek çoğu bir kurul tarafından yönetiliyor. Braun markasının uzun yıllar önplanda kalmasına önemli katkılar yapmış olan tasarım dehası Dieter Rams şöyle yakınmıştır Bugünkü sorun, bu tür girişimcilerin artık olmaması. Bugün sadece Apple var, bir dereceye kadar da Sony. [101] Kavgacı Ortaklar Jobs, ürün geliştirme süresince makinelerin soğutulmasında fan kullanılıp kullanılmaması gerektiği konusundan, kullanılan yazı tiplerine kadar birçok önemli karara dahil olur. Ama ülkenin kralı Jobs olmasına karşın Apple'da alınan kararlar tepeden inme değildir. Jobs'ın yaratıcı düşüncesinin merkezini tartışma ve savlar oluşturur. Jobs, kendi fikirlerine meydan okuyan ve çoğu zaman sert bir biçimde meydan okuyabileceği fikirler üreten ortaklar ister. Jobs kararları göğüs göğüse yapılan bir zihinsel muharebe sonucunda alır. Bu çetin, kavgacı ama bir o kadar da gayretli ve yaratıcı bir savaştır. Örneğin, 1984'te ilk Mac'in fiyatlandırılmasını ele alalım. Jobs haftalarca Mac'in fiyatlandırılması konusunda Sculley ile boğuşmuştur. Sadece birkaç toplantı değil, konuyu haftalarca gece gündüz tartıştılar. Mac'in fiyatlandırması büyük bir sorunu temsil ediyordu. Apple'ın gelirleri düşüşteydi ve Mac'in geliştirilmesi pahalıya mal olmuştu. Sculley Ar-Ge yatırımını telafi etmek ve rakipleri stratejik olarak reklamda da geride bırakmaya yetecek kadar para kazanmak istiyordu. Ama eğer Mac çok yüksek fiyatlandırılırsa alıcıları ürkütebilir ve büyük hacimde bir satış yapamazdı. Her iki yönetici de tartışmaların kendilerini nereye götüreceğini görmek için şeytanın avukatlığını yaparak savın karşı tarafını –tez ve antitez– savunuyordu. Sculley ağır bir söz kullanmaktan kaçınarak Jobs'la yaptıkları tartışmalara atışma diyordu. Sculley sonradan bu konuyla ilgili olarak şunları yazacaktı Steve ve ben bir konumu almaktan ve sonra da evirip çevirerek diğer savı kabul etmekten zevk alıyorduk. Sürekli olarak birbirimizin yeni fikir, proje ve meslektaşlar hakkındaki düşünceleri konusunda atışıyorduk. 2007 yazında iPhone piyasaya sürüldüğünde de muhtemelen benzer bir atışma vardı. iPhone başlangıçta 600 dolara mal oluyordu ama çıkışından sonraki iki ay içinde fiyat 400 dolara düştü. Haklı olarak aldatıldıklarını düşünen ilk müşterilerden büyük tepkiler geldi. Tepkiler o kadar güçlüydü ki Jobs ender görülen bir özür açıklaması yaptı ve ilk müşterilere 100'er dolarlık geri ödeme yapıldı. Jobs, iPhone'un fiyatını, tüketicilerden gelen ilk alım tepkisi Apple'ın beklentilerini aştığı –bir milyondan fazla satmıştı– ve yakındaki büyük tatil döneminde satışları hızla artırma fırsatı görüldüğü için indirmişti. iPod dahil tüketici elektroniği ürünlerinin çoğu için tatil döneminde yılın geri kalan bütün dilimi kadar satış olmaktadır. Jobs Apple'ın internet sitesinde müşterilere yazdığı bir notta şöyle diyordu iPhone çığır açan bir üründür ve bu tatil sezonunda bir ‘atağa kalkma' şansımız var. iPhone şu ana kadar rakiplerinin önündedir ve artık daha da fazla tüketicinin satın almaya güç yetirebileceği bir ürün haline gelecektir. iPhone ‘çadırı' içine olabildiğince yeni kullanıcı toplamak, hem Apple'ın hem de bütün iPhone kullanıcılarının lehinedir. Apple'da her gün Jobs'la yapılan toplantılar çoğu zaman tartışmalara –uzun ve kavgalı tartışmalara– dönüşebilir. Jobs zihinsel tartışmalardan zevk alır. Üst düzey bir tartışma – hatta savaş– olsun ister çünkü bir sorunun kökenine inmenin en etkili yolu budur. Ve Jobs bulabileceği en iyi insanları işe alarak tartışmaların olası en yüksek düzeyde geçmesini sağlamaktadır. Jobs'la yapılan bir toplantı zorlu bir sınav haline gelebilir. Söylenen her şeye, bazen son derece kaba bir şekilde meydan okuyacaktır. Ama bu bir sınavdır. İnsanları fikirlerini savunmaya zorlar. Eğer yeterince sağlam fikirleri varsa konumlarını savunacaklardır. Riskleri ve insanların kan basınçlarını yükselterek savundukları konuyu bilip bilmediklerini ve güçlü bir argümana sahip olup olmadıklarını anlamaya çalışır. Ne kadar sağlam dururlarsa haklı olmaları o kadar olasıdır. Eski bir Apple programcısı olan Peter Hoddie bana şunları söylemiştir Eğer ‘evet efendimci' biriyseniz Steve karşısında hiçbir şansınız yoktur çünkü o kendi bilgisinden oldukça emindir ve karşısında kendisine meydan okuyacak birine ihtiyacı vardır. Steve bazen ‘bunu şöyle yapmamız gerekir' der ama bu herhangi birinin kendisine meydan okuyup okumayacağını görmek için bir denemedir. Apple'da aradığı türden insanlar var. [102] Jobs karşısında bilgiçlik taslamak son derece zordur. Hoddie'nin söylediğine göre, Eğer neden söz ettiğinizi bilmiyorsanız o bunu anlar. Steve gerçekten zeki biri. Son derece de bilgili. Gezegendeki en iyi insanların bazılarıyla da bağlantısı var. Eğer neden söz bilmiyorsanız o bunu anlayacaktır. ettiğinizi Hoddie bana işlemci tedarikçisi Intel'de geliştirilme aşamasında olan yeni bir çip teknolojisi hakkında Jobs'la yaptıkları bir tartışma ile ilgili anısını anlattı. Hoddie ara sıra sırf Jobs'ı başından savmak için bilgiçlik taslarmış. Ama bu tartışmalarından sonra ertesi gün Jobs, Hoddie'yi bir köşeye çekip Intel hakkında daha önce söyledikleri konusunda onu sıkıştırmış. Meğer Jobs o tartışmalarından sonra Intel'in başkanı Andy Grove'u arayarak Hoddie'nin sözünü ettiği teknoloji hakkında bilgi almış. Neyse ki o zaman Hoddie'nin söyledikleri boş değilmiş. Hoddie, gülerek, Telefonu kaldırıp Andy ile konuşabilecek birine blöf yapılmaz dedi. Jobs 30 yıllık kariyeri boyunca lise arkadaşı Steve Wozniak'la başlayan bir dizi yaratıcı ortaklık yürütmüştür. Bu listede, donanım dehası Burrell Smith'ten programlama alanının Alan Key, Bill Atkinson ve Andy Hertzfeld gibi bilgelerine kadar uzanan ilk Mac'in tasarım ekibini de kapsar. Bu sıralarda, Jobs'ın tasarım dehası Jonathan Ive ile birlikte çalıştığı on yıllık süre içinde, Apple endüstriyel tasarım alanında dünyaya öncülük etmiştir. Apple'daki ortakları ise iMac'ten iPod'a kadar bir dizi gözde donanımın çıkarılmasını yönetmiş olan Jon Rubenstein ve şimdiye kadarki en başarılı para makinesi zincirler olan (daha sonra ayrıntılı olarak ele alacağımız) Apple mağazalarının beyni olan Ron Johnson gibi isimleri de içine alır. Pixar'da ise Ed Catmull ve John Lasseter'ın birlikte yaptığı çalışmalar bir film yapım devi yaratmıştır. Jobs'ın Clow ve ajansıyla olan ortaklığı onlarca yıl devam etti ve Macintosh'u tanıtan 1984 televizyon reklamından dünyanın her yanındaki bilboardlara yapıştırılan iPod silueti reklamına kadar, reklamcılığın en unutulmaz ve etkili kampanyalarından bazılarını üretti. Los Angelaslı bir reklam emektarı olan Guy Day ve 1960'ların ortalarında güneşli Güney California'ya yerleşen hırslı bir New Yorklu olan Jay Chiat'ın birlikte kurduğu şirket artık uzun yıllardır orada sanat yönetmenliği yapan Lee Clow tarafından yönetilmektedir. Şirket tartışmalı hatta bazen umursamaz reklamcılık yaklaşımı ile bir zamanlar hırçın kabul ediliyordu ama olgunlaştı ve artık Nissan, Shell ve Visa gibi ciddi, değerli müşterilere sahip olmakla övünüyor. Şirket Apple için çoğu zaman yalın reklamcılık hamleleri olmaktan çok kültürel olaylar olarak kabul edilip çok beğenilen ve ödül alan kampanyalar üretmiştir. Think Different , Switchers (Değiştirenler) ve I'm a Mac (Ben Bir Mac'im) gibi reklam kampanyaları yoğun tartışma, eleştiri, parodi ve taklit etme malzemeleri haline geldi. Bir kampanyanın YouTube'da yüzlerce parodisi yapılıyor ve geceleri yayınlanan komedi programlarında skeçleri yapılıyorsa bu reklamlar reklam alanından kültürel alana terfi etmişler demektir. Jobs'ın bu reklam şirketine bağlılığı, 1980'lerin başında, –o zamanlar Chiat/Day olarak bilinen– ajans Apple bilgisayarları için bir dizi popüler reklam yapınca başladı. Ajans, reklam tarihindeki en ünlü reklamlardan biri haline gelecek olan kampanya üzerinde çalışmaya 1983'te başladı. Bu, Ocak 1984'te Amerikan futbolu şampiyonluk maçı olan Super Bowl un üçüncü çeyreği boyunca Macintosh'u tanıtan bir televizyon reklamıydı. Reklam iptal edilen diğer bir reklamın sloganıyla başlıyordu 1984 neden ‘1984' gibi olmayacak –George Orwell'in distopya romanına bir gönderme yapılıyordu. Bu yabana atılacak bir slogan değildi ve bu nedenle ajans bunu Apple'a sundu. Ve elbette Mac'in pazara sürülmesinde son derece uygun bir slogan oldu. Ajans, Londra'da bir stüdyoda hazırlanmak üzere reklamın çekim işini Blade Runner filminin çekimlerini yeni tamamlamış olan İngiliz yönetmen Ridley Scott'a verdi. Dazlak İngilizlerden oluşan bir kadro kullanan Scott, bir salondaki dev bir televizyon ekranından propaganda pompalayan bir Büyük Birader'in kitleleri teslimiyete zorladığı kasvetli bir Orwellci gelecek portresi çizdi. Birdenbire, Macintosh tişörtü giyen bir kadın atlet salona dalıyor ve elindeki bir balyozu fırlatarak ekranı parçalıyordu. Altmış saniyelik reklam hiç Mac'i göstermiyordu. Ekrana bir bilgisayar bile yansımıyordu ama mesaj açıktı Mac ezilmiş bilgisayar kullanıcılarını IBM'in hegemonyasından kurtaracaktı. Reklam Apple yönetim kuruluna yayınlanmasına sadece bir hafta kala gösterildi ve kurul dehşete düştü. Reklamın Super Bowl'dan geri çekilmesi emrini verdiler ama Chiat/Day yayın aralığını zamanında satamadı ve reklam yayınlandı. İyi de oldu reklam, izleyicilerden ve basından maçın kendisinden bile daha fazla ilgi gördü. Sadece iki kez yayınlanmasına karşın (Super Bowl sırasında ve reklam ödüllerine aday seçilebilir olmasını sağlamak için daha önceden gecenin bir yarısında pek izlenmeyen bir televizyon kanalında), reklam birçok haber bülteninde ve Entertainment Tonight programında defalarca yayınlandı. Advertising Age dergisi yazarı Bradley Johnson 1994'te yaptığı bir değerlendirmede şöyle yazacaktı Bu reklam reklamcılığı değiştirdi bu ürün, reklam işini değiştirdi teknoloji, dünyayı değiştirdi. Super Bowl'u bir futbol oyunu olmaktan çıkarıp reklamcılıkta yılın Süper Olayı haline dönüştürdü ve haber olarak reklam yapma çağını başlattı. [103] 1984 reklamı Jobs'ın tipik özelliklerini yansıtmaktadır. Cesur ve pervasızdı ve zamanın reklamlarından hiçbirine benzemiyordu. Reklam, doğrudan bir ürün tanıtımı olmak yerine karakterleri ve anlatımı olan ve yüksek prodüksiyon değerlerine bağlı kalınarak çekilen bir mini filmdi. Bunu düşünen, yazan ya da yöneten Jobs değildi ama Lee Clow ve Jay Chiat ile iş yapma ve onlara yaratıcı olma fırsatı tanıma konusunda oldukça zeki bir tutum sergilemişti. 1984 reklamı, Cannes'daki Grand Prix dahil olmak üzere, Chiat/Day ajansına en az 35 ödül ile yeni anlaşmalar ve yeni müşterilerden milyonlarca dolar kazandırdı. Ayrıca, reklamın çekiciliğini artırmak için ürün özelliklerini geri plana atan yaşam biçimi reklamcılığı dönemini başlattı. Özellikle bilgisayar endüstrisinde hiç kimse bu tarz bir reklam yapmayı düşünmüyordu ve halkla böyle orijinal, alışılmadık bir biçimde iletişim kurmak isteyen şirket sayısı da çok azdı. Jobs 1985'te Apple'dan ayrıldı ve şirket onun ayrılışının üzerinden uzun bir süre geçmeden ajansını değiştirdi. Ama 1996'da Jobs geri dönünce, Apple'ı yeniden odaklayacak bir kampanya yaratması için ajansı geri getirdi. Jobs, Apple'ın odaklanma eksikliğinden kaygı duyuyordu ve Chiat/Day ajansından Apple'ın temel değerlerine hitap edecek bir kampanya yaratmasını istedi. Clow bunu şöyle anlatıyor Bizden gelip Apple'ın odaklanmış halini tekrar kazanması için ne gerektiği konusunda konuşmamızı istediler. Bu gerçekten zor değildi sadece Apple'ın köklerine geri dönmeleri gerekiyordu. [104] Genellikle tişört, şort ve sandal giyme alışkanlığı olan Clow, Think Different fikrinin Mac kullanıcı tabanını –şirketin en karanlık günlerinde sadık müşteriler olarak kalan yaratıcıları, tasarımcıları ve sanatçıları– düşünerek ortaya çıktığını söylemiştir Herkes bu kampanyanın yaratıcı olmak ve sürüden farklı düşünmek çerçevesinde olması gerektiği fikrini hemen benimsedi. Daima dünyayı değiştirme yolları arayan herhangi birini ele alma önerimizle birlikte konsept gelişmeye başladı ve böylece Gandi ve Edison isimleri konuşulmaya başlandı. [105] Kampanya çok çabuk belirginleşti ve Muhammed Ali, Lucille Ball ve Desi Arnaz, Maria Callas, Cesar Chavez, Bob Dylan, Miles Davis, Amelia Earhart, Thomas Edison, Albert Einstein, Jim Henson, Alfred Hitchcock, John Lennon ve Yoko Ono, Rahip Martin Luther King Jr., Rosa Parks, Picasso, Jackie Robinson, Jerry Seinfield, Ted Turner ve Frank Lloyd Wright dahil olmak üzere 40 kadar ünlü ikonoklastın bir dizi siyah beyaz fotoğrafı üzerine şekillendi. Apple, bu uyumsuz, asi, baş belası… çılgın insanları öven reklamı dergilere ve bilboardlara koydu ve televizyonda yayınlattı. Reklam, Dünyayı değiştirenler, dünyayı değiştirebileceklerini düşünecek kadar çılgın olan insanlardır diyordu. Reklam Apple tarihinin son derece önemli bir döneminde ortaya çıkıyordu. Şirketin – çalışanları açısından olduğu kadar müşterileri açısından da– değerlerini ve misyonunu halka açıklaması gerekiyordu. Think Different kampanyası Apple'ın değerlerini haykırıyordu yaratıcılığını, eşsizliğini ve tutkularını. Bu yine büyük, cesur bir ifadeydi –Apple, kendisini ve Apple kullanıcılarını insanlığın en kutlu bazı lider, düşünür ve sanatçılarıyla özdeşleştiriyordu. Fotoğraflar, kimliklerini açıklayan bir etiket olmadan veriliyordu bu, ajansın 1984'te ünlü atletlerin rol aldığı bir Nike kampanyası için kullandığı bir stratejiydi. Bu tür etiketlerin olmaması bakanı subjenin kim olduğunu tahmin etmeye zorluyordu. Bu strateji, reklamlara daha kuşatıcı ve daha ilgi uyandırıcı bir nitelik kazandırıyordu. Bilenleri ödüllendiriyordu. Eğer reklamın kimi ele aldığını biliyorduysanız siz de kulüpten biri, uzmanlık alanının içerisinden biri olarak görülüyordunuz. Jobs en başından itibaren işin içindeydi ve Buckminster Fuller ve Ansel Adams gibi kendi kişisel kahramanlarının adını listeye koydurmuştu. Ayrıca Yoko Ono, John Lennon'ın dul eşi ve Albert Einstein'ın hukuki varisi vb.den izin alma konusunda her yerdeki bağlantılarını ve korkunç ikna gücünü de devreye sokmuştu. Ama ajansın, reklamlardan birinde Jobs'ın kendisine de yer verme önerisini geri çevirmişti. Rakipleri Reklamda Yaya Bırakın Reklam, Jobs için her zaman son derece önemli olmuştur ve teknolojinin ardından ikinci sıradadır. Jobs'ın uzun süredir açıkça ifade ettiği tutkusu herkesin kolayca alıp kullanabileceği bilgisayarlar yapmaktır ki bu da Jobs'a göre onların halka duyurulmasını gerektirmektedir. Jobs şöyle demiştir Benim düşüm, dünyadaki her bireyin Apple bilgisayarının olmasıdır. Bunu yapmak için büyük bir pazarlama şirketi haline gelmek zorundayız. [106] Jobs Apple'ın reklamcılığıyla son derece büyük bir gurur duymaktadır. Macworld'deki açılış konuşmalarında çoğu zaman yeni reklamların açılışını yapar. Eğer bir ürün sunumu yapıyorsa genellikle yeni ürüne eşlik eden bir reklam olur ve bunun halka ilk gösterimini her zaman Jobs yapar. Eğer reklamın son derece güzel bir özelliği varsa bundan zevk aldığı açıkça belli olur ve onu iki kez gösterir. Jobs, bilgisayarlar için, teknoloji delilerine özgü bir görünümü olmayan eşsiz bir portre çizme konusunda PC endüstrisindeki herkesten daha çok çaba harcamıştır. 1970'lerin sonlarında, Jobs Apple'ın ilk bilgisayarlarını sıradan insanlara çekici göstermeye yardımcı olması için Silikon Vadisi'nin reklamcılık öncüsü olan Regis McKenna ile anlaşmıştı. Reklamın tüketicilere neden bu PC'lerden birine gereksinim duyduklarını anlatması gerekiyordu. Ev bilgisayarları için doğal bir talep yoktu bunu reklamların yaratması gerekecekti. McKenna bilgisayarları ev ortamlarında gösteren rengarenk reklam taslakları hazırladı. Reklamlar basit, anlaşılması kolay bir dille yazılmıştı ve her şeyden önce farklı bir pazarı –bilgisayar hobisi olan tutkunları– hedef alan rakiplerin reklamlarında egemen olan teknolojik jargon bu reklamlarda yoktu. Apple II'nin ilk dergi reklamında, özel okullarda yetiştiği her halinden belli olan genç bir adamın bir mutfak masasında bilgisayarla oynadığı sırada bulaşıkları yıkayan eşinin kendisini sevgi dolu bir ifadeyle seyrettiği bir ortam resmi vardı. Reklamın cinsel politikası eski kafalı olabilir ama Apple'ın PC'lerinin kullanışlı ve yararlı makineler olduğu mesajını veriyordu. Mutfağın tasarımı ise bilgisayarların iş yükünü hafifletici diğer bir makine olarak görünmesini sağlıyordu. Sculley 10 yıl Apple'ın CEO'luk görevini yerine getirdi ve bazı stratejik hatalar yapmasına karşın Apple'ı büyütmek için pazarlamayı kullanma konusunda etkileyici bir başarı elde etti. 1983 Nisan'ında göreve geldiğinde Apple'ın gelirleri 1 milyar dolardı. On yıl sonra ayrıldığında ise Apple 10 milyar dolarlık bir şirket olmuştu. Apple 1983'te Amerika'nın en hızlı büyüyen şirketlerinden biriydi ama büyümeyi yönetebilecek deneyimli bir yöneticiye ihtiyacı vardı. Apple yönetim kurulu, sadece 26 yaşında olan Jobs'ın işi kendi başına yürütemeyecek kadar genç ve deneyimsiz olduğu yargısına vardı ve bu yüzden Jobs, aylarca, birlikte çalışabileceği daha yaşlı bir yönetici bulmaya çalıştı. PepsiCO'nun, Coca-Cola'yı tarihinde ilk kez bir numaralı marka olma ünvanından etmelerinde önemli bir rol oynayan Pepsi Generation reklam kampanyasını başarıyla yürüten 38 yaşındaki başkanı Sculley'i seçti. Jobs şirketi yönetmesi için birkaç ay boyunca deneyimli bir yönetici ve sıradışı bir pazarlamacı olan Sculley'e kur yaptı. Sculley 1970'lerin Kola Savaşları boyunca bilinçli televizyon reklamcılığına büyük miktarlarda para harcayarak Pepsi'nin pazar payını büyük miktarlarda artırmıştı. Pepsi Challenge gibi pahalı ve çekici kampanyalar Pepsi'yi yenilgiye mahkum bir konumdan CocaCola ile eşit konumda bir meşrubat devi haline dönüştürmüştü. Jobs Sculley'in aynı reklam hamlelerini gelişmekte olan kişisel bilgisayar pazarında da uygulamasını istiyordu. Jobs özellikle birkaç ay içinde pazara sunulacak olan Macintosh için kaygı duyuyordu. Reklamın bu ürünün başarısındaki temel etkenlerden biri olacağını düşünüyordu. Mac'in –sadece elektronik tutkunu çılgınlara değil– genel olarak halka çekici gelmesini istiyordu ve tuhaf ve tanıdık gelmeyen bir ürün olarak, bu alanda reklam kilit bir rol oynayacaktı. Sculley teknoloji alanında hiç mi hiç deneyimli değildi ama bu önemli de değildi. Jobs onun pazarlama deneyiminden yararlanmak istiyordu. Bir Apple Generation yaratmak istiyordu. Sculley, Jobs'la işbirliği içinde Apple'ı yönetiyordu. Pazarlama deneyimlerini yeni oluşan ama hızla gelişen PC pazarına uygulayarak Jobs'a kılavuzluk ve öğretmenlik yapmaya başlamıştı. Sculley ve Jobs'ın Apple'daki stratejisi hızla satış yapmak ve daha sonra da rakipleri reklam alanında geride bırakmaktı. Sculley, Odyssey adlı otobiyografisinde Apple, milyar dolarlık bir şirket olarak, kullanmadığı büyük avantajlara sahip olduğunu henüz fark etmemişti diyor ve şöyle devam ediyor 50 milyon dolarlık ya da hatta 200 milyon dolarlık satışı olan ve biraz olsun etki bırakmak isteyen bir şirket için bu tür bir televizyon reklamı kampanyasına yatırım yapmak neredeyse olanaksızdır. [107] Jobs ve Sculley hemen Apple'ın reklam bütçesini 15 milyon dolardan 100 milyon dolara çıkardı. Sculley hedeflerinin Apple'ı her şeyden önce bir ürün pazarlama şirketi haline getirmek olduğunu söylüyordu. Pek çok eleştirmen Apple'ın reklam becerisini küçük ve önemsiz kabul ederek görmezden geldi Sadece bir parlama içerik yok. Ama Apple'da pazarlama her zaman şirketin kilit stratejilerinden biri olmuştur. Apple, reklamı kendisine rekabette farklı bir konum kazandırmak için son derece önemli ve etkili bir araç olarak kullanmıştır. Sculley şöyle yazmıştır Steve ve ben gizli bir formülümüz olduğu kanaatindeydik –devrimsel teknoloji ile pazarlamanın bileşimi. [108] Sculley'in fikirleri Jobs üzerinde çok etkili olmuş ve bugün Apple'da uyguladığı pazarlama tekniklerinin çoğunun temelini bunlar oluşturmuştur. Sculley, PepsiCo'da yaşam tarzı reklamcılığının –insanların kafalarına kalpleri aracılığıyla ulaşmaya çalışan duygusal açıdan yüklü reklamların– ilk ve en başarılı örneklerinin verilmesinde önemli bir rol oynamıştı. Diğer gazlı içecekler karşısında Pepsi'nin önemsenmeyebilecek olan kendine özgü özelliklerini pazarlamaya çalışmak yerine imrenilecek bir yaşam tarzı yansıtan reklamlar yaratmıştı. Sculley'in Pepsi Generation reklamları ideal hale getirilmiş boş zaman etkinliklerinde bulunan –bir bahçede köpek yavrularıyla oynayan ya da piknikte karpuz yiyen– sağlıklı Amerikalı çocukları ekranlara taşıyordu. Bunlar, efsanevi orta Amerika'da geçen, yaşamın büyülü anlarından bazı sahneleri çok saf bir biçimde betimliyordu. Bunlar, –İkinci Dünya Savaşı sonrası ekonomisinde en hızlı gelişen, en zengin tüketiciler olan– nüfus patlaması kuşağına çekici gelecek biçimde tasarlanıyordu. Bunlar ilk yaşam tarzı reklamlarıydı. Pepsi reklamları Hollywood'lu film yapımcıları tarafından en yüksek yapım değerlerine bağlı kalınarak çekilen mini filmler olarak ele alınıyordu. Başka şirketler bir reklam filmi çekimine 15.000 dolar harcarken Pepsi tek bir spot için 200.000 ve 300.000 dolar harcıyordu. [109] Jobs da bugün Apple'da tam olarak aynısını yapıyor. Apple yaşam tarzı reklamlarıyla ünlü. Hiçbir zaman reklamlarını diğerleri gibi hız ve beslemelerle, fonksiyon ve özelliklerle doldurmuyor. Bunun yerine, yaşam tarzı pazarlamasına yöneliyor. Böylece bu reklamlar kendilerine Apple ürünlerinin bir ikramı olan imrenilecek bir yaşam tarzı içerisindeki son derece modern gençlerin bir portresini çiziyor. Apple'ın oldukça başarılı iPod reklam kampanyası kulaklarındaki müziğe kendini kaptırmış gençleri gösteriyor. iPod'un disk kapasitesinin sözü bile edilmiyor. Sculley ayrıca Macworld gibi büyük, gösterişli pazarlama etkinliklerini, bu etkinlikleri haber yaparak mükemmele ulaştırıyordu. Sculley Pepsi Challenge –süpermarketlerde, büyük mağazalarda ve önemli spor karşılaşmalarında Pepsi'nin Coca-Cola ile yarıştırıldığı gözü kapalı yapılan bir tat testi– uygulamasını icat etmişti. Bu meydan okumalar çoğu zaman o kadar gösterişli oluyordu ki yerel televizyon ekiplerinin bile ilgisini çekiyordu. Bir akşam yerel bir televizyon kanalının haberlerinde yayınlanan bir spot bütün otuz saniyelik reklamların ötesinde bir değer taşıyordu. Sculley riski artırdı çoğu zaman yoğun bir ilgi toplayan büyük spor karşılaşmalarında ünlülerle yapılacak meydan okuma uygulamaları düzenlenecekti. Sculley kitabında şöyle yazacaktı Her şeyden önce, pazarlama gerçekten bir tiyatrodur. Bir oyun sergilemeye benzer. İnsanları motive etmenin yolu onların ürününüzle ilgilenmesini sağlamak, onları eğlendirmek ve ürününüzü inanılmaz derecede önemli bir olay haline getirmektir. Pepsi Generation kampanyası bunların tümünü Pepsi'yi destansı bir büyüklüğe ulaştırıp yaşamdan daha büyük bir marka yaratarak gerçekleştirdi. [110] Jobs da her yıl düzenlenen Macworld Expo'da yeni ürünleri tanıtırken aynı tekniği kullanır. Jobs, Macworld'de yaptığı ve kendi ticari markası olan bir şey daha açılış konuşmalarını büyük medya olaylarına dönüştürmüştür. Bunlar dünya basını için sergilenen pazarlama tiyatrolarıdır. Bir Şey Daha Koordine Pazarlama Kampanyaları Macworld konuşması, bir generali bile etkileyecek bir dakiklik ve kusursuzlukla yürütülen çok daha büyük, koordine kampanyaların sadece bir parçasıdır. Kampanyalar söylenti ve sürprizi geleneksel pazarlama ile birleştirir ve etkili olmaları için cansiperane bir gizliliğe dayanır. Dışarıdan bakıldığında biraz kaotik ve kontrolsüz görünebilir ama sıkı bir şekilde planlanmış ve koordine edilmişlerdir. Süreç şöyle işler. Bu davetiye özel bir olay için yer ve zamanı belirtir ama bu olayın doğası ya da tanıtımı yapılabilecek herhangi bir yeni ürün hakkında pek bilgi vermez. Bu bir tür ortalığı kızıştırmadır. Jobs aslında Bir sırrım var ne olduğunu siz tahmin edin demektedir. Birdenbire herkes konuşmaya başlar. Jobs'ın ne duyuracağı konusunda tahminler yürüten bir blog gönderileri ve basın makaleleri patlaması yaşanır. Önceki yıllarda, bu tür tahminler sadece özel Apple siteleri ve hayran forumları ile sınırlıydı ama son zamanlarda yaygın medya da söylentileri haber yapmaya başlamıştır. Jobs'ın iPhone'u tanıttığı Macworld 2007 öncesinde oluşan söylenti tüccarlığı o kadar ileri boyutlara varmıştı ki olay bütün kablolu ve normal televizyon kanallarının gece haberlerinde yer aldı bu hiçbir endüstrideki hiçbir şirket için olmamış bir durumdur. Hollywood bile film prömiyerlerinde böyle bir ilgi yaratamaz. Dünya çapındaki bu tür bir tanıtım, yüz milyonlarca dolarlık ücretsiz gösterim değerindedir. iPhone'un Ocak 2007'de pazara sürülmesi o zamana dek yapılmış olan en büyük tanıtım oldu. San Francisco'da sahnede duran Jobs, aynı zamanda Las Vegas'ta çok daha büyük bir kalabalıkla gerçekleştirilmekte olan Consumer Electronics Show'u (CES) tek başına gölgede bıraktı. CES ekonomik açıdan Macworld'den çok daha önemli ama Jobs ve iPhone onun gürültüsünü kolayca bastırdı. Jobs'ın iPhone sunumu, Microsoft Vista'nın tüketici sürümü dahil çok daha büyük şirketlerin duyurularını da gölgede bırakarak yılın en büyük teknoloji olayı haline geldi. Harvard İşletme Fakültesi profesörü David Yoffie, iPhone söylentileri ile ilgili haberlerin ve ardından gelen hikayelerin 400 milyon dolarlık ücretsiz reklam değerinde olduğunu tahmin etmektedir. Yoffie, Şimdiye dek başka hiçbir şirket bir ürünün pazara sürülmesi sırasında böyle bir ilgi görmedi diyor ve ekliyor Bu, eşi benzeri görülmüş bir olay değildir. [111] Jobs şirket çalışanlarına hitaben yaptığı bir konuşmada şöyle diyordu iPhone için gizli bir pazarlama programımız yoktu. Hiçbir şey yapmadık. Eğer ürün planları önceden biliniyor olmasaydı elbette böyle bir ilgi olmazdı. Bütün hüner sıkı bir şekilde uygulanan gizlilikte yatıyor. San Francisco Mascon Center'daki Apple standı 6 metre yüksekliğinde siyah bir perde ile örtülür. Perdenin tek girişi olur ve burası da içeri girmeye çalışanları dikkatli bir şekilde kontrol eden bir güvenlik görevlisi tarafından korunur. Dikdörtgen biçimindeki standın çapraz köşelerinde iki güvenlik görevlisi daha olur ve bunlar da yanları kontrol eder. Perdenin içindeki sergileme stantlarının üstündekiler dahil içerideki her şey sarılıp sarmalanır. Standın orta kısmında bulunan ana sunum sahnesi bile her yandan kumaşlarla tamamen kapatılır. Tavandan sarkan bütün reklam afişleri her tarafından kapatılır. Bu afişlerin örtüleri son derece özenli bir makara sistemi ile donatılmış ve Jobs duyurusunu yaptıktan sonra hepsi birden açılabilecek şekilde hazırlanmıştır. Üst katta giriş kısmında da yine kalın siyah bezlerle kaplanmış büyük reklam afişleri vardır. Bir keresinde, güvenlik görevlileri fotoğraf çeken birkaç blog yazarı yakalamış ve onları hafıza kartlarını silmeye zorlamıştı. Tom McNichol Wired dergisinde şöyle yazmıştı Bilgi sınırlaması getirme arzusu, bazen paranoyaya kadar uzanıyor. Her zaman bu üç eleştirmene gönderir çünkü üçünün de ürünleri yerin dibine batırma ve göğe çıkarma konusunda kanıtlanmış sicilleri vardır. Kötü bir eleştiri bir aleti bitirebilir ama iyi bir eleştiri de onun rekorlar kırmasını sağlayabilir. Mossberg, Pogue ve Baig ürünün tanıtım tarihinde yayınlanmak üzere değerlendirme yazılarını hazırlarlar. Bu arada Apple'ın PR bölümü ulusal haber ve iş dergileri ile bağlantı kurarak onlara ürünün yapım aşaması nın sahne arkası görüntülerine gizli bir bakış önerisi sunar. Bu yapım aşaması genellikle hiçbir şey açıklamaz –çoğu ayrıntı gizlenir– ancak hiç yoktan iyidir ve dergiler Jobs'ın bu teklifini kabul eder. Kapağa Jobs'ın resmini koymak dergilerin satışlarını artırır. Jobs eski rakipleri birbirine düşürür. Time dergisini Newsweek ile ve Fortune dergisini de Forbes ile yarıştırır. En kapsamlı haberi yapma sözünü veren özel haberi kapar. Jobs bu oyunu defalarca oynamıştır ama her defasında sonuç almıştır. Jobs bunu uygulamaya ilk Mac ile başlamıştı ve bunlara gizlice bakma anlamında dikizleme diyordu. Bir gazeteciye yeni bir ürün hakkında önceden bilgi vermek genellikle daha olumlu bir değerlendirme yapmasını garanti altına alıyordu. Jobs 2002'de pazara yeni bir iMac sürdüğünde özel sahne arkası öyküsünü Time elde etmiş ve karşılığında Jobs ön kapağı elde etmiş ve içeride de ürün yedi sayfalık gösterişli bir habere konu olmuştu. Ayrıca makinenin Macworld'deki tanıtım zamanıyla mükemmel paralellik gösteren bir zamanlama ile yayınlanmıştı. Jobs konuşma sırasında her zaman en büyük haberi en sona saklar. En sonunda sanki sonradan aklına gelmiş gibi bir şey daha var der. Jobs ürünü açıklar açıklamaz Apple'ın pazarlama makinesi reklam parıltılarını yaymaya başlar. Macworld'deki örtülü reklam flamaları açılır ve birdenbire Apple internet sitesinin ana sayfası yeni ürünü gösterir. Daha sonra dergilerde, gazetelerde, radyo ve televizyonlarda planlı bir kampanya başlar. Birkaç saat içinde bütün ülkedeki bilboardlara ve otobüs duraklarına yeni posterler asılır. Reklamların tümü tutarlı bir mesaj ve stil yansıtır. Mesaj basit ve doğrudandır iPod hakkında bilmeniz gereken tek şey cebinizde bin şarkı olacağıdır. Çok zayıf olamazsınız ya da fazla güçlü sloganı ise Apple'ın MacBook dizüstü bilgisayarları ile ilgili açık bir mesaj vermektedir. Gizliliğin Sırrı Jobs'ın Apple'ı gizliliğe takıntı derecesinde düşkündür. Neredeyse gizli bir devlet ajansı kadar ağzı sıkıdır. Çalışanlar kesinlikle dışarıdan birileriyle çalışmaları hakkında konuşmazlar. Macbeth'e İskoç oyunu diyen [111*] batıl inançlı tiyatrocular gibi bazı Apple çalışanları da şirketlerine meyve şirketi der. Okulun dışında konuşmak insanı işinden eden bir suçtur. Ama çalışanların çoğu da zaten hiçbir şey bilmez. Apple kadroları katı bir gerekeni bilme ilkesi çerçevesinde bilgilendirilirler. Programcılar hiç görmedikleri ürünler için yazılım programları yazar. Bir mühendis grubu yeni bir ürün için bir güç kaynağı tasarlarken diğer bir grup ekran üzerinde çalışmalar yapar. Gruplardan hiçbiri nihai tasarımı görmez. Şirkette hücre tipi bir yapılanma vardır. Her grup diğerinden yalıtılmıştır tıpkı bir gizli servis ya da bir terör örgütü gibi. Eskiden, Apple'ın dışına öyle hızlı bilgi çıkıyordu ki efsanevi ticari yayın MacWeek'e, MacLeek [111**] adı takılmıştı. Mühendislerden müdürlere kadar herkes basına bilgi veriyordu. Jobs'ın dönüşüyle birlikte 21 bin Apple çalışanı gibi şirketin düzinelerce tedarikçisi de son derece ağzı sıkı bir duruma geldi. Etrafı koklayan düzinelerce gazeteci ve blog yazarı olmasına karşın şirketin planları ya da çıkmak üzere olan ürünler hakkında çok fazla yararlı bilgi sızmamakta. Ocak 2007'de Apple'a bir yargıç tarafından Asteroid kod adlı henüz çıkmamış bir ürünle ilgili ayrıntıları yayınlayan iki internet sitesinin 700.000 dolarlık avukatlık masraflarını ödeme cezası verildi. Apple, kadrosundan bilgiyi sızdıran kişinin adını öğrenme girişimi olarak bu siteleri mahkemeye vermiş ama davayı kaybetmişti. Bazıları Jobs'ın siteleri basını kontrol altında tutmak amacıyla dava ettiği tahminlerinde bulunuyordu. Dava, basına karşı bir gözdağı verme, söylentileri yayınlamaktan çekinmesi için bir korkutma taktiği olarak görüldü. Tartışmaların çoğu basın özgürlüğü ve blog yazarlarının da kendilerine kalkan olan yasaların koruması altındaki profesyonel gazetecilerle aynı haklara sahip olup olmadığı çerçevesinde gelişti. İşte bu nedenle, Electronic Frontier Foundation davayı üslenip onu bir kutsal dava –basın özgürlüğü davası– haline dönüştürdü. Ama Jobs'ın bakış açısıyla, davanın basın özgürlüğüyle hiçbir ilgisi yoktu. Blogculara kendi çalışanlarını korkutmak için dava açmıştı. Basını susturmaktan çok basına bilgi sızdıran – ya da daha sonra böyle bir şey yapmayı düşünebilecek olan– personeli susturmak istiyordu. Apple'ın söylenti pazarlaması yöntemi yüz milyonlarca dolar değerindeydi ve Jobs sadece sızıntıları kontrol altında tutmak istiyordu. Jobs'ın bazı gizlilik önlemleri biraz aşırıya kaçar. Örneğin, Jobs Apple'ın perakende çabalarını yönetmesi için Target şirketinden Ron Johnson'u göreve getirdiğinde Apple'ın perakende mağazalar açmayı planladığını kimse sezmesin diye ondan birkaç ay için takma isim kullanmasını istemişti. Bu nedenle Johnson Apple'ın telefon rehberinde, otellerde kayıt yaptırmak için kullandığı farklı bir isimle listelenmişti. Apple'ın pazarlama bölüm başkanı Phil Schiller ne üzerinde çalıştığını eşine ve çocuklarına söylemesine izin verilmediğini söylemiştir. Hevesli bir iPod tutkunu olan onlu yaşlardaki çocuğu babasının işte neler yaptığını öğrenme konusunda çaresizlikten deliye dönüyordu ama baba işinden olmamak için ağzını sıkı tutmak zorundaydı. Jobs'ın kendisi bile bu kısıtlamalara bağlı kalmak zorundaydı. Örneğin bir ara, denemek için eve bir iPod hi-fi müzikçalar götürmüş ama onu siyah bir bezle sarmıştı. Ve onu sadece etrafta hiç kimse yokken dinlemişti. Apple'ın saplantılı gizliliği Jobs'ın kontrol altında tutma merakının getirdiği bir tuhaflık değildir bu, Apple'ın son derece etkili pazarlama mekanizmasının temel bir öğesidir. Apple Jobs'ın yeni bir ürünü tanıtmak için her sahneye çıkışında bedava reklamdan milyonlarca dolar kazanır. Birçok insan Apple'da neden blog yazarlarının olmadığını merak eder. Bunun nedeni Apple'da gevşeyen çenelerin gemiyi batıracak olmasıdır. Ama Jobs'ın şirketi Disney'e satmasından önceki dönem de dahil olmak üzere, Pixar'da düzinelerce blogcu vardı. Pixar'ın blogcuları Pixar'ın bütün projeleri ve iş yaşamlarının bütün yönleri hakkında rahatça dedikodu yaparlar. Fark, Pixar'ın filmlerinin basında yer almak için sürpriz bir açılışa gerek duyulmamasıdır. Yeni filmler Hollywood ticari basınında zaten düzenli olarak yer almaktadır. Jobs sadece işleri kontrol altında tutmak isteyen bir kontrol budalası değildir bu çılgınlığı aynı zamanda bir yöntemdir. Kişilik Artısı Jobs, Apple'a bir kişilik kazandırma konusunda çok başarılı olmuştur. Reklam yoluyla kendisinin ve Apple'ın savunduğu değerleri halka göstermiştir. 1970'lerin sonlarında teknolojik bir devrim vardı. Daha sonrası ise yaratıcı olma ve farklı düşünme dönemidir. Jobs'ın kişiliği, Apple'ı insancıl ve birinci sınıf olarak pazarlamasını sağlar. Jobs'ın kişiliği, Apple'ın reklamcılığının hammaddesidir. Chiat/Day gibi bir ajans bile hiçbir zaman Bill Gates'i bu kadar iyi gösteremez. Apple'ın reklamcılığı şirketi bir değişim, bir devrim ve bir cesur düşünme sembolü olarak gösterme konusunda iyi bir iş başarmıştır. Ama şirket bunu incelikli ve dolaylı bir şekilde yapar. Apple pek böbürlenmez. Hiçbir zaman Biz gerçekten devrimciyiz demez. Bu mesajı reklamlarındaki hikaye anlatıcılığını kullanarak verir çoğu zaman altyazı biçiminde. Örneğin iPod'un siluetli reklamlarını düşünün. Kampanyada kullanılan betimlemeler yeni ve tazeydi daha önce karşılaşılan hiçbir şeye benzemiyordu. Advertising Today ve Hoopla kitaplarının yazarı reklamcı gazeteci Warren Berger bana telefonla yaptığım bir röportajda şunları söyledi Onlar grafik tasarım konusunda hep böyle yenilikçi oldular. Görüntü çok basit ve çok ikonik. Öyle ayırt edici ki kendine özgü bir görünümü var. [112] Berger yaratıcı reklamlar elde etmenin en iyi yolunun en yaratıcı ajansla çalışmak olduğunu söyledi. Chiat/Day dünyadaki en yaratıcı birkaç ajanstan biridir ama asıl iş markanın özelliklerinin ne olduğunu iletmekten geçmektedir. Berger, bana Lee Clow ve Jobs birbirlerini o kadar iyi anladılar ki kısa süre içinde dost oldular, dedi ve şöyle devam etti Clow Apple'ın kültürünü, kafa yapısını gerçekten kavramıştı. Ne yapmaya çalıştıklarını gerçekten anlamıştı. Jobs da Clow'a tam bir yaratıcı özgürlük verdi. Clow'un ne kadar çılgınca görünürse görünsün yarattığı her şeyi kendisine göstermesine izin verdi. Bu durum gerçekten insanların sınırları zorlamasını sağlar. IBM asla böyle yapmazdı. Jobs'ın Chiat/Day ajansına verdiği özgürlüğü asla vermezdi. 2006'da, Hewlett-Packard, tıpkı Apple'dan gelmiş olabilecek gibi bilgisayarları değil insanları merkez alan çok güzel reklamlar yapmaya başladı. HP'nin Bilgisayar Yeniden Kişisel adlı televizyon reklamı kampanyasının spotlarından birinde hip-hop yıldızı Jay Z izleyicilere hareket eden elleri arasında özel bir 3D efekt ile hayali olarak kendi bilgisayarının içeriğini gösterir. Yüzü hiç görünmez. Hewlett-Packard, süperstar ajanslardan bir diğeri olan Goodby Silverstein ajansı ile çalışmaya başlamıştı. Reklamlar ilginçti ve çok iyi hazırlanıyordu ama bunlar hiçbir zaman Apple'ın reklamlarının kişiliğinin gücüne sahip olamadı çünkü şirket güçlü bir kişiliğe sahip değildi. Reklamlar HP şirketini Jay Z gibi ünlülerle ne kadar kişileştirmeye çalışırsa çalışsın hâlâ bir şirket izlenimi veriyordu. Apple ise bir şirketten çok fenomendir. HewlettPackard hiçbir zaman bu kadar büyülü olamaz çünkü bir kişiliği yoktur. Jobs 1985'te ayrılınca aynı şey Apple'a da olmuştu. Berger, bu konuda bana şöyle dedi Steve ayrılınca Apple yeniden bir şirket haline geldi. Reklamlar iyiydi ama o büyüsü kalmamıştı. Apple artık aynı şirket değildi sanki. Artık bir fenomen değildi. Bir devrim hissi vermiyordu. Sadece işleri dengede tutmaya çalışıyordu. Apple, Think Different ve iPod siluetleri gibi büyük, cesur, marka yaratan reklamlar arasına daha geleneksel ürün reklamları da karıştırır. Kampanyalar rakip Mac ve Windows platformlarını iki insan olarak canlandırıyordu. Yıldızı yükselmekte olan aktör Justin Long doğası gereği kusursuz Mac'i temsil ederken komedyen ve yazar John Hodgeman ise modası geçmiş, hep kazaya uğrayan PC'yi temsil ediyordu. Bu kampanyanın reklamlarından birinde Hodgeman nezle olmuştur. Bir virüs kapmıştır. Long'a yani Mac'e de bir mendil uzatır ama Mac mendili kibarca geri çevirir çünkü Mac'ler büyük oranda bilgisayar virüslerine karşı bağışıklık taşımaktadır. Bu reklam otuz saniye içinde zekice ve ekonomik bir biçimde bilgisayar virüsleri hakkında bir mesaj iletiyordu. Reklamlar unutulmaz ve dramatik bir durum yaratır –bu reklam ise bu durumu HP'nin bilgisayarlarının içeriğini gösteren bireylerinden daha iyi başarmaktadır. Bu kampanya da Think Different gibi büyük bir etki yarattı. Büyük bir ün ve tanınırlık kazandı ve bolca taklidi yapıldı –ki bu kampanyanın kültürel etkisinin iyi bir ölçüsüdür. Berger şöyle diyordu Onlar böyle kültürün içine işleyen şeyler yaratıyor. Kısa bir süre içinde insanlar bu konudan söz etmeye başlıyor ve böylece başkalarına da kendi reklamlarını yaptırmış oluyorlar. Aynı tasarımı, aynı motifleri diğer reklamlarda da, dergi ve gazete reklamlarında da görüyorsunuz. Bütüncül bir grafik tasarım havası var birdenbire diğer reklamcılar da bunu benimsedi. Örneğin, ‘Think Different' posterleri. İnsanlar bunları duvarlarına astı. Reklamlar bir fenomen haline geldi. İnsanlara bunu başkalarına iletmek için para vermeniz gerekmiyor. Apple'ın reklamcılığını herkes beğenmiyor elbette. Pazarlama konusunda en çok satanlar arasındaki birkaç kitabın yazarı Seth Godin Apple'ın reklamlarının çoğu zaman sıradan olduğunu söylüyor. Bana telefonda New York'taki ofisinden Apple reklamlarının çoğu beni düşkırıklığına uğrattı, dedi. Etkili değillerdi. Apple reklamları yeni kullanıcılar edinmekten çok var olanları baştan çıkarmaya yöneliktir. Eğer Mac'iniz varsa Apple reklamlarını seversiniz çünkü bunlar ‘Ben senden daha zekiyim' diyor. Eğer bir Mac sahibi değilseniz ‘Sen aptalsın' diyor. Birçok eleştirmen, Justin Long'un bilinçli olarak oynadığı, bazı insanları rahatsız eden bir duruşu ve kendine güveni olan havalı Mac karakterine dayanamıyordu. Kirli sakal ve günlük rap tarzı giysiler de bu rahatsızlığı artırıyordu. Hedef kitlenin çoğu kendisini sevimli bir şekilde beceriksizlikler yapan zavallı PC ile daha çok özdeşleştiriyordu. İngiliz komedyen Charlie reklamlarla ilgili bir eleştiride Mac'lerden nefret ediyorum diye yazıyordu Mac'lerden hep nefret etmişimdir. Mac kullanan insanlardan da nefret ediyorum. Hatta Mac kullanmayıp da bazen keşke Mac kullanıyor olsaydım diyen insanlardan da nefret ediyorum... PC'lerin bir büyüsü vardır Mac'ler ise buna yapmacıklık bulaştırıyor. Mac kullanmak için oturduğumda aklıma gelen ilk şey ‘Mac'lerden nefret ediyorum' olur ve sonra da düşünürüm, ‘Neden bu istek uyandıran, iğrenç süsün faresinde sadece bir tane düğme var.' Booker, kampanyanın en büyük hatasının tüketicilerin her nasılsa seçtikleri teknoloji ile ‘kendilerini tanımladıkları' anlayışını sürdürmek olduğunu söylüyordu. Booker, şöyle devam ediyor Eğer gerçekten kişiliğiniz hakkında ‘bir şeyler söyleyen' bir cep telefonu seçmeniz gerektiğine inanıyorsanız canınızı sıkmayın. Zaten bir kişiliğiniz yok demektir. Sizdeki belki zihinsel bir hastalık – ama asla kişilik değil. [114] 2000'lerin başında yürütülen Switchers kampanyası ise bunun aksine Apple müşterilerini kaybedenler olarak betimlediği için eleştiriliyordu. Oscar ödüllü yönetmen Errol Morris tarafından çekimleri yapılan kampanya, kısa bir süre önce Windows bilgisayarlarından Mac bilgisayarlarına geçen sıradan insanları ele alıyordu. Doğrudan Morris'in kamerasına bakarak değiştirme nedenlerini, Windows'ta yaşadıkları sorunları açıklıyor ve coşkuyla Mac ile yaşadıkları aşk derecesindeki ilişkiden söz ediyorlardı. Sorun şuydu Bu kişilerin çoğu sorunlarından kaçıyor görünüyordu. Başa çıkamamışlar ve vazgeçmişlerdi. Gazeteci Andrew Orlowski bu konuda şunları yazmıştır Apple Macintosh bilgisayarlarına terfi ettirmek için bundan daha belirgin bir yaşamda kaybedenler koleksiyonu oluşturamazdı. Mesaj çelişkili bir sinyaller yığını. Mac'i en başarılı kişilerin bilgisayarı olarak betimledikten sonra şimdi de bunun yaşamın en büyük kaybedenleri için bir tür sığınmacı kampı olduğunu ima ediyor. [115] Think Different kampanyası ise reklam kültürüne kesinlikle inanmamış olan insanları, ticaretle ilgisi olmayan kişilikleri kullandığı için eleştiriliyordu. Bu kampanya, ticari anlayışa etkin bir biçimde karşı çıkmış olan maddecilik karşıtı Gandi ve Dalai Lama'yı bile kapsıyordu. Bu insanlar asla bir reklamda herhangi bir ürünü desteklemezdi –ve Apple burada onları ürünleri desteklemek için kullanıyordu. Birçok eleştirmen Apple'ın bu küstahlığı yaptığına inanamıyor ve şirketin çizgiyi aştığını düşünüyordu. Clow, Apple'ı savunurken New York Times'a Apple'ın kampanyanın öznelerini kullanmak değil onurlandırmak niyetinde olduğunu söylemiştir Biz, bu insanlar Apple kullanıyor ya da eğer bir bilgisayar kullanmış olsalardı bu Apple olurdu demeye çalışmıyoruz. Bunun yerine, her zaman bu marka hakkında söylediklerimizin bir parçası olması gereken yaratıcılığın duygusal kutlamasını yapmaya çalışıyoruz. [116] O zamanlar bir Apple sözcüsü olan Allen Olivio ise şöyle diyordu Biz bu insanları asla herhangi bir ürünle ilişkilendirmiyoruz sorun, Apple bunları kullanıyor mu yoksa kutsuyor mu sorunudur. Albert Einstein bir bilgisayar kullanırdı demek çizgiyi aşmak olurdu. Neden bir bilgisayara gerek duysun ki. Ama onun dünyaya farklı baktığını söylemek farklı bir şey. [117] Reklam eleştirmeni Berger, Think Different kampanyasını sevdiğini söylüyor Amerikan kültürü çok ticaridir. Bu olay çok karmaşık bir hale getiriliyor. Quentin Tarantino Burger King'den söz ediyor. Apple, Rosa Parks'ın bir posterini yapıyor. Bizim kültürümüz böyle. İnsanlar her şeyi istedikleri açıdan kullanmakta özgürdür. Steve'den Dersler Sadece A sınıfı oyuncularla birlikte çalışın ve yetersizlerden kurtulun. Yetenekli personel sizi rakiplerinizin önüne geçiren bir rekabet avantajıdır. En yüksek kaliteyi arayıp bulun. İnsanlar, ürünler ve reklam dahil. İnsana yatırım yapın. Jobs Apple'a geri döndükten sonra ürünleri iptal ederken birçok projeyi steve'ledi ama en iyi insanları elinde tuttu. Küçük ekipler halinde çalışın. Jobs, odaklanamazlar ve yönetilemezler diye, yüzden fazla kişiden oluşan ekiplerden hoşlanmaz. Evet efendimci insanları dinlemeyin. Tartışma ve atışmalar yaratıcı düşünmeyi besler. Jobs, birlikte çalıştığı insanların kendi fikirlerine meydan okumasını ister. Düşünsel savaşlara girin. Jobs kararları fikirler hakkında savaşarak alır. Bu zor ve çaba gerektiren ama özenli ve etkili bir yöntemdir. Ortaklarınızı özgür bırakın. Jobs yaratıcı ortaklarına geniş bir hareket alanı verir. 5. Bölüm Tutku Evrende Bir İz Bırakmak Evrende bir iz bırakmak istiyorum. —Steve Jobs Steve Jobs'ın kariyerindeki her dönüm noktasında çalışanlara esin vermiş, yazılım geliştiricilerini kendisine çekmiş ve daha iyi bir çağrı yaparak müşterilerin nabzını yakalamayı bilmiştir. Jobs'a göre programcılar kolay kullanımlı bir yazılım geliştirmeye çalışmaz, dünyayı değiştirmek için uğraşırlar. Apple müşterileri Mac bilgisayarları hesap tabloları üzerinde çalışmalar yapmak için almaz, Microsoft'un tekeli karşısında bir seçim yaparlar. Örneğin, iPod'u düşünün. Güzel bir MP3çalar. Harika bir donanım, yazılım ve online hizmetler bileşimi. Apple'ın geri dönüşünün itici gücü. Ama Jobs'a göre o öncelikle insanların yaşamını müzikle zenginleştirmek için geliştirilmiş bir aygıt. 2003'te Rolling Stone dergisine söylediği gibi Biz çok şanslıydık. Biz, öyle bir kuşakta yetiştik ki müzik bizim kuşağımızın inanılmaz derecede ayrılmaz bir parçasıydı. O zamana kadar böyle bir bütünlük yaşanmamıştı ve belki bugün de o derece bir yakınlık yok çünkü başka birçok alternatif var. Bizim kuşakta oynayacak bilgisayar oyunu yoktu. Kişisel bilgisayarlarımız yoktu. Şimdi çocukların zamanını işgal etmek için birbiriyle yarışan o kadar çok şey var ki. Ama her şeye rağmen bu dijital çağda müzik gerçekten yeniden icat ediliyor ve bu da insanların yaşamına müziği geri getiriyor. Bu harika bir şey. Ve işte bu şekilde biz de kendi küçük çabalarımızla dünyayı insanların yaşaması için daha iyi bir yer haline getirmek için çalışıyoruz. [118] Son bölüme dikkat edin Ve işte bu şekilde biz de kendi küçük çabalarımızla dünyayı insanların yaşaması için daha iyi bir yer haline getirmek için çalışıyoruz. Jobs'ın yaptığı her şeyde bir misyon anlayışı vardır. Ve her gerçek inançlı insan gibi, onun da yaptığı iş konusunda büyük bir tutkusu var. Evet, onun bu bağlılığı birçok bağırıp çağırmaya neden oluyor. Jobs astlarıyla ilgilenirken yumuşak huylu biri değil. Ne istediğini çok iyi biliyor ve onu elde etmek için çılgına dönüyor. Tuhaf ama birlikte çalıştığı insanların çoğu kendilerine bağırılmasından hoşlanıyor. Ya da en azından bu durumun çalışmaları üzerinde yaptığı etkiyi seviyor. Jobs'ın tutkusuna değer veriyorlar. Jobs onları büyük olmaya doğru itiyor ve yanıp kül olabilecek olmalarına karşın bu yolla birçok şey öğrenmeleri de mümkün olabiliyor. Jobs'ın ilkesi şu Aşağılık herifin teki de olabilirsiniz ama o konuda tutkulu olmanız şartıyla. Dünyayı daha iyi bir yer haline getirmek, en başından itibaren Jobs'ın mantrası olmuştur. Apple henüz altı yaşındaydı ve patlamalar yaparak büyüyordu. Silikon Vadisi'nin genç hippiler tarafından işletilen klasik bir yeni yetmesi olmaktan çıkarak güvenilir müşterileri olan büyük bir şirkete dönüşüyordu. Başına deneyimli bir işadamının geçmesi gerekiyordu. Jobs, PepsiCo'nun başkanı John Sculley'i şirketin başına geçmeye ikna etmek için aylardır uğraşıyor ama Sculley büyük, oturmuş bir firmanın başından Apple gibi riskli, hippi ve yeni bir şirketin başına geçmenin akıllıca olduğuna inanmıyordu. Jobs yine de Sculley'in aklını çeldi. Kişisel bilgisayarlar geleceği temsil ediyordu. İkisi Silikon Vadisi'nde ve New York'ta defalarca görüşme yaptı. En sonunda bir akşam, San Remo binasındaki lüks dairesinin balkonundan Central Park'a bakan Jobs yaşlı adama döndü ve yüzsüzlük kokan bir ifadeyle ona meydan okudu Yaşamının geri kalanında şekerli su mu satmak istiyorsun yoksa dünyayı değiştirmek mi. Bu belki de modern iş tarihindeki en ünlü meydan okumadır Bu, bir tek sorunun içine sıkıştırılmış bir hakaret, bir kompliman ve ruh arayan felsefi bir meydan okumadır. Bu soru elbette Sculley'in içine işledi. Derin bir huzursuzluğa itti ve bu konu günlerce içini kemirdi. En sonunda, Jobs'ın düelloya davet eden, yere eldiven atma uygulamasını andıran bu meydan okumaya direnemedi. Sculley bu konuda bana Eğer kabul etmeseydim yaşamımın geri kalanı boyunca ‘yanlış mı karar verdim acaba' diye düşünecektim dedi. Haftada 90 Saat ve Bunu Seviyorum İlk Mac'i geliştiren ekip –Jobs işi devralana dek– gün ışığını görme şansı çok az olan, yavaş tempoda çalışan eski akademisyenler ve teknisyenlerden oluşmuş bir topluluktu. Jobs, daha en başında, ekibi devrimsel bir şey yaratma çabası içerisinde olduklarına ikna etti. Bu sadece güzel bir bilgisayar ya da bir mühendislik sorununa meydan okuma işi değildi. Mac'in kolay kullanımlı grafik arayüzü bilgisayar alanında devrim yaratacaktı. Bilgisayarlar ilk kez teknik alanın dışındaki insanlara ulaşacaktı. Mac ekibinin üyeleri üç yıl köleler gibi çalıştı ve Jobs onlara bağırıp çağırdığı halde kendilerine daha yüce bir çağrı yapıldığı inancını aşılayarak morallerini yüksek tuttu. Yapmakta oldukları işin Tanrı'nın işinden aşağı kalır yanı yoktu. Önde gelen programcılardan biri olan Andy Hertzfeld bu konuda şunları yazacaktı Hedef, rakipleri vurmak ya da çok para kazanmak değildi mümkün olan en büyük şeyi ya da yapmaktı. hatta biraz daha büyüğünü Jobs Mac ekibine teknoloji ve kültürü bir potada eriten sanatçılar olduklarını söylüyordu. Onları bilgisayarcılığın yüzünü değiştirecek eşsiz bir konumda olduklarına ve kendilerine böyle çığır açan bir ürünün tasarımını yapma ayrıcalığı verildiğine inandırmıştı. Jobs 1984'te Macworld dergisinin ilk sayısı için yazdığı bir makalede şöyle diyordu Hepimiz çok özel bir an için, bu yeni ürünü yapmak için bir araya geldik. Bunun belki de bütün yaşamımız boyunca yaptığımız ve yapacağımız en iyi şey olabileceğini hissediyoruz. Şöyle geriye dönüp baktığımızda, bunun doğru çıktığını görürüz. Mac bilgisayar alanında devrimci bir atılımdı. Ama bu belki de bir inanç konusuydu. Mac o sıralarda geliştirilmekte olan düzinelerce rakip bilgisayardan sadece biriydi. Onun daha iyi olacağının, hatta pazara sürülebileceğinin bile bir garantisi yoktu. Ekip Jobs'ın bakış açısını bir inanç haline getirdi. Jobs'ın vizyonuna olan inançlarının karizmatik kültlerin liderlerinin aşıladığı inançla aynı türden bir inanç olduğu şeklinde şaka bile yapıyorlardı. Ama Jobs ekibine yeni teknolojiler icat etmeye çalışırken kritik önemdeki işlerine tutkuyla bağlanma duygusunu aşılıyordu. Bu olmadan, çalışanların, meyve vermesi birkaç yıl alacak olan bir projeye inancı kalmayabilirdi. İşlerine tutkulu bir bağlılık olmadan duydukları ilgiyi yitirebilir ve onu terk edebilirlerdi. Jobs şöyle demiştir Bu konuya büyük bir tutkuyla bağlanmadıkça ayakta kalamazsınız. Vazgeçersiniz. Bu yüzden bir fikriniz ya da düzeltecek bir yanlışınız ya da sorununuz olması gerekir aksi halde buna bu şekilde bağlı kalma kararlılığınız olmayacaktır. Bence savaşın yarısı bu cephede verilecektir. Jobs'ın tutkusu bir hayatta kalma stratejisidir. Jobs ve Apple'ın yeni bir şey denediği zamanların çoğunda birkaç gerçek inançlı insan olmuştur ama dünyanın geri kalanının tepkisi çoğu zaman önemsemez bir tutum takınmak olmuştur. 1984'te ilk Mac'in grafik arayüzü geniş bir kesim tarafından bir oyuncak olarak nitelenerek küçümsenmişti. Bill Gates insanların renkli bilgisayarlar istemesine çok şaşırmıştı. Eleştirmenler ilk başta Apple'a iPod'ları açma çağrısı yapmıştı. Vizyonuna duyduğu güçlü bir inanç, yaptığı iş için hissettiği güçlü bir tutku olmadan Jobs'ın eleştirilere göğüs germesi çok daha zor olurdu. Jobs Rolling Stone dergisine şöyle demiştir Daha devrimsel değişimler beni her zaman çekmiştir. Neden, bilmiyorum. Çünkü onlar daha zordur. Duygusal açıdan çok daha streslidir. Ve genellikle herkesin size tamamen yanıldığınızı söylediği bir dönemden geçersiniz. Çalışanlara şirketin yapmakta olduğu işe tutkuyla bağlanma duygusunu aşılamanın çok pratik bir uygulaması vardır. Personel genellikle Silikon Vadisi'nin işkolik standartlarına göre bile son derece uzun saatler çalışmaktan mutlu olur. Mac ekibindekiler uzun, zorlu saatler boyunca çalıştılar çünkü Jobs onları Mac'in kendi ürünleri olacağına inandırmıştı. Ürüne onların yaratıcılık ve çalışmaları hayat verecekti. Jobs onları bunda büyük bir etkileri olacağına inandırmıştı. Bundan daha iyi bir motivasyon olabilir mi. Apple'da teknoloji bir takım oyunudur. Mac'in geliştirme ekibi o kadar sıkı çalıştı ki bu bir onur madalyası haline geldi. Kahraman/İşe Yaramaz İnsan Treni Apple kadrolarının çoğu Apple'ın evrende bir iz bırakmakta olduğuna gerçekten inanır. Apple'ın teknolojide önderlik yaptığına, trend oluşturduğuna ve çığırlar açtığına kuvvetle inanır. Bunun bir parçası olmak çok çekicidir. Eski bir Apple personeli şöyle diyordu Şirketteki insanlar Apple'ın dünyayı değiştirdiğine gerçekten inanıyor. Buna herkes yüzde 100 inanmıyor ama hepsi en azından biraz inanıyor. Bir mühendisin gözüyle, Apple'ın yaptıkları gerçekten heyecan verici şeyler. Her zaman gerçekleşmek üzere olan heyecan verici bir şey oluyordu. Şirketin inanılmaz bir hızı var. Apple'da şirket kültürü Jobs'tan damla damla akar, yayılır. Jobs'ın doğrudan kendisine bağlı olan yöneticilerden son derece fazla beklentisi olduğu için Apple'ın orta düzey yöneticileri de kadrolarından aynı derecede yüksek bir performans beklerler. Sonuç, bir terör egemenliğidir. Herkes sürekli olarak işini kaybetme korkusu içinde olur. Buna kahraman/işe yaramaz insan treni deniyor. Bir gün kahramansınızdır ertesi gün aşağılık herifin teki. NeXT'te Jobs'ın çalışanları buna kahraman/mankafa treni diyorlardı. Eski bir personel şöyle diyor Kahraman olacağınız günler için yaşar ve mankafa olduğunuz günleri atlatmaya çalışırsınız. İnanılmaz inişler ve inanılmaz çıkışlar var. Apple'ın kadrosundaki insanlara göre Apple'da işten çıkarılmak, işe peygamberlere özgü bir gayretle evrende bir iz bırakma çabası arasında sürekli bir gerilim var. Eski bir Apple mühendisi Edgar Eigerman şöyle diyor Daha önce ve sonra çalıştığım her yerden daha çok işten çıkarılma kaygısı var. İş arkadaşlarınıza ‘Bu e-postayı gönderebilir miyim ya da bu raporu dosyalayabilir miyim.' diye sorduğunuzda ‘Apple'daki bu son gününde ne istersen yapabilirsin' derlerdi. [119] Eigerman, Apple'da, New York'taki bir satış bürosunda mühendis olarak dört yıl çalıştı. Birlikte çalıştığı herkesin en sonunda şu ya da bu nedenle, çoğu zaman hedef sayıya ulaşamamak gibi performansla ilgili konular yüzünden işten çıkarıldığını söylüyor. Ama diğer yandan hiç kimse işi bırakmamış. Apple'da çalışmak çok zor ve stresli olmasına karşın herkes işini seviyormuş ve şirkete ve Steve Jobs'a son derece sadıkmış. Eigerman, İnsanlar orada çalışmayı seviyor, diyor ve ekliyor Orada olmak onlara heyecan veriyor. Şirkette büyük bir tutku var. İnsanlar ürünleri seviyor. Ürünlere gerçekten inanıyor. Yaptıkları işten büyük bir heyecan duyuyorlar. Bu coşkunluğa karşın çalışanlarda belirgin bir şekilde kült anlayışı yok. Kült tarzı tiplerden de bilinçli olarak uzak duruyorlar. Bir iş görüşmesinde bir adayın söyleyebileceği en kötü şey Hep Apple'da çalışmak istemişimdir ya da Her zaman hayranınız olmuşumdur sözleridir. Bunlar, Apple çalışanlarının duymak isteyeceği en son şeylerdir. Çalışanlar birbirlerini mantıklı olarak tanımlamaktan hoşlanıyorlar. Eğer personelin çoğu Apple'da çalışmaya can atan insanlardan oluşmasaydı bu kahraman/işe yaramaz insan trenindeki yolculuğun stresi dayanılmaz olurdu. Bazı çalışanlar, evrende bir iz bırakmak istemek kadar, iş arkadaşlarının yüksek kalitede olması, göz alıcı bir şirket kafeteryası olması ve teknolojinin en ön cephesinde çalışma iddiası gibi başka etkenlerin de Apple'da çalışmanın avantajları arasında olduğunu söylediler. Apple'da çok fazla kurumsal tolerans yoktur. Jobs'ın kendi özel Gulfstream V jeti var ama görevli ve yöneticilerin çoğu uçaklarda turist sınıfında uçar. Cömert giderleri yoktur. Apple'ın ilk günlerindeki gibi –yüzlerce satış personelinin Hawaii'deki bir tatil merkezinde bir hafta ağırlandığı– savurgan kaçamaklar çok gerilerde kalmıştır. Ama Apple'ın tam zamanlı çalışanlarının çoğuna şirkete katıldıklarında hisse senedi alma hakkı verilir. Genellikle bir yıllık olan bekleme döneminden sonra söz konusu personelin işe ilk girdiği zamanki fiyattan tomarlarca hisse senedi almasına izin verilir. Hisse senedini sattıklarında satın alma fiyatı ile satma fiyatı arasındaki fark kazanç olarak kendilerine kalır. Hisse senedi ne kadar yükselirse o kadar fazla para kazanırlar. Hisse senedi alma hakları teknoloji endüstrisinde çalışanlara yapılan yaygın bir ödeme şeklidir. Bu nakit olmayan bir ödemedir ve bu da bunun ödenmesini kolaylaştırır ve çalışanların hisse senetlerinin değerini yükseltmek için köleler gibi çalışmalarını az çok garanti altına alır. Mühendisler, programcılar, müdürler ve Apple'ın bordrocularının çoğunluğunu oluşturan diğer orta düzey personele genellikle birkaç bin hisse senedi opsiyonu verilir. 2007 fiyatlarıyla birkaç bin hisse senedi opsiyonu 25.000 dolar ile 100.000 dolar arasında –ya da hisse senedinin fiyatına ve çalışanının devir programına bağlı olarak bundan çok daha fazla– bir değer taşımaktadır. Üst düzey yetkili ve yöneticilerin daha büyük payları vardır. 2007 Ekim'inde Apple'ın perakende bölümü kıdemli başkan yardımcısı Ron Johnson 700 bin hisseyi nakde çevirdi ve vergi hariç 130 milyon dolar aldı. SEC (Securities and Exchange Commission) denetim dosyalarına göre Johnson opsiyonlarını yaklaşık 24 dolardan işleme koydu ve hemen parça başı yaklaşık 185 dolardan sattı. Raporlara göre, Johnson hisse senedi opsiyonlarından 2005'te 22,6 milyon dolar civarında 2004'te ise 10 milyon dolar civarında para kazandı. Apple'ın ayrıca popüler bir hisse satın alma planı da var. Çalışanlar maaşları temelinde indirimli fiyattan tomar tomar hisse senedi satın alabiliyorlar. Hisse senedi son altı ayın en düşük fiyatından hesaplanıyor ve ayrıca biraz hatta çoğu zaman oldukça fazla para kazanmayı garanti edecek şekilde, belirli bir oranda indirim yapılıyor. Apple çalışanlarının fantezi otomobiller aldığı, evlere peşin ödemeler yaptığı ve bankada büyük miktarlarda para biriktirdiği bilgilerine ulaştım. Jobs 1998'de Fortune dergisine şöyle diyordu Apple'da çalışanlara hisse senedi opsiyonlarını çok erken veriyoruz. Silikon Vadisi'nde bunu yapan ilk şirketlerden biri biziz. Ben şirkete geri döndüğüm zaman nakit primlerin çoğunu iptal edip onları opsiyonlarla değiştirdim. Otomobil yok, uçak yok, prim yok. Temel olarak, herkes bir maaş ve opsiyon alıyor… Bu, bir şirketi yönetmek için Hewlett-Packard'ın öncülük ettiği ve Apple'ın yerleşmiş bir hale getirdiğini düşünmek istediğim çok eşitlikçi bir yöntem. Gerçekten de Apple hisse senedi opsiyonlarının standart bir Silikon Vadisi ücret prosedürü olarak yerleşmesine yardımcı olmuştur. Teknoloji sektöründe büyük bir patlama yaşandığı dönemde opsiyonlar sektördeki bütün şirketlerde standart haline gelmişti. Opsiyonlar o kadar önemliydi ki Jobs 1997'de Apple'a dönünce hemen personelden diğer şirketlere kitlesel bir göç olmasını önlemek için dibe doğru giden opsiyonları yeniden fiyatlandırma konusunda sıkı bir çalışma yaptı. Aynı yılın Ağustos ayında Time dergisinde yayımlanan bir habere göre Jobs, moral yükseltmek için teşvik amacıyla verilen hisse senedi opsiyonlarının fiyatını düşürme konusunda yönetim kurulu ile çetin bir savaş verdiğini söylüyor. Yönetim kurulu üyeleri buna karşı çıkınca istifaları için baskı yapmış. Jobs daha sonra kendi hisse senedi opsiyonlarıyla sorun yaşamaya başladı ki bu sorun bu kitabın yazıldığı sırada henüz çözümlenmiş değildi. SEC, 2006'da, hisse senedi opsiyonlarına geri tarih attığı iddia edilen Apple ve Pixar dahil 160 şirket hakkında hesap cetveli incelemesi başlattı. SEC'e göre şirketler rutin olarak opsiyonları verildikleri tarihten daha önceki –genellikle fiyatın daha düşük olduğu– bir tarihe göre fiyatlandırıyordu. Bu da hisse senedinin değerini artırıyordu. Opsiyonlara geriye dönük tarih atmak teknik olarak yasadışı değil ama bu opsiyonları düzgün bir şekilde bildirmemek, SEC'e göre bir suçtur ve bunun yaygın bir uygulaması olmuştur. SEC'e göre, 2000'lerin başında Jobs'a geri tarih atılan iki büyük hisse senedi opsiyonu verildi. Aralık 2006'da Gore ve York, Jobs'ın bazı geri tarihlendirme olaylarından haberdar olduğunu kabul etmesine karşın onun hiçbir suçunun olmadığını saptayan bir rapor yayınladı. Bununla beraber rapor Jobs'ın hesaplamaların ne anlama geldiğini fark etmediğini söylüyordu. Apple Aralık ayında gelirleri yeniden beyan etti ve 84 milyon dolarlık gider kaydetti. Paydaşlar şirkete dava açtı ama 2007 Kasım'ında dava reddedildi. Tekrar tekrar hisse senedi opsiyonu dağıtılması nedeniyle yıllardır Apple'da bulunan çalışanların şirkete bağlanmış birçok parası bulunmaktadır. Kadrodakilerin çoğunun şirketin çıkarlarını korumaları için bundan daha iyi bir motivasyon olamaz. Sonuç olarak, bazı çalışanlar bana uygun adım yürüyüp gayretli bir şekilde kuralları uygulamaktan memnun olduklarını söylediler. Adının açıklanmasını istemeyen bir kaynak ürün planlarını basına sızdıran iş arkadaşlarını yöneticilere bildirmekten mutluluk duyacağını söyledi. Bu personel 2006'da iPhone'un gecikeceği söylentisini bildiren Engadget bloguna işaret ediyordu. Bu yalan haber Apple'ın hisselerinde yüzde 2,2'lik bir düşüşe –piyasa değerinin 4 milyar dolarlık bir kısmının erimesine– neden olmuştu. Bu kaynağım bana Bu tür zırvaları durdurmak için kazanılmış bir hakkım, bir çıkarım var diyordu. Aynı şekilde Eigerman da Apple'ın içinde bir Apple dedikodusu sitesine tüyolar ve resimler gönderen birinin olduğunu bildiğini söyledi. Bu kişinin adını bilmiyordu ama herhangi birinin işini kaybetme ve muhtemelen cezai ya da hukuki davalarla karşılaşma riskine neden girdiğini anlayamıyordu. Sızdırdıkları bilgiler için para alma olasılıkları yoktu. Eigerman, Bana çok tuhaf geliyor diyor ve ekliyordu Riski çok büyük. Bunu kim yapabilir. Bu psikoloji bana çok garip geliyor. Ödül ve Cezayı Hazır Tutmak Jobs, ekibini büyük işler başarmaya teşvik etmek için hem ödül hem de ceza kullanır. Taviz vermez ve çıkarılacak iş en yüksek standartlarda olmak zorundadır. En zorlu sorunun bile en sonunda çözülebileceğini bilerek bazen olanaksız görünen şeyler konusunda ısrar eder. John Sculley, Jobs'ın ikna gücünden çok etkilenmişti. Sculley'in yazdıklarına göre Steve, ekibinin bu tür işleri başarmasını sağlamak için olağanüstü bir esin veriyor ve zorlu standartlar belirliyordu. Ekibinin sınırlarını, kendileri bile ne kadar çok şey başarabildiklerine şaşıracakları kadar zorluyordu. İnsanlara ellerinden gelenin en iyisini nasıl yaptıracağını bilme konusunda doğuştan gelen bir duyusu vardı. Kendi zaaflarını kabul ederek onları ikna ediyor, kendi ödünsüz etiğini onlar da kabul edene dek onları azarlıyordu yapılanı onaylayan bir baba gibi onları gururla ve övgüyle okşuyordu. [120] Sculley, Jobs'ın ekibin başarılarını kutlama biçimini alışılmadık özel bir yetenek olarak tanımlıyordu. Jobs dönüm noktalarını kutlamak için şampanyalar patlatırdı ve sık sık ekibini eğitsel gezilerle müze ya da sergilere götürürdü. Pahalı tatil yerlerinde savurgan, alemci kaçamaklar organize ederek sürpriz yapardı. Örneğin 1983 Noel'ini kutlamak için San Francisco'nun lüks otellerinden St. Francis Hotel'in büyük balo salonunda bir parti verdi. Jobs'ın ekibi San Francisco Senfoni Orkestrası tarafından çalınan Strauss ezgileriyle gece boyunca vals yaptı. Jobs, ayrıca sanatçıların yapıtlarını imzaladıkları gibi ekibinin de Mac'in kasasının iç tarafına imza atmaları konusunda ısrar etmişti. En sonunda Mac tamamlandığı zaman da ekibinin her üyesine özel plakalar takılmış bir bilgisayar armağan etmişti. Jobs son zamanlarda bu armağanların kapsamını bütün şirketi ya da en azından tam zamanlı kadroyu içine alacak şekilde genişletmiştir. 2007'de bütün Apple çalışanlarına iPod Shuffle vermiş ve Apple'ın 21 bin 600 çalışanının tamamı armağan olarak birer iPhone almıştır. Ancak Jobs aynı zamanda son derece eli sıkı ve gaddar da olabilmektedir. Jobs'ın çalışanların yaptığı çalışmalara sadece bir parça pislik diyerek öfkeyle kendilerine geri attığı birçok olay vardır. Sculley, kitabında Eleştiri doğru olduğunda bile onun davranışına şaşırıyordum [121] diyor. Ayrıca bana da şunları söyledi İnsanları sürekli olarak yapabilecekleri şeyler konusundaki beklentilerini yükseltmeye zorluyordu. İnsanlar hiçbir zaman yapabileceklerini sanmadıkları işler çıkarıyordu ve bunun nedeni büyük oranda Jobs'ın son derece karizmatik olmakla motive edici olmak arasındaki değişimleriydi. Jobs onlara heyecan verebiliyor, kendilerini çılgınca büyüklükteki harika bir şeyin bir parçası gibi hissetmelerini sağlıyordu. Ama öte yandan, bu kasanın yani Macintosh'un içine girebilecek kadar iyi bir mükemmellik düzeyine ulaştığını düşünene dek yaptıkları çalışmaları reddetme bağlamında son derece acımasız bir tutum sergiliyordu. [122] Büyük Göz Korkutuculardan Biri Jobs, Stanford Üniversitesi sosyal psikologu Roderick Kramer tarafından, korkulan iş liderleri olarak nitelendirilen büyük göz korkutucular kategorisine girmektedir. Kramer'e göre büyük göz korkutucular insanlara korku ve gözdağı yoluyla esin verirler ama bu insanlar basit bir kabadayı değildir. Daha çok, sert baba kişiliği taşırlar ve insanlara korku yoluyla ilham kaynağı oldukları gibi onlara kendilerini memnun etme arzusu vererek de bir motivasyon sağlarlar. Miramax film şirketinden Harvey Weinstein, Hewlett-Packard'dan Carly Fiorina ve Vietnam Savaşı sırasındaki savunma bakanı Robert McNamara da bu kategorideki liderlere örnek olarak gösterilebilir. Büyük göz korkutucular genellikle riski ve getirisi yüksek olan endüstrilerde yoğunlaşmaktadır Hollywood, teknoloji, finans ve politika. Son 25 yılın yöneticilik tavsiyeleri en çok empati ve şefkat gibi konulara odaklanmaktadır. Öneri kitapları kibarlık ve anlayış yoluyla takım çalışması oluşturulmasını teşvik eder. Sonuç almak için çalışanları korkutma konusunda yazılmış çok şey yoktur. Ama Richard Nixon'ın dediği gibi insanlar sevgiye değil korkuya tepki verir –Pazar Okulu'nda bunu öğretmezler ama işin doğrusu bu. Diğer