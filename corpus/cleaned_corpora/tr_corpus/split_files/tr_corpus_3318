her ne kadar karın üstünde bıraktıkları izin yine kar tarafından silineceğini bilsek de. Hüznün hiç peşinizi bırakmadığı oldu mu? Beni kitabın sonuna kadar bir saniye bile bırakmadı. Sanki nefesi sürekli ensemdeydi ancak hiç yakalayamıyordu. Her kurtuldum sandığımda tekrar yakalanıyor, her yakalandığımı sandığımda tekrar kurtuluyordum. Hüzün hiç peşinizi bırakmayan ancak her zaman size bir kaçış yolu bırakan bir duygu kitapta. Belki yıpranıyorsunuz. Aşırı geliyor bazen kapatıp gözlerinizi hepsini atmak istiyorsunuz üstünüzden. Bırakıyor mu peki onlar sizi? Asla. Yalnızlık, ayrılık, özlem… Hepsi üstünüzde her saniye ancak hiç mi yolu yok kurtulmanın? Duyguların ulaşabileceği en tatmin edici seviye, insan ruhunun en büyük ruh besleyicisi aşk vardır oysa. Hangi acı aşkın üstüne çıkabilir ki? Bir kez aşkı tadan bir daha gözünde ne kadar büyük görebilir ayrılıkları, hüzünleri. Bu kadar duygu yüklü şiirlerde aşk olmayacak mıydı? Tabii ki olacaktı. Hem de o kadar büyük saygıyla dökülmüş ki dizelere: “Hiç kimse bir aşkı Onarmaya kalkmasın Kaybedilmeye değer En güzel anında bitirilmişse eğer” Belki en büyük hüzün aşkı kaybetmek ancak aşkı anlamsızlaştırmaya değer mi onu düşeceği yerden tutup çıkarmak? Belki aşk devam edecek ancak gerçekten aşk olabilecek mi? Bilmeyen mi kaldı ki bir kez bitirilme cesareti gördüyse aşk çok zaman almaz bir daha görmesi o cesareti. Yine hüzün olacak belki ancak her hüznün arkasından yine gerçek aşkı hatırlayıp mutlu olacaksın. Hüzün yine peşinde olacak ama sadece yaklaşmakla kalacak kalbinde hâlâ saf aşk varken… Burak Çalışkan Kahramanlık Türküleri Titredi gök ve yer adımlarıyla erin / İrkildi dünya haberiyle ilk seferin Sibirya stepleri rüzgârıyla serin / Ve intikam ateşi kalbimizde derin Nasıl ki dikeni varsa en güzel gülün / Öyle gazabı vardı tasavvufi Türk’ün Anladı insan tüm gerçekliğiyle o gün / Türkte korkusu yok kaçınılmaz ölümün Gibi bir zafer marşımız olurdu sanırım ya da en azından ben olsam böyle yazardım zafer marşını, eğer Katharine Burdekin’in Swastika Geceleri’nde yazdığına benzer bir ülkemiz olsaydı. Sonra marş devam ederdi askerlerin kahramanlıklarıyla: Direnemedi ne Alman, ne Çinli, ne Rus, / Ne İsa, ne Musa, ne Odin, ne de Zeus Atıldı askerleri kaplan gibi korkusuz / Başta Kur’an; bir elde kılıç bir elde us Gerçekten böyle bir geleceğin imkansız olduğunu düşünmüyorum. Ne kadar zor olabilir ki bir ülkeyi savaşta yenmek, asker olarak yetişmiş bunca insan varken. Hele Orta Doğu’daki insanlar yıllardır birbirleriyle savaşmaktayken. Savaşlarda sayılar önemlidir evet fakat tecrübe ve cesaret (delilik veya beyni yıkanmışlık diye tanımlayanlar da vardır tabii bunu) savaşları kazanmadaki en önemli faktörlerdir. Bu yüzdendir ki marşın içinde bir Kur’an, bir İsa, bir Zeus kelimesinin geçeceğine inanıyorum. Zira günümüzdeki politikaları düşününce ırk tabanlı Turancılık’ın gördüğü desteğin İslamcılık’tan daha az olduğu kesin olmakla beraber. İçimdeki bir his de Müslüman birliğinin, Türk birliğinden daha muhtemel, daha kolay ve (dünyayı fethedebilecek bir güç için) daha kullanışlı olacağını söylüyor. Peki Swastika Geceleri’ndeki Almanlar tek başlarına Dünya’nın yarısını kontrolleri altına alabilmişken ben niye bir şeylerin birliğinin peşindeyim. Çünkü Hitler de diğer ulusların yardımı olmadan o büyük başarılarını kazanamazdı. O diğer ırkları sadece Almanların kölesi gibi kullanıp savaşta yardımlarını almıştı. İnsanları nasıl kullanacağın sana kalmış, ister savaşırsın ister ikna edersin. Müslümanlar olarak aslında sayı açısından bir sıkıntımız da yok. Tecrübemiz, cesaretimiz yerinde olduğu gibi sayımız da dünya nüfusunun büyük bir kısmını kapsıyor. Bir Müslüman birliği kurup dünyaya savaş açsaydık en büyük sıkıntımız ekonomi olurdu sanırım ya da zenginlik veya teknoloji, parayla ilgili şeyler işte… Onunla ilgili de şöyle bir teorim var: “Kes bakalım Orta Doğu’dan giden petrolü ne yapıyorlar.” “ Doğal gaz var hocam Rusya’da” “Hmm… İlk orayı alırız o zaman, sevmem zaten hiç alkolikleri.” “E, nükleer enerji?” “Ne? Ne, nükleer enerji? Hangi nükleer enerji? Bizde de var nükleer enerji, kendimiz yapıyoruz.” “Abi adamların teknolojileri muazzam. Bir düğmeye basıp yok ederler adamı.” “Önemli olan iman. Bir besmele çekip kilitledin mi gezi, gözü, arpacığı adamın üstüne, bak bakalım kim kimi öldürüyor bir düğmeyle. Hem ölürsek ne olurmuş, alimallah canlı atom bombası yapar atarım kendimi Amerika’ya. Heeyt, kimse bizi test etmeye kalkmasın!” Her neyse olur yani, niye olmasın. Seksen milyon insanız şu ülkede, milyarlarca Müslüman var dünyada. Hem, nice adamlar var ki insanların gözünün önünde, hissettire hissettire, elinden ekmeğini alıyor ve bir şekilde ikna ediyor onu, elinden ekmeği alındığı için artık daha mutlu olduğuna. O adamlar milyonlarca insanı niye ikna edemesin ölmeye. İkna eder, ölür de o insanlar o adam için ve öldürürler de. Kahramanlık marşları da yazılır. Ancak ben olsaydım o marşı yazan sonuna şöyle bir beyit eklerdim: Güçlendik dikleştik mazlum değildik ama / Zalim olduk yürüyüp onların yolunda Arkadaş, niye durup dururken öldürüyoruz insanları? Niye fethediyoruz dünyayı. Anlattığım gibi düşünen insanlar var ve tartışıyorlar “Fethedebilir miyiz edemez miyiz?” diye. Üzülüyorum, çünkü bunu tartışan insanlar en çok benim düşüncemi savunduğunu söyleyen insanlar. Kaynakça: Burdekin, Katharine. Swastika Geceleri. İstanbul, Encore. 2014 *Şiirler kendime aittir. Birhan Osmanoğlu TARİHE , DOĞAYA VE YAŞANMIŞLIKLARA VURULAN DARBELER Şehirler size neyi anımsatıyor ? Konutların yuvalandığı , insanların toplandığı yerler mi ? Hayır , aslında şehirler boş bir araziye kurulan yerleşkelerden çok daha fazlası. Her bir köşesinde bir hatıra taşıyan defterler onlar. İnsanlar bu defteri emanet alıyor , ona kendi yaşantılarıyla eklemeler yapıp renklendiriyor ve en önemlisi onu korumakla görevlendiriliyorlar. Emine Uşaklıgil Bir Şehri Yok Etmek : İstanbul’da Kazanmak ya da Kaybetmek adlı incelemesinde tam da bu görevin ne kadar yerine getirildiğini ve sonuçlarını sorgulamış. Haydi biraz daha derine inelim . Şehirlerin insanların hatıralarıyla renk kattığı defterler olduğunu söylemiştim , İstanbul ’u düşünecek olursak yüzyıllardır birçok ülkeye başkentlik yapmış şu an bile milyonlarca insanın anılarını taşıyor bu yaşlı şehir , her köşesinde kim bilir kaç kişinin hayatı için çok önemli bir olay yaşandı. Tabi bu eklemeler sadece anı olarak değil bir de somut bir şekilde işlenebiliyor şehirlere. Birçok medeniyete ev sahipliği yapmış İstanbul’ daki kiliseleri , camileri , sarayları , okulları ve daha saymakla bitmeyecek birçok tarihi binayı , ben defterlere çizilen resimler olarak görüyorum. Şimdi gelelim o can alıcı soruya. Bu kadar geniş bir dünyayı içinde barındıran İstanbul ‘u emanet alanlar , onu korumayı başarabiliyorlar mı? Kitabın adından da anlaşıldığı üzere cevap hayır. Bu durumun başlıca nedenlerinden biri günümüzün dev sektörlerinden inşaat ve kitap bu konu üzerinden ilerliyor. İstanbul ‘u güzelleştirme , konforunu arttırma , turizmini güçlendirme amacıyla çıkıldığı söylenen yolun sonunda beton yığını haline getirildi İstanbul. Kitabın ismindeki İstanbul’da Kazanmak ya da Kaybetmek bu durumu temsil ediyor. İnşaatın ekonominin lokomotif sektörü haline gelmesi ve sektördeki doyumsuzluk , acımasız rekabet gibi nedenler sonucunda şehirler yok oluyor. Düşünsenize büyük ailelerin yıllardır yaşadığı o eski şirin mahalleler , birçok kişinin çocukluğu geçirdiği oyun parkları “ Yol yapacağız , alışveriş merkezi yapacağız. “ denilerek yıkılıyor , adeta kişiden bir parça koparılıyor. Kitabı okuyunca çok daha iyi anladım. O kadar acımasız bir hale büründü ki bu sektör , çalışma yapılacak bölgelerdeki incelemeler bile zaman kaybı olarak görünüyor , gerekli testler göz ardı edilip işe konuluyor ve sonuç olarak tüm bu yıkıp yapma işlerinde tarihi binalara direkt dokunulmasa da birkaç metre yakınlarındaki işlemlerden etkileniyor bu yaşlı yapıtlar. Tavanlar çöküyor , işlemeler dökülüyor. Bu bence hepimize karşı bir saldırı , bu tarihi yapıtlara zarar vermeye kimsenin hakkı yok , şu ana kadar bu tarihi yapıtı incelemeyen birinin hakkı elinden alınmış oluyor. “ Daha kötüsü olamaz. “ dediğinizi duyar gibiyim ama bunların dışında kitabın vurguladığı bir diğer konu da İstanbul ‘da arazi yetersizliğinden dolayı ormanların ve barajların inşaat projelerinin yeni hedefleri olduğu. Bu olay artık öyle bir duruma gelmiş ki , adeta freni bozuk son hızla giden bir araç insanlık yok olana kadar durmayacak gibi. Trajikomik bir tespiti var Emine Uşaklıgil’in. Ne mi? Televizyonlara çıkan ünlü inşaat şirketi sahiplerinin kendilerini ‘ yaşam mimarı ’ olarak tanıtmaları gülünçlüğü. Gerçekten de çok iyi bir tespit, beni kendine hayran bıraktı , hiç bu açıdan düşünmemiştim. Ne kadar da doğru söylüyorlar. Aslında bizleri binaların arasına hapsederek doğadan , yaşanmışlıklarımızdan izole ederek gerçekten de yeni bir yaşamın mimarı oluyorlar. Tabi ki günümüzde tüm bu yollara , binalara ihtiyacımız var ama bu kitabın eleştirdiği taraf bir sınıfın cebini doldurmak için tüm insanlığa , doğaya yapılan saldırı ve tüm bu olayların sonuçları. Umarım “Zararın neresinden dönsek kârdır.” denip bu işe bir nokta koyulur. KAYNAKÇA Uşaklıgil , Emine. Bir Şehri Yok Etmek : İstanbul’da Kazanmak ya da Kaybetmek. İstanbul : Can Yayınları , 2014. http://www.kuzeyormanlari.org/wp-content/uploads/2015/07/istanbul-g%C3%B6kdelen2.jpeg http://www.ahmetakcay.com/media/images/basinda/39156256390B0236.jpg http://i.sozcu.com.tr/wp-content/uploads/2015/04/29/14670.jpg Aysu Özer Gizli Katiller Kanser , çağımızın en korkutucu ve amansız hastalıklarından biridir. En az onun kadar korkutucu ve zorlu bir tedavi süreci olan hastalıktır. Yani kanser hem hastalık olarak çektiren hem de tedavisinin zorlu yan etkilerinden dolayı insana acı verir. Peki ya gerçekten insana acı veren tedavisi mi yoksa hastalık mı? Bence ikisi de değil. Bana göre kanserin en büyük yan etkisi insanların size acıması ve bütün insanların dilinde ölmeyi bekleyen bir ceset olmanız. Sizi ölmeden toprağa gömerler . Size öyle bir bakarlar ki gerçekten kurtulma şansınızın olmadığına inanırsınız. Oysaki kanser olan bir hastada en önemli şey moraldir. Moralinizi sağlam tutarsanız işin yarısını halletmişsiniz demektir. Anlayacağınız üzere kanser öldürmez sizi, çevrenizdekiler öldürür. Ama diğer katillerden farklı olarak cenazenize gelir ve gözyaşı dökerler. Kanser biraz da yanlış anlaşılıyor. Günümüzde kanserden korkan insanlar çok fazla. Aslında erken bir müdahaleyle kolaylıkla teşhis edilebilir ve türüne bağlı olarak da en az acıyla tedavi edilebilir. Tabii ki de bazı faktörler önemlidir bu hastalıkta. Genetik, radyasyon , çevresel etmenler vs. bu hastalığa sebep olan başlıca etmenlerdir. Bunlar doğru şartlar altında tedavi edilebilir günümüz tıpı sayesinde. Benim asıl değineceğim nokta yukarıda da belirttiğim gibi asıl katillerdir. Sizin çevrenizde olan ama suçu her zaman kansere atan insanlardan bahsediyorum. Bunlar sizin yanınızda ağlarlar, moralinizle beraber hayat enerjinizi ve yaşama isteğinizi günden güne düşürüp en sonunda bitirirler. Kısacası size destekten çok zarar verip yolunuza taş koyarlar. Onlar için de zordur tabii ki sizi öyle görmek. Ama kesinlikle sevdikleri bir insana bunları yapmamalılar. Duygusal davranmak yerine önce karşıdakini düşünüp ona göre hareket etmeliler. O kişi de eğer böyle yapanların yanında kalmak istiyorsa Aynı Yıldızın Altında filmindeki Hazal Grace Lancaster’ın dediği gibi “Bu dünyada ne kadar incineceğinizi seçemiyorsunuz ama kimin tarafından incineceğinizi seçebiliyorsunuz.” . Sevenlerinizin yanı sıra dışardaki insanlar da size değişik bakarlar. İçlerinde bir acıma vardır. Bir zamanlar sefil gözüyle baktığınız insanlar bu sefer size acıyarak bakarlar ve bunu kaldırmak gerçekten de zor olabilir. Acıyarak bakmayı bir köşeye koyarsak kadınlar çocuklarını sizden saklarlar. Çünkü siz hastasınızdır onların gözlerinde ve onlar da size acımaz. Bir tekme de onlar koyar siz yerdeyken. Oysaki bu hastalık ne bulaşıcıdır, ne de etraftakiler için bir tehdit unsurudur. Asıl savunmasız ve tehlikelere açık olan sizsinizdir. Bazıları hiç acımaz, bakışlarını üzerinize dikerek sadece gözleriyle belli ettiği yetmiyormuş gibi bir de sözlü olarak da kalbinizi kırarlar. Birçok soru yöneltirler size. Mesela saçların hep böyle mi kalacak gibi. Aslında siz de onlar gibi normal bir insansınız, yolda geçerken yüzünüzdeki o maskeyi görünce kendi oldukları gribe şükrederler. Kendilerini bir anlamdan daha üstün görmeye başlarlar sizden, acıyarak bakarlar. Onlar da bir şekilde aileniz ve çevrenizdekilerin sizi moral olarak kötü etkilediği gibi etkilerler. Sonuç olarak, kanser de her insanın okuldan, iş yerinden, sokaktan kapacağı nezle gibi basit bir hastalıktır ve tedavi edilmesi de mümkündür. Nasıl bir arkadaşımız nezle olduğunda onu acıyarak bakmıyorsak, aslında sağlıklı bir insandan kat be kat daha fazla morale ihtiyacı olan kanser hastalarına da acıyarak bakmak yerine onlara kendilerini dışarıda hissettirmemeliyiz. Şunu unutmayalım ki, kanser nadiren öldürür, asıl öldürenler hastaları demoralize edenler ve onlara sanki ölecekleri garantiymiş gibi davranıp hissettirenlerdir. Bence bütün insanlar olarak, hastaya karşı savaşmayı değil de kansere karşı hastayla birlikte savaşmayı tercih etmeliyiz. Sonuçta onlar da birer insan ve katilleri olmamalıyız. KAYNAKÇA Boone, Josh. Fault in Our Stars. 2014. Temple Hill Entertainment. Özgün Gürel Benim İstanbul'um İstanbul, doğup büyüdüğüm çocukluğumun ve gençlik yıllarımın geçtiği lise dönemimi tamamladığım ve ömrüm boyunca yaşamak istediğim yer. Şimdi başka bir şehirde eğitimin hayatımı tamamlamak üzere ayrı düştüğüm özlediğim sevdiğim yer… İstanbul’u anlatmaya nerden başlasam bilemiyorum. Binlerce yıl birçok medeniyete başkentlik yapmış güzel İstanbul. Nice şairlere ilham vermiş(Orhan Veli’yi anmadan geçmek istemiyorum "İstanbul’u dinliyorum gözlerim kapalı"), nice şarkılara ( burada da üstat Münir Nurettin’e saygıyla "Bir tatlı huzur almaya geldim Kalamış’tan" ) nice filmlere konu olmuş, nice sevgilere tanıklık etmiş benim güzel İstanbul’um. Boğazından yedi tepesine bozulmaya yok edilmeye çalışılan o eşsiz güzelliklerine binlerce övgü yağdırabileceğim çocukluğum, ergenliğimin şu an ayrı düşsek de ömrümün ileriki dönemlerini geçireceğim (şimdilik öyle düşünüyorum) sığınağım. İstanbul’un eski semtlerinden biri olan Üsküdar’da evimiz. Ama aklınıza o küçük samimi mahalle ortamları gelsin istemem. İnsanların rant kavgaları yüzünden sözde modernleşme adına yaptıkları ve adını kentsel dönüşüm koydukları bir noktada olan evimiz bir sitenin içinde ve etrafında maalesef benzeri sitelerin kurulduğu betonlaşmanın ele geçirmeye başladığı yerlerden bir tanesi ama yine de sahile indiğinizde o güzelim masmavi deniz karşınıza çıkınca, yorgunluk gün boyunca yaşadığınız stres iğrenç trafik hepsini unutturuverir. Bir de vapura binip karşıya geçerseniz kimine göre keşmekeş bana göre inanılmaz zevkli Karaköy, lise yıllarımı geçirdiğim tadını hale ilk günkü gibi sevdiğim Karaköy. Ortaköy ,Kavak, Fener, Büyükada, Heybeliada, Taksim Meydanı... Kısacası İstanbul’u anlatmak için böyle bir iki cümle değil sayfalarca ciltler dolusu yazmak daha doğrusu İstanbul’u yaşamak lazım onu tanımak sevmek için. Sabah evden çıktığınızda kalabalığın , trafiğin stresiyle okulunuza işinize gidersiniz tüm gün yorulur aynı sıkıntılarla evinize gelirsiniz ve hep aynı cümleyi kurarsınız -bu şehir bitti artık yaşanmaz burada , ilk fırsatta kaçmak lazım- Ama ne zamanki ayrılırsınız ki bu tatil için bile olsa, özleminiz o an başlar dönüş yoluna geçip de İstanbul il sınırı tabelasını gördüğünüzde yüzünüzde tebessüm kendiliğinden beliriverir. Bir gün kitap almak için bakınırken adı ile beni tavlayan ve almama, okumama sebep olan Ferzan Özpetek' in yazdığı İstanbul Kırmızısı. Acaba dedim bu kitabı okurken İstanbul’la ilgili ne bulabilirim? Benim mavisine hayran olduğum İstanbul’un kırmızısı nedir? Bana bir anlık dahi olsa özlediğim şehrimi anlatabilir mi? Demek ki İstanbul’u gerçekten seven insanlar aynı duygularla yaşıyorlar. İnsan dünyanın neresinde olursa olsun bu güzel şehrin ne vapurunu, ne simidini, ne kavgasını ne de trafiğini unutamıyor arada bir de olsa gelip eski yaşanmışlıklarını, aşklarını hatırlamak kişiye mutluluk veriyor. Kimi zamanda acı da olsa hatıralarını canlandırmak istiyor. Mutlaka beni kınayan amma da abartıyorsun diyen insanlar olacaktır. Asla yadırgamıyorum hak da veriyorum. Her kişi doğduğu büyüdüğü yeri sever mutlu mesut yaşar. Buna sözüm yok. Ama yine söylüyorum bana göre İstanbul başka bir dünya. Dünyada iki kıtayı birbirine bağlayan başka bir yer söyleyin bana. Cevap belli yok. Ayrıca dünya üzerinde bu kadar farklı kültürden, farklı hayat görüşü olan insanın bir arada bu kadar uyumlu yaşadığı bir şehir bulmak zor. Köylüsünden yerlisine azınlıklara kadar geniş bir insan yelpazesi. Her yıl binlerce turist, tarihe ev sahipliği yapmış bu güzel şehri görmeye geliyor akın akın. Belki ben böyle düşünürken hayat beni alıp dünyanın hiç düşünmediğim bir köşesinde yaşamaya yönlendirecek .Ailemden, sevdiklerimden canım İstanbul’ umdan ayrı düşeceğim onu da bilemiyorum. Ama bildiğim bir şey var ki içimdeki İstanbul sevgisi hiçbir zaman bitmeyecek… Kaynakça Özpetek, Ferzan. İstanbul Kırmızısı. İstanbul: Can Sanat Yayınları, 2014. Ekin Üstündağ 21602770 DEĞİŞİKLER Eğer her bir genimizin sadece iki varyasyonu/çeşidi bile olsaydı oluşabilecek insan sayısı ya da canlı sayısı şu anda yaşayan insan sayısından binlerce kat fazla olurdu. Bazı genler insanların çoğunda ortak olsa da bu sayı yine de çok fazla. Bu bütün canlıları birbirinden farklı yapıyor. Böylece farklılıkların doğal olduğu ortaya çıkıyor. Ancak, ironik bir şekilde biz insanlar bunun tam zıddını yapıyoruz. Bize benzemeyeni hor görüyor, ilk fırsatta ezmeye çalışıyoruz. Ishaan da bu farklı ve ezilenlerden biri. Kendisi disleksi bir çocuk. Disleksi (öğrenme bozukluğu) olduğu için okulda başarısız oluyor, arkadaşları onla dalga geçiyor ve ailesi de onu hor görüyor. Genelde insanlar olarak yanımızdakileri kendimize benzer olmasını isteriz. Bizimle aynı düşünecek, aynı pencereden bakabilecek birilerini yanımızda isteriz. Ben bu düşünceye katılmıyorum. Neden bana benzeyen birini isteyeyim ki? Ben zaten varım. Bana benzeyen biri daha olması sıkıcı olurdu. Bütün hayatımı zaten kendimle geçireceğim. Bir tane daha benden olması hayatıma ne katar? Fakat insanların bu düşüncelerini ifade ederken kullandıkları cümle kulağa hoş geliyor. Aynı pencereden bakabilmek. Anlamı ne kadar kafama yatmasa da gidişatını değiştirebilirsem anlamını değiştirebilirim diye düşündüm. Sonuna bir parça ekledim. Artık bambaşka bir anlamı vardı. Ben yanımdakilerle aynı pencereden bakabilmeyi lakin farklı şeyler görebilmeyi isterim. Bence bu cümle daha iyiydi. Farklı olmamıza rağmen aynı pencereden bakabilecektik ve aynı pencereden bakmamıza rağmen farklı şeyler görecektik. Böylece ikimizin de hayatı renklenecekti. Fakat insanlar yüzyıllardır böyle düşünmüyor. Tarih boyunca hep insanları sınıflandırmışız. Müslim gayrimüslim, siyah beyaz, engelli engelsiz... Bir de üstüne bunları karşılaştırmış ve bazılarını üstün bulmuşuz. Fakat bu ne kadar doğru acaba? Ishaan gibi disleksi olan birini veya "zihinsel engelli" olarak tanımladığımız birini neden küçümsüyoruz? Evet, birçok insanın yaptığı işleri yapamıyor olabilirler ama bunun ne önemi var ki. Neden neler yapabildiklerine bakmıyoruz? Mesela ortanca teyzem Nalan. Kendisi Down Sendromlu. İlk başlarda neden ona baktıklarını anlayamamıştım. Çünkü sadece uyuyor, yemek yiyor, televizyon izliyor, biri onu yanına alırsa dışarı çıkıyordu. Hiçbir işe yaramıyor, kimseye bir yararı yoktu. Kendine bile. Sürekli bir yerlerini oyar, midesini mahvetmiş olmasına rağmen anlamadığı için kola içmeye devam eder, biraz tombul olduğu için çok yer ama midesi rahatsız olduğu için mütemadiyen kusardı. Ona neden baktıklarını anlayamıyordum. Bir gün yemek masasına otururken fark ettim ki, (biraz obsesif olduğu için) masada kendi yerini kimseye vermiyor, annesini hep sabit yanında tutuyor, diğer oturacak kişilere yer gösteriyordu. Başka bir gün, dışarıya çıkacaksa mutlaka annesini de yanında istedi ve onu hiç geride bırakmadı, öptü, neşelendirdi. Akılsız, işe yaramaz sandığım birinin aslında ne kadar zeki, duygulu olduğu gördüm. Beni bile tanıyor, kardeşinin çocuğu olduğumu biliyor. Bana hediye gofret vs. alıyor, sarılıyordu. Fark ettim ki ne kadar farklı olursa olsun o da bizim gibiydi aslında. Sadece sorunları ve yetenekleri farklıydı. Farklılıklar da bunun için güzel sanırım. Hepsi farklı bir renk, farklı bir tat. Nalan'ın sevgisi, Ishaan'ın resimleri gibi... Sonuç olarak, ne kadar doğal olsa da biz insanlar farklılıkları istemiyoruz. Ne yazık ki bu düşüncemiz pek doğru gözükmüyor. Nasıl en sağlıklı yiyecek doğal olansa doğanın bir parçası olan farklılıklar da güzeldir ve hayatımıza neşe katar. Biz ne kadar farklı kişileri ezik olarak görüyor olsak da onların da kendilerince üstün oldukları alanlar var. Ve onları da kendi eksi ve artılarıyla kabul etmeliyiz. DÜŞMAN DEME LAZIM OLUR Düşman denildiğinde aklında iyi birini canlandıran yoktur herhalde. Hayatımızda düşman diye tabir edebileceğimizin sayısı bir elin parmağını geçmez diye düşünüyorum. Bizlere, küçüklüğümüzden beri insanlarla iyi geçinip düşman edinmemeyi tembihleyen ailelere sahip olmamızdan ötürüdür herhalde. Bu kitabı okuduktan sonra fark ettim ki ‘düşman’ kelimesine çok ağır manalar yüklüyoruz bizler. Nefret ettiğim, kin güttüğüm kişiler şeklinde aklımda canlanan düşmanlarım; bu kitabın ardından karşıtım, rakibim olarak isim değiştirdiler. Gerek fikren gerekse de yapı olarak çeliştiğim bu kişilerin aslında sandığım kadar kötü ve zararlı birileri olmadıklarını bu kitap sayesinde bir kez daha hatırladım. Dostunu yakın tut, düşmanını daha yakın! Atalarımız neden böyle bir kelam etmişler diye hiç düşündünüz mü? Bu kitap, nerdeyse her sayfada bu soruyu kendime sormama neden oldu. Dost gibi varlığıyla bize destek olan, zor günlerimizde sırtımızı sıvazlayan, iyi günlerimizde günümüzü neşelendiren bu güzel insanlar yerine bize karşı çıkan, ötekini savunan ve bize uzak insanlara yakın olmak neden bu kadar önemlidir ki? Okuduğum bu kitabın sayesinde anladım ki kendimizle çelişen ve aslında bizim hedef ve emellerimizin aksine hareket eden bu kişiler, bizleri daha başarılı olmaya teşvik eden birer engel niteliğindeler. Bu düşman tabirini biz günlük hayatta birçok konuda kullanabiliriz aslında. Mesela vejetaryen ile et sevdalısı, solcu ile sağcı, yenilikçi ile eskici… Bu insanlar birbirleri ile savaş halindeler ve karşısındakini alt etmeye çabalıyorlar. Birbirlerine ‘düşmanım’ diye hitap eden bu ikililer, farkında olmadan aralarında kapışırken bir yandan da birbirlerinin fikirlerini geliştirdikleri kanısındayım. Çünkü bir taraf diğerini kötülemeye çalışırken aslında onlara kendi hatalarını görme şansı ve o hataları düzeltme fırsatı veriyorlar. Savundukları düşüncelerin, düşman diye tabir ettikleri rakipleri tarafından geliştirilmeye ve üzerine koyarak geliştirilmeye itildiğini düşünüyorum. Bir solukta sonunu gördüğüm bu kitap beni ilkokul zamanlarıma, bilgisayarla olan ilişkimin hat safhalara vardığı yıllara götürdü. Küçüklüğümden beri bilgisayar oyunları oynamaya bayılırım ve bu oyunların, insan gelişimi için önemli olduğunu düşünürüm. Bu sebepten ötürüdür ki babamla küçük yaşlarımdan beri kavga eder ve tartışırız. Farkında olmadan saatlerce başında durduğum bu yüzyılın icadına olan sevdam, babamla birbirimize bu konuda ‘düşman’ olmamıza neden oldu. O, bilgisayarın vakit çalan bir tuzak olduğunu düşünürken ben gerek arkadaşlarımla gerek başka insanlarla birlikte oynadığım bu oyunların, hem sosyal yönden hem de gerektirdiği strateji becerisinden ötürü akli olarak da insan gelişimine yardımcı olduklarını düşünüyordum. İkimizin girdiği bu mücadelede, babama haklı olduğumu kanıtlamak için yaptığım araştırmaların ve edindiğim deneyimlerin sayesinde onu yenmekle kalmayıp bilgisayar oynamamın önündeki en büyük düşmanı da ortadan kaldırmış oldum. Bunun gibi, hayatımızda birçok konuda düşmanlar edindiğimizi ve onları alt etmeye çalıştığımızı düşünüyorum. Bu kimisi için bilgisayar başında vakit geçirmek kimisi için de sokakta arkadaşlarıyla top oynamak. Her ne kadar bizler hayatımızda düşmanımızın olmadığını söylesek de her yaşta ve her ortamda kendimize rakip olacak bir düşman bulmakta üstümüze yok. En küçük konularda olsa bile illa ki hayatımızda birileriyle tartışma yaşarız veya anlaşamayız. Bu anlaşmazlık sonucunda doğan kıvılcımlar, iki taraf için de bir düşmanlık başlatsa da bu durumun iyi yönlerinin kötü yönlerinden üste geldiğini düşünüyorum. Başkaları tam tersini düşünse bile… Düşman olmak kötü bir durum değil bence. Bizleri gelişmeye ve ilerlemeye iten bu karşıt kişilere, düşman gözüyle baktığımızda kaybeden yine biz oluruz ve o ‘düşman’, savaştan galip çıkar. Ancak onların eleştirilerinden kendimize yararlı olacakları çekip alırsak ve onları hayatımıza olumlu anlamda entegre etmeye çalışırsak hem sözde düşmanı alt etmiş oluruz hem de kendimizi geliştirmiş oluruz. Çağatay MEMİŞ BEYZA ŞENCAN Geçmişin Gölgesi Gün gelip de bu dünyadan göçtüğümüzde hepimiz arkamızda birer gölge bırakmaz mıyız aslında? Başardığımız işler, yaptığımız iyilikler ve daha nicesi insanların ve hatta sevdiklerimizin aklında birer gölge misali hatırlanmaz mı? Bir yazarın başarısı bıraktığı gölgelerde saklıdır bana soracak olursanız. Okunan her kitapta o gölgelerden bir iz bulmak mümkündür. Birçoğumuz aslında ünlü yazarlar gibi kendi gölgelerimizi çizeriz. Yaşamak istediğimiz hayallerimizdeki mükemmel hayat uğruna seçimler yaparız. Hayatta geriye bırakacaklarımızın endişesi ile yolumuzu bulmaya çalışırız ve birçok insan güzel hatırlanmak uğruna çaba gösterir. “Varsın bu alkışları kimse duymasın, o gölgesini yeryüzüne bırakmıştı ya, önemli olan bu.” (Livaneli 30) Okuduğumuz her dizede kimi yazarın gözyaşı sevinci kimisinin ise alın teri bir gölge misali hatırlatır kendini. Bu gölgeler tüm çıplaklığıyla bize tanıtır kendini. Bir yazarın iç dünyasına yolculuk yapmak gibi bir his bana soracak olursanız. Gölgelerin zihnimizde canlandırdığı imgeler sayesinde bir yazarı geç olsa da tanımak, onun gözlerinden hayata bakmak gibi adeta. "Benden bir mısra mırıldanacak şarkı halinde. Bu dünyadan Mehmet Ali isminde bir şairin Gelip geçtiğini bilmeksizin. " (Livaneli 39) Çoğu yazar gibi biz insanlar da aslında unutulmaktan korkuyoruz. Yürüdüğümüz tozlu yollara bize ait bir şeyler bırakamamaktan korkuyoruz. Hayata gelen çoğu şey hep sonradan değer biçilmiştir. Biz insanların değeri de hep sonradan anlaşılıyor aslında. Çoğu yazar hayata gözlerini kapattıktan sonra gölgeleri dilden dile günümüze ulaşıyor ve aslında o zamanın şartlarını, düşünce sistemini bize aşılıyor ve yaşayış biçimi hakkında bize bilgi veriyor. Bu gölgeler bize yeri geliyor bir arkadaş, yeri geliyor bir kaynak oluyor. Gölgelerden oluşan büyük bir kalabalık var ve her biri çok değerli. Kaybetmeye yüz tutan çoğu değerimiz bu gölgelerde saklıdır. “Ardımdan ağlayacak yalnızlar rıhtımı. “Hepimiz bu dünyadan giderken yanımızda göreceğimiz son insan sevdiklerimiz olsun isteriz. Bu dünyaya son kez baktığımızda arkamızdan ağlayacak insanlar olacağını bilmek herkesi rahatlatır ve eminim ki kimse yalnız ölmek istemez. Bu yüzden aramızda dolanan gölgeler bilinmek ve okunmak ister. Değer görme arzusuyla yanıp tutuşurlar. Yalnızlıklarını paylaşma umuduyla savrulup dururlar oradan oraya… Zaman elinin değdiği her şey yıpranır ve bir gün son bulur ve işte o zaman bir gölge misali dolanırlar. Hayatın basamakları bir gün son bulduğunda anlarız bir şeylerin kıymetini. Yaptığımız şeylerin karşılığını alma vakti gelmiştir. Geriye bıraktığımız gölgeleri, bizi biz yapan şeyleri düşünün. İnsanların siz olarak bildiği ve sizi temsil eden özelliklerinizi düşünün. Hepsi birer gölge ve bizden bir parça aslında. Geçmişin tüm izleri o gölgelerde saklıdır ve her insan için farklıdır. Bu gölgeler bizi biz yapan değerlerimizdir. Yazarların eşsiz eserleri gibi biz de hatırlanmak uğruna yaşarız bu hayatta. Çoğumuz geçmişimiz uğruna yaşamayız fakat geçmiş dediğimiz şey peşimizden ayrılmayan bir kuyruk gibidir. Yaptığımız ve yaşadığımız her şey bir birikimdir aslına bakacak olursanız. Yaşanmışlıklardır bizi biz yapan. Bir insan gölgesini kimliği gibi taşımalıdır. Bunu başaran kişi yaptıklarından pişman olmayıp yoluna devam edebilen kişidir. Yaşadığımız her şeyin bir kıymeti var ve her bireyin gölgesi değerli bana göre. İçinde taşıdığı anılar , hüzünler ve sevinçler hepsi birer bütün ve aslında bu gölgelerin bir ruhu var bana kalırsa. Bilinmek ve duyulmak için can atan bir ruh. Geçmişin hatalarıyla özdeşmiş dilden dile aktarılmayı bekleyen, zaman geçtikçe değeri bilinen gölgeler bir gün size de yol gösterebilir veya sizi derinliklerine alarak içinizi ısıtabilir. KAYNAKÇA Livaneli,Zülfü.Gölgeler. İstanbul: Doğan Egmont Yapımcılık ve Yayıncılık,2018.Baskı. Gülten Büşra KARKILI 21401138 TURK101-18 Başak Berna CORDAN 30.11.2014 SONSUZ ODALAR Bazı vakitler gelir ya hani, iç sesiniz arka fonu olur hayatınızın. Her hareketiniz kendi öykünüzün bir satırı olarak kaydına geçer bilinçaltınızın. Kafanızdaki ses sizin her eyleminizi rapor eder en son okuduğunuz yazarın üslubuyla, havasıyla. Böyle zamanlarda yalnızlık hâkimdir, belki biraz da hüzün ama rahatsız etmez bu sizi; çünkü adeta kendi öykünüzü yazmadan yaşamaktasınızdır. Kareler, olaylar, neticeler gözünüzün önünden geçer, sizse çok uzaklardasınızdır zihninizle. Uykuya dalmadan hemen evvelki o dakikalar ya da sabah ağız kuruluğuyla kalkılmış –rüyayla gerçek arasında kararsız kalan insanı- o zamanlar, o bulutsu, ipeksi anlara benzer bir hülyada dolaşırsınız. Baktığınız basit bir yaprak rüzgâra hem kendini hem sizi katar, kim bilir nerelere sürüklenir sonra. Hayat ayaklarınızın dibinden büyük bir iştahla önüne geleni kendine katarak ilerler, sizse aldırmayan adımlarınızla, umarsızca, bir baştan bir başa geçersiniz yaşam nehrini. Size de olmaz mı böyle, en içbükey haliniz çalmaz mı kapınızı zaman zaman, dışarıdan çok kafanızın içindekilerle meşgul olmaz mısınız saatlerce, nihayet bu hava da her şey gibi gelip geçtiğinde, bir öğleden sonra uykusundan uyanmış gibi mahmurlukla ama kaldığınız yerden devam etmez misiniz eski hayat temponuza? İşte bir öyküsü yeter çoğu zaman Tezer Özlü’nün bu ruh haline kavuşmaya. Özlü’nün öyküleri öyküden ziyade birer sanrı gibidir bazen, özellikle bizi eski bahçesine davet ettiği bu eserindeki ilk dört öykü: Dönüş, Eski Bahçe, Kar ve Nanova Alanı. Hikâyelerde bir konu aramak sonuçsuz olduğu kadar manasız. Hani bazı şarkılar vardır ya, dinlediğinizde karnınızın derinliklerinde, göğüs kafesinizin biraz aşağısında kocaman bir delik açılmış gibi olur, rüzgâr içinizden sizi delip geçer sanki; öyle bir ağrı, öyle bir serinlik verir. Hisleri dolu dolu yaşatmasına rağmen sözlerinden zerre mantıksal bir ilişki çıkaramazsınız şarkının. Aşktan mı bahseder, ayrılıktan mı, sevgiliden mi, dosttan mı bilinmez. Bazen müzisyenlere de sorar patavatsız röportajcılar, bu şarkı sözleriyle ne KARKILI 2 anlatmak istediklerini, o yahut şu imgenin ne anlama geldiğini. Bu soruyla kitabın ilk dört hikâyesinin konusunu, anlamını araştırma çabasının varacağı yer aynı muhtemelen: Müzisyenin/yazarın sabırla tebessümü. Çünkü bu ilk dört hikâyeden herhangi birini okuyunca anlamaz, hissedersiniz. Tezer Özlü sizi kendine değil, kendinize çevirir. Kendi hissettiklerinize döner, kendi içinize göz atarsınız, muhtemelen uzun bir aradan sonra, hatta belki ilk defa. Kafanızın içinde bir Tezer Özlü konuşmaya, yorumlamaya başlar etrafınızda olan bitenleri kendi gözüyle –ya da kendisinin size kazandırdığı gözle-, kısalmış cümleleriyle –ya da cümlelerinizle-. Özlü, iç sesiniz olur, kafanızın içi onun fotoğrafları gibi kahverengi olur, sonbahar olur, karnınızı delen rüzgâr geçer gene o boşluktan. Siz günlük hayatın önemsiz bir ayrıntısına takılıp da onun öykülerini unuttuğunuzda uyanırsınız ancak –ya da uyursunuz-, belirsizlik korunur, zıtlıklar kaynaşır hayatınızda, tıpkı onun öykülerinde sıkça rastlandığı gibi. Kar, üçüncü hikâyesi yazarın bu kitabındaki, ilk dört içinden belki de en etkileyen. Bir rüyayla başlıyor, sanki öykülerinin bizzat kendisi birer hülya değilmiş gibi. Ölüm, yalnızlık, korku baş çekiyor öyküde. “Ve biz o koca evde, birlikte uyuduğumuz uykuda ne değin yalnızdık. Ölümümü anlamadan büyüdüm. (23).” Şeklinde en tanıdık çocukluk sanrılarıyla karşı karşıya getiriyor sizi Özlü. Büyük odaları, karanlık odaları, eski, yalnız, ama hep geniş mekânları sıkça kullanması, içlerinde hep yalnız olması bir başka dikkat çeken ortak imgelerinden yazarın. Sizi de kendi içinize sevk ettiği gibi o da sürekli gezindiği iç dünyasındaki halini böyle mi ifade ediyor, diye düşünülüyor. Belirsizlik hâlâ korunuyor. Anlam çıkarmaya çalışırsanız, o anlattığı karanlık, büyük, dipsiz odalara siz de davet ediliyor, kayboluyorsunuz. Hissediyorsunuz; sonsuz odaları, büyük odaları siz de hissediyorsunuz. Ama anlamıyorsunuz. Yazar kitabın sonunda öldü mü anlamıyorsunuz. Kendisi de anlamıyor. Şu son sözlerle ifade ediyor her zaman etrafa serpiştirmekten vazgeçemediği belirsizliği: “Uyandığımda kendimi annemin koynunda mı bulacağım? Yoksa bambaşka bir boşlukta mı? KARKILI 3 (24)”. Son darbeyle gene kendi içinizde, kendi büyük odanızda; çocukluk korkunuzla, ölüm korkunuzla, uyuma korkunuzla, uyanma korkunuzla baş başa bırakıyor sizi yazar. Kendi belirsizliğinizle yalnız kalıyorsunuz. Yazarın fotoğrafları gibi rüzgârlı, kahverengi, sararmış içe yolculuk serüveniniz, tıpkı bir rüyanın nasıl başladığının hatırlanmaması gibi, nasıl bittiği de anlaşılmadan, aynı esintiyle süzülerek ayrılıyor. Öykü, ya da öyküler, bittiğinde yazarın en sondaki bocalamasının aynısını siz de yaşıyorsunuz. Hayatınızın göbeğine mi düşeceksiniz en gerçek haliyle, yoksa bir başka boşluğa mı savrulacaksınız? Belirsizlik gene şaşırtmıyor, varlığını sürdürüyor. Büyük, boş odanızdan çıkıp, dışınızdaki boş odaya adım atıyorsunuz. İçinizden çıkıp dışarıya yöneliyorsunuz. İçinizle dışınız bir oluyor. Hayatın karmaşasıyla bir öykü kitabının sizi alıp götürebildiği o yalnız ancak kesinlikle kasvetli olmayan evren arasındaki fark ve hemen ardından bastıran hayal kırıklığı, hayatın sarsıcı hızı, başınızı döndürüyor, içinizi dışınıza çıkarıyor. KAYNAKÇA Özlü, Tezer. Eski Bahçe. İstanbul: Ada Yayınları, 1978. İçimizdeki Gizli Hitler Hiç kendinizi öfkenizin esiri olup kendinizi kontrol edemediğiniz oldu mu? Peki ne sıklıkla kurt gibi acıkıyor veya keçi gibi inat gösteriyorsunuz? Bazen kendinizi başkalarından üstün görüyor ya da her şeye sahip olma arzusuna kapılıyor musunuz? Kendinize bile itiraf edemediğiniz hisleriniz varsa çözüme giden yol önce kendinizi tanımaktan geçiyor. Küçüklüğümden beri bizi hayvanlardan farklı ve üstün kılan özelliklerimizi düşünüyorum. Dikkatimi en çok çeken nokta çoğunun sonradan kazanılan ve toplumda alkışlanan beceriler olması. Örneğin hayvanların aksine biz cismani arzularımızı kontrol edebiliriz fakat hiç kimse buna doğuştan sahip olmaz. Çevrenizde diyetisyenlere harcanan parayı düşündüğünüzde bu gerçeği daha rahat görebilirsiniz. Öte yandan formunu korumayı başarabilenler de diğerlerinin beğenisini kazanır. İnsanlara mahsus bir başka önemli özelliğimiz ise olayları daha derin analiz etme ve yorumlama becerimizdir. İlginçtir ki insan kimliğimizin beraberinde getirmesi gereken bu yetimizle de övünürüz. Nitekim her toplumda işlerini düşünerek, sakince halleden bir birey takdire şayandır. Kafaları karıştıran bu mevzu ile epeyce meşgul olduktan sonra âcizane bir kanaate ulaştım. İnsan eğitilebilen bir varlıktır ve hayvandan üstün olabilmesinin de yegane yolu budur. Bir başka deyişle her insan içinde kelimenin tam anlamıyla, hakiki bir insan olma potansiyelini barındırır, bu potansiyelin açığa çıkması ise yalnız eğitimle mümkündür. Sorun şu ki, aynı zamanda her insanda, eğer eğitilmez, önü alınmazsa, nefsani arzularını her şeyden üstün tutan bir hayvan gibi davranma yeteneği de mevcuttur. Aslında hepimizin içinde pusuda bekleyen sinsi bir Hitler vardır ve eğer içimizdeki cevher işlenemezse bu Hitler bizi kontrol altına alabilir. Burdekin'in Swastika Geceleri'nde hayal ettiği distopik dünya da aslında Hitlerleri terbiye edilmemiş, baskılanmamış bir halkın gelebileceği hali resmeden manidar bir kurgudan ibarettir. Romandaki Alman halkının insanlıktan nasibini almamışçasına davranış ve fikirlerinin nedeni eğitimsizliğe dayanıyor. Zira totaliter bir rejim tarafından dayatılan çarpık inançlar, ideolojiler ve söylenen yalanlar insanların içindeki iyilik potansiyelinin hayat bulmasına engel oluyor. İnsanlar gerçek rollerini oynadıklarını zannederken aslında temel değerlerinden uzaklaşıyor. Örneğin erkekler kendilerini kadınlardan mutlak olarak üstün görerek kendilerince erkekliğin şerefine uygun davransalar da baş kahraman Alfred'in Nazileri kast eden "Almanlar hiçbir zaman bir erkek [olmadılar]" (Burdekin 2014, 44) sözünün de ifade ettiği gibi, gerçek erkeklik doğuştan kazanılmaz. Nazi erkekleri soy ve kan yoluyla kutsal oldukları yanılgısına kapılarak aslında önce erkeklikten sonra da insanlıktan uzaklaşıyorlar. İnsanın içinde bulunan hayvani arzular kontrol altında tutulmazsa dünyayı bizim belki bugün hayal bile edemeyeceğimiz bir duruma nasıl sürükleyebileceği romanda tüm gerçekliğiyle gözler önüne seriliyor. Belki "erkek adam" tabirinin gerçek manasını bir kez daha düşünmemiz gerekir. Her ne kadar zamanımızda böyle bir senaryo pratik olarak olanaksız gözükse de, bence Burdekin'in vermek istediği mesajı yalnızca spesifik bir savaş sonucundan oluşabilecek durumla sınırlamak okumanın hakkını vermemek olur. Hitler savaşı kaybetti, artık dünyamızda barış ve insan hakları adına daha olumlu bir ortam mevcut. Peki damarlarımızda taşıdığımız bu ağır yükten kurtulabildik mi? Hayır, sadece bizim gibi içimizdeki Hitler de artık modern formlara bürünmüş durumda. Genlerimize işlenmiş olan, eşyalara sahip olma ve hükmetme arzusu farklı şekillerde vücut buluyor. Belki artık Hitler'in şahsını tanrılaştırıp onun izinden gitmiyoruz. Ancak bu sefer de para, şan, şöhret, makam gibi dünyalık değerleri gözümüzde putlaştırıyoruz. Böylece de bazen bizi biz yapan gerçek değerlerimizden uzaklaşıyoruz. Paramızı arttırmak için Hitlerce davranarak başkalarının haklarını gasp ediyoruz. Kimi zaman istediğimiz pozisyonu almak için rakiplerimizin kötülüğüne uğraşıyor, onları saf dışı bırakma planları yapıyoruz. Bazen ise kendimizi daha 'erkek', daha 'otoriter' hissetme uğruna şiddete başvuruyor, ailemizde terör estiriyor, asıl erkekliğimizden vazgeçip hayvani bir erkeklik için mücadele veriyoruz. Peki DNA'mızda taşıdığımız bu Hitlerci düşünce bizi bu kadar etkiliyorken ondan nasıl kurtulabiliriz? Burdekin aydınlatıcı romanında bize çıkış yolunu da gösteriyor. "Elbette ben sadece bir meşe palamuduyum. Meşe ağacı benden büyüyecek. Ben ölmüş olacağım." (Burdekin 2014, 40) diyor Hermann'a Alfred, insanın fıtratına ters bir gidişin ebedi olmayacağını anlatırken. Yani eğer bir düşünce akla yatmıyorsa, akılları sonsuza kadar pasifleştirerek onu korumak mümkün değildir. Elbet bir gün insanlar sorgulamaya başlayacaktır. Kendi şahsımızdaki Hitler'e gelince, onu devirecek olan da bizim Alfred'imiz hükmündeki vicdanımız olacaktır. İnsani değerlerimizi yok sayarak bazı konularda hayvanlar gibi davranmaya yeltenirsek, iç huzurumuzda bir bozulma hissedeceğiz. Bize sesini bu yolla duyuracak olan vicdanımız, er ya da geç iç savaşımızda galip gelecektir. Fakat vicdanımızdan yana kuvvetli bir irade göstermek durumundayız çünkü tüm insanlık gibi maalesef yüzyıllarca vaktimiz yok. Gelin çok geç olmadan içimizdeki sese kulak verelim. Fatih Kaleoğlu Kaynakça Burdekin Katharine. Swastika Geceleri. İstanbul: Encore Yayınları, 2014. Anne Olmak Biz kız çocukları, “anne olunca anlarsın” tabirini birçok kez duyarak büyüdük. Anne olmanın çok kutsal olduğu aşılanmaya çalışıldı bize hep. Benim gözümde de kendi annem dışında yaşayan daha yüce bir varlık olmadı ve olamayacak da sanırım. Yetişkin olunca fark ettim ki her anne benim annem gibi değildi. Ben hep anneliğin kadın olmanın doğasında olduğunu düşünürdüm, hatta hormonal boyutunun da oldu-ğunu. Bazı kadınlarda ise bu eksikti. Herkes “anne” olmak için doğmuyordu ve yapı-sal olarak, annelik vasfına sahip olamıyordu. Ancak, bahsettiğim bu tarz kadınlar da dâhil, günümüz toplumunda, anne olmanın bile tabiî tutulduğu bir sürü kural var, san-ki herkes çocuğunu aynı şekilde yetiştirmeliymiş ya da anne olmalıymış gibi. İşte Fransız yönetmen Xavier Dolan’ın Mommy adlı filminde, bir annenin oğlu ile ilgili ver-diği sıra dışı kararlar, insana klişe annelik kavramını sorgulatıyor. Anne olacağım zamanları hayal ederken, çocuğumun tedavisi olmayan bir hastalığı olursa ne yapacağımı düşünürüm hep; hamileyken öğrenirsem, dünyaya getirmenin, benim için mi yoksa onun için mi bir işkence olacağını. Bunlar cevabı ya-şanmadan verilemeyecek türden sorular. İllaki, herkesin çevresinde bu tarz örnekler, bu durumu yaşamak zorunda kalan kadınlar vardır. Ve bu kadınlar genellikle ya yar-gılanır, ya da bu kadınlara acıyarak bakılır. Yargılamak ve üzülmek bir insanın kendi için hissedemeyeceği kavramlar. Çünkü o kadar sertler ki, ancak bir yabancı için or-taya çıkabilirler. Çünkü insan kendisine kıyamaz ve bu kadar sert olamaz. Bu filmi izlerken, filmin ana karakteri olan Diane’i birçok kez yargılamak istedim. Nasıl böyle bir karar verir, hasta bir çocuğu nasıl bu kadar başıboş bırakır anlamlandıramadım. Bir türlü tam olarak yargılayamamanın sebebi ise, kadının başka bir çaresinin olma-masını görmemdi. Çocuğu sürekli başında oturarak düşünmüyordu, işe gidip onun masrafları için para kazanarak düşünüyordu. Çocuğu hasta olduğu için oturup ağla-mıyordu, tam tersine onu eğlendirerek kafasını dağıtıyordu. Sonra fark ettim ki, aslın-da böyle bir durumda karalar bağlamak, eğleniyormuş ya da hiçbir problem yokmuş gibi yaşamaya çalışmaktan daha kolaydı. Ben olsaydım belki de Diane gibi davrana-mayacaktım. Filmde ilgimi çeken ve beni ters köşe eden diğer nokta ise, öteki anne karakter olan Kyla’nın ruh hâliydi. Kyla ruhsal problemleri olan ve kendini eve kapatmış bir ka-dınken, Diane ve oğluyla tanışınca kendini buluyor, evine neredeyse ayak basmıyor-du. Artık, çocuğunu ve kocasını çok da umursamayan bir hal ve tavır içerisindeydi. Ruhsal sorunlarının kaynağını merak ettiğim bu karakteri, yakınımızda olsa bir sürü insanın yerle bir etmeye çalışacağını ve yaftalayacağını düşündüm. Ben bile çocu-ğuyla ilgilenmemesiyle ilgili ağır laflar edebilirdim. Lakin, atladığımız bir nokta vardı; Kyla kendini iyi hissetmediği için zaten çocuğuna hiçbir şey katamazdı bir anne ola-rak. Bir de, şöyle bir gerçek var ki bir kadın anne olunca annelik sıfatı benlik sıfatının önüne geçiyor. İnsan da bencil bir varlık olduğu için, bir annenin kendi ruh sağlığını düzeltmeye çalışması için dışarıya yönelmesinin aslında çocuğunu ortada bırakmak olmadığını anlayabiliyorum. Özetle, toplumun üzerimize yüklediği roller doğrultusunda, kalıplaşmış yargı-larla ya da sorgulamadan doğru olduğunu düşündüğümüz ama aslında durumdan duruma göre doğruluğu değişebilecek olaylarla diğer insanları yargılamak; büyük bir gaflete düşmekten başka bir şey değildir. Kendi başımıza gelirse ne şekilde tepki ve-receğimizi bilmediğimiz durumlar yüzünden verilen kararları küçümsemek, insanlara yapılmış büyük bir saygısızlık da oluyor. Geleceğin karşımıza neler çıkaracağını bil-mek imkansızken, benzer bir olayın bizim de başımıza gelebileceği göz önünde bu-lundurularak davranılmalı ve insanın başına gelen şeyi seçme şansı olmadığı düşü-nülmelidir. MUTLULUK NEDİR, NEREDE BULUNUR? Mutluluk nedir? Nerede aranır? Aranıp da bulunabilen bir şey midir? Bir an mıdır mesela? Peki ya mutluluk gerçekten de bir ansa o an mutlu olduğunu, yaşarken fark eder mi insan? Yoksa o anın mutluluğu hep hatıralarda, yani o an geçip bittiğinde, geri dönüp bakıldığında mı anlaşılır? Eğer mutlu olduğumuzu o anı yaşarken fark edemiyorsak, o aslında gerçek bir mutluluk anı değil midir? Enine boyuna düşünüldüğünde mutluluk ne de karmaşık şeydir! Fakat bu karmaşıklığına inat ne kadar da basit şeylerle yakalanır mutluluk... Ben nedense herkesin hayattaki en öncelikli amacının önünde sonunda kendini hakikaten çok mutlu edebilmek olduğunu düşünüyorum. Yani anne ve babamın şimdiye kadar yaptığım -yapmak zorunda kaldığım- tercihlerde bana kılavuz olma şekilleri itti belki de bu düşünceye. Bizimkiler hep der ki; "Sen nasıl mutlu olacaksan öyle yap." Bu telkin oturmuştur da benim kafama. Şimdi yazarken düşünüyorum da, ne zaman önemli bir karar verecek olsam hakikaten de hangi seçenek beni daha mutlu eder acaba diye uzun uzun kafa yormuşumdur hep. Ve mutlu olmaktan, o an önünde sonunda bitecek diye korkan insanları hiç de anlayamamışımdır şu yaşıma kadar. Her şeyin illa bir başı bir sonu vardır. Zaten her şey uzaydaki kara delikler misali sonsuza uzansa insan o sonsuzluktan keyif alamaz, sıkılır. Fraktallarla bile uzun süre haşır neşir olamayan yaratıklarız biz, duygu dünyalarımız el vermez, nereden çıkıp gelir bu sonsuzluk merakı bilmem. Bir de Jeanette Winterson'un denemelerinde okuduğum o kendini mutlu olmaya değer görmeyen, hatta mutsuzluğa sebep arayan insan tipi var. Yalan söylemeyeceğim, her ne kadar mutluluğu hayatının odağına almış biri olsam da kendi karakterimin de zaman zaman bu insan tipiyle örtüştüğünü gördüm ben. İşte bunu fark edince de annemin başka bir sözü geliyor kulaklarıma, "Mutlu olmak biraz da karakter meselesi." Benim annem ve babam hep çok mutludur mesela; babam pazardan aldığı domatesin tatlı çıkmasına mutlu olur, annem işten eve dönerken, ihtiyacı olup da o son ana kadar unuttuğu şeyi hatırlayıp aldığına mutlu olur. Yani aramazlar mutluluğu, üstüne uzun uzun düşünüp sorgulamazlar, o hep oralarda bir yerdedir. Tatile gittiğimizde son gün, ben tatil bitiyor diye hep durgun olurum, annemle babam birkaç aya bir daha geleceğiz nasıl olsa diye mutlu olurlar. Şöyle bir dönüp bakıldığında mutsuzluğa sebep bulmak o kadar kolaydır ki. Örneğin ben, geleceğim için hep çok endişeli bir insan olmuşumdur, çok fazla düşünürüm bunun üzerine. Çok fazla düşündüğümden de o stres beni yiyip bitiriyor, dolayısıyla öğrencilik hayatımı kendime zehir etmiş oluyorum. Kendi kendime mutsuz olmaya sebep çıkarıyorum. Hali hazırda okuduğum güzel üniversiteye bakıp ne kadar başarılı olduğumu düşünüp mutlu olmuyorum da, kabul edilmeme ihtimalim olan üniversiteleri, iş pozisyonlarını düşünüp gereksiz bir mutsuzluğa kaptırıyorum kendimi. Ne gerek var oysa? Mutlu olmak için biraz daha az düşünüp daha fazla yaşamak gerekiyor aslında. Uzun lafın kısası ben diyorum ki mutsuz olmaya sebep aramak için hayat çok kısa. Fakat acaba ben gerçekten mutlu muyum diye kendimize dert bulmak için de bir o kadar kısa. Durup yorulmadan mutlu muyum diye düşünmek mutlu olduğumuz anları perdelemekten, hayatımızdaki küçük mutlulukları kaçırıp bizi yavaş yavaş bir delilik noktasına sürüklemekten başka bir işe yaramaz. Bazen mutluluğu aramaktan ziyade hayata korkusuzca atılmak, mutsuz olur muyum diye çekinmeden, risk alarak yaşamak lazım. Mutlu günler dilerim. Bilge Doğmaz 21301898 Kaynakça: Winterson, Jeanette. Normal Olmak Varken Neden Mutlu Olasın. Çev. Püren Özgören. İstanbul: Sel Yayıncılık, 2015. Baskı. Çiçekler Yaptım Grapon Kâğıtlarından... Anaokulundaydım yanlış hatırlamıyorsam. Ulusal bir bayram için elimizde makas, bekliyorduk heyecanla. Ve sonunda öğretmenimiz gelip, bize adına grapon denilen rengârenk kâğıtlardan dağıtmıştı. Süsleme için kullanılacaktı, ne istersek yapabilirdik; kalp, ağaç, bayrak... Ben mi? Ben çiçek yapacaktım elbette, hepsi birbirinden renkli olacaktı. Kokmasalar da mutlu edecekti çiçeklerim görenleri. Bir hevesle koyuldum işe ve bitirdiğimde bir sürü çiçeğim olmuştu. Sıra teslim etmeye gelmişti ki, sakladım iki tanesini kendime; bir mavi, bir de yeşil. Nedense paylaşmak istemedim bu ikisini ve bu iki çiçeği hiç ayırmadım yanımdan. Sanki hayatıma hep mutluluk katıyorlardı. Ne zaman üzgün olsam onlarla dertleşirdim. Kimseye veremezdim onları, ancak yıllar sonra anlayacaktım başka birine ait olduklarını. Anlayana kadar da benimmişçesine korumaya devam ettim onları. Aradan yıllar geçti, büyüdüm ve şiir kitapları okumaya başladım. Ancak içlerinden bir tanesi tıpkı çiçeklerim gibi derinden etkiledi beni. Sene 2012, kitapçının birinde dolaşıyordum. Böyle renklice incecik bir şiir kitabı gözüme çarptı, ismi de Grapon Kâğıtları. Hemen aldım tabii, başladım yolda okumaya. Eve gidene kadar bitirmiştim, bitirmiştim ama içimde bir şeyler de kopmuştu. Sözler ruhuma öyle bir işledi ki, sanki tüm o acıları ben çektim. Çektikçe de isyan ettim, bazen şairin ağzından, bazense kendi ağzımdan dökülen sözcüklerle. Elbette ki her dize aynı derecede etkiledi diyemem, zaten işin sırrı burada değil mi? Herkes farklı bir şiirde ya da küçücük bir dizede bulacak kendi yaşamını ve üzerinde düşünecek saatlerce belki de. Beni benden alan Çiçekli Şiirler Yazmak İstiyorum Bayım! adlı şiirden bahsetmek istiyorum. Dediğim gibi çiçekler benim için hep özel bir yere sahip olmuştur. Aslında aşk kokan, aşka aşık olan her kadın için önemlidir bence. Dünyadaki en büyük aşka sahip olmak ister her kadın, bunun için de acı çekmesi gerekir. Ve çeker de... Öylesine kırılırız ki bazen, baylar çiçeklerle susturmak ister bizleri. Bilirler bu rengârenk ve aşk kokan şeyler ruhumuza biraz olsun iyi gelir. Ancak yaralar kolayca kapanmaz, bilmezler içimizi çiçeklere döküp, onlarla şiirler yazıp rahatladığımızı. Bilseler dahi duymak istemezler sözlerimizi, tıkarlar kulaklarını. Ve bizler içimizde biriktiririz tüm üzüntülerimizi. İşte bizim çiçeklerle hikâyemiz aslında böyledir. Şair bu durumu görüp daha fazla katlanamamış olacak ki, hepimizin adına haykırmış tüm dünyaya şu sözleri: “Çiçekli şiirler yazmama kızıyorsunuz bayım Bilmiyorsunuz darmadağın gövdemi Çiçekli perdelerin arkasında saklıyorum. Karanlıkta oturuyorum, ışıkları yakmıyorum. Çalar saat zembereği boşalana kadar çalıyor Acı veren bir sevişmeyi hatırlıyorum. Bir bıçağın gereksiz yere parlaması bu. Yıllardır kendini bulutlarda saklayan İllegal bir yağmurum. Bir yağsam pahalıya mal olacağım.” (48). Aşkı ve hüznü arasında kalmış olan binlerce kadından biri olarak, başta önemsemediğim şairi tanımaya karar verdim. Çünkü o da bir kadındı ve benim söyleyemediklerimi bu kadar güzel dizelerle anlattıysa; şüphesiz ki oda ruhunda aynı derecede yaralar taşıyordu. Dediği gibi tam da “kasımpatları” kadar acı kokan bir aşıktı o. Bu yüzden mutlaka onunla tanışmalıyım diye düşündüm, belki bana da çiçekli şiirler yazmayı öğretir de ruhumun iyileşmesine yardım ederdi. Hatta yardım edeceğinden kesinlikle emindim. Bunun üzerine imza günü gibi bir şey bulmaya karar verdim. Çok heyecanlı olduğumu söylememe gerek yok sanırım. Fakat gelin görün ki tüm hayallerimle birlikte yine darmadağın olmam pek fazla uzun sürmedi. Bu güzel kadın, Didem Madak ben daha kendisiyle tanışamadan, yok olup gitmişti yeryüzünden. Kendimi defalarca suçladım. Niye daha önce almamıştım bu kitabı, neden her şeye geç kalıyordum böyle. Bu durum beni hayli bir sarstı. Ancak şairimiz aslında bana yapacağı yardımı çoktan yapmıştı. Bunu anlamam biraz zaman aldı o kadar. Bir karar verdim. Artık hiç bir şeye geç kalmayacaktım ve bu son geç kalışımdı. Yıllarca sakladığım grapondan çiçekleri Didem Madak’ın mezarına bıraktım, daha doğrusu gerçek sahibine, onları en çok hak eden insana teslim ettim. Bundan böyle o çiçeklerime sahip çıkacaktı, bense onun çiçekli şiirlerine. Kaynak: Madak, Didem. Grapon Kâğıtları. 2.Baskı. İstanbul: Metis Yayınları, 2012. KIZLARIMA MEKTUPLAR- Begüm ÖVÜL B u kitabı elinize aldığınızda bir babanın kızlarına yazdığı sıradan mektupları okuyacağınızı düşünebilirsiniz ama sayfalar ilerledikçe bu satırların bir bilim adamının toplumsal eleştirisine ve elbette ki bir babanın kızlarının geleceğine ışık tutmak için hazırladığı bir kılavuza dönüştüğüne şahit olacaksınız. Emre Kongar’ı aslında pek çoğumuz akademisyen kimliği ile tanıyoruz ancak her şeyden önce o bir baba ve çok değer verdiği iki kızı var. Yıllar geçiyor ve kuşların yuvadan uçma vakti geliyor. Birer sene ara ile Amerika’ya okumaya giden kızlarının ardından ortaya çıkan bu 22 mektup doğal olarak hasret teması çevresinde şekilleniyor. Bir babanın kızlarına duyduğu özlemi en saf hali ile görmek mümkün sayfayı her çevirdiğinizde, kimi yerde yüzünüzde tebessüm oluşturacak bu satırlar yeri geldiğinde ise boğazınıza düğümlenip kalacak cinsten. “Sevgili Kızlarım” hitabı ile başlayıp “..babanız” imzası ile biten mektuplar Kongar’ın kızlarının doğumu ile başlıyor, evlerine misafir olduğumuz ailede bu küçük kızların büyüyüşüne ve babaları ile aralarında bağın nasıl günden güne perçinlendiğine tanık oluyoruz. Birlikte geçen onca zamandan sonra ayrılık kapıyı çaldığında Emre Kongar için ilk iş kendini sorgulamak oluyor. Bu mektupları yazmasındaki amaçlardan ilki hiç kuşkusuz geride bıraktıkları yılların analizini yapmak. Ayrılığın neden olduğu duygusallıktan olsa gerek bir iç hesaplaşmayla, hayıflanmalarla, keşkelerle başlayan mektuplarda zamanla babanın koruma iç güdüsüyle ikazlar ve öğütler ağır basmaya başlıyor. Bu uyarılar bir babanın kızlarına olan nasihatlerinden ibaret olmayıp aynı zamanda bir toplum bilimcinin yıllardan beri süre gelen gözlemlerinin ürünü olarak karşımıza çıkıyor. Bence de yazarın parmak basmak istediği bir diğer nokta da, geçmişten bugüne eleğine takılanları kızları vasıtasıyla gençlere, onları yetiştiren ebeveynlere ve öğretmenlere sunmak, bunu yaparken de toplumun aynası olmak. Mektupların hemen hemen hepsinde Emre Kongar’ın sosyolog kimliği babalığının bir adım önünde duruyor. Geçmişi, bugünü ve yarını mercek altına alırken her zaman kadınlara bir parantez açıyor. Kadının toplumdaki yerine, kadına verdiği değere ve kızlarına atıfta bulunuyor. Onun bu eseri için kadının Türk toplumundaki monografisi bile diyebiliriz. Eskiden diye başlıyor söze herkesin evlerinin pencerelerinde oturup dışarıyı seyrettiği bir tablo resmediyor. Evler her ne kadar yan yana sıralanmış da olsa aslında hepsi kendi içinde özel ve yalnız. O duvarların arkasında ne olup bitiyor bilmek mümkün değil ve hiçbir evde yaşananlar birbirinin aynı değil. Bu da her insanın hayat tarafından kendine biçilmiş rolü oynarken yalnız olduğu sonucuna götürüyor bizi. Elbette ki bu yalnızlıktan en çok etkilenen kadınlardır ve böyle bir yük altındayken onların ne kadar özgür oldukları tartışmalıdır. Bu esaret içinde kadın da kendine dayatılan ataerkilliğe boyun eğer ve bu kısır döngü içinde kaybolur. Geçmiş ve bugün böyleydi, yarını kim bilebilir? Ama bildiğim bir şey var ki, okuyan herkesin kendinden bir parçayı satır aralarında bulabileceğine inanıyorum bu kitapta. Bir yelpaze gibi açıldıkça genişleyen, demokrasiden cinselliğe, aileden aşka kadar insana dair her şeye dokunan ve Kongar’ın kızlarına en büyük mirası olan sevgiyle bezenmiş bu mektuplar doğru yolu bulmak yeri geldiğinde de hayatımıza yön vermek için hazırlanmış pusulalar gibi. Bizim tek yapmamız gereken o pusulayı nasıl okuyacağımızı bilmek ya da öğrenmek. Kıskançlık, kin, nefret ancak sevginin olmadığı bir toprakta baş verebilir. Nasıl gerçek bir pusulada yön bulunurken kuzey esas alınırsa hayattaki pusulamızda da hep sevgi esas almalı ve onun gösterdiği yöne emin adımlarla ilerlemeliyiz. TURKUAZ TONLU ANILAR Âşık olmak… Bir şehre, bir sokağa, bir eve, bir odaya âşık olmak… Getirdiklerini ve yer ettirdiği vazgeçilmez anılarını sevmek. İnsanlar kendileriyle bağdaştırdıkları bu huzurlu yerleri nasıl seçerler? Ne gibi faktörler rol oynar kişinin bir şehri gerçekten delicesine sevip kendini sürekli orada hayal etmesinde? Genel bir cevap verilemez bu soruya, sübjektiftir nedenler. Benim sübjektifliklerimse Çanakkale’ye bağlı bir köy olan Güzelyalı’mdaki izlerimden doğuyor. Her insan sever sahip oldukları şeyleri abartı güzelliklerle anlatmayı ama kimse de sanmaz mübalağa ettiğini. Bilmiyorum huzurlu yerimi anlatırken benim de acaba abartanlar arasında olup olmadığımı. Aksine gördüğümü gördüğüm gibi, duyduğumu duyduğum gibi ve hissettiğimi hissettiğim gibi aktardığım için düşünmüyorum öyle olduğunu. Güzelyalı’ya girerken sizleri karşılayan mandalina ağaçlarını ve onlardan yayılan sıcak, taze kokularını anlatırken sanmıyorum ki abartıyorum. Çok uzakta olduğumda bile aklıma gelmesiyle yüzüme gülücük kondurup beni sarmalayan bir görüntüyü nasıl abartabilirim? Hafif esintisiyle teninizi yalayan ve usul usul kıyılara vuran dalgalarının çıkardığı yumuşak seslerle ruhunuzu dinlendiren denizini ne kadar büyütebilirim? Büyütemem, öyle düşünemem. Huzurlu noktası kaçış noktalarıdır insanların. Her şeyin yolunda gittiğini ya da düzeleceğini hissettiğiniz yerlerdir ve bunu basitçe büyütülmüş bir fenomen olarak görmek istemezsiniz, isteyemezsiniz. Güzelyalı’da Kış Güneşi, Çanakkale Kişiye özel anlamlar barındıran huzur yerlerinin başkasından saklanılması fikrine katılmamaktayım. Bu yerleri sadece kendinize bağlı isteyebilirsiniz, gerektiğinde uzaklaşmak için de kullanabilirsiniz; fakat insan sosyal bir canlıdır. Böyle yerleri sürekli kaçmak için kullanırsanız, sizin mutluluk alanınız önünde sonunda size her şeyin yolunda gitmediğini vurgulayan hapishanelere dönüşecektir. Bu olayın önüne geçmek için çok sevdiğinizi, çok sevdiklerinizle paylaşmalısınız. Güzelyalı’mın; güneş tepedeyken altında içeceğinizle güneşlendiğiniz, güneş gidince de ateş başında arkadaşlarınızla derin sohbetlere daldığınız, köpeğinizle denize girip ardından bir ucundan öbür ucuna koşuşturduğunuz geniş kumsallarını başkalarıyla tanıştırırken bir huzursuzluk hissetmediğimi düşünmeyin. Paylaşmanız gerektiğine dair bu kadar net konuşmamın sebebi geri dönüp baktığımda yaşadıklarım. Arkadaşlıklarınızın olduğundan daha çok güçlenmesini, ailenizle yaşadığınız unutulmayacak anılara yenilerini ekleyebilmenizi, sevdiğinize yıldızları rahatça sayabildiğiniz bir gökyüzü altında içinizi rahatça dökebilmenizi sağlar böyle yerler. Bu yaşanmışlıklar ve anılar değil midir zaten huzuru sağlayan? Korkmamalıdır o yüzden kişi açabilmekten özelini onu sevenlere karşı, çünkü bilmelidir ki cesurluktur onun saadetini yükseltecek. Yüzümde gecenin nefhasıyla, arabada açtığım sakin bir müzikle ve burnumda, denize karşı kurulmuş balık restoranlarından yükselen rakı-balık kokularıyla az dolaşmamışımdır sokaklarında Güzelyalı’nın. Bu yalnız gezileri çoğunlukla hayatımdaki zorluklara borçlu olurdum. Ne zaman boğulmuş gibi hissetsem atardım kendimi denizin kıyısındaki o tek banka. Sigaramı yakar ve kendime yaşantımdan küçük bir ara sunardım. Kaçar çünkü bazen herkes, yorulur ve bitmiş hisseder, bulamaz kendisinde sürekli mücadele edecek gücü. Devam edebilmemiz için bize lazım olan kendimize sunduğumuz aralar değil de nedir? Her gün monoton ve hızlı bir şekilde ilerleyen hayata ayak uydurabilmemizin çözümü bir adım geri atıp uzaktan incelemek değil midir? Evet, öyledir. Kendinizi en iyi hissettiğiniz yerde yapmayacaksanız, orada bulmayacaksanız yeniden kendinizi nerede yapabilirsiniz ki bunları? Güzelyalı’da Güneşin Batışı, Çanakkale Bilindik bir söz vardır, insan elindekinin değerini kaybedince fark eder. Benim içinse bu Çanakkale’den kalkıp Ankara’ya gelmemle başlamıştı. Rahatlık bölgemi bırakıp hayatımı başka bir yöne yönlendirince anlamıştım turkuaz tonlu Güzelyalı’nın bendeki yerini. Yokluğunu sık sık hissettiğiniz şeyleri özlersiniz. Daha önce hiç gitmediğin bir şehre gidince, tanımadığın kültürdeki insanlarla tanışınca daha çok arıyor insan huzurlu bulduğu ve güvendiği yerleri. Fakat zaman akıcıdır ve bahsetmiş olduğum gibi sizi âşık eden yerin kendisi değil sizde bıraktığı anılardır. Nasıl ben akşamları iskeleden denizine atladığım Güzelyalı’ya böyle vurulduysam, eminim ki -ne kadar yerini alamayacak olsa da- evim dediğim başka yerler, başka insanlar ve başka anılar da olacaktır. Çünkü altı üstü sürekli değişen bir benlikten oluşmaktayız ve biz daha çıkacağımız turkuaz tonlu serüvenlerin başındayız. Burak Kaan Türker KAYNAKÇA Güzelyalı’da Kış Güneşi, Çanakkale. Yazarın kendi çektiği fotoğraf. 26 Ekim 2018 Güzelyalı’da Güneşin Batışı, Çanakkale. Yazarın kendi çektiği fotoğraf. 21 Aralık 2018 İzel Sarı Ölüm ile Yaşam Arasında Ölüm ile yaşam arasında inci bir çizgi vardır denilir hep. Çizginin uzunluğu bu hayatta geçirdiğiniz vakittir belki. Rengi hayat enerjiniz, hayalleriniz olabilir. Doğruluğu ise saptığınız yollar seçiğiniz ayrımlar olarak düşünülebilir. Bu niteliklerin çeşitliliği tartışılmaksızın, ince olmasındaki ağızbirliğinin nedeni bu iki tezatlığın hem birbirini tamamlaması hem de birbiri ardına gelmesi olabilir mi? Neden olmasın ki? Bazı doğumlar ölümle sonuçlanır. Bazı ölümler ise yeni bir doğumun habercisidir. Peki ya tam ortasındayken hayatın, incelmeye başlarsa bu bahsettiğimiz çizgi? Ünlü bir ip cambazı olan Philippe Petit, insanlığın süregelen bu düşüncesini yaşama dökmüş ve ikiz kuleler arasına gerilmiş bir ip üzerinde kırk beş dakika kalmıştır. Belirgin bir somutlaştırma örneğidir aslında bu. Böyle bir işi için harcanması gereken mühendislik hesaplamaları veya özgüveni bir yana koyarsak aslına bakarsanız bu bir suç girişimiydi. Nitekim Petit için bunların hiç biri caydırıcı bir etken olarak görülmüyordu hatta kendisinin yaptığı bu şovlar hayat ile ölüm arasında ki çizgiye benzetildiği söylendiğinde dahi yaşamayı, hayatı savunmuştu. İnsanların bütünüyle bir bilinç kullanmadan gerçekleştirdiği yürüme eylemini böylesine tehlikeli hale sokmak onun çizgisinin rengiydi yaptığı bu şov onun çizgisinin eğriliğiydi. Her ne kadar tehlikeye atmış dahi olsa çizginin üstünde kalmayı becermişti. Yaptığımız ya da yapacağımız her eylemin sonuçlarını farkında olmasak dahi hesaplayan bir düşünce sistemimiz var. Bu nedenledir ki hayat çizgimizi çoğu zaman biz denetliyor, şekilden şekle geçişlerinin arkasında ki parmak her daim biz oluyoruz. Ya “Teldeki Adam” gibi elverişli değilse beynimiz? Felsefe biliminde idealist diyalektik olgusunun doğmasına neden olan Hegel, düşünce gücünün özelleştirilip varlığı oluşturduğu kanısındaydı. Tıpkı biyolojik sınıflandırmada canlıların alemden türe doğru gittikçe özelleşmesi, türlerin birleşerek alemi oluşturması gibi. Bu düşünce görüşü bahsettiğimiz çizginin yalnızca beyin gücümüzle sağlam kalabileceği düşüncesini ortaya atıyor. Petit’in o yedi yüz metrelik ipin üstünde dengede kalarak yaptığı da tam olarak buydu aslında. Beyin gücünü kullanarak ayırt etti çizginin alt ve üst tarafı arasında ki farkı. Ölmeyi istemekle yaşamı savunmak arasında kalıp tekrar yaşamayı savunmaya geçti. Ölüm ile yaşam arasında ki çizgi gittikçe incelir insan yaşamında ki buna kader denir. Ortak bir kaderde tıpkı her canlı gibi insanlarda doğar, büyür, yaşlanır ve ölür. Ancak kaderin sunduğu şartları geri çevirip ölüme can atmak, ne derece akıl kârıdır? Aklının kâr ya da zarar getireceğinden emin olmayan bir insanı yaşamaya bağlayan şey nedir peki? Ya da ölümü yitirilmiş bir akla getiren düşünce? Ölmeyi istemeyi bile bir süre sonra hatırlayamamak nasıl bir hastalıktır ya da nasıl bir ceza? Düşünün ki sevdiğiniz insanları, sevdiğiniz yemeklerin kokusunu, evinizi, yatağınızı hatırlamıyorsunuz. Hatta ve hatta gördüğünüz halüsinasyonlar nedeniyle önünüzde duran bir perde bir kayalık yerine geçebiliyor. Siz, siz olmuyorsunuz çünkü düşünme yetiniz olmuyor. Bugün anlattığınız bir anınız yarın başka birinin başından geçmiş oluyor ve onu anlatıyorsunuz. Anılarınız sizin değil. Gerçi gözlerinizin yaptığı oyunlardan sonra anılarınızın çekip gitmesi çok bir düş kırıklığı yaşatmaz size sanırım tabi hatırlayabilirseniz. Çizgisinin uzunluğunu, şeklini, doğruluğunu kaybetmiş bir insandan utanmasını bekleyebilir misiniz? Ölmeyi istemesini utanılacak bir şeymiş gibi aksettirebilir misiniz? Kulağındaki salyangoz sıvısından bir haber olan bir adamın önüne bir ip gerip “İpin üstünde dur ve karşıya geç.” diyebilir misiniz? Diyemezsiniz efendim. Diyemezsiniz. Bu çorba deyip siz içirebilirsiniz. Altına yapmışsın deyip siz temizleyebilirsiniz. O senin kardeşin deyip siz tanıştırabilirsiniz. Ölmeyi hatırlatsanız dahi unutacağı için yaşarken ölmeyi Alzheimer olarak tanımlar eve gelen misafirlerde ki “vah vah” isimli bakışlarla “nefes çok şükür” isimli dudaklar arasında kalırsınız. Alzheimer: yaşamla ölüm arasında ki asıl çizgi… Ne haberin var ölümden, yaşamdan… Ne de ölümü seçebilmekten… Alperen DURU Bir Yabancının Şehir Rehberi Ne zaman bir şehri ilk defa ziyaret etsem o şehrin yemeklerini, tarihini, kültürünü öğrenir ve şehre uyum sağlamaya çalışırım. Bana göre yeni olan şeyleri hayatlarında uygulayan insanlar arasında bulunmak ve bunları kendi hayatımda denemek hoşuma gider çünkü. Bu yıl üniversiteye geçtim ve memleketimi bırakıp Ankara’ya geldim. Bu şehir, memleketimden oldukça farklı bir yapıya sahip. Bu yüzden şu aralar Ankara’yı tanımaya çalışıyorum. “Tanıma seferleri” diye de adlandırdığım sayısız gezilerim sırasında kitaplara da başvurmaya karar verdim ve içinde Ankara dışında dört farklı şehrin de anlatıldığı bu kitaba denk geldim. Bir yabancı tarafından yazılmış olması beni özellikle kendisine çekti. Çünkü ben de bir yabancıyım hâlâ Ankara’ya. Kitap bazen siyasi mesajlarla tarizlerde bulunmuş olsa da amacını doğru bir şekilde yerine getirdi ve şehirleri güzel bir şekilde tanıtmayı başardı. Ankara’da yaptığım gezilerde birçok insanla ve tarihî mekânla karşılaştım. Ancak şehri tanıma serüvenlerimde karşılaştığım bir sıkıntı vardı: Ankara’nın diğer şehirlerden bürokrasi ve tarih konuları dışında bariz bir şekilde ayırt edilmesini sağlayacak bir şey bulamamıştım. Gerek baklava denince Antep denmesi gibi, gerekse kalabalık denince akla İstanbul’un gelmesi gibi Ankara’yı simgeleyecek bir şey yoktu. Kitabı asıl alma nedenim olan Ankara’yı anlattığı kısmı okurken aslında başından beri gözümün önünde olan bazı şeyleri fark ettim ve cevabımı buldum: Ankara’yı diğer şehirlerden ayıran şey aslında onu ayıracak hiçbir şeyinin olmamasıydı! Gerçekten de öyleydi; çünkü nereye gidersem gideyim, hangi mekâna uğrarsam uğrayayım karşılaştığım insanlar benim gibi diğer şehirlerden gelmişler ve kültürlerinin bir kısmını da Ankara’ya taşımışlar. Kimisi bir restoran veya tatlıcı, kimisi ise eğlence mekânları açarak kendi şehrinden bir parça taşımış Ankara’ya. Bu insanların şehre göç etmesinin üzerinden uzunca bir zaman geçtiği için yanlarında getirdikleri kültürlerinin etkisi bir kar topu etkisiyle büyümüş ve Ankara’nın kültüründe söz sahibi olur olmuş. Bu kültür çorbası içinde Ankara kültürü artık diğer kültürlerin karışımı olarak nitelendirilir olmuş. Ankara dışında dört farklı şehir daha anlatılıyor kitapta: İstanbul, Erzurum, Konya ve Bursa. Bu şehirlerden İstanbul ve Konya’da bulunmuştum daha önce kısa süreliğine. Kitabın anlatımıyla tekrar yaşar gibi oldum ziyaretlerimi ve gezmiş kadar oldum şehirlerin sokaklarını. Gerek İstanbul’un kalabalık ve çok kültürlü yapısının, gerekse Konya’nın eski yerleşim yerlerinin ve türbelerinin rüzgârını hissettim. Daha önce bulunmadığım Erzurum ve Bursa hakkında ise tarihî bilgiler vererek ve insanların sohbetlerini aktararak âdeta beni şehirlerde gezdirip bana rehberlik etmiş kadar oldu yazar. Hatta sırf kitaptan öğrendiklerimle şehrin kültürü ve insanları hakkında orayı gezmiş birisine taş çıkarabileceğimi düşünüyorum. Ama beni daha çok etkileyen şey ise yazarın bu gezileri esnasında yaptığı çıkarım oldu: “Neyin kopya neyin özgün olduğu, hangisini önce keşfettiğimize bağlıdır.”(s. 89). Yazar bu fikrini insanların müzik zevki farkından çıkarmış olsa da aslında hayatımızın daha nice konularında bunun etkilerini görebiliriz. Örneğin hemen her yerde görebileceğimiz Türk kahvesi... Bizim Türk kahvesi diye içtiğimiz kahvenin telve dediğimiz kısmı aslında yanmıştır biraz ve biz yanmamış bir Türk kahvesi içersek bunun kötü bir kopya olduğuna kanaat getirebiliriz. Çünkü yanığını önce keşfetmişizdir ve o bizim için artık orijinaldir. Uzun lafın kısası kitap, şehirler hakkındaki genel bakışı ve ortaya koyduğu çıkarımlarla benim gibi meraklı yabancılara yol göstermesinin yanında tarihî bir belge niteliği de taşıyor. Verdiği bilgilerle şehirlerin geçmişiyle geleceğini bağlayan köprünün sağlam desteklerinden biri olmayı başarıyor. Bu sayede köprünün başı ile sonu arasındaki farkları görebiliyoruz, köprünün ilerisini döşemek için sağlam temeller atabiliyoruz. Ancak yine de böyle güzel ve tanıtıcı bir yazının kendi insanlarımız yerine bir yabancı tarafından yazılmış olması bilgilere olan güvenimi sarsmıyor değil açıkçası. Sonuçta bir şehrin yerlisiyle yabancısının bilgileri hiç bir olur mu? Şehre benim gibi bir yabancı olarak bakması ne kadar hoşuma gitmiş olsa da umarım köprünün ilerisini bizim insanlarımız sağlam yapılarıyla döşerler. Kaynakça Manguel, A. (2016). Tanpınar’ın İzinde Beş Şehir. İstanbul: Yapı Kredi Yayınları. FARKLI BEDENLERDE BİR KALPLER Hayvanlara olan ilgim ve sevecenliğim her zaman çevremdekiler tarafından da fark edilmiştir ve kendimde secdiğim bir özelliğimdir . Yüzlerine baktığımda içimde uyanan duyguları kelimelerle nasıl tarif edeceğimi bilemesem de, yazacaklarımla sizlerde de aynı hisleri uyandırmaya çalışacağım. Söz konusu hayvan sevgisiyken bahsetmeden geçemeyeceğim bir kitap var: Sevgili Köpeğim / Marie Louise De La Ramee. Kitabı bana, hayvanlara olan düşkünlüğümün kaynağı olan yengem hediye etmişti ve kitabı okuduğumda bir kez daha hayvanları neden sevdiğimi anlamış oldum. Öncelikle hayvanlar, insanların bazı özelliklerinden yoksun olsalar da, kalplerinin bu eksikliği fazlasıyla kapattığını düşünüyorum. Onların da aslında duyguları olduğunu, canları olduğunu, konuşamamaları sebebiyle maalesef göz ardı ediyoruz. Pet shoplar yüzünden onları istemedikleri yolculuklara ve bazen de işkencelere maruz bırakıyor, bakımını üstlenemeyecek yaştaki çocuklarımızın eline oyuncak niyetine hediye ettikten sonra da sokaklarda ölüme terk ediyoruz. Oysa onların tek istediği, ufacık bedenlerinde taşıdıkları kalplerini sevgiyle doldurmak emin olun. Bu yüzdendir ki bu kitabı herkesin eline vermek isteyişim. Görün, daha bir insandan karşılık görmek bu kadar zorken, ticarete alet ettiğiniz o kalplerden karşılık görmenin ne denli kolay olduğunu! Ben hayvanları “kısa ömürlü, koca yürekliler” diye tanımlarım kendimce. Çünkü onların insanlar gibi hırsları, güç ve para sahibi olma istekleri yoktur. Aksini söyleyebilecek olan var mı? Bırakın ego sahibi olmayı, tam tersine insanların egolarının maruz kalırlar üstüne. Kitapta en çok sevdiğim ve özellikle çocuklara aslında onlar farkında olmadan anlatılan şey ise bu noktada devreye giriyor. Nello ile Patras’ın arasındaki ilişkinin hayvan-sahip ilişkisi olmasından çok sevgiye dayalı özel bir ilişki olması. Patras bir köpekten çok Nello’nun yoldaşı ve Nello da bir sahipten çok Patras’ın arkadaşı olarak gösteriliyor. Bu da bence çocuklara ve hatta artık günümüzün duyarlı (!) insanlarına anlatılması gereken önemli bir durum. Sevgili Köpeğim’de ana karakter Nello, henüz çok küçükken annesi ve babasını kaybettikten sonra dedesiyle yaşamaya başlamıştır ve ona bu yaşamında daha sonra ölüm döşeğinden kurtardığı köpeği Patraş eşlik eder. İlk andan beri yazarın Nello’yu ailesini kaybetmiş biri olarak tanımlamasını kayda değer bir bilgi olarak görüyorum. Çünkü bu, Nello’nun kalbinde ilgiye ve sevgiye aç bir alan oluşturmakta ve bu boşluğu bir köpeğin tamamlayabilmesi oldukça gerçekçi ve etkileyici bir durum bence. Ayrıca Nello ile kendimde benzer gördüğüm bir detay bu. Hayvanları bu kadar sevmeme rağmen bana hiçbir evcil hayvan alınmıyordu. Annemlere yaptığım baskılar da işe yaramıyordu. Kiminize garip gelecek belki de ama 9. sınıftaydım ve âşık olmuştum. Hayır, âşık olduğumu zannetmedim gerçekten ilk kez böyle hissediyordum. Zaten bu durum 10. sınıfa kadar devam etti fakat artık vazgeçmem gerektiğini biliyordum. Fakat ona karşılık beklemeksizin sevgimi vermeye o kadar alışmıştım ki, yokluğunda bu sevgimi kime ve nereye aktarmam gerektiği konusunda tereddüt yaşıyordum. Başka bir deyişle boşluktaydım. Bu durumum sene ortasında bir kediyle karşılaşmamla son buldu. İsteyip istemedikleri önemli değildi, o benimle birlikte yaşayacaktı. Kediyi aldığım gibi eve götürdüm. İkna etmem haftalar alsa da onu eve soktum ve artık karşılık beklemeden ilgimi tamamen ona yönlendirecektim. Böyle de oldu. Kitapta da Nello’nun aile şefkati eksikliğini, Patras dolduruyor ve bunun çok önemli olduğunu düşünüyorum. Sevgili Köpeğim, kedimle aramdaki bağın gücünü bana tekrar hatırlattı. Nello ve Patraş gibi biz de hep birbirimizin yanındayız. Öteki yandan bu kitabın bir çocuk kitabı olduğunu öğrendiğimde çok sevindim. Çünkü hayvan sevgisi gibi önemi bizim toplumumuzda göz ardı edilen bu duygular, küçük yaşta çocuğa kazandırılması gereken şeylerdir aslında. Kitabı okuduğunuzda bu kadarı da gerçek olamaz dediğiniz ne varsa aslında günlük yaşamda bunlar karşımıza çıkıyor. Bilgilerin, görüntülerin ve dünyanın size en uzak noktasının bile ekranlara saniyeler içinde geldiğini biliyoruz. Arama motoruna bir bakmanızı isterim, hayvanlar tarafından kurtarılmış ne kadar çok sahip var veya insanlarla hayvanların arasındaki sevgi dolu anları ne kadar çok gösteren görüntü var. O kadar çok ki. Aslında gerek bu kitap, gerek çevremden edindiğim izlenimler sayesinde anladım ki hayvanlar gerçekten de insanlardan daha sadık birer arkadaşlar. O kadar ilginç bir deneyim ki hayvan sahibi olmak, gerçekten bakabilecek olan herkesin bu duyguyu tatmasını çok isterim. Bütün gün evde yolunuzu gözleyen bir arkadaş düşünün. Kokunuzu alır almaz kapıya koşan, sizi gördüğünde kendini kelimelerle ifade edemese bile gözlerinin içi parlayan bir arkadaş… Bir çıkar gözetmeksizin yanınızda olan, size sadık olan kaç kişi var etrafınızda? Parmaklarınızla saydığınızı görür gibiyim. Sevgili Köpeğim sadece çocukların değil, okuyabilen herkesin eline alması gereken bir kitap. Okurken sizlerin Nello ve Patraş’ın bağına kapılmanız dileğimle… KAYNAKÇA Görseller: http://www.dr.com.tr/Kitap/Sevgili-Kopegim/Marie-Louise-de-la-Ramee/Cocuk-ve-Genclik/Okul-Cagi-6-10-Yas/Cocuk-Oyku-Hikaye/urunno=0000000600396 TEK HECE YALNIZLIK Çağımın en büyük korkusu yalnızlık tek heceymiş, anladım. Paylaşılmazmış, korkuturmuş. Meğer küçükken karanlığın kekremsi tadı korkutuyormuş beni. Kalp atışlarımı ivmelendiren çıplak duvarların