diye düşünüyorum. Ancak yine de, Murat Karahan’ın üzerimde yarattığı o ezici etkiyi hissetmedim. Konserin beni çok etkileyen başka bir yönü ise yöresel parçalara yer verilmesi oldu. Tosca’nın arkasından “Çökertme” gibi yerli şarkılar çalınmaya başlayınca içimde haylaz bir mutluluk doğdu. Orkestranın bunu yapabilecek kadar hünerli, Şef’in açık görüşlü ve solistlerin de bu denli çeşitli olması beni farklı bir coşku ile doldurdu. Bu parçaların Tosca ve Pavarotti’nin arasına girmiş olmasına olan şaşkınlığım, Murt Karanının “HAYDİ HEP BERABER!” diyerek “klasik” müzik konserine seyirciyi de katması ile ikiye katlandı. Sanırım ilk parçadan tipik bir klasik müzik konserine katılmadığımı anlamıştım ama bu kadar çeşitli bir konser olmasını asla beklemiyordum. Yağız Usluel 21602862 13 Aralık 2016 Sonuç olarak önyargılarıma tutunarak katıldığım bu kış konseri, şans eseri gittiğim, coşkumu katlayarak arttıran, fiziksel tepki vermememi sağlayacak seviyede neşe aşılayan, çok çeşitli ve bir o kadar da özel bir konser oldu. BİR YUVA UĞRUNA Küçük, sıcacık bir ev günün tüm kargaşası sonunda geri dönülen, pervasızca içine sığınılan. Tarçın ve vanilya gibi huzur verici, termemiz hava gibi yağmur dinince içine çektiğin, yeni aldığın bir kitabın ya da yeni biçilmiş çimlerin kokusu gibi… Endişenin, kaygının, korkunun olmadığı bir yuva arayışı bizimkisi; yargılanmadığımız ve hatta anlaşıldığımız. Yuva denildiğinde akla gelen ilk şey bir evdir genellikle fakat bu dört harf çok daha fazla şeyi barındırır içerisinde. Yuva sevdiğimiz, tarafından sevildiğimiz insanlardır; en sevdiğimiz tattır, kokudur; içimize dokunan bir şarkıdır ve tutkuyla yaptığımız her şeydir. Jeanette Winterson’ın Normal Olmak Varken Neden Mutlu Olasın adlı kitabını okuduğumda hepimizin her gün, her saniye sürdürdüğü bu aidiyet ve yuva arayışına bir başkasının gözünden bakma şansı yakaladım ve bu kavramların hayatımı çizdiğim doğrultuya ne kadar büyük etkileri olduğunu anladım. İçinde doğup büyüdüğümüz evin, bu evin bireylerinin her zaman farklı bir anlamı vardır bizim için. Eğer şanslıysak yuva kavramını öğrendiğimiz yerdir bu ev fakat üzerine düşündüğümde fark ettim ki yuva kavramını öğrenip öğrenmemek değil tek odaklanılması gereken; öğrendiğimiz yuva kavramının ne olduğu hayata bakış açımızın, kişiliğimiz oluşmasında çok büyük bir etken. Dünyası, hayat anlayışı ev dediğimiz bu dört duvar arasında gözlemlediği olaylar ve davranışlardan ibaret olan bir çocuk öğrendiği kavramların doğruluğundan şüphe duymaz, onları sorgulamaz. Havaya attığında yere düşen taş kadar gerçek ve kesindir bu çocuğun deneyimleri. Annesine ve babasına bakar çocuk âdeta Tanrıymışçasına. Tek önemli olan onların kendisine davrandıkları biçim de değildir; birbirlerine karşı olan tavırları, hisleridir. Yuvasında gördükleriyle tanımlar her çocuk sevgiyi, nefreti, öfkeyi, şefkati, şiddeti. Ancak çok sonra anlar başka hayatların, başka tanımların var olduğunu. Anlayana kadar ise bildikleriyle mutluysa onların benzerini, mutlu değilse karşıtlarını arar kendine yeni yuvalar oluşturmaya çabalarken. Evet yuva sevdiğimiz tat, koku, şarkı dahil çoğu şeyde vardır ancak öyle kolay değildir yeni yuvalar oluşturmak. Hayat değiştiren kararlar gerektirir çoğu zaman. Herkesin anlamsız bulduğu, mantıksız, “normal olmayan” kararlardır bunlar; bu nedenle “hayat-değiştiren1” unvanını hak ederler zaten. Risk alarak bu kararları vermek sadece zor değildir, aynı zamanda verdiğimiz kararlarla başa çıkmamız da gerekir çünkü hayat değiştiren bir karar bir zamanlar yuva olarak adlandırdığımız çoğu şeyin geride bırakılmasıdır. Buz gibi esen rüzgâra karşı yürümek gibidir; çırılçıplak, savunmasız. Ait olma arzusu uğruna çıktığımız yolda aidiyetsizliği özlemektir. Bilinmeyenin korkusu, baş döndürücü etkisi yoktur sadece bu yolda; aynı zamanda kendinden öncekini öldüren yeni doğmuş bir ben vardır. Bu yeni doğan, eskisinin yasını tutar uzun bir süre. Öyle anlar gelir ki hiç doğmamış olmayı diler, eskiyi özler, katil der kendine. Bilerek ve isteyerek terk ettiği her şeyi, masum bir kurban yerine koyar. Hata yapıp yapmadığını bilmeyerek panik, korku ve yalnızlık içerisinde geçirir günlerini fakat alışır bu duruma, çünkü ait olduğu küçük parçalar bulur kendine güven ve cesaret veren, onu teselli eden. 1 Winterson, Jeanette. “Evde.” Normal Olmak Varken Neden Mutlu Olasın, Sel Yayıncılık, İstanbul, s. 65. Ne zaman biter tam anlamıyla bu “yas tutma dönemi2”? Geçmiş her hâliyle, koşuluyla bağışlandığı zaman muhtemelen. Bırakılıp gidilen yuvadan ancak o zaman tam anlamıyla vazgeçilebilir, eski benlik ancak o zaman yok edilebilir. Bağışlamanın olmadığı yerde sapkınlık vardır; intikam ve trajedi vardır. Hastalıklı bir şekilde yokluğu arzulanan şeye karşı duyulan özlem vardır. Sadece eski yuvasını değil, aynı zamanda kendini bağışlayarak arınır bir insan tüm bunlardan. Ancak o zaman kucak açar yeni umutlara, sevgiye, yuvaya. Kendinde bulur huzuru. Kendine gösterdiği şefkatle öğrenir yuvanın ne demek olduğunu ve ancak o zaman anlar mutluluğun sıfatlardan, kurallardan bağımsız bir şekilde var olabileceğini ve hatta olması gerektiğini. Beril Daloğlu Kaynakça Winterson, Jeanette. Normal Olmak Varken Neden Mutlu Olasın. İstanbul, Sel Yayıncılık. 2 Winterson, Jeanette. “Evde.” Normal Olmak Varken Neden Mutlu Olasın, Sel Yayıncılık, İstanbul, s. 65. Begüm Alagözlü MODERN İNSANIN İKİ YÜZÜ Son zamanlarda insanları ve onların yaşam biçimini gözlemlemeyi bir alışkanlık haline getiriyor kişiliğim ve bu süreç sonucunda farkediyorum ki modern çağ, bizi sandığımız kadar olumlu ve asil yönde etkilemiyor. Bunun en büyük örneği çok yakınımda karşıma çıkıyor. Çevremdeki hemen hemen herkes, kendisini bir şe- kilde sosyal medya atmosferiyle bütünleştirmiş durumda. Bu durumun asla bir yaş sınırlaması yok. Evet, neredeyse herkes kendi fotoğraflarını çekip diğerlerinin gözleri önünde sergilemeye bayılıyor. İnsanlar, sos-yal medya ortamını kendi reklam ve tanıtımlarını yapıp bunun üzerinden geri dönüş ile kendilerini olumlama yanılgısı içerisine giriyorlar. Bu nedenlerden dolayı gittikçe artan sosyal medya kullanımı üzerine düşünür- ken kafamda uzun zamadır araştırdığım bir kavram beliriyor: narsisizm. Modern dünyanın bir gerekliliği haline gelen normalin üstünde bir sosyal medya kullanımı, insanların sadece kendilerine odaklanıp kendi sağlıksız özgüvenlerini tatmin etmelerine sonuç veriyor ve bu durum, insanların olduklarından daha fazla bireyselleşmesine ve toplumsal düşünce yapısından çıkmasına sebep oluyor. Tüm bu bireyselleşme sonucunda bireyler zamanla narsisistik özelliklere sahip oluyorlar. Sosyal medyanın insan- lara sunduğu kişisel gelişim ve tanıtım imkanları, diğer insanlardan gelen özgüven tetikleyici yorumlar bir süre sonra sağlıksız bir özgüvene, bir başka deyişle narsisizme yerini bırakıyor. Çevremdeki insanlardan ve onların sosyal medya kullanımından edindiğim izlenimlerim tam da bu şekilde işte diye düşünüyorum kendi kendime. Diğer insanlara karşı yaptığım bu eleştirileri kafamda kurarken biraz da kendimi sorgulayayım diyorum. Di-ğerlerinin yaygın sosyal medya kullanım şeklinden etkilenen ben, gittikçe aynı narsisistik düşünce yapısın-dan aldığım güçle paylaşım yapmaya başlamış olduğumun farkına varıyorum. Sonra, bu narsisizm olgusunun bir başka boyutunu daha fark ediyorum. Bu boyut, gerçek hayattaki “ben” ve sosyal medyadaki “ben”i yansı-tıyor. Yalnız iki taraf da birbirinden oldukça farklı, iki farklı kişi adeta. Gerçek “ben”in tüm kusurları ve ha-yatındaki negatif kısımları sosyal medyada etkisini yitiriyor. Bu durumundan güç kazanan sosyal medya- daki sahte “ben” ise, gerçek “ben”i büyük ölçüde etkisi altına alıyor ve benim gerçek kimliğim bozuluyor. İşte tam olarak bu tür düşünceler akıp gidiyordu zihnimden, René Magritte adlı sanatçının “Le double secret” adlı resmine ilk gözlerimi değdirdiğimde. Resim, sosyal medyanın bir ürünü olan gerçek ve sanal kişilik ayrımının somut bir yansımasıydı benim için. Ayrıntılı bir şekilde bu resmi ilk incelediğim zaman, gerçek “ben” ve sahte “ben”in, bu parçalanmış figürle paralel bir şekilde ilerleyen tüm farklılıkları, en keskin hatlarıyla belirmişti gözümün önünde. Sahte “ben”, tüm narsisistik özelliklerinin sonucu olan sahte egosuyla, gerçek “ben”i sahne arkasında bırakıyordu. Çev-remde bu olayı destekleyecek o kadar fazla örneğe sahiptim ki. İnsanlar, oldukları gibi davranmak yerine, sanal gerçeklik için bir illüzyon şeklinde yarattıkları kendi benliklerinin bozulmuş bir versiyonu olarak dav-ranıyorlardı. Buna birçok kez tanıklık etmiştim hayatımda. Bu durumun, narsisizm olgusunu güçlendirerek toplumsallık olgusunun zayıf düşmesine sebep olduğu kanısına varmıştım, tüm gözlemlerimin sonunda. Bir kişi, ancak ve ancak bireyselliğinden uzaklaşıp resimdeki şekliyle sanal ve gerçek olmak üzere benliğinin iki tarafını da bir bütün haline getirirse narsisizmden kurtulabilir. Tam bu noktada, kendi kendime bir karar verdim. Ben, bu sorunsaldan kendimi kurtarmak için sosyal medya kullanımımı azaltacaktım ve benliğimin aynı “Le double secret” adındaki bu resimde olduğu gibi parçalanmasına izin vermeyecektim. Gerçek kimli-ğimi korumak için kendimle savaşacaktım. Gelecek zamanda eğer bu iki benliğim birbirine zarar verme-yecek şekilde birlikte var olabilirse işte o zaman bu sorunsalı tamamen çözmüş olacaktım. Kaynakça: Magritte, René. Le Double Secret. 1927. Yağlıboya. Art Institute of Chicago, Chicago. doi: https://www.art-sy.net/artwork/rene-magritte-the-secret-double-le-double-secret.Burçin KÜÇÜKKARADUMAN 21201599 TURK 102-11 Ahmet KAYA FRANKFURT SEYAHATNAMESİ PEMBE VE BÜYÜK AMA KURTLU FRANKFURT Ahmet Haşim’in 1932 yılında yazdığı Frankfurt Seyahatnamesi gezi türünde bir kitap olmasına karşın Haşim yaşadıklarını, gözlemlediklerini bir hikaye gibi kaleme almıştır. Böbreklerinden rahatsız olan Haşim tedavisini olmak için gittiği Frankfurt’ta şehri görme ve gezme fırsatı bulmuştur. Oradaki düzenden, şehir yaşantısından ve gözlemlediği diğer özelliklerden faydalanarak yazdığı kısa yazılarını İstanbul’a dönünce önce Milliyet gazetesinde yayımlamış, daha sonra bu yazıları toplayarak kitap haline getirmiştir. İnsanlar isteyerek ve bilerek ya da farkında olmadan; belki daha iyi olacağını düşündüklerinden, belki de değişimin onları zorlayacağından hayatlarını tekdüzeliğe oturtma gereği duyarlar ve bu kurdukları monoton yaşantılarında tatsız ve sıkıcı bir ömür geçirirler. Daha sonra bu monotonluk onları boğmaya, sıkmaya başlayınca da ondan kurtulmaya çalışırlar. Hayatlarına renk katmak için, hep aynı duvara bakmayı hep aynı insanları görmeyi, aynı koltukta oturup aynı yolu yürümeyi bırakmak isterler. Belki de bunu başarabilecek en güzel şey gezidir. Gezilerin özünde gözün görebileceği başka bir manzara, dilin tadabileceği başka bir tat, hissedilecek başka duygular vardır. Ahmet Haşim’in de önsözünde belirttiği gibi ‘‘İnsan, yaşamının tatsızlığından ve çevresinde görüp bıktığı şeylerin o yorucu tekdüzeliğinden bir süre kurtulabilmek umuduyla geziye çıkar.’’. Ancak bu neşe beklediği seyahat onun pek de umduğu gibi gitmez. İstanbul'dan hareketle başlayan yolculuk Bulgaristan üzerinden devam eder ve nihayetinde Frankfurt'ta son bulur. Her ne kadar bu yolculuğa '' harikuladelikler avı'' olarak baksa da yazar, belki de İstanbul'dan ayrılmanın üzüntüsü ve hastalığın verdiği sıkıntıyla veyahut gece karanlığının verdiği ürkeklikle yolculuğuna huzursuz bir şekilde başlar. Yol üstünde gördüğü manzaraları ve izlenimlerini olağanüstü bir gerçekçilikle yansıtması ve betimlemesi, okuyucuda sanki Ahmet Haşim'le birlikte bu yolculuğa çıkmış gibi bir duygu hissettirir. Frankfurt'a vardığında ve orada kaldığı günler boyunca yazarın içindeki huzursuzluğu her yazısında hissedebilirsiniz. Bu şehrin onu etkileyen iyi taraflarını anlatırken , kötü yönlerini de anlatmayı ihmal etmemiştir yazar. Bu bakımdan incelendiğinde seyahatname turistik bilgilerden çok, şehri bir çok yönden ele alan, aynı zamanda yazarın ruh halini de içine kattığı bir kitap olarak benzerlerinden çok farklıdır. Yazıların birinde Haşim'in şu sözleri gerçekten çok ilgimi çekmiştir : '' Almanya pembe ve büyük bir elmadır. Fakat içi kurtludur. ''. Haşim'in pembe ve büyük olarak nitelendirdiği elmanın iyi kısımlardan en önemlisi, yani Frankfurt'un en cezbedici tarafı Almanya'daki hasta anlayışı ve hastanelerin bakımlılığı olsa gerek. Yazar bizdeki ''hasta'' anlayışının ne kadar kötü olduğundan dem vurur. Oradaki ilgiden , tedavi yöntemlerinden ve hastalara tanınan haklardan memnun gibi gözükse de özünde İstanbul'lu bir hastadır ve taşıdığı huzursuzluk onun peşini bir türlü bırkamaz. Frankfurt’un diğer bir iyi tarafı ise Ahmet Haşim’in Goethe ve Roçild’in evini ziyaret ettiğinde karşılaştığı manzaradır. Evde kimsenin olmamasını beklerken karşısında Alman bir kalabalık görür ve bundan çok etkilenir. Yazarlara bu denli verilen değerden mutlu olmasının nedeni belki de kendisinin de yazar olması ve ilerde böyle hatırlanmak istemesindendir. Yazar yine kendi yurdunu ve Frankfurt’u karşılaştırarak çıktığı dağ gezisini, dağa kadar uzanan asfalt yolları, şehrin içindeki yolların geniş ve temizliğini ve onların sağında ve solunda sıralanan görkemli yapıları da pembe kısımlar arasına katmayı ihmal etmez. Öte yandan gündüz canlı ve renkli olan bu şehrin akşam olunca adeta ruhsuzlaşmasından yakınmış yazar. Gece yosmaları, iyi giyinimli dilenciler Frankfurt’un kurtlarıydı yazar için. Bunlar gibi daha birçok bahsetmediğim iyi ve kötü yönler bulabiliriz kitapta. Hayatına farklılık ve renk katmak isteyen ve sağlık nedeniyle de olsa Frankfurt gezisine çıkan Haşim hem Frankfurt’u sadece bilgi kalabalığı yaparak değil hikayeleştirerek, betimleyerek anlatmış hem de içsel dünyasını yansıtmıştır. İnsanda hem Frankfurt ‘un pembe ve büyük ama kurtlu taraflarına dair hem de bizde uyandıracağı hislerle ilgili merak uyandıran okuması eğlenceli bir eser olmuş. ÖLÜMÜ BİR DE BURADAN DİNLEYİN Ölüm, ölüm olalı böyle rahat, soğukkanlı bir karşılama görmemiştir. Herkesin bahsetmekten kaçındığı bu gerçeği Yahya Kemal sanki sıradan bir olay gibi anlatıyor. Aslında bu onun ne kadar realist olduğunu da gösteriyor. Evet, ölüm gerçektir ve bizden öncekiler gibi biz de bunu tadacağız, bizden sonrakiler de tadacak. Bu gerçek karşısındaki soğukkanlı duruşu beni çok etkiledi. Ölüm… Bir çeşit uyku… Ama diğer uykular gibi değil, çok derin bir uyku bu. Öyle ki, kimse uyandıramıyor. Herkes bir şeyler yapmaya çalışıyor ama nafile. Olan olmuş. Şairin ifadesiyle “Demir almak günü gelmiş zamandan”. Bir yolculuk gibi düşünüyor şair ölümü, asla bir yok oluş ya da toprağa karışıp bitkilere gübre olmak gibi değil. Sanki ölümle yüzleşmiş ve korkularını yenmiş gibi o. Artık yolculuğun varlığını kabul etmiş, onu bekliyor. Şairin hayatına baktığımızda ise hayatının göçebe olduğunu görürüz. Belki de hayatın fani olduğunu düşündüğü için kendine yaşayacak bir yuva almıyor. Bir gün orda, başka gün başka yerde yaşıyor. Nasıl olsa göçeceğim buradan diye. Sevilmiş ve seven nafile bekler derken çok ince bir noktaya parmak basmış şair. Dizenin başına eklediği “Dünya’da” kelimesiyle herkesin tartıştığı noktaya ucundan da olsa bulaşmış. Yani evet belki bu Dünya’da sevgililer kavuşamayacaktı peki ya öbüründe? Bu Dünya acıdır, zalimdir sevgilileri kavuşturtmaz. Hiç olmadı en sonunda sevdiğini alır, bindirir o sessiz gemiciğe. Ama bu ayrılığın da sonunda asıl buluşma olur o sonsuz âlemde. Şairimiz burada ahiret inancını okuyucuya öyle gizli veriyor ki, şiirin ahenginden fark edemiyorsunuz. Onun ölümden korkmadığını biliyordum, ölümden sonraki yaşama inanması da tabiri yerindeyse cuk oturdu. Gerçi ölümden sonraki hayata inanmayan birinin ölümden korkmaması düşünülemez. “Rindlerin Akşamı” adlı şiirinde de “bitmeyen sükûnlu gece” olarak anlattığı ölüm onun için belki sadece sonsuz hayata geçiş için bir adım. Seven ve sevilmişin buluşmasını sağlayan bir aracı o. Ölümü bu derece umursamaması ve ahirete olan inancını bilerek kitabı bir daha okuyorum. Ama o da ne? Artık kelimeler daha net, daha berrak. Sanki benle konuşuyorlar. Sözcükler birleşip cümleleri oluştururken aynı zamanda mana olarak da bir okyanus oluşturuyorlar. Artık ben de varım şiirlerde. Bazen o bin atlıdan biriyim, at koşturuyorum. Bazen Fatih’im, bazen Türkoğlu. Hep o şanlı bayrağın altındayım, milletimin yanındayım, koşuşturuyorum. Kelimeler beni böyle seyahatlere çıkaradursun, şunu fark ediyorum ki hep geçmişte yaşıyorum. Geçmişte sıkıştırıyor beni şiirler, bırakmıyorlar. Evet, geçmişimiz şanlı, maziyle gurur duymalıyız eyvallah. Fakat geleceği hiç düşünmeden kendimizi kandırmaya gerek yok. Geçmiş oldu ve bitti. Şimdi ileriye bakmalıyız. Şair geçmiş günlerin anılarıyla, kahramanlık hikâyeleriyle hayatından gayet memnun. Ama geleceğe dair bir ipucu vermiyor. Ya da bir çözüm önerisi, bir tavsiye de yok. Bu mudur geçmişe vefa? Ülkenin milletin geleceği adına kılını kıpırdatmadan seyretmek midir vatan sevgisi? Hayır, geçmiş şanlı da olsa hatalarımız da anlatılmalı. Anlatılmalı ki ders alınsın ve aynı yanlışlar tekrar etmesin. “Hiç ibret alınsaydı tekerrür mü ederdi?” diyerek ne güzel açıklamış olayı Mehmet Akif. Geçmişi unutmadan ders alarak ilerlemeliyiz. Sonuç olarak şairin sadece ölümü ele alış biçimi bile onu okumaya değer kılıyor. Ölümü belki de sonsuzluğa açılan bir kapı gibi düşünmemizi istiyor o. “Allah’a giden yolda meleklerle karıştık” derken de şehadeti ne kadar arzuladığını anlatıyor. Ölümün şehitlerle arasında bir engel olduğunu düşünen bu vatan şairini okudukça maziyle daha çok gurur duyacaksınız. Ve Türk milletini aynı seviyeye taşımak için ihtiyacınız olan heyecanı bu satırlarda bulacaksınız. YUVADAN UÇAN KUŞLAR “Büyüyen kuş yuvadan uçar.” Hepimiz bir nedenden dolayı evimizden ayrılıp kendi başımıza yaşamaya başlıyoruz. Bu neden çalışmak olabilir, üniversiteye gitmek ya da belki de evlenmek olabilir. Ama hepimiz bir gün, bir şekilde ailemizden ve evimizden ayrılıp kendi başımıza yaşamaya başlıyoruz. Yeni bir şehre bazen yeni bir ülkeye taşınıyoruz ve hayatımızda belki ilk kez tamamen kendimizle ilgili her şeyden tek başımıza sorumlu oluyoruz. Bu yeni taşındığımız yerde ailemizden bağımsız bir hayat kurmaya çalışırken bazen yalnız, bazen çaresiz ve kafası karışmış hissedebiliyoruz. Tanımadığımız bir yerde tanımadığımız insanların arasında tüm hayatımızın sorumluluğunu taşımak bazen ağır gelebiliyor. Brooklyn filmini üniversitedeki ikinci yılım için uzun bir tatilin ardından evden ayrılıp, Ankara’ya döndüğüm bu günlerde yeniden izlediğimde sanki benim için yeni bir anlam kazandı. Eilis tüm hayatı boyunca yaşadığı İrlanda’dan ayrılıp çalışmak için Amerika’ya, bir bilinmezliğe doğru giderken yaşadığı şeyleri daha iyi anladığımı hissettim. Sanki bildiği tanıdığı her şeyi, tüm insanları geride bırakıp bilinmezliğe doğru yola çıkan benmişim gibi. Tabii ki benim hayatım bu kadar dramatik bir değişime uğramadı; o ailesiyle sadece belki de ayda bir gelen mektuplarla haberleşebilirken ben günün istediğim her saati bir tuşla istediğim herhangi birini arayabiliyor, istediğim hafta sonu ziyarete gidebiliyordum. Ama yine de kendini bulunduğun yere ait hissetmeme; fiziksel olarak bir yerde olup aklının başka bir yerde, başka insanlarla olması hissinin ortak olduğunu düşündüm. Evimiz hakkında normalde üstünde düşünmediğimiz en ufak şeylerin bile özlem içinde olunca çok kıymetli olması, ya da küçücük bir jestin bile büyük bir anlam taşıyabileceği gerçeği ortaktı. İlk başta ben de Eilis gibi karşılaştığı zorluklar karşısında ne yapacağını bilemiyor, yaşadığı yalnızlık ve evine duyduğu özlem nedeniyle çevresinde olup bitenlere ilgi göstermiyor, bulunduğu çevreye uyum sağlamaya çalışmıyordum. Yıllardır bulunduğum, alıştığım yerden -sevmediğim yanları olsa bile- ayrılıp yeniden başlamanın ne kadar zor olduğunu düşünüyordum. Tanıdığım, yanında güvende hissettiğim insanları özlüyordum. Ama bir süre sonra anladım ki kendimizi evimizde hissetmemizi sağlayan şey fiziksel olarak bir yerde bulunmak değil. Yaşadığımız yerde kurduğumuz ilişkiler, hayatımızda olan insanlar, yapmaktan hoşlandığımız şeyler. Belki gitmekten hoşlandığımız bir restoran, belki bizi anlayan bir grup insan. Yaşadığımız sıkıntıları ve hissettiklerimizi paylaşabileceğimiz birileri. İşte insanın kendini güvende-evde- hissetmesini bunlar sağlıyor. Bütün bunlar birleşiyor ve yavaş yavaş kendimize ait bir hayat kurmaya başlıyoruz. Yeni alışkanlıklar ediniyor, yeni bir rutine alışıyoruz. Bir noktada bu kendi kurduğumuz yeni düzene o kadar alışıyoruz ki eski hayatımız artık yabancı gelmeye başlayabiliyor. Eskiden bize zevk veren bazı şeyler artık katlanılamaz hale bile gelebiliyor. Büyüyor, olgunlaşıyor ve haliyle değişiyoruz. Üstesinden geldiğimiz her zorluk ve tek başımıza başardığımız her küçük şey kendimize olan güvenimizi arttırıyor ve bizi geliştiriyor. Yeni şeyler deniyoruz ve bazıları başta bizi korkutsa da daha sonra bunlardan zevk almaya başlıyor ve “İyi ki yapmışım!” diyoruz. Bu yüzden sanırım her kuşun bir gün yuvadan uçması gerekiyor. Hayal ettiği şeyleri yapabilmek, yeni deneyimler edinebilmek için. Yoksa hepimiz yerimizde sayar ve ileri gidemezdik. Gelişemez ve insanlara anlatmaktan çok zevk duyduğumuz anılara sahip olmazdık. Çünkü insan kendini güvende hissettiği durumlarla, yerlerle sınırlı kalarak farklı bir şey başarmış olmuyor. Ancak kendimizi zorlayıp alıştığımız sınırların dışına çıkarak kendimizi geliştiriyor ve değişebiliyoruz. Ve bu yolda bize yardım eden, bizimle olan herkes bizim yol arkadaşımız oluyor. Onlara o kadar alışıyor, onları o kadar seviyoruz ki -bazılarını ilk başta sevmemiş olsak bile- yine yeni bir macera için ayrılmamız gerektiğinde hepsini sevgi ve özlemle anıyoruz. SELİN SOMUNCU AŞAMALI ÖLÜM ‘Sizin hiç babanız öldü mü? Benim bir kere öldü kör oldum.’ Cemal Süreya, 1953 Ölüm, ölümü kabullenmek, ölümü izlemek ne acıdır insanoğlu için. Daha yolda gördüğü kedinin ölümüne bile içi cız eden insanın en sevdiğinin ölümüne şahit olması… Kelimelerin kifayetsiz kaldığı, söylenenlerin anlamsız olduğu bir nokta… Herkesi sus pus eden, en konuşan insanı bile susturan bir olaydır ölüm. Ölüm anlıktır, acısı ömür boyu lakin ölümü daha da kötü yapan bir şey vardır. O da ölümü gözlemlemek, yavaş yavaş izlemek. Her noktasını, her aşamasını, her gelişmeyi… Anneannem küçüklüğümden beri derdi, ‘Allah anlık ve acısız ölüm versin.’ Hiçbir zaman anlamamıştım anneannemin bu sözünü. Çocuk aklımla ‘anneannem neden ölümden bahsediyor, üstelik bir de anlık ölüm istiyor. Bir insanın neden böyle bir arzusu olur ki?’ der, anneannemi sorgulardım. Yaşım ilerledikçe, gördüklerim ve yaşadıklarım çoğaldıkça daha iyi anlıyorum bu sözün anlamını. Ölümü yaşamaktan daha acı verici olan şey ölümün kendisini izlemek ve ölümü izlettirmektir. Bunu dedemin ölümünde yaşadım işte. Bana kalırsa hem hastalığa sahip olan için hem de hastanın çevresindekiler için en acı verici hastalık Alzheimer’dır. Unutmak, sevdiğini unutmak, hatıralarını unutmak, kim olduğunu unutmak ve yok olup gitmek acı veriyor insana. Dedeme her baktığımda bir umut doğardı içime. ‘Acaba bugün beni hatırlayacak mı?’, ‘Acaba bugün bana “İpek, torunum hoş geldin. Okul nasıldı?” diyecek mi?’ Her gittiğimde, dedeme her baktığımda bu umutlarım yavaş yavaş kırılırdı. Dedemin gözümün önünde eriyişi, anılarının yavaş yavaş aklından gidişi acı veriyordu en çok. Hani hep derler ya ‘Ölmeden önce ya da ölürken bütün anılar gözler önünden film şeridi gibi geçer. ‘ Dedem onu hiç yaşayamadı işte ve kendisi yaşayamadığı için de çevresindekilere de yaşattıramadı. Anıları yaratan insanlardır, anıların gerçekliğini kanıtlayanlar da. O insan yavaş yavaş gözünüzün önünde kaybolduğunda anılarınız da yok oluyor hafızanızdan. Yaşadığınız mutluluklar, hüzünler, heyecanlar o insanın yok oluşuyla maziye gömülüyor. O anıları canlı tutacak biri kalmıyor etrafınızda. Bir insanı kaybetmek tartışmasız dünyanın en zor şeyidir, bir de işin içine anı kaybetmek girdiğinde elinizde hüzünden başka hiçbir şey kalmıyor. Ne hafızanızda o insanla güzel anılarınız kalıyor, ne de mutluluklarınız. Sadece ölümü ve hüznü kalıyor. Cemil Kavukçu’nun ‘O Vakıt Son Mimoza’ adlı yapıtındaki ‘Zamansızlık’ hikâyesi de annesi Alzheimer olmuş bir figürü konu almaktadır. Odak figür olan Erhan Bey, annesinin kayboluşunu büyük bir hüzünle izlemektedir. Erhan Bey figürü kendimle özdeşleştirdiğim için yapıt içerisinden en çok beğendiğim öykü oldu. Öyküde beni en etkileyen sözlerden biri şuydu. “Ormanda tek heceli bir sesle belli aralıklarda öten kuşu nasıl anlayamıyorsam annemi de anlayamıyordum.” (Kavukçu, sf.71) Bu söz kelimesi kelimesine dedemle olan ilişkimi yansıtıyordu. Mekânsal ve zamansal olarak dedemle aynı yerde bulunuyorduk. Aynı havayı soluyorduk, aynı şeye bakıyorduk, aynı şeyleri duyuyorduk ama o hep farklı yerlerdeydi. Hep başka diyarlardaydı. Evet, belki aynı yere bakıyorduk ama başka şeyleri gördüğümüz çok barizdi. Bedensel olarak aynı ortamda olup ruhsal olarak aynı yerde olmayışımız dedemi anlayamamama sebep oluyordu. Bu şekilde hissettiğim anlarda hep kaçmak istemişimdir. Sanki bir çözümmüş gibi ya da işe yarayacakmış gibi… Ama engel olamıyordum kendime onu öyle görmektense onunla aynı şekilde hissedememektense orada olmamayı yeğliyordum bazen. Aynı Erhan Bey’in de söylediği gibi, “Kaçıyorum. Ama ne kadar kaçmaya çalışsam da kaçamıyorum çünkü onu böyle görmeye dayanamıyorum.” (Kavukçu, sf. 68). Ben de dedemi öyle görmeye dayanamıyordum işte. Onu çökmüş görmek, hatta bazen ‘onu’ görememek acı veriyordu bu nedenle kaçmak istiyordum. Kabul, ölüm görmek acıdır. En yakınınızı kaybetmek acıdır. Bir insanı hayatınızdan çıkarmak acıdır. Ama hiçbirisi hem insan kaybedip hem de yaşanmışlık kaybetmek kadar acı verici olamaz. İPEK KÜREKCİ 21602617 KAYNAKÇA Kavukçu, Cemil. O Vakıt Son Mimoza İstanbul: Can Yayınları, 2015 BÜYÜK UMUTLAR VE HAYALLER/MEHMETCAN BİÇEN Bu yazıya başlamadan önce kendime sormam gereken önemli birkaç soru vardı. Hayatımda neler yapıyorum? Neleri değiştirmeye çalışıyorum, neleri amaçlıyorum, hayallerim neler? Her ne kadar hepsine cevap verememiş olsam da kafamda belirginleşen tek bir düşünce vardı. Ben bunları başarabilirdim. Önüme hangi engel çıkarsa çıksın, kimsenin ve hiçbir şeyin beni engelleyemeyeceğinden emindim. Fakat bu kararlılığım değişebilir mi? Verdiğim cevaplar her ne kadar geçerliliğini sürdürse de maalesef artık o kadar emin konuşamıyorum. Çünkü hayat, karşımıza beklenmedik birçok zorluk çıkartıyor. Kararlılığınızı bir orman yangını sanırken, aslında bir mum alevi olduğunu fark ediyorsunuz. Büyük umutlarınız ve hayalleriniz, bir nefesle son buluyor. Her şeyden önce, biraz hayallerimiz ve umutlarımızdan bahsetmemiz lazım. Belki de çoğu üniversiteli gencin hayali, bir otomobil. Ya da basit bir aileyi ele alalım, belki şu an yaşadıklarından daha büyük bir evde yaşamak istiyorlar. Bunlar her ne kadar küçük hayaller gibi görünse de, başka hayallerle karşılaştırma yapmamız için bize bir olanak sağlıyor. Düşünsenize, kurduğunuz hayal, fakir bir ailenin tüm ihtiyaçlarını karşılamak. Dahası da var, hayaliniz belki de şehrinizdeki tüm fakir insanlara yardım etmek. Belki sonra tüm ülkeniz, daha sonra tüm dünya… Hayallerinizi gerçekleştirmek giderek zorlaştı değil mi? İçinizde bunu yapabileceğinize olan inancınıza neler oldu peki? Eğer aşırı derecede hayalperest ve iyimser bir insan değilseniz, bahsettiğim bu düşün ne kadar imkânsız olduğunun da farkına varmışsınızdır. Belki de bizim karşımıza dünya fakirliği gibi büyük engeller çıkmayacak. Fakat karşımıza çıkan engellerin hepsi de kolay aşılamayacak. Bazılarımız engelleri aşmak için gerekenleri yapamayıp umudunu kaybedecek, fakat güçlü olanlar ve içinde kararlılık aleviyle yanıp tutuşanlar karşısındaki tüm engelleri eleyip hayallerine ulaşacak. Hayallere ulaşma yolundaki yürüyüşte karşı karşıya gelinen engeller ne peki? Bir insan kendini ne kadar farklı engellere hazırlayabilir? Bu soruların cevapları ise o kadar değişken ki… Her şeyi yapıp amacınıza ulaşabileceğiniz sırada, aklınıza asla gelmeyecek öyle büyük bir engelle karşılaşabilirsiniz ki… Bu engel ve zorluklardan bu şekilde bahsetmek çok kolay, fakat yaşamak çok farklı bir şey. İşte benim de engeller karşısında neler yapabileceğimi sorgulamama neden olan şey de, “Büyük Dövüş “ filminde karşıma çıkan “engeldi”. İki erkek kardeş, birinin hayali ailesine güzel bir hayat ve en iyi imkânları sunmak, diğeri ise bir gazi, onun hayali ise savaşta öldürülen arkadaşının ailesi için en iyi imkânları sağlamak. Bu iki kardeşin umutlarını ve kararlılıklarını gördükçe, ben de kendimi sorgulamaya başladım. Ben de bu kadar kararlı ve yolumda emin adımlarla yürüyen biri olabilir miydim? En sonunda en zor kararı verip, kendi kardeşimle kazananın hayatını en iyi şekilde sürdüreceği bir yarışa girebilir miydim? Benim için cevap hâlâ tam olarak belirginleşmemiş olsa da, iki kardeşin birbirleriyle olan mücadelesi ve verecekleri kararlar her ne kadar zor olsa da yollarından sapmamaları beni içten bir şekilde etkiledi. Hayallerime ulaşma yolumda ben de karşıma çıkan zorluklarla bu kadar kararlı bir şekilde umudumu kaybetmeden savaşabilecek miyim? Kendimi sorgulamaya asla son veremiyorum, benim sınır noktam neresi, nerede pes edeceğim? Açıkçası, bu bahsedilen engellerle başa çıkmak hiç de şu an yazdığım kadar kolay değil, çünkü bu zorluklar bir kalemden çıkan yazıları okuyarak değil, deneyimleyerek ve yaşayarak öğrenilmesi ve çözülmesi gereken şeyler. Umutlar ve hayaller… Birbirinden ayrılamayan bu iki olgu, günlük hayatımızda karar verirken, geleceğimizi şekillendirirken ve engelleri aşmaya çalışırken ben dâhil bir çok insanın ana motivasyon kaynağı oluyor. Fakat her insan, eninde sonunda bir sınıra ulaşıyor. Ahlaki değerlerini sorguluyor, asla veremeyeceği kararlar vermek zorunda kalıyor ve belki de hayallerine ulaşmak için asla yapmayacağı şeyleri yapmak zorunda kalıyor. Bunları yapmasını sağlayan, ona bu gücü veren ise hayalleri ve umutları oluyor. Bir insanın yapabileceklerinin hiçbir sınırı yok, fakat her insan sınırlarını kendi ahlaki karmaşası içinde ve kararlılık seviyesi çerçevesinde kendi kendine koyuyor. Sınırları kaldırmak ise sizin ne kadar ileri gitmek istediğinize ve hayallerinize ulaşma yolunda ne kadar kararlı olduğunuza bağlı. Çünkü en sonunda, hayallerinize ulaşmanızdaki en büyük engel ve umudunuzu azaltan şey sizden başkası değil. Karaca, 1Kaan Karaca21400581Türkçe-101/19Başak Berna CordanÖdev: 42.12.2014İhanetin BedeliHepimizin kaçındığı, asla yaşamak istemediği birtakım duygular vardır. Üzüntü, hayal kırıklığı ve korku, sanırım bu tür duygulardan aklımıza ilk gelenleri; ama hepimizin unuttuğu, sadece yaşanınca varlığı ve gücü hissedilen bir duygu daha var: ihanet. Hiç beklemediğim bir insanın aleyhimde bir eylemde bulunması; beni yaşadığım her hayal kırıklığından, uğradığım her başarısızlığımdan çok daha fazla etkilemiştir. Öyle ki; şu satırları yazarken bile maruz bırakıldığım birçok ihanet, deyim yerindeyse gözlerimin önünden bir film şeridi gibi geçiyor.Tabii ki böyle bir durumda, bu denli güçlü bir duyguyu, kurgusal bir eserin hitap ettiği kitleye tam anlamıyla yaşatabilmesi gerçekten büyük bir marifet olarak görülmeli. Bunu başarabilen eşşiz eserlerden biri olarak, Murathan Mungan'ın Cenk Hikâyeleri adlı öykü kitabını içtenlikle örnek gösterebilirim. İhanet temasına geçmeden önce, Cenk Hikâyeleri'nden bir bütün olarak bahsetmek istiyorum. Kitabın adını ilk okuduğumda, belki de birçok okuyucunun yaptığı gibi, kitapta kahramanlık öykülerinin yer aldığını düşündüm. Başlıktaki 'cenk' sözcüğü, bende bu tema üzerine kurulu, macera ve heyecan dolu, sürükleyici bir kitap okuyacağım izlenimini oluşturdu. Aslında öykülerin ana karakterlerine bakınca, birçoğunun kendi inancını savunan birer kahraman olduğunu ve içinde bulundukları çatışmalarla okuyucuya beklenen macerayı sunduklarını görüyoruz. Örneğin,'Ökkeş ile Cengaver' adlı öyküde, Ökkeş ve Cengaver adındaki iki arkadaşın isimlerinin anlamlarınauygun hareket ederek gerçekleştirdikleri eylemlerle, kendilerinin kahramanına dönüştüğünü söyleyebiliriz. Bu durumda, başlığın içerik ve beklentiyle az çok örtüştüğünü düşünmek çok da yanlış olmaz.Gelelim ihanete, kitabın sayfalarını çevirdikçe okurun yüzüne (en azından benim yüzüme) tokat gibi çarpan ve okura geçmişte yaşadığı ve geçmişin karanlığında kalmasını istediği anıları Karaca, 2hatırlatan o temaya. Öncelikle kitaptaki 'Şahmeran'ın Bacakları' adlı öyküden hareketle, Murathan Mungan'ın ihanet duygusunu nasıl işlediğinden bahsetmek istiyorum. Bu öykünün ve dolayısıyla bukitabın, ihanetin doğası hakkında bana öğrettiği bir şey varsa, o da ihanetin sadece sevdiğimiz kişilerin bize yaşatabileceği bir duygu olduğudur. Tıpkı Şahmeran'ın dostu olarak gördüğü Belkıya ve Camsap tarafından ihanete uğratılması veya İlyas'ın çok sevdiği ustasına ihanet ettiğini düşünmesi gibi, insan sadece sevdiğine ihanet edebilir. Sevmediğimiz bir kişinin, aleyhimizde bir eylemde bulunması gerçekten bizi ne kadar etkileyebilir ki? Peki ben ihanetle nasıl tanıştım? Az önce bahsettiğim karanlık geçmişe doğru bir yolculuğa çıkalım. Olayın nasıl gerçekleştiğini tam olarak hatırlamasam da, yaşadığım (hatırlayabildiğim) ilk ihanet, saklambaç oynarken arkadaşımın saklandığım yeri ebeye söylemesi ve yakalanmama sebep olmasıydı. Sanırım bu yapmasındaki amaç, sırayla ebe olduğumuz ve en az yakalananın kazanacak olduğunu oyunda sadece beni ya da herkesi yenmek istemesiydi. Bu beklenmeyen olay (uğradığım ihanet, sobelenmem değil) karşısında verdiğim tepki hemen arkadaşıma(?) koşup neden böyle bir şey yaptığına dair sorular sormak oldu. Onun tek yaptığı ise anlamsız bir biçimde gülmek, gülmek ve yine gülmekti. Kavganın yanlış bir şey olduğuna ailesi tarafından ikna edilmiş bir çocuk olarak, arkadaşımı(?) döverek cezalandırmam doğru olmazdı. Ben de bunun sonucunda hayatımın en detaylı, en acımasız ve en şeytani planını kurdum: bir sonraki oyunda saklandığı yeri ebeye söylemek. Oyun başladı ve ben saklanmak yerine gizlice onu saklandığı yere kadar takip ettim. Daha sonrası ise malum. Sobeleneceğimi bile bile ebenin yanına gittim ve onun yerini söyledim. Doğruyu söylemek gerekirse, itiraf edeceğim, yakalandığında çok mutlu olmuştum. Onun da benim gibi üzüldüğünü ve hayal kırıklığına uğradığını görmek, bana tarifi imkânsız bir zevk vermişti. Belki de bu olayı yaşadığım ihanet nedeniyle değil, duyduğum bu zevkten dolayı hatırlıyorum. Benihem ihanet hem de intikam duygusuyla o küçük yaşta tanıştıran arkadaşıma ise gerçekten söyleyecek bir söz bulamıyorum. Karaca, 3Murathan Mungan imzalı Cenk Hikâyeleri; okuyucuyu heyecanlandıran başlığı, içerdiği sürükleyici öyküleri ve barındırdığı karmaşık karakterleriyle başucu kitabı olmaya aday bir eser. Özellikle detaylı bir biçimde işlediği ihanet temasıyla kimi zaman okuyucuya huzursuz anlar yaşatsa da, ihanet duygusunun asıl doğası hakkında birçok gizemi çözmemizi sağlıyor. Murathan Mungan'ın okuyucusuna ihanet etmeyerek, günümüzde de bu denli yoğun ve okuyucuya kendini sevdiren kitaplar çıkarması dileğiyle...Mungan, Murathan. Cenk Hikâyeleri. İstanbul: Metis Yayınları, 2010.ÇOCUKLAR KADAR MASUM OLMAK Ne zaman haberleri açsak bunca kan, vahşet, katliam ve savaş karşısında içimiz daralıyor. İnsanlar birbirini öldürüyor. İnsanlar birbirine kin besliyor. İnsanlar bunca nefreti kalplerine nasıl sığdırıyor? Şaşırıyorum. Bazen genç oğlanlar öyle çok yer ya, iki üç yetişkini doyuracak yemeği tek başlarına mideye indirirler. Sofradaki diğer kişiler hayret içinde kalır. Yaşlı bir teyze, ‘’Genç o daha, sindirir, yakar.’’ der. İşte bende de sofradaki diğer kişilerinkine benzer bir hayret duygusu oluşuyor. Bir insan yüreğinde ne kadar çok kin ve nefret barındırabilir? Mide gibi sanırım yürekleri, aldıkça şişiyor! Şiştikçe de patlıyor ancak patladığında artık çok geç oluyor. İnsanlıkta açtıkları tahribat zor geçiyor. Biri geçene kadar da onlarcası gelmiş oluyor zaten. Sormak istiyorum ‘’nefret ediciler’’e, geceleri başlarını yastığa koyduklarında göğüs kafeslerinde bir ağırlık olmuyor mu? ‘’Ah, of’’ diyerek nefes almakta güçlük çekmiyorlar mı? Başka bir hayat mümkündü oysa onlar için de. Benliklerini 7/24 fena duygularla törpülemek yerine hayatın tadını çıkarabilirlerdi. Aslında en çok onlar kaybediyor, acıyorum ben nefret edenlere. Ziyan olmuş ömürler görüyorum onlara baktığımda. Hepimiz sık sık bir yerlere dalmışızdır. Kâh uzağa kâh yakına... Pek mümkün olmadığını bilsem de, bir kereliğine, en azından elinizden geldiğince hiçbir yere dalmayı deneyin ve kendinize yukarıdan bir bakın. Bir nevi, Husserl’ın yöntemiyle kendinizi paranteze alın. Sanırım bunu gerçek anlamda başarabilmek için çok farklı bir mental seviyede biri olmak gerekir ancak bizim amatör deneyimimiz bile çok ilginç değil mi? Bir kere de tıpkı o duygudan esinlenerek dünyayı unutalım ve yeni bir dünya hayal edelim. Savaştan, kandan, katliamdan arınmış, barışın hâkim olduğu bir dünya. Kulağa ne de hoş geliyor, hayal etmesi ne büyük zevk. Sonra kafamızı çeviriyoruz, etrafımızda hayatımızın içinde olan nesnelerin hepsi yerli yerinde, her şey aynen devam ediyor. Filmlerde bile masum bir insana inanılmaz işkenceler edilince aklım almıyor. Bunu nasıl yapabilirler? Çoğumuzun izlemeye dayanamadığı şeyleri bazıları nasıl oluyor da büyük bir zevk, müthiş bir soğukkanlılık ve sıfır pişmanlıkla yapabiliyor? Nasılın yanında diğer bir soru da niçin olmalı. Niçin, hakikaten merak içindeyim? Ben bunları söylerken burada ‘’vicdanlılık’’ taslama amacında değilim, kanatsız bir melek olmak gibi bir iddiam da yok. Benim bahsettiğim şeyin yalnızca vicdanla ilgili olduğu kanısında değilim. Bu ayrıca akılla da ilgilidir. Çünkü bütün nefret edenler ‘’Niçin?’’ sorusu karşısında bocalar. Verdikleri yanıtlar akılla bağdaşmaz. Bütün hayatımız yarar-zarar çatışması üzerine kuruludur. Bu ne kötü ne de bencilce bir şeydir. Bu gerçekliktir. ‘’Nefretediciler’’in eylemlerinin başkalarına zarar verdiği aşikâr, peki kendilerine ne yararı var ki? Hiç... Çok sık söylenir: ‘’Dünyayı çocuklar yönetse...’’, çünkü çocuklar masumdur, kalpleri kin ve nefretle şişmemiştir, sevgi ve merhametle ışıldar. Pan’ın Labirenti adlı film bir çocuğun savaş karşısındaki hayretini ve anlamlandıramayışını gözler önüne seriyor. Ofelia, ‘’niçin’’ sorusunu soruyor. Onun duymaya dayanamadığı şeyleri birilerinin büyük bir zevk, müthiş bir soğukkanlılık ve sıfır pişmanlıkla yapabilmesini aklı almıyor. Çareyi kaçmakta arıyor. Bedensel olarak kaçması mümkün olmadığı için de zihinsel olarak kaçıyor. Aynı türün bireyleri arasında nasıl böyle büyük uçurumlar olabiliyor? Bazı insanların nasıl bu kadar iyi olduğunu aklım almıyor, bazı insanlarınsa nasıl bu kadar kötü olduklarını idrak edemiyorum. Bir insanı iyi ya da kötü olmaya sürükleyen nedir? Bu istençli bir seçim midir yoksa koşullar mı bizi iyiliğe veya kötülüğe yönlendirir? Peki ya biyolojik etmenler? Bir insanın beyninin yapısı gereği merhamete veya bencilliğe, saldırganlığa ya da barışçıllığa daha eğilimli olabileceği birçok bilim insanı tarafından savunulan bir iddia. Bu durumda kötülerin cezalandırılması bir yana, onların toplumla ‘’suçlu, vicdansız, merhametsiz’’ şeklinde yaftalanması ne kadar doğru olur? İnsanın iyiliği ya da kötülüğü iradi bir seçim olsun ya da olmasın, biz dünyayı yakın gelecekte değiştirmeye kadir miyiz? Hiç sanmıyorum. Dünyayı değiştiremesek bile kendimizi değiştirebiliriz. Kendimiz değiştiğinde ise dünya artık bizim için değişmiştir. Bunun farkındalığıyla, her şeye rağmen çocuk masumiyetinin dünyaya egemen olacağı günlerin habercisi olmalıyız. O barışçıl günlerin çığırtkanlığını yapmalıyız. Beceremesek de, bu yolda yalpalasak da en azından amacımız ve yüreğimizdeki gaye bu olmalı. Serdar Akçay Gülsüm Güdükbay 21401148 LAPİNALARIN EN HARELİSİ Ankara’nın monotonluğundan, memurluğundan ve denizsizliğinden sıkılmam üzerine adeta bir ilaç gibi gelen, sanki İstanbul’da boğaz içindeymişim gibi hissetmemi sağlayan, Orhan Veli’nin Bütün Şiirleri’ni okurken bambaşka dünyalara sürüklendim. Kuralsızlığın muhteşemliğini Garip akımıyla gösterdi ve özgürlük hissini tattırdı. Dörtlüklerin duvarlarını yıkan Orhan Veli anlatamadıklarımı, kısıtlanmışlıklar ve duvarlar nedeniyle dile getiremediğim şeyleri, anarşik bir üslupla kaleme almış. Klasik şiir anlayışının dışına çıkamamış şairleri sevgililerden beter kılmış. Bazı kişilerin umursamaz tavırlarından sıkılıp toplumun sorunlarını çekinmeden iğnelemesi de eleştirel bir yön katmış dizelerine. Günlük, hayatın içinden kelimeler ve olaylar kullanmış Orhan Veli. Yabancılık çekmememiz, ona yakın hissetmemiz için argolar kullanarak haykırmış bizlere, sorunlarını anlatmak için. Sanki sadece yazmamış, konuşturmuş harfleri, dizeleri. Bazen çok coşkulu yazmış özgürlük hevesiyle, kelimeler bağırmış; bazen de çok duygusal yazmış, mısralar ağlamış. Orhan Veli ne kadar şiir yazarsa yazsın kendini anlatmak için yeterli bulamamış dizelerini, kelimeler kifayetsiz kalmış: Bir yer var, biliyorum; Her şeyi söylemek mümkün; Epiyce yaklaşmışım, duyuyorum; Anlatamıyorum. (Veli, 60) Doğallığıyla coşkuyu, aşkı, özgürlüğü, nefes almanın rahatlığını ve efkarı içimde hissetmemi sağladı. Ayrıca Fazıl Say’ın şarkı olarak bestelediği “Efkarlanırım” şiiri ile burnuma anason kokularını, kulaklarıma “Kazım’ım” türküsünün notalarını getirdi şair. Üslubu o kadar zengin ki, beş duyu organımı da kullandım bu kitabı okurken. Klişe bir durum ama aşkın ne olduğunu düşündüm. Aşk bir heyecandır, denizdeki dalga gibi coşkulu bir duygudur benim için. Aşk yaşamın başlangıcıdır. Sevdiğinin kusurlarını görmeden onu tutkuyla hapsetmektir kalbine. Benim gibi “Denizi Özleyenler İçin”, denizin sonsuzluğunu, parlaklığını, özgürlüğünü kaleme almış Orhan Veli. Detaylı betimlemeleriyle insan – mekan ilişkisini kurmuş. Dünyayı ilk görüşünü hatırlamış Orhan Veli bu şiirinde, bir midye kabuğunun aralığından bakar denizin güzelliğine. Bakış açısı bir kabuğa hapsedilmiş, fakat deniz bir şeye hapsedilemeyecek kadar sonsuzmuş sanki benim ve etrafımdakilerin bakış açıları gibi. Denizi özlemiş Orhan Veli, lapinaları, suların yeşilini, göklerin mavisini ve istiridyeleri. Sonra efkarlı ama coşkulu bir ‘Of!’ çeker gibi anımsamış bembeyaz köpüklerle açıklara gidişlerini. Geçen yazı hatırladım. Çeşme’nin denizinin vahşi dalgalarını ve arkadaşlarımla o dalgaların üzerinden atlamamızı. Üniversite telaşının ardından adeta streslerimizle dövüşmüştük o dalgalardan atlarken. Bazen karamsarlığa kapılmış, otuz altı yıllık yaşamında her duyguyu tattığını düşünen Orhan Veli. Beni de karamsarlığa sürükledi peşinden. “Ölüme Yakın” şiirinde ölümün de en az yaşam kadar normal olduğunu yansıtmış bizlere. Ölüm duygusunun acılığını etrafımdakiler yakınlarını kaybettiğinde görüyorum sık sık. Ağlamak sonuç vermese de ağlıyor bazı insanlar ölülerin arkasından. İki sene önce gittiğim bir cenaze evindeki karamsarlığa sanki tepki olarak normal karşılamamı sağladı ölümü Orhan Veli. Yalnızlığın bir tek onda değil, denizde, gökyüzünde ve bir Gülsüm Güdükbay 21401148 hastanın penceresinde de olduğunu belirtmiş ve yalnızlık hissi duymamızı sağlamış. Sevdayı tatmış şairimiz, şöhreti, kadını, para hırsını tatmış. Sevda, şöhret, para hırsı hepsi ölünce unutulurmuş. Ölünce bunların boş tutkular olduğunu anlayabilirmişiz. Ölmek eşitlenmekmiş Orhan Veli’ye göre. Kirlerden arınmak, masum adam olmakmış. Hangimiz tam olarak masumuz ki zaten? Hangimiz çıkıp da “Ben hiç yalan söylemedim.” diyebilir? Martılardan bahsetmiş şairimiz “Gün Olur” şiirinde. Dizelerinde tekrarlar kullanarak doğanın ve yaşamın monoton ritmini modellemiş. Yine özgürlük teması hakim. Bir martı gibi alıp başını gitmeyi dilemiş benim gibi denizlerin üzerinden. Ayrıca telaşlandırdı Orhan Veli beni, ‘Hele martılar, hele martılar, / Her bir tüylerinde ayrı telaş!’ (Veli, 113) dizeleriyle. Doğanın şimdi de heyecanını, telaşını yansıtmış. Emekçiye seslenmiş Orhan Veli, “Sizin için insan kardeşlerim, / Her şey sizin için” (Veli, 114) diyerek. Karşıtlıklar kullanarak sınıf farklılığını yansıtmış. İlk başta bana mutluluk veren ve ‘insan kardeşlerin’ kimler olduğunu düşünmeme neden olan bu şiir, sonlarda üzdü, mevcut düzene kızdırdı ve karamsarlığa sürükledi. Şair pembeler, sarılar, tenin avuca değişi, sıcaklığı ve yumuşaklığından cephanelerde harcanan kurşun, mezarlar, mezar taşları, hapishaneler, kelepçeler ve idam cezalarına geçince aklım siyasete gitti. Geçmişteki emek gelecek içindir, bunu asla unutmamamı sağlayacak dizeleri yazmış Orhan Veli. Özgürlük için çalışmak da bir emektir ve hiçbir emekçinin hakkı yenmemelidir. Hayatını, iç yaşantısını İstanbul üzerinden dile dökmüş Orhan Veli. Her şeyde yaşamsal öğe arayan, aynı zamanda sosyal duyarlılığı olan halk adamını gördüm “İstanbul’u Dinliyorum” şiirinde. Kızılay’a indiğimde yaşadığım, gözlemlediğim olayları aklıma getiriyor bu şiir. Kuşların çığlıklarını duydum bu şiiri okurken, Kapalı Çarşı’nın serinliğini hissettim. Gerçekçilikten de uzaklaşmamış Orhan Veli. Çekiç sesleri, ter kokuları ve elinden yere gül düşen bir yosmadan bahsetmiş. Konuşmuş gibi hissettim benle bu şiirinde. “Macera” şiiriyle şuan sık sık duyduğum çocukluk özlemini, “Dalga” şiiri ile de gerçek mutluluğu tattırdı bana Orhan Veli. Sanki yanımda bana okur gibi yazmış şiirlerini. Anlatamadıklarımı, aşkı, özlemi, yalnızlığı, ölümün normalliğini, deniz kokusunu anlatmış. Toplumsal sorunlara duyarsızlığa kızmış benim gibi, ve yine benim gibi martıların çığlıklarına hayran kalmış, emekçilere saygı duymuş bir garip Orhan Veli. Sanki iç sesim olmuş dizelerinde. Keşke otuz beş yaşın kıyısında aramızdan ayrılmasaydı ve dizeleriyle hayatımızı renklendirmeye devam etseydi. Yaşamın gerçek halini bize yansıtmayı bırakmasaydı keşke. Gülsüm Güdükbay 21401148 Kaynakça Veli, Orhan. Bütün Şiirleri. İstanbul: Yapı Kredi Yayınları, 2010. 30. Baskı Ahmet Batu Orhan 21402365 TURK102 – 91 İNSANLIK VE MEDENİYET (!) “Medeniyetin” başlangıcı olan insanlık, yaratılışından veya başka bir atadan evrimleştiğinden beri (inanışınıza göre istediğiniz tanımı kullanabilirsiniz) dünyada olan şeyleri kontrolü altına almaya çalıştı. Yeri geldi, çok üstün zannettiği zekâsı ile gene çok üstün ve karşı konulamaz sandığı ilkel ve medeniyetten bir o kadar uzak silahlar üretti. Yeri geldi, doğaya ve kendi türünden olan canlılara karşı çıktı. Yeri geldi doğal olan her şeyi yapaylaştırdı, her şeyi kendi çıkarı için sömürdü. Bir savaş içine girdi canlı ve cansız olan her şey ile. Hırs ve her zaman fazlasına sahip olma duygusu gözlerini bürüdü insanlığın. Doğaya karşı girdiği bu savaşı da kaybetti, zaten kazanması da pek olası değil. İstediği canlının soyunu tüketebilen, istediğini kullanıp sonucu ne olursa olsun işine yarayacak şeyleri üreten bir toplumun bu savaşı kazanması beklenemezdi zaten. Doğa savaşı kazandı ve tüm gücüyle geri dönüyor. Doğa, kendisine verilen zararın kat kat fazlasını, insanlığın yüzüne tokat gibi çarpacağını hissettiriyor her geçen gün. İnsanlık karşısında neye uğradığını şaşıran doğa, artık afallama kısmını atlattı. Başta insanlık doğanın ve yaşayan tüm canlıların boynunu bükmeyi başarmıştı evet; fakat doğa ve içindeki bütün canlılar artık dimdik ayakta ve insanlıktan öç almaya geliyor. Tehlike çanları çalıyor bizim için. Doğa insanlığın bencilliğine katlanamıyor artık. Bir zaman gelecek ve öyle bir darbe vuracak ki doğa ana bize, öyle yavaş yavaş gelecek ki sonumuz, daha çabuk bitmesi için yalvaracağız. Hayvanların nesilleri yıllardır hızla tükeniyor, hepsi de bizim yüzümüzden aslında. Doğa intikamını almaya yüzyıllar öncesinden başladı. İnsanlığı uyarmaya çalıştı. Halka bozuldu aslında ve geri dönüşü yok artık. Tükettiğimiz türlerin, medeniyet(!) uğruna verdiğimiz zararların geri dönüşü yok artık! Hayvanlara yapılan anlamsız katliamların ve doğal dengenin bozulmasının yanı sıra bir de doğal kaynaklara saldırdı insanlık. İnsanlık, kısa vadede “en iyisini” elde etmek için tüketti doğal kaynakları. Milyonlarca yılda oluşan petrol daha keşfedilmesinden neredeyse iki yüzyıl 1 geçmemesine rağmen tükenmek üzere. Bu umursamaz kullanımların doğaya verdiği zarardan bahsetmemize gerek bile yok. Her şeyini geçici kaynaklara dayandırmış insanlık, bütün rezervler biteceği zaman ne yapacaktı peki? Planı neydi? Medeniyet ona harap ettiği her şeyi geri verecek mi sanıyordu? Her şeyi yakıp yıkan teknolojisinin bütün o yaptıklarını geri döndürecek kadar ilerleyeceğini mi düşünüyordu? Sadece kısa vadeli düşünen bir canlı olarak ne kadar hüküm sürmeyi düşünüyordu ki? İnsanlık yaklaşık 6,5 milyon yıl önce yavaş yavaş tırmanmaya başladı hükümdarlığın basamaklarını ve koltuğuna ulaşana kadar da arttırarak devam etti elindeki ilkel mızrağını sallamaya. Başlarda böyle değildi sanırım, yoksa doğa ana çoktan dersini verirdi insanlığın. O kadar yıl boyunca doğa ana katlanamazdı insanlığın kibrine ve açgözlülüğüne. Gücünü kullandı ve modernlik(!) adına yaptı her şeyi. Daha doğrusu modernlik adına yaptığına inandırdı insanlık kendini ama belki kibrinden belki doyumsuzluğundan belki de çok daha farklı sebeplerden yaptı bunu. Tepeye çıkmayı düşündü sadece. Tek amacı her şeye hükmetmekti. Atladığı bir nokta vardı sadece. Altında hükmedeceği bir şeyler kalmadığı zaman yere ne kadar sert düşeceğini tahmin edememişti insanlık. Şu an düşüşteyiz, yapabileceğimiz tek şey ise ne zaman yere çarpacağımızı bulmak hepsi bu. Aslında hesap bile yapmamıza gerek yok. Apaçık ortada her şey, yere çarpmaya çok az kaldı. Kaynakça: Resim: http://www.ressambalaban.com/black/index.html#/gallery [1] : Reece, Jane, Campbell Biology Concepts and Connections, 8. Basım, sayfa 441. 2 Pınar ERDEN HAYATIN BİLİNMEZ KIYMETİ Hayatta ne ile karşılaşacağımızın hiçbir öngörülebilir yanı yoktur. Kaderimizin ya da en basitinden, yaptıklarımızın ve gelecekte yapacaklarımızın bizleri nasıl bir yolda yürüteceğini hiçbirimiz bilemeyiz ve tahmin edemeyiz. Gelecek, çoğu zaman karanlıktır da. Bazen insanın başına öyle bir şey gelir ki, daha öncesinde farkında olmadığı şeyler, o gün geldiğinde bir çuval altından daha değerli gözükebilir. Her başlangıç bir vazgeçişin, vedanın zorluklarını da peşinde getirir. Ben, yeni bir karar almaya çalışırken nelerden vazgeçmem gerekeceğini düşünürüm. Farklı bir hayata hazırlanırken bunun bir bedelinin olacağını da bilirim. Yeni başlangıçların en yaygın sorunu yalnızlıktır. Yeni bir okul, yeni bir iş, yeni bir ortam demek, yalnızlıkla –belki uzun bir süre, belki de tahmin ettiğimden daha kısa bir süre için- beraber olacağım demektir. Ancak, yalnızlık fikri beni korkutmaz. Beni asıl korkutan şey hayatımın kontrolden çıkma olasılığıdır. Dediğim gibi, yaşarken hiçbir şeyin garantisi olmadığı gibi, başıma gelecek olayların sebebi de olmayabilir. Ya da ilk başlarda bu sepebleri anlamlandırmak zor gelir diyelim. Hayatta neyi hak edip neyi etmediğimi sorgulamak doğru olur mu bilmiyorum ancak başıma gelen kötü veya anormal olayları değerlendirirken kendi kafamda basit bir sebep-sonuç ilişkisi kurarım. ‘’İşte şu yüzden böyle oldu’’ gibi veya ‘’Bunu yaptığım için evren bana böyle bir sonuç yolladı’’ gibisinden hayatın gidişatını anlamlandırmaya çalışırım. Çünkü eğer böyle yapmazsam, hayata dair en ufak bir sarsıntıda dağılırım. Yaşamak için ne bir umudum kalır, ne de bir isteğim. Bence küçük şeyler için hayıflanmak yerine, bir daha olmaması için sebepleri anlamak ve geçmişi hatırlamak gerekir. Böylece, bir gün öldürdüklerime dönüşürsem, en azından buna sebep olan şeyin kendimden kaynaklandığını kavrayabilirim. Yalnızlık demiştim, biraz yalnızlığın üzerine gidecek olursam, mesela en yoğun bir biçimde hissedilen yalnızlık hangi durumlarda ortaya çıkar? Başka bir ülkede, kimsesiz ve dilsiz gibiyken… İşte yalnızlık hakkında yazılabilecek en kötü senaryolardan biri budur bana göre. Ait olmadığım, insanları anlamadığım ve hiç kimsemin olmadığı bir yerde yaşamak, sanki evrenin başka bir boyutunda yaşıyormuşum gibi olmalı. Dilini anlamadığım ve kimsemin olmadığı bir yerde hayat mücadelesini sürdürmeye çalışmak, bir bakıma sokaktaki sahipsiz ve ürkek hayvanların yaşantısıyla aynı şey değil midir? Belki de daha önce farkına varmamıştım, ancak şimdi anlıyorum ki küçümsediğim, üstünde düşünmeyi es geçtiğim canlılar, hayatlarını her gün başka bir yaşam sınavı vererek geçiriyorlar. Derdimi anlatamayarak, üstelik anlatsam bile kimsenin anlamayacağı şekilde, bir hiç gibi yaşarken, beğenmediğim ya da önceden şikayetçi olduğum, sıkıcı diye nitelendirdiğim hayatımın değeri böyle bir durumda hiç beklemediğim kadar artardı herhalde. En azından kim olduğu belirsiz karakterimiz bütün bunları sırasıyla yaşadı. Bir de şöyle bir gerçek var ki, tekrar söylüyorum, başıma neyin geleceğini bilemediğim için olasılıkların en kötülerine hazırlıklı olmam gerekir. Kötü bir geleceği çağıran kişinin ben olmaması için de, hayatımı hor görmek kadar saçma ve anlamsız bir fikir olmamalı. Hayatım, bana verilmiş en büyük zenginliktir; diğer canlılar için de bu böyledir diye düşünüyorum. Bu yüzden, ne başka canlıların yaşam hazinesine, yaşama hakkını ele geçirmeye, ne de kendiminkini küçümseme hakkına sahibim. Böyle düşünürsem kendimi Küller ve Kızıl’ın talihsiz ve bilinmez karakterinin –bilinmez diyorum çünkü kitapta karakterimizin adı ve özellikleri hakkında pek bir bilgi verilmiyor- ‘’C’’ olarak adlandırılan yabancı bir ülkede yaşadıklarının, benim başıma gelebilme ihtimalinden koruyabilirim. Talihsizliklerin başa geldiği andan itibaren yakınıp isyan etmek basit ruhların veya ders almayı bilmeyenlerin işidir bana göre. Ben, hiçbir kötülüğün hesapsız kalmayacağı ve bir şekilde karşıma çıkacağını düşünürüm. Diğerlerin sorunlarını dinlerken, bir yandan da içimden bütün bunların sorumlularının kendileri olduğunu geçiririm. İnsan faaliyetleri asla görmezden gelinmemelidir. Başkalarına, doğaya, hayvanlara, kısacası canlı olan her bir parçaya merhamet göstermek ve empati kurmak gerek. O yüzden Küller ve Kızıl’ı okurken başkarakterimize karşı acıma duygumu kaybetmedim. Ben insan olmayı, merhamet ve empati ile doğru orantılı buluyorum. Eğer düşüncesiz ve acımasız olursam, işte o zaman insanlıktan çıkmışım demektir ve eğer bir gün zarar verdiklerimin durumunda kendimi bulursam, insanlık adına hatırlamam gereken ve yaptıklarımdan pişman olmam gereken bolca zamanım olacaktır. Eğer insan olmayı ve hayatımın değerini bilmeyi kendime hatırlatmayı beceremezsem, öldürdüğüme dönüşmenin cezasını başka bir ülkede, evsizlerin arasında, eski hatıralarımın özlemiyle ve hatta fareleri öldürmekte uzmanlaşmış bir adamın, farelerden farkının kalmadığı bir trajedi içinde çekebilirim. KAYNAKÇA Hye Young, Pyun. Küller ve Kızıl. Çev. Tayfun Kartav. İstanbul: Doğan Kitap Yayınevi, 2019. Baskı. KUZEYİN ISSIZLIĞINDA Havaların gitgide soğuduğu bu günlerde, yapılabilecek en iyi şeylerden birisi kitap okumaktır. Hele ki kitabın yazarı Jack London ise bu zevk katlanıyor. Çünkü, Jack London kuzeyin soğuğunu ve kuzeydeki yaşamın zorluğunu en iyi bilen ve bunu en iyi aktarabilen yazarlardan birisidir. Kitaplarında, gençken gittiği altın arama serüveninde yaşadığı tecrübeleri de kullanarak, soğuğu iliklerimizde hissettiriyor. Karakterimiz ıssız ormanlarda yürürken çalının arkasından gelen bir sesle bizim de tüylerimiz diken diken oluyor. Kısa hikâyelerden oluşan Ateş Yakmak kitabında da Jack London bu başarısını koruyor ve soğuk rüzgârlar eşliğinde bizi hayatın zor olduğu Alaska’ya götürüyor. Alaska’da birçok hikâye geçiyor ama hepsinin konusu aynı: İnsanoğlunun doğa karşısındaki çaresizliği. Şehirlerde belki doğanın gücünü fazla hissedemiyoruz ama kitabı okuduğumuzda insanoğlunun yenilmez ya da çok üstün bir ırk olmadığını anlıyoruz. Kuzeyde insanların tek üstünlüğü ateş yakmak için kullandıkları kibritleri. Peki kuzeyin ıssızlığında son kibritimizi kullanarak yaktığımız ateş sönerse? Kitapta bu durum çok güzel işlenmiş ve etkilenmemek elde değil. Karakterimiz artık yorgunluktan yürüyemez hâldeyken varacağı noktayı görebildiği hâlde oraya gidememesi ve soğuğa karşı tek koruması olan ateşinin de sönmesiyle yaşadığı çaresizlik beni derinden etkiledi. Yapılabilecek her şey yapılmıştır, pes etmenin daha kolay olduğu bilindiği hâlde insanın içinde bir şey yine de pes etmez. İhtimaller tükenmesine rağmen yine de bir ihtimal arar, gözlerini bir aşağı bir yukarı kaydırır bir işaret veya bir mucize bekler. Zaman geçer ve insan artık zamanla gerçeğin farkına varır: Artık bitmiştir, her zaman güvendiği bedeni onu yarı yolda bırakmıştır. Çocukken olduğu gibi ona yardımcı olacak annesi ve babası yoktur yanında. Gece korktuğunda gittiği güvenli bir yer de yoktur artık. Belki de bu yüzden insanlar çaresiz olduklarında ailelerini özlerler. Sarılarak teselli bulacakları birini isterler yanlarında ama en çok da çocukluklarında onları her şeye karşı koruyan koruyucu meleklerini isterler yanlarında. Fakat her insan çaresizliğini tek başına yaşar, kimsenin haberi olmadan içinde kopan fırtınalarla. Ölüm ise en büyük çaresizliktir. Ateş Yakmak hikâyesinde olduğu gibi insan hiçbir zaman ölümü kolay kolay kabullenemez. Çünkü ölüm insanın doğasına aykırıdır. Ölüm insanın tüm hayallerini, yapmak istediklerini ve sevdiklerini geride bırakarak bilinmeze doğru yol almasıdır. Ölüm, insanın iyi ya da kötü alıştığı hayattan vazgeçmesidir. Belki her şeyin çaresi vardır ama ölümün yoktur. İşte bu yüzden ölüm en büyük çaresizliktir. Kitapta nasıl kahramanımız tüm yorgunluğuna rağmen kan revan içinde sürünerek ışığa gitmeye çalışıyorsa insan da ölümden kaçmaya çalışır. Fakat sonu her zaman bellidir, nasıl yaşamış olursa olsun sonunda ne olacağı da nereye gideceği de bellidir insanın. İnsan sadece kaçınılmaz sonu erteler, ne kadar ertelerse ertelesin her insan hayatının sonunda çaresizliği hissedecektir. Tüm gururuna rağmen insan sonunda bu sefer olmayacağını kabul eder. Sonra ise insan bir şeylerin elinden kayıp gittiğini hisseder ve gidenlerin yerinde oluşan boşluğu ise çaresizlik hissi doldurur. Aslında sadece bir histir bu peki bir his insanı nasıl bu kadar derinden etkiler? Sadece bir his insanın tüm hayallerini geride bırakarak, gurunu bir kenara atarak ölümü kabul etmesini nasıl sağlayabilir? Bu his öyle güçlü bir histir ki Yaşamın Yasası hikâyesinde olduğu gibi insana ölümü sanki en iyi arkadaşıymış gibi bekletir. Çünkü, tek çıkış yolu budur. İnsan artık zamanın geldiğini kabul etmeli, çabalamayı bırakmalı ve bu dünyadaki görevini başarılı bir şekilde bitirmenin verdiği mutluluğu hissetmelidir. Eğer insan bunu başarabilirse, hissettiği çaresizliğin çok tanıdık geldiğini fark eder. Çünkü, çaresizlik çarenin olduğu yerde de vardır, her zaman çarenin yanı başında durur, her zaman yanı başımızda durur. Peki son sefer de olsa insanlara bu tanıdıkları hissi kabul etmek neden bu kadar zor gelir? Günkut AĞABEYOĞLU Ateş Yakmak – Jack LONDON 1 Toplum için Yaşayan Bir Adam Güzel bir şehir düşünün. Efsanelere konu olmuş, birçok medeniyete kucak açmış. Ama bu güzelliği bozulmaya yüz tutmuş. Her geçen gün kendi güzelliğinden bir şeyler kaybetmekte. Ve bir adam düşünün. Kendini topluma adamış, kalemini toplum için kullanmış. Dönemin bütün baskısına rağmen hiç vazgeçmemiş. Şehir Mektupları, o dönemde yazılan diğer eserlerin aksine ün, para kazanmak için yazılmış gösterişli, anlaşılması zor bir eser değil, Ahmet Rasim'in bize ve İstanbul şehrine mirasıdır. Kitabı okurken kendimi yazarla özdeşleştiriyorum. Sayfaları çevirdikçe bu duygu daha da belirginleşiyor. Ve hikâyenin geri kalanını yazar olarak görüyorum. Gezgin Muharrir ben oluyorum. İçimde hep bir seyahat coşkusu var. Bahar geldi mi düşüyorum yollara. İstanbul'u yeniden keşfediyorum. Vapurlar, sahiller adalar kalabalık. Ama hiç kimse benim gördüklerimi görmüyor ya da önemsemiyor. Şehrin gittikçe bozulduğunu anlamıyorlar. Benim bunları değiştirebilecek bir gücüm veya otoritem yok. Elimdeki tek şey kalemim. Ve bu yüzden mektuplarımı yazmaya başlıyorum. Onları yazarken yetenekli bir sanatçı olduğumu ispatlamaya çalışmıyorum. Uzun, gösterişli cümleler kurmuyorum. Sadece insanlara yol gösterip bir aydın olarak görevimi yapıyorum. Benim asıl mutluluğum yazılarımın bana getirdikleri değil, bir yanlışı düzeltebilmemdir. Sokakta yürürken, vapura tramvaya binerken etrafıma bakıyorum. Fesli memurlar, şapkalı Avrupalılar. O zaman bu şehri bu kadar özel yapanın ne olduğunu anlıyorum. Dünyanın dört bir yanından gelmiş insanlar, kültürleri. Ama bu güzelliği tehdit eden bir gölge görüyorum. Gittikçe büyüyor ve altında kalanları yutuyor. Tanzimat sanatçıların yanlış batılılaşma değdiği şey. İstanbul medenileştikçe yok oluyor, Âdetlerimiz unutulmaya yüz tutmuş. Ve bunu önemseyen tek kişi benmişim gibi hissediyorum. Ve bu öfkeyle sarılıyorum kalemime. İnsanların incinmesini istediğimden değil istediğim tek şey yanlışları düzeltmek. Yanlış anlamayın. Ben batılılaşmadan yanayım. Tanzimat geleneğini devam ettiriyorum. Yeni nazım biçimleri kullanıyorum. Eserlerimde yeni fikirleri işliyorum. İnsanlara Avrupa'daki yeni gelişmelerle ilgili bir şeyler öğretmeye çalışıyorum. Ama benim yapmaya çalıştığım bu değil. İnsanlara şapka giydirip onların Fransızca ya da İngilizce konuşmalarını sağlamak değil Benim istediğim şey bir Batılı gibi düşünmek. Gösteriş için batılıları taklit etmek değil. Asıl katlanamadığım insanlar ise dekadanlar. İnsanlara yardım etmek yerine kendilerini ispatlamaya çalışıyorlar. Yanlışları düzeltmek yerine Muallim Naci'yi ve eski edebiyatı 2 eleştirmekle yetiniyorlar. Anlaşılması güç şiirler yazıyorlar. Bu düşüncelerine karşı çıkanları ise eleştiriyorlar. Kendi içlerinden biri onları eleştirirse onu yanlarından kovuyorlar. Devrin baskısına boyun eğip kendilerini toplumdan soyutluyorlar. Ellerindeki imkânları kendi çıkarları için kullanıyorlar. Onlar da bu yanlış batılılaşma akımına ayak uydurmuşlar. Batılı nazım biçimleri, yabancı sözcükler kullanıyorlar. Ama anlattıkları tek şey kendi duyguları. Divan edebiyatını eleştirip kendilerinin Türk edebiyatını geliştirdiğini iddia ediyorlar ama divan şairleri gibi sürekli aynı konuları işliyorlar. Ben ise mektupçu olarak her yeri gezmeye devam ediyorum. Toplumdan uzak kalmamaya çalışıyor ve her aydının yapması gerekeni yapıyorum. Yeri geldiğinde eleştirerek yeri geldiğinde tatlı dille onlara yardım ediyorum. Ama açık sözlülüğüm, insanların tepkisini çekiyor. Eleştiriliyorum. Bir yere gittiğimde insanlar yanlarındakilere beni gösteriyor. Bazen insanları eleştirmek yerine övüp onların takdirini kazanmak istiyorum. Ama yine de bir şeyler başardığımı hissediyorum. Ve bir yanlışı düzeltmenin verdiği mutlulukla yoluma devam ediyor, yeni yerler geziyor, yeni insanlar tanıyor ve yeni mektuplar yazıyorum. Tek endişem bu çabanın boşa gitmesi. Umuyorum ki mektuplarım doğru insanlara ulaşır ve insanlara yardım eder. YAMAÇ ERGİZ3 Göksenin Serttaş 21302452 BUZ VE ATEŞ OYUNLARI Taht Oyunları, Buz ve Ateşin Şarkısı serisinin ilk kitabı olarak piyasaya sürülen, dizisi çekildikten sonra meşhur olan kitaptır. Bana göre bu serinin Yüzüklerin Efendisi kıvamına gelmeden önceki son kitabıdır. Muhteşem Yüzyıl’a rakip olacak kadar entrika, Kurtlar Vadisi’ni kıskandıracak kadar savaş ve Kavak Yelleri’ne denk yoğunlukta aşk(!) içeren bu ilk kitaba serinin daha sonraki kitaplarında fantastik ögeler de katılmıştır. Konumun sadece Taht Oyunları olmasına rağmen yazımda serinin diğer kitaplarından da bahsedeceğim çünkü bana göre bu kitaplar birbirinden ayrı incelemek Yıldız Savaşları’nı anlatırken ilk üç filmden bahsedip jedi dönüş yapamadan hikâyeyi kesmeye benziyor. Konusu açılmışken Bilkent Türkçe Zümresi’nin örnek romanlara Harry Potter’ı seri olarak eklemesine rağmen Buz ve Ateşin Şarkısı serisinin neden sadece ilk kitap ile sınırlı kaldığı benim için Brandon Stark’ın akibeti kadar belirsizdir. Gönül isterdi ki siz bu giriş cümlelerini okurken serinin diziye çevrilmiş halinin başında binalar yükselirken olduğu gibi o mükemmel müzik çalsın. Müzik çalmasa da şuan içinizden melodisini mırıldandığınızı umuyor, bu zorlu şartlar altında kitabımı anlatmaya başlıyorum. Göksenin Serttaş 21302452 Serinin Sahip Olduğum Diğer Kitapları Kitabı okumaya başladığımda ilk dikkatimi çeken durum karakterlerimizin isimleri ve soy isimleriydi. İsimler gayet güzel seçilmiş adeta hepsi ait oldukları karakterlerin hakkını veriyordu. Ancak kitabın Türkçe çevirisinde karşılaştığım ufak bir durumu paylaşmak istiyorum. Örneğin kitabın orijinal dilinde Tyrion Lannister olan isim Türkçe çeviri ile birlikte aynen aktarılmış buna karşın ismi Jon Snow olan kişi hiç acımadan Türkçe’ye Jon Kar olarak çevrilmiş. Çevirmenin kim olduğunu araştırdığımda daha önce daha önce hiç duymadığım bir isimle karşılaştım (Kaç tane çevirmen tanıyorsun sanki diyebilirsiniz.). Kitabı, internette müzik kariyeri ön plana çıkan Sibel Alaş isimde genç bir bayan çevirmişti. İlk çeviri deneyimi olsa gerek kendini ispat etmek için Türkçe karşılığı olan her şeyi çevirmiş izlenimine kapılmadan edemedim. Ayrıca kendisi adı Ejderhalar ile Dans(A Dance With Dragons) Göksenin Serttaş 21302452 olması gereken serinin son kitabını Ejderhaların Dansı diye çevirerek gönlümde taht kurmayı başardı. Böylece kitabın henüz başında taht oyunları başlamıştı bile. Yazımın başında fantastik ögelerden bahsetmiştim. Hemen hemen herkesi en çok şaşırtan şeyin ejderhaların ortaya çıkışı olduğunu düşünüyorum. Yüzlerce yıldır tek bir ejderha bile ortada yokken aniden üç tanesi birden ortaya çıkıyor. Ortaya çıkma hikâyeleri ise bana göre ortaya çıkmalarından daha enteresan. O dönemde bir kişinin sahip olabileceği en değerli şey bir ejderha ancak ejderhalar yüzlerce yıldır ortada yok ve soylarının tükendiği düşünülüyor. Gel gelelim piyasada dolaşan ejderha yumurtaları var ve kimse bunlardan ejderha çıkartmaya çalışmıyor hatta ve hatta ejderha yumurtasının sarısının bel fıtığına iyi gelip gelmediğini bile denemiyorlar. Yumurtaların süs olarak kullanıldığı bu atmosferde şans eseri alevlerden etkilenmeyen 13 yaşındaki bir kızın sevgilisini kaybedip ergenlik sebebiyle olduğunu düşündüğüm bir hareketle kendini yumurtalarıyla birlikte ateşe atmasıyla ejderhalar ortaya çıkıyor. Buradan Nasrettin Hoca’nın göle maya çalmasını sorgulayan zihniyeti bu kitabı okumaya davet ediyorum. Kitabın bu kadar popüler olmasının asıl sebebi olarak herkes başrol karakterlerinin veya favorilerin ölmesini gösteriyor ki bu durum işe yarıyor gibi gözüküyor. Hiç ölmeyecek gibi gözüken, ölürse kitap biter diyeceğiniz kişi bir anda aramızdan ayrılabiliyor. Polat Alemdar ile büyüyen bir nesil bu durum karşısında afallıyor ve şaşkınlık hissi ile kitabı okumaya devam ediyor. Bu durumda kitabın tahmin edilebilir yanı tahmin edilemez oluşu oluyor. Bu durum kitabı okumaya devam ettikçe sizi paranoyak bir hale getirebiliyor. Nasıl bir insan çok aşık olduğu, bağlandığı biri tarafından terk edildikten sonra yeni ilişkilere çekinerek bakar, kitabı okurken ben de karakterleri sevmeye, onlara sempati duymaya korkar oldum. Uzun lafın kısası Ned Stark’dan ağzı yanan Tyrion Lannister’ı üfleyerek yer. Ben de mu misal kitabı bir noktadan sonra tarafsız bir şekilde okumaya başladım. Bu tarafsız okuma Göksenin Serttaş 21302452 durumu istemeden de olsa bir şeyleri fark etmemi sağladı. Bir karaktere veya aileye sempati duymayınca kitapta iyi veya kötü diyebileceğimiz kimsenin olmadığını fark ettim. Savaş başlatıp binlerce kişinin ölmesine sebep olan birinin aslında ailesini korumaya çalıştığı, küçük bir çocuğa zarar veren birinin aşık olduğu kişi zarar görmesin diye bunu yaptığını anladım. Yanlışlıkla ufkumu açtım diyebilirim ve inanın kitap bu şekilde çok daha zevkli hale geldi. George Martin'in Çalışma Şekli Okuması çok zevkli, ara sıra fantastik ögelerin dozunu kaçıran, yaratıcı ve hikayenin içinde bile hikaye bulunduran güzel bir seri. Hikayenin içinde hikaye derken kitabı kastetmiyorum. Seriyle ilgili enteresan bilgileri biraz araştırırken gördüğüm bir bilgiyi paylaşmak istiyorum. Kitabın yazarı George R.R. Martin çok yaşlı ve bir ayağı çukurda olduğu için ölme ihtimaline karşı dizinin yapımcısına seriyi nasıl bitireceğini anlatmış. Henüz Göksenin Serttaş 21302452 serinin son iki kitabı çıkmadığı için nasıl biteceğini kimse bilmiyor. Yüzyılın en büyük spoilerını yiyen yapımcıya üzülmediğimi de söyleyemeyeceğim. Her ne kadar sonunu çok merak etsem de böyle öğrenmek istemezdim. Tuna Erdoğan ÇÖZÜM ODAKLI YAKLAŞIM Pes etmek son zamanlarda çok gerçekleştirdiğimiz bir olay. Belki yeni teknoloji sayesinde her şeye ulaşmak eski zamanlara göre çok daha hızlı ve çok daha kolay olduğu için insanlar rahata alıştı. Zor bir çağda yaşıyoruz ama insanlar herhangi bir şey için çabalamaya ve en sonunda da karşılaştıkları ufak bir problemde dağılıyorlar. Bu davranışı doğru bulmuyorum çünkü hiç emek vermeden, çaba göstermeden pes ederek hiçbir zaman başarıya ulaşamayız. Son zamanlarda okuduğum Marslı’da, hayatta kalmak için çaba sarf etmekten hiç sakınmayan bir astronotun öyküsüne şahit olunca dediklerimin ne kadar doğru olduğunu anladım. Elbette teknoloji bizim için çok faydalı ama bu teknolojinin bu faydalarının da bizi köreltmesine izin vermemeliyiz. Bir sorunla karşılaştığımız zaman yapacağımız ilk şey yardım istemek olmamalı. Önce kendimiz düşünüp acaba ben ne yapabilirim, acaba şöyle yaparsam olur mu diye fikirler üretmeliyiz. Sonrasında yine de bir çözüm bulamazsak o zaman yardım almalıyız. Fakat yardım isterken çözümü almak işimize o anlık yarayabilir, sorunumuz çözülür ama bize bir katkı sağlamaz, bizi tembelleştirir. Bizim ihtiyacımız olan ise bizi çözüme götürecek küçük bir çıkış noktasıdır. Bu sayede hem sorunumuza çözüm bulmuş oluruz hem de kendimizi geliştirmiş oluruz. Böylece başka bir zaman başka bir konuda sorunumuz olduğunda daha önceden kendimizi geliştirmemiz sayesinde bu yeni problemi daha kolay çözebiliriz. Sorunu analiz edip çözmekten bahsettik. Buna örnek olarak kitapta astronot fırtına dindikten sonra ekibinin gittiğini anladığı zaman yaptıkları üsse gidiyor. Sonra sorunlarını düşünüyor. Yemek, su, iletişim, elektrik enerjisi ve bir sonraki Mars görevinin gideceği yere ulaşım gibi bu tarz sorunları buluyor. Elinde ne kadar yetecek erzak olduğunu hesaplıyor. Buna ek olarak arkadaşlarının eşyaları arasında Şükran Günü yemeği için saklanmış patatesler buluyor. Bir sera yapıyor ve bu patatesleri ekiyor. Bunun dışında su sıkıntısı için de roketin yakıtındaki hidrojeni yakıyor ama ilk denemede tepkime ters tepiyor ama sorununa neyin yanlış gittiğini düşünerek yaklaşınca çözümü buluyor. Deneyi yeni koşullarla tekrar ediyor ve bu sefer su elde ediyor. Astronot asla umutsuzluğa düşmüyor. Bu sayede imkansız olduğu düşünüleni başarıyor. Problemleri etkili bir şekilde çözme yeteneği çok önemli ve çok nadir bulunan bir özelliktir. Bu özelliğe sahip olmadığımızı düşünüp umutsuzluğa kapılabiriz ama pes etmemeliyiz. Bu özeelik ne kadar nadir olsa da geliştirilebilir bir özelliktir. Bu özelliğimizi geliştirirerek insanlığın gelişmesine de fayda sağlayabiliriz. Araştırmacı, analitik düşünen, sorun çözücü, yaratıcı yanımızla bilimin gelişmesine bizim de katkımız olabilir. Başarılı bilim insanlarının başarılarının arkasındaki en önemli nedenler pes etmemeleri ve sorunlarına çözüm odaklı yaklaşmalarıdır. Onlarda insan sonuçta, her şeyi tek seferde en muhteşem haliyle yapmadılar. Thomas Edison ampulü yapmadan önce iki yüz denem yapmıştır ve hepsinde başarısız olmuştur. Ona bunu sorduklarındaysa “Ampul yapmamanın iki yüz yolunu buldum.” demiştir ve pes etmeyip çalışmalarına devam etmiştir. Onun bu azmi sayesinde şuanda hepimiz geceleri aydınlıkta oturuyoruz. Sorunlar gelişmelerin temelidir. Sorunlardan kurtulmak için çalışırken yeni yollar arayarak kendimizi de geliştiririz. Günümüzde her gün yeni bir mühendislik harikası proje ortaya çıkıyor. Bu yeni projelerin her biri hayatımızda olan bir sorunu çözüyor. Bu projeler yapılırken her aşamada yeni bir sorun çıkar. Parçalar birbirine uymaz, verim çok düşüktür, proje doğayı kirletir... Ama bu noktada projede çalışanlar pes etmezler, akıllarındaki tek şey “Acaba bu sorunu nasıl çözeriz?”dir. Sorun çözülür, bir başkası çıkar, hatta proje biter ve hala sorunlar vardır ve bunun üzerine güncellemeler yapılır. Gelişimin ve sorunların sonu yoktur. Önemli pes etmeyip bu gelişmeleri sağlayabilmektir. BİR BAKIŞ BİNLERCE DUYGU Bakışın Senin Bakışın senin: çatılara yuva yapmış kırlangıç hızı Ağustos denizinin çırpınışı, bahçeye inen çocuk Bir romanın ilk cümlesi oluyor alnına düşen saç Ulusal müzeye kabul edilmeyen aykırılıksın sanki Bakışın senin: kavakların rüzgârla kıpırdanışı Bir kamaşmayla ürperişi zeytin ağaçlarının Tam orada dur şimdi, gözbebeklerinin hayret Nidâsıyla hârelenmesine tanık olsun zaman Zaman kelimeler gibi sekiyor bakışında senin Ahmet Telli Şairler duygularını, içlerindeki o yakıcı yerden kurtarma isteğinin aceleciliği ile bir kâğıt ve kalemle buluştururlar. Çünkü bir şairin en büyük silahı kelimeleridir aslında. Kullandığı her sözcükle içine sığmayan hisleri hafifletirken, dizelere gizlenen anlamlarla, okurlarını kendi duygu dünyasının serüvenine davet eder. Bazı şairler vardır, gizleyemedikleri duygularının kaynağı vatanlarına karşı olan tarifsiz sevgidir. Bazılarının şiirlerinde ise özlem, acı, umut, gibi ortak bir nedeni olan duygular hissedilir. Bu ortaklık “Aşk” denilen, insanlığın kurtulamadığı, belki de kurtulmak istemediği, o popüler histir. Yazdığım duygulara yol açabilecek tek neden bu olmasa da, günümüz şiirleri incelendiğinde aşk temasının ağır bastığı gözden kaçamayacak kadar bellidir. Peki sözler, bir bakış kadar etkili olabilir mi? Ahmet Telli, bakışların büyüsünü kendi sözlerinin gücüyle anlatan şiiri ile ikisinin de etkili olabileceğini kanıtladı bana. Belki Bakışın Senin eserinin bende bu kadar derin bir etki yaratmasının nedeni de buydu. Şiir ile ilk karşılaştığımda, üzerimde bu kadar büyük bir his oluşturacağını düşünmemiştim. Tecrübe etmediğim bir duyguyu kâğıt üzerinde görmenin yarattığı etkiyi daha önce yaşamış biri olarak böyle bir yargıda bulunmam yanlıştı aslında. Zaten eseri okuduktan sonra da şiir dünyasının ne kadar etkili olabileceğine tekrar tanıklık ettim. Bu uçsuz bucaksız dünyada kelimeler sanki her zamankinden daha da anlamlıydı. Vurgular her zamankinden daha çok işliyordu içime. Noktalar tamamlanmayan cümlelerin ardına değil, sanki işlenen duyguya karşı olan ön yargılarımın sonuna geliyordu. Telli şiirinde, sevdiği kadının bakışlarını, okurlarına hislere hitap eden betimlemeleriyle süsleyerek anlatıyordu. Her yeni dizede, aklıma hiç gelmeyecek yeni tasvirler ile karşılaştım. Şair, “Bakışın Senin” kalıbını tekrarladıkça, sevgilisinin gözlerinde kayboluşunu kendim yaşıyormuşçasına deneyimledim. Senelerdir pek çok şiir kalıplarında, farklı şiir türleriyle karşılaşmama rağmen bu kadar iz bırakan bir günümüz şiiriyle hiç karşılaşmamıştım. “Zaman kelimeler gibi sekiyor bakışında senin” derken Ahmet Telli, kendimi anlatılamayan bütün aşkların, bütün vazgeçişlerin ve bütün ayrılıkların ortasında buldum. Biraz düşüncelere dalmama sebep olan bir dizeydi bu. Bu noktada, gözümde tasvir edilen kadını canlandırmaya çalıştığımı itiraf etmeliyim sanırım. Bir insanı bu denli büyülen gözleri, bu seviyede kendine bağlayan o bakışları merak ettim sanırım. Kıskandım galiba biraz, ondan oldu bu şiire bağlanışım. Birini, baktığında zamanın duracağı kadar sevmenin nasıl bir his olduğunu yaşamak istediğimi