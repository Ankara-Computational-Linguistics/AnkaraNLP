kaynağındaki faktörlere karşı alınan kararlardır. Bu tür kararlar yürek ister. Zorunlu olan bu kargaşadan uzaklaşıp huzuru, kendine ait olanı aramak için bir yolculuğa çıkmak yalnız cesur insanlara has bir karar olabilir. Bu yolculuğun sonunu bilenimiz yok bana kalırsa, zira bu yolculuğa “Haydi ben gidiyorum!” diyip bu önemli adımı atan bir insan dahi tanımıyorum. Lakin bunu diyebilen insanlar olsaydı şu hayatta eminim ki daha mutlu bir hayat idame ettirirdik. Pek tabii herkesten bu tavrı sergilemelerini bekleyemem, cesurca yola çıkıp kendi huzur ve mutluluklarını aramalarını beklemek normal bir davranış değil. Yola çıkanların kendilerini sorgulamaları veyahut bizlerin daha hicbir şeye başlamadan nasıl olacak acaba diye içimizi yavaş yavaş kemirmemiz yaşamımız içeriside en yıpratıcı sorgulamadır. Hayat bizim hayatımızdır. Söz sahibi olan tek kişi biziz kendi hayatımızla ilgili. Esas olan huzurlu bir hayat idame etmemizdir. Tekrardan bir noktaya değinmek istiyorum, bu yolculuğun sonunda elle tutulur gözle görülür bir şey olacak diye bir kural yok elbette. Soyutluğun içerinde soyutu aramak için çıkılacak bir yolculuk olacak bu. En önemlisi kendi içimizde yaptığımız yolculuklardır. Esas olmazsa olmaz olan insanların bu arayışı benliklerinde yapmaları ve asla pes etmemeleridir. Bu sayede hayatın kurtlar sofrası olması niteliğinden uzaklaşmış olunur ve iç huzurlarına kanaatimce ulaşabilirler. Kaynakça Geçgin, A. (2015). Uzun Yürüyüş. İstanbul: Metis Yayıncılık ( Ayhan Geçgin, Metis Yayıncılık, 2015) Cihan Korkmaz 21201068 Bir Pinpon Topunun Notları Roman okurken sahip olduğumuz hayal etme sürecini, yanlardan küçük küçük yollara sapan uzunca, kalın bir dal olarak düşünebiliriz. Yazar bize kısa, farklı yollar gösterebilir fakat bu yolları ana bir kurguda ilerlerken yapmak zorundadır. Açılan küçük kapıların ardına şöyle bir göz atıp yolumuza devam ederiz. Belirli bir konsepte sahip bir müzeyi gezmek gibidir roman ve benzeri kitapları okumak. Denemeler, öte yandan, kapalı, büyükçe bir kutuda arsızca seken pinpon topu gibidir. Her sayfada başka bir duvara, başka bir hızla çarpar hayal dünyamız. Yazar, sabit bir yol ya da kurgu belirlemek yerine sadece bir sonraki çarpışmanın topu ne kadar saptıracağını belirler. Topun hızı da yazarın bizi kendi dünyasına ne kadar çekebildiğiyle doğru orantılıdır. İşin eğlenceli tarafı ise, top yeterince hızlıysa içinde sekip durduğu kapalı kutuyu delip hangi duvara delik açtığına bağımlı olarak farklı bir dünyaya adım atabilir. Bazen bu farklı dünyanın havasından bir nefes alıp kutumuza geri döneriz, bazen de çıktığımız deliğin nerede olduğunu unutuncaya kadar at gibi koştururuz bu farklı dünya da. “Hayat felsefem…” şeklinde başlayan cümleleri yapısı itibariyle sevmem, sevemem. Fakat bu şekilde bir cümle kuracak olsaydım o cümle “Hayal felsefem at gibi koşturmaktır.” olurdu. Nitekim, Montaigne’nin Denemeler’ini okurken bunun bir kez daha farkına vardım. ​ ​Her sayfada ayrı bir delik açıyor, her delikten şuursuzca fırlıyordum. Ta ki Montaigne insanların güçsüzlüğünden bahsedene kadar. İrademizin, rasyonel düşüncenin, insan doğamızın yanında ne kadar güçsüz kalabildiğini anlatıyordu. Adım attığım bu dünyada daha önce bulunduğumu fark edince hemen arkamdaki deliği alçı sıvayla kapatıp kontrolü hayat felsefeme devrettim. Birbiri üzerine düşen iki tane ihtişamlı derecede büyük gezegeni izlerken ya da hayal ederken, iki gezegenin de tercih şansı olmadığının farkındayım. Bu çarpışma kütlenin doğasından ileri gelen kaçınılmaz bir sonuç. Fakat eğer bu gezegenlerden birisine insan bilincini olduğu gibi aktarabilseydik, diğer bir deyişle, vücudu gezegen olan bir insan var olsaydı, bu çarpışma esnasında eminim şu şekilde düşünecekti; “Çarpıyorum çünkü çarpmak istiyorum.”. Hayır, senin çarpıyor olmanın sebebi tamamen matematiksel formüller ile izah edilebilir ve tahmin edilebilir. Senin bilince sahip olmanın bu durum üzerinde bir etkisi yok desek bile, aynı düşünceye inanmaya devam edecektir bu gezegen çünkü özgür irade sandığı şeyin bir illüzyon olduğunun kabul etmek inanılmaz derecede zordur. Biz insanlar için de durum bundan daha farklı değil. Birbiri üzerine düşen gezegenler yerine günlük hayatımızdaki eylemler, yer çekimi yerine de duyguları koyabiliriz. (Bu noktada duygulardan kastımın sevinç, hüzün, öfkeden daha fazlası olduğunun, daha evrensel, daha kapsayıcı bir anlamda kullandığımı belirtmek istiyorum. Açıklaması ise, hem benim Türkçemin yetersiz olmasından hem de henüz gelişme sürecinde bir hipotez olmasından dolayı oldukça zor ve bu duygu konseptini ucuz analojilerle ifade etmek için çırpınmayı verimsiz buluyorum.). Çok basit bir örnek vermek gerekirse hayatta kalma isteğini ele alalım. Neden hayattayız? Niçin yaşıyoruz? Hayat amacımız nedir? Bu tarz sorular insanlık tarihinde oldukça fazla işlenmiş, üzerine kafa yorulmuş ve bir noktada da asla cevaplanamayacak sorular olarak düşünülüp yüceltilmiştir. Bana kalırsa, cevap gayet basit. Hayattayız çünkü hayatta kalma içgüdümüz var, hayattayız çünkü atalarımızın hayatta kalma içgüdüsü vardı. Bu içgüdüye sahip olmayanlara ne oldu? Öldüler. Aynı, küçük taşların süzgeçten geçebilmesi kadar basit bir olay. Neden süzgeçten geçebildik? Çünkü süzgecin deliklerinden düşebilecek kadar küçüktük. Ne daha karmaşık, ne daha kutsal ne de daha anlamlı bir durum bu. Sade ve kaçınılmaz. Durum böyleyken, insanlara neden hayattasın diye sorduğunuzda herkesin vereceği bir cevap vardır. Kendi dünyasında anlam kazandırdığı, yaşama devam etmesini asıl sebebi olduğunu iddia ettiği bir hayat amacı. Fakat hiçbir hayat amacı, bir insanı hayatta tutmak konusunda, kafası suya basılmış ve boğularak ölmek üzere olan bir insanın nefes almak isteği kadar güçlü olamaz. Hayatta kalmak bir amaçtan daha ziyade bir sonuçtur. Hayat amacı konsepti ise, hayatın gerçekte ne kadar anlamsız olduğunun farkına varmaktan korkan insanlar tarafından üretilmiştir. Belki de, insanlar hayatta anlam bulacak şekilde evrimleşmişlerdir ve bu konsepti benimsemeyenler bu anlamsızlık çukurunda yok olmuşlardır. Yaşamımızdaki eylemlerin çoğuna öncülük eden bu hayatta kalma içgüdüsünü biz seçmedik. Fakat bu durumu özgür irademize mal etmekten de geri durmuyoruz, özel olmak istiyor, dünyanın bizim etrafımızda dönmesini istiyoruz. Gerçek şu ki; her ne kadar insanlığın deterministik doğasını formüllerle, matematikle açıklayamıyor olsak da bütün değer verdiklerimiz, amaçlarımız, duygularımız, yaşantımız, her şeyimiz aslında iki gezegenin çarpışmasından ne daha anlamlı ne de daha güzel. EMRE CENGİZ HİNDİSTAN: BİR KÜLTÜR MOZAİĞİ Bu yaz belki de hayatımın en büyük çılgınlığını yaparak, dünyanın en zengin kültürüne sahip ülkesine, Hindistan’a tek başıma yolculuk yapmaya, bu muhteşem ülkeyi keşfetmeye karar verdim. Kulağa başta o kadar çılgınca ve imkânsız geliyordu ki, tek başınıza dünyanın öteki ucunda bir milyarı aşkın nüfusu ve hemen hemen her bölgesinde farklı kültür ve yaşam biçimlerini içinde barından sıra dışı bir ülkeye bir başınıza, ve yanınıza sadece en iyi dostunuz olan sırt çantanızı alarak seyahat etmek… Evet bu çılgınca hayali gerçekleştirdim. 20 gün içerisinde yaklaşık 7-8 farklı şehri sırt çantamla gezip onlarca anı ve tecrübe biriktirdim. Yeri geldi tapınakta uyudum, yeri geldi Ganj Nehrinin soğuk sularına bıraktım kendimi, yeri geldi günlerce sadece vejetaryen beslendim. Ama oldu bir şekilde. Çok da güzel oldu. Hindistan için iki farklı izlenim elde edersiniz: ya çok sever aylarca, yıllarca yaşamak, keşfetmek istersiniz ya da bir an önce bu berbat kokudan, kalabalıktan ve pislikten kurtulup daha medeni bir yaşama geri dönmek için can atarsınız. Açıkçası tereddütlerim vardı gitmeden önce ama döndükten sonra kesinlikle birinci seçeneğin içerisinde olduğumu söylemeliyim. Evet, Hindistan çok pis ülke, her yer, her şehir, her sokak, her cadde kokuyor, çok kötü kokuyor evet, insan ve hayvan dışkısı, sokak yemeklerinden yayılan keskin baharatlar, ağır tütsüler ve bazı şehirlerde yakılan ölülerden burnunuza gelen yanmış ceset kokusu. Hayatınızda Hindistan dışında hiçbir yerde alamayacağınız kokular geliyor burnunuza evet. Hatta öyle bir kokuyor ki, Mumbai’de havaalanından iner inmez burnunuza çalınan koku, siz gidene kadar sizi terk etmiyor. Sadece koku mu? Tabi ki de hayır! Evet, sokaklarda inekler, öküzler dolaşıyor, kimse öldürmüyor, evet onlar kutsal, ama sanıldığı gibi bir tapınma olayı yok, inanış şöyle ki: tanrıça Shiva’nın ruhunun bir parçası ineklerin içerisinde insanların arasında dolaşıyor. Yani tapınılan varlık tanrıça Shiva, inek değil. Evet inekler bazı yerlerde trafiği felç ediyor. Sadece inekler mi? Tabi ki hayır! Taşra bölgelerde yolda domuz ve maymunlarla da karşılaşacaksınız. Adım başı tapınaklar, sokak satıcıları ile bırakın araç trafiğini, yaya trafiği ile karşılaşacaksınız. Evet, ite kaka yol alınan sokaklardan geçeceksiniz. Peki ya Hindistan bunlardan mı ibaret sadece? Hindistan öyle bir ülke ki, her eyaleti bambaşka bir kültüre ev sahipliği yapıyor ve dünyada Hindistan dışında hiçbir ülkede bu kadar farklı kültürleri bir arada görebileceğinizi düşünmüyorum. Batısında modern ve zengin şehirler ile Arap Denizi ve yüzlerce yıldır süregelen liman ticareti, Doğusunda Nepal’e doğru uzanan Himalayalar ile birlikte Budizmin epey yaygın olduğu dağlık şehirler, Güneyinde uçsuz bucaksız tropikal alanlar ve Bengal körfezi Kuzeyinde ise Pakistan sınırı ile cehennem sarısı çöller uzanıyor. Eyaletten eyalete, konuşulan dil, kıyafetler ve giyim tarzı, beslenme alışkanlıkları başta olmak üzere bir çok unsur baştan aşağı değişiyor. Kuzeyde Panjab dili konuşurken Güney Hindistan’da Tamilce konuşanlar Panjabca’yı hiç anlamıyor mesela. Ben Mumbai, Yeni Delhi, Agra, Amritsar, Vadodara, Rishikesh ve Varanasi şehirlerini gezdim. Elbette hepsinden bahsedemem lakin özellikle aklımda kalan Rishikesh ve Amritsar’dan bahsetmek istiyorum. Birisi dünyada yoganın başkenti, hayvanlarla insanların iç içe yaşadığı Ganj’ın en temiz sularını barındırdığı kutsal Rishikesh diğeri ise dünyadaki 5 büyük dinden biri olan Sihizm’in en kutsal şehri olan ve kirlik sokakları, akıl almaz trafiği ve dayanılmaz sıcaklığı ile Amritsar. Taj Mahal ve Agra benim için hayal kırıklığı oldu açıkçası o yüzden anlatacak pek kayda değer birşeyler yaşamadım orada. Yeni Delhi’de 50 dereceyi aşan sıcaklardan kurtulup Rishikesh’e gittiğimde kendimi adeta cennete düşmüş gibi hissettim. Himalayalar’ın eteklerinde ve efsanevi Ganj Nehri’nin en temiz olduğu şehirde o kadar mistik bir hava vardı ki, hayatımın geri kalanını orada geçirmek istedim. Ganj boyunca sıralı yoga okulları, tapınaklar, her yerde ama her yerde hayvanlarla iç içe yaşayan insanlar ve doğayla bütünleşmiş vejetaryen bir yaşam. Üzerimdeki bütün negatif enerjiyi attım Rishikesh’te. 2 gün boyunca çadır kiralayıp Ganj kıyısında bir dağ eteğinde konakladım. Hayatımın en güzel günleriydi. Şu an oraya o kadar özlem duyuyorum ki… Bir diğer şehir ise Amritsar, sıcak ve pisliğin had safhada olduğu bir şehir ve Pakistan sınırına çok yakın. Golden Temple’a ev sahipliği yapıyor. Golden Temple(Altın Mabed) Sih’lerin Kabe’si gibi bir mekân. Dünyanın her yerinden Sih’ler oraya ibadete geliyorlar. Tapınak kompleksi o kadar büyük ki, içinde konaklayacak, duş alacak, ve yemek yiyecek yerler var. Ben 2 gün tapınağın içerisinde uyudum. Ve Sihlerin gizemli dünyasını keşfetmeye çalıştım. Fakat tapınakta beni gerçekten çok zor durumda bırakan bir durum söz konusuydu: Zemin komple mermer ile kaplı ve 50 derece sıcağın altında yalın ayak mermerde yürümek korların üzerinde yürümek gibi. Günlerce ayaklarımdan oluşan yaralardan acı çektim. Her şeye rağmen Golden Temple şüphesiz Hindistan’da gördüğüm en etkileyici yapıydı. İnsanların her şeyi gönüllülük esasına dayanarak yapması ve mistik havası, 24 saat çalan ilahileri ile tapınak olmanın hakkını fazlasıyla veriyor bence. Tah Mahal’dan bile daha çok etkiledi beni. Genel olarak Hindistan bana hayatım boyunca unutamayacağım maceralar yaşattı. Çok kısıtlı bir zamanda çok az bir bölümünü gezsem de hala unutamıyorum o günleri. Umarım yolum bir gün tekrar Hindistan’a düşer de Güney ve Doğu Hindistan’ı keşfedebilirim. Şekil 1 10.05.2016 Golden Temple/ Amritsar Şekil 2 13.05.2016 Taj Mahal/ Agra Şekil 3 08.05.2016 Himalayalar / Rishikesh Muhammed İkbal Kazar Öteki ve Turistçesine bir Hayat Yurt dışı seyahati yapmış olanlar iyi bilir. Yabancı bir ülkede, özellikle de birkaç ay gibi uzun bir süre kalmayı planlıyorsanız topluma entegre olmak, oranın insanları ile iletişime geçmek pek kolay değildir, dil konusunda herhangi bir probleminiz olmasa dahi. Bulunduğunuz ülkenin yerlileri ile aynı dili paylaşmak bir bağ kurabilmek için yeterli değildir çünkü çoğu zaman ilgi alanlarınız toplumla uyuşmaz, dolayısı ile ortama yabancı kalırsınız. Bunun en iyi örneği bir İngilizin kendi dilinin konuşulduğu bir ülkeye, A.B.D’ye gittiğinde bardaki Amerikan futbolu muhabbetine “fransız” kalmasıdır sanırım. Neyse ki bu tarz yabancılık hissedilen seyahatleri genelde kısa süreli olarak planlanmışsınızdır, bu nedenle en kötü ihtimalle kendi ülkenize, kültürünüze ve evinize döneceğiniz günün umudu ile olsa gerek üzüntüye kapılmazsınız. Kısa süreli seyahatlerden ziyade kalıcı olanları ele alalım. Gelişen teknolojinin etkisi ile günümüzde deniz aşırı göçler sıradan bir hal aldı. Dünyanın her yerinden insanlar gelişmiş ülkelere yoğun bir göç içerisinde. İnsanların göç etmeleri için akıllarında yatan sebep kimi zaman daha kaliteli bir eğitim almak oluyor kimi zaman ise daha geniş iş imkanlarının avantajları. Göç eden ailelerin birinci neslinin amacı çoğunlukla çocuklarının topluma kendilerinden bile daha iyi bir şekilde uyum sağlayabilmesi oluyor. Aileler kendilerinin dahi çat pat konuştuğu dili çocuklarının öğrenmesi ve kültüre daha kolay, daha iyi entegre olması için onları yerli çocuklarla beraber bulunabilecekleri ortamlara sürüklüyor. Evindeki ortamdan çok farklı bir havayla karşılaşan çocuklar bu duruma alışıncaya dek yalnızlık ve yabancılık çekiyor. Yeni toplumun değerlerine alışmaya çalışan birinci neslin de durumu çok iç açıcı değil bana kalırsa. Alışma sürecini olumsuz yönde etkileyen en büyük faktör ise bu durumdaki birçok insanın kendini bulunduğu ülkeyi birkaç haftalığına ziyaret etmek için gelmiş bir turist olarak görmesi bence. Bahsettiğim yabancılık ve yalnızlıktan kurtulmanın kolay yolunu bulanlar sadece kendi ülkelerinden yeni gelmiş benzer kültürel değerlere sahip diğerleriyle zaman geçirmeyi tercih ediyor. Bu düşünce yapısının sonucu olarak sürekli zamanlarını geçirdikleri kültürel dernekler kuruluyor. Her ne kadar toplumsal kaynaşmayı güçlendirme amacı gütse de bu tarz dernekler aslında bir yandan da yabancı olunulan topluma entegrasyonu oldukça yavaşlatıyor. Aynı zamanda göç eden birinci neslin hayatlarını tıpkı bir turistmişçesine yaşamalarını tetikliyor. Emek ve zaman harcayarak ve aynı zamanda yabancılık, yalnızlık çekerek yeni topluma ayak uydurmak ile eski kültürel bağlarını kaybetmenin arasında kalıyor insanlar sonuç olarak. Bu ikilemin arasında kalan insanların durumu ise sosyal çevresini sadece kendi kültürü ve insanı ile sınırlayanlardan daha kötü gözüküyor. Çünkü bu tarz arada kalan insanlar ne tam anlamı ile yeni toplumun bir bireyi haline gelebiliyor ne de yabancılıklarını ortadan kaldırabiliyor. Franz Kafka da farklı bir kültüre entegre olmaya çalışan bir insanın yirminci yüzyılda bulunabilecek en iyi örneği aslında. Bu nedenle yazar Marthe Robert, ne bulunduğu toplumun ne de ailesinin geleneklerinin kültürüne ayak uydurabilen Franz Kafka’nın bu yabancılığını Franz Kafka Gibi Yalnız adlı eserinde inceliyor. Kim bilir, yalnızlığın en üretken ​ ​anlarını ortaya koyduğunu ifade eden Franz Kafka’nın eserleri de bu kültürel çatışmanın yani bahsettiğim ikilemin sayesinde kaleme alınmıştır. Bildiğimiz bir gerçek var ki farklı kültürlere ayak uydurmaya çalışan insanların çektiği sıkıntılar günümüzde de devam ediyor ve dünyanın her yerinde pek çok insan halen adeta bir turist gibi yaşamını sürdürüyor. Kısaca hem kendi hem de alışmaya çalışılan kültüre yabancı, turistçesine hayatlar yaşanıyor. KAYNAKLAR : Marthe Robert. Franz Kafka Gibi Yalnız. Can Yayınları, 2014. Baskı Babadan Mektup Sevgili Franz, Geçenlerde mektubun elime ulaştı, ve söylemeliyim ki gönderdiğin paketin boyu beni ilk önce şaşırttı. Daha sonra zarfı açıp neredeyse 100 sayfalık elde yazılmış bir mektup görünce, şaşkınlığım birkaç katına çıktı. Daha sonraki birkaç saatim mektubunu okumakla geçti diyebilirim. İlk olarak duygularını, uzun bir süre sonra da olsa, benimle paylaşman beni gerçekten de mutlu etti. Her ne kadar beni duygusuz veya acımasız olarak tanımlasan ve tanısan da, son yıllarda kendi davranışlarım ve insanların üzerindeki etkim hakkında biraz düşünme fırsatım oldu. İnsanların, hatta ve hatta evladımın benden çekinmesini ya da korkmasını istemiyorum. Bu mektubu yazma amacım hem geçmişteki davranışlarımın sebebini açıklamak, hem de yaşananları geride bırakıp beyaz bir sayfa açmak. Senin de çok iyi bildiğin üzere, doğduğun zaman gerçekten de sen benim büyük umudumdun. Çoğu ebeveyn evlatlarını kendilerinin olamadığı şeyler üzerinden tanımlamaya çalışır. Örneğin, yüzmeyi bilmeyen bir baba oğlunun yüzmeyi bilmesini ister, ya da keman çalamayan bir anne kızını müzik derslerine yollar. Fakat ben, senin benim gibi olmanı diledim. Benim gibi biri olmandan kast ettiğim şey sadece fiziksel değil, aynı zamanda zihinsel olarak bana benzemendi. Fakat, senin de bahsettiğİn gibi, sana uygulamaya çalıştığım disiplin ve terbiye yöntemi geri tepti. Bunun sebebi kendini daha içe dönük ve kapalı biri olarak tanımlaman. Dahası, sana çocukken vermeye çalıştığım eğitimin seni kabuğundan çıkartmak bir yana, aksine kendini dış dünyaya daha da kapatmana neden olduğunu söylüyorsun. Bu konuda yanlış davranmış olabilirim, gerçekten de içten bir şekilde özür diliyorum. Aynı zamanda mektubunda beni tam olarak suçlayamadığından da bahsediyorsun. Suçun ne sende ne de bende olması benim için anlam ifade etmiyor tam olarak, ama sanırım demek istediğin şu: Sende olan içe dönüklük eğilimi sana davranışlarım sonucunda kontrol edemediğin bir suçluluk duygusuna dönüştü. Her ne kadar beni suçlamasan da, özür dilemek en azından benim vicdanımı birazcık da olsa rahatlatacaktır. Senden bu konu da da özür diliyorum. Şimdi de potansiyel evliliklerin hakkında yaptığım kaba ve gurur kırıcı yorumlar için özür diliyorum. Seçtiğin eşler hakkında elbette bir fikir sahibi olmayı ve bunu ifade etmeyi hakettiğimi düşünüyorum. Fakat bu işlemi çok daha kibar ve usturuplu şekilde yapmam gerekirdi. Kafanda evliliği eğer özgürlükle bağdaşlaştırdıysan yanlış yapıyorsun oğlum. Mutlaka sen de bir gün gelince evleneceksin, fakat bunu sırf bağımsız olma aşkıyla yapıyorsan hayal kırıklığına uğrarsın. Evlilik inanmasan da ciddi bir müessesedir ve düşündüğünden fazla zaman alır ve fazlasıyla da emek gerektirir. Sonuç olarak, benden kurtulmak veya üzerinde benim baskımı hissetmemek istiyorsan yapman gereken tek şey istemek, aceleci bir kararla evlenme kararı alman gereksiz. Zamanı geldiğinde destek vereceğime söz veriyorum, ancak zamanı geldiğinde. Oğlum Franz, beni suçlayıp suçlayabileceğin her konu için peşin olarak özür diliyorum. Bu güne kadar seni bazen isteyerek, çoğu zaman ise istemeyerek incittiğim için, çocukluğunda sana yaşattığım travmalar için, yükünü hâlâ sırtında taşıyor olduğun bazı sözlerim için senden özür diliyorum; ve beni affetmeni diliyorum. Seni hep seven baban, Hermann Bu mektup bir paralel evrende yazılmıştır. Burada “Franz Kafka eğer babasından çekinmeden 100 sayfalık mektubunu yollayabilseydi, babasının cevabı ne olurdu?” sorusu üzerine yazılan bir mektup vardır. Baba Hermann Kafka, oğlu Franz’a belki de aralarını nispeten de olsa düzeltebilecek bir cevap yazmıştır. Berk Eldeleklioğlu 21400867 MERT NAKIŞLI 21300671 Turk 101 / 20 Başak Berna Cordan Ödev 5 25 Kasım 2014 TÜM HAYVANLAR EŞİTTİR. BAZILARI DAHA EŞİTTİR. Hayvan Çiftliği, George Orwell’ın 1945 yılında kaleme aldığı, ilk bakışta komünizme yöneltilmiş en büyük eleştirilerden biri gibi görünen ama derine inildiğinde aslında tüm totaliter rejimlere yöneltilmiş bir yergi romanıdır. Kitabı okumaya başladığımda dilinin ilkokul seviyesinde olduğunu ve okumakta geç kaldığımı düşünmüştüm ancak bitirdiğimde ise dilinin bu denli kolay ve anlaşılır olmasına rağmen altında yatan düşüncenin, anlatılan olayların o kadar basit ve yüzeysel olmadığını fark ettim. Kitabı tam olarak anlamak bir bilgi geçmişi gerektiriyordu. Romanda anlatılan Beylik Çiftliği, içinde çeşitli hayvanların yaşadığı ve bu hayvanların çok çalıştırıldığı bir çiftliktir. Çiftliğin sahibi Bay Jones’tur ve Bay Jones hayvanlara hiçbir zaman çalışmalarının karşılığını vermez. Açıkçası ben buradan bakınca bu çiftliği içinde yaşadığımız dünyaya oldukça benzetiyorum. Çok çalıştırılan ve karşılığını alamayan hayvanları günümüzün işçi sınıfıyla bağdaştırmamak mümkün değil. Bugün Türkiye’ye ya da genel olarak dünyaya baktığımızda çalışmasının karşılığını gerçekten alabilen işçilerin olmadığını görüyoruz. Asgari ücretin bile çok görüldüğü işçilerimiz, yani babalarımız, NAKIŞLI, 2 dedelerimiz, kazandığı üç beş kuruşla ailesini geçindirmeye çalışıyor. Aynı Beylik Çiftliğindeki hayvanlar gibi… Romanda, çiftlikteki hayvanlardan bazılarının diğerlerinden daha zeki olduğu ve çalışmaktan kaçtıkları anlatılıyor. Bu hayvanlar, yani domuzlar, çalışmak yerine yönetmeyi tercih ediyor ve diğer hayvanlara üstünlük sağlıyor. Açıkça görüldüğü üzere domuzlar da günümüz dünyasının aristokratlarını temsil ediyor. Başlarda kitapta, domuzların en yaşlısı olan Koca Reis önderliğinde bir isyan hareketinden bahsediliyor. Koca Reis, insanların olmadığı, hayvanların özgürce ve eşitçe kendi kendilerini yönettikleri bir yönetim anlayışını anlatıyor ve bir anda bu tüm hayvanların en büyük hayali haline geliyor. Birkaç isyan hareketinden sonra hayvanlar çiftlikteki yönetimi ele geçiriyor ve domuzların yönetici konumunda olduğu yeni bir dönem başlıyor. Domuzların yönetime gelir gelmez yayınladığı bildiride, “Dört ayak iyi, iki ayak kötü; hiçbir hayvan giysi giymeyecek, yatakta yatmayacak, içki içmeyecek; hiçbir hayvan başka bir hayvanı öldürmeyecek ve tüm hayvanlar eşittir.” gibi şeyler yazıyor. İlk başlarda tüm hayvanlar çok mutlulardır ve hayal ettikleri gibi bir yaşam sürüyorlardır. Ancak zamanla yönetmenin, hükmetmenin tadını alan domuzlar, hayvanları yalnızca kendi isteklerine ve zevklerine göre yönetmeye başlarlar ve yayımladıkları bildiriyi şöyle değiştirirler: “Dört ayak iyi, iki ayak daha iyi; hayvanlar çarşaflı yataklarda yatmayacaklar ve en önemlisi tüm hayvanlar eşittir, bazıları daha eşittir.” Buradan anladığımız üzere, Beylik Çiftliğinde ya da günümüz dünyasında her kim hükmetmenin tadını alırsa değişir ve alçaklaşır. Bu gücü toplum yararına değil, yalnızca ve yalnızca kendi zevklerine göre kullanır. Ülkemizde başa geçenlerin bizim vergilerimizi alenen diledikleri şekilde harcayıp bunun sonucunda onlara hiçbir yaptırım uygulanmaması da bunun en büyük örneklerinden biridir. Buradan da kolaylıkla anlayacağımız üzere roman, sadece NAKIŞLI, 3 komünizm ya da sosyalizm yergisi değil, gelmiş geçmiş tüm totaliter rejimleri, tüm iktidarları ve yönetim biçimlerini hedef almış bir eleştiridir. Hayvan Çiftliğinde, domuzlar, yayımladıkları yeni bildiriyi beğenmeyen hayvanları köpeklerle korkutuyor ve köpekler hiçbir zaman domuzlara karşı gelmiyor. Domuzlardan gelen bir emir üzerine hemen hırlayıp karşı çıkan topluluğu susturuyor. Romanda, Orwell’ın polis tasviri benim en çok hoşuma giden kısım olmuştu. Polis, iktidarın köpeğidir, ona kemik veren iktidara asla karşı çıkmaz ve ona ne görev verilirse sorgulamadan yerine getirir. Bu, gerek Beylik Çiftliğinde, gerekse günümüzde su götürmez bir gerçektir. Kitabın finalinde, domuzlar ve insanlar beraber oturmuş içki içiyorlar ve sohbet ediyorlar. Domuzlar aynı insanlar gibi davranıyor, hepsi bacak bacak üstüne atmış ve sigara içiyor. Yani daha önce devrim yaparak yönetimi insanların elinden alan domuzların insanlardan hiçbir farkları kalmamış. Sonuç olarak, bu romandan alınabilecek en büyük ders, iktidara her gelen, görev bilinci, ahlak ve şeref yoksunu olarak sonunda aynı yere çıkacaktır. Kaynakça: - http://tr.wikipedia.org/wiki/Hayvan_%C3%87iftli%C4%9Fi DÜNYA KANSER OLDU Vücudumuzun belli bir bölgesine ait hücrelerden yalnızca biri, göç edip ait olmadığı bir yerde kontrolsüzce çoğalmaya başladığında buna kanser diyoruz. Tedavisi mümkün ancak tedavi süreci oldukça yıpratıcı olan kanser çoğunlukla ölümle sonuçlanıyor. Kurtulan kanser hastalarının büyük çoğunluğununsa bu hastalıkla birkaç yıl içinde tekrar yolları kesişiyor. İnsanları düşünelim. Binlerce insan, sonra milyonlarca daha sonra milyarlarca insan… kontrolsüzce çoğalan insan türü ayağını bastığı her toprak parçasına kaos götürüyor. Yeşil vahaları kurutup mavi denizleri katran karasına boyamakla kalmıyor, ciğerlerine doldurduğu havayı bile solunmaz hale getirebiliyor. Bu duruma Dünya’nın kanseri demeyi tercih ediyorum. Başlarda her şey güzeldi ama sonra dünyada ait olmadığımız yerlere yayılıp bu bölgelerde çoğalmaya başladık. Bugün insan sayısı yedi milyarı geçmiş durumda hatta kabaca sekiz milyarın eşiğinde olduğumuz söylenebilir. Bilim insanları bu nüfusun da yakın gelecekte ikiye katlanabileceğini ve bunun kıtlık, kuraklık ve salgın hastalıklar doğurabileceğini söylüyorlar. Daha vahim olan konu ise, yaşadığımız gezegen bunca insanı doyuramayacağı gibi onlara soluyacak bir hava sunamaz hale gelecek. Bunu nasıl önleyebileceğimize dair ortaya atılmış yüzlerce teori ve öneri var. İçlerinde an büyük yankıyı uyandıran bir çeşit kitle imha mekanizması. Pek çok bilim kurgu yazarı da bu konuda kitaplar, diziler ve filmler kaleme aldı. Biraz internet bir de büyük bir kütüphaneye erişimle bu konuda istemediğiniz kadar detay bulmak mümkün. İnsanları sinirlendirip birbirilerini öldürmeye güdüleyen biyolojik gazlar, büyük bölgeleri etkileyebilecek bombalar, şehir şebekelerindeki suya karıştırılan zehirler ve fabrika üretimi gıdalara katılan ölümcül hastalıklar gibi çok değişik fikirler var. Bunların günümüzde hükümetlerce gizlilik içinde yürürlükte olan yöntemler olduğunu düşünen insan sayısı gerçekten inanılmaz yüksek. Gerçek nedir bilemiyorum ama en başında bu fikirlerle çıkagelen insanlarla oturup biraz konuşmak lazım. Var olan insanları öldürme fikrini benimseyenlerin yanı sıra bir grup da gıda yoluyla insanların kısırlaştırıldığına inanıyor –oysa ben nereye dönsem en az üç çocuk diye yankılar duyuyorum- hatta belli ürünleri kara listeye alıyorlar. Uygulanmakta olan bir kitle imha yöntemi var mı yoksa bunlar bir gurup hayalperestin fantezisi mi bunu kesin olarak bilmek sıradan insanlar için çok zor. Sadece endişeli hissettiğimi ve büyük ihtimalle okuyucuların da kafasında soru işaretleri oluşacağını söyleyebilirim. Yani gerçekten insanların bunca hastalıkla boğuşuyor olması nüfusu kontrol çabası mı yoksa gerçekten dünyayı yaşanmayacak hale mi getirdik? İki ihtimalde de insanlar ölüyor ve yine iki senaryoda da neden de sonuç da kötü. Nüfustaki artış dünyayı tehdit ettiği için bunun önüne geçilmeye çalışılması insanları tehdit ediyor ya da nüfus artışı salgın hastalıklara ve kıtlığa sebep olurken bu soruna kimse bir çözüm getiremiyor. İki ucu da uçuruma çıkan bir köprü gibi. Asla içinden çıkılamayacak bir kısır döngüye sebep olan bu ikilem sürükleyici olduğu kadar düşündüren ve harekete geçip çözüm bulmaya çabalatan hikayeler doğurabiliyor. Dünya gerçekten büyük bir çukura hızla yuvarlanıyor da olsa biri durup size bunu anlatana kadar farkına varmadan yaşıyor olabilirsiniz. Ben Dan Brown’un Inferno kitabını okuyana kadar bu sorunun boyutlarının farkında bile değildim ve kitap beni araştırmaya itti. Dünya’nın dört bir yanından binlerce makale ve araştırma buldum demek ki aslında var olan ve çok ciddi bir durummuş ama ben Dünya’nın gerisinde kalmamak için çabalamama rağmen bunu öğrenememişim. Şimdi bu kitabın filmi de çekildi yani demek oluyor ki büyük kitlelerin aklının köşesinde yer edinecek bu durum. Ne dersiniz, gezegeni kurtarmak için birbirini öldüren insanlar görmemiz yakın mı? Ahmet Furkan Bıyık Kirli Gerçek Nükleer Enerji Akıl almaz bir hızla gelişen teknoloji sayesinde hepimiz elektriğe bağımlı hale geldik. Çoğumuz günümüzün yirmi dört saatinde elektriğe muhtacız (evet uykuda bile yoksa sabah alarmımız çalmaz). Peki, bu bağımlılık nasıl karşılanır? Demek istediğim her yıl ihtiyacı artan gigavatlarca* elektrik nasıl üretilir? Bu soruya verilecek ilk cevap nükleer santrallerdir sanırım. Peki, ama en mantıklı cevap nükleer santraller midir, açıkçası hiç zannetmiyorum. Evet, nükleer santraller gerçekten yüksek miktarda elektrik üretiyor olabilir ama bu kesinlikle mantıklı olduğu anlamına gelmez. Pek çok alanda riskli, hatta zararlıdırlar. Eğer neden nükleer santraller olmamalı adlı bir yazı yazsaydım birinci sıraya kesinlikle kirliliği koyardım. Sanılanın aksine nükleer enerji oldukça kirlidir. Bu kirliliğin ana sebebi kazalardır. Örnek vermek gerekirse en iyi bildiğimiz ve bizi en çok etkileyen Çernobil reaktör kazasını verebilirim. 26 Nisan 1986’ da yaşanan Çernobil faciası acı gerçeği gözler önüne serdi. Bütün Avrupa ve yüzbinlerce insan bu kazadan etkilendi, kanser vakaları arttı. Ayrıca kazanın yaşandığı Pripyat ve çevresi kazanın üstünden otuz yıl geçmesine rağmen yüzlerce yıl daha kullanılamayacak.1 Çernobil yaşanan nükleer kazaların sadece bir tanesi oysa içinde Three Mile Adası ve Fukuşima gibi büyük kazalar da olan uzun bir liste mevcut.2 Kabul edelim insanoğlu olarak başarılı olamadık. Doğaya ve çevreye etkisi binlerce yıl süren radyasyonu kontrol altında tutamadık ve bütün dünya bundan etkilendi. (1986 yılında patlayan Çernobil Nükleer Santrali) * Gigavat (gW) enerji birimidir ve bir milyon kilovata (kW) eşittir. Bir kilovat yaklaşık 1,34 beygir gücüne eşittir. Sadece kazalar değil kirliliğe sebep olan bir diğer şeyde o çok önemli uranyumun çıkarılmasıdır. Genellikle uranyum madenciliği medya ve devletler tarafından göz ardı edilir ama uranyum madenciliğinde çevreye radyoaktif gazlar, kimyasallar ve radyoaktif su salınır.3 İşin ilginç tarafı Fransa gibi büyük devletler kendi topraklarında uranyum çıkarmaz. Onun yerine fakir ülkelerde çıkartır ve kendi kullanır. Bundan anlamamız gereken şey uranyum madenciliği o kadar kirlidir ki Fransa gibi ülkeler taşıma maliyetini göze alarak uranyumu kendi topraklarında çıkarmazlar. Taşıma demişken uranyumu çıkarmak ve taşımak için yakılan petrolün oluşturduğu karbondioksit de bu kirliliğin cabasıdır. Bu acımasız yakıtı kullanmak için bir kere daha düşünmemiz lazım. Diğer bir kirletici de herkesin sözde umursadığı, sürekli bahsi geçen ama hiçbir icraat yapılmayan nükleer atıklar. Hikâyeye bir göz atalım: Uranyumumuzu çıkardık, güzel ve şirin nükleer tesisimize getirdik ve radyoaktif tepkimemizi başlattık. Elektriğimizi üretiyoruz güzel güzel sonra doğal olarak radyoaktif atığımız oluşuyor. Bu atığı alıyoruz varillere koyuyoruz ve kesinlikle okyanusa atmıyoruz ne yapmıyoruz okyanusa atmıyoruz! Gerçekten inanılır gibi değil birçok ülke tonlarca radyoaktif atığı okyanusa batırmış durumda.4 Aslında nükleer atığın iyice paketlenip yerin yüzlerce metre altındaki depolarda on binlerce yıl bekletilmesi lazım ama bu işlemler çok masraflı olduğu için devletler kolay olanı seçiyor: okyanusa batır ve kimseye belli etme. Aklıma bununla ilgili devletlere sorulabilecek tek bir soru geliyor: madem yeterli mali gücünüz yok ve atıkları etkili bir şekilde yok edemeyeceksiniz neden bir nükleer santral yaptınız? Bu sorunun cevabı enerji açığı veya enerji bağımsızlığı gibi şeyler oluyor ama açıkçası bu ölümcül makineleri kullanmadan da enerji açığını kapatmak mümkün. Bu santrallere harcanan para yenilenebilir enerjiyi geliştirmeye harcansaydı çok daha temiz bir şekilde bu açık kapatılabilirdi. Ayrıca sadece tasarruf yaparak bile bu açığı büyük ölçüde azaltmak mümkün. Ama hayır onlar kirli şeyleri seviyorlar. Tonlarca nükleer atığı saklayabileceğimiz bit tesis yokken, uzaya atma imkânımız da yokken elimizde kalan tek şey kirlilik. Peki, ama neden devletler ısrarla (gerçekten) bu tesisleri kuruluyor? İşte bu sorunun cevabı oldukça basit, tabii ki de dünyayı yok etmek için! Nükleer tepkime atıklarından biri olan plütonyum askeri amaçlar için oldukça elverişlidir.5 Biraz işlemle hemen bombaya çevrilebilir. Ayrıca oluşan diğer radyoaktif atıklarda top ve roketatarlarda kullanılmaktadır. Savaş sırasında ölenler yetmezmiş gibi (1945 de Nagasaki’ye atılan “Fat Man” plütonyum bombası) ölmeyenleri de zehirlemektir buradaki alçak amaç. Aslında ahlaki boyutunu geçersek bu yöntem oldukça mantıklıdır çünkü hem silah üretip satarsınız hem de elinizdeki atıktan kurtulursunuz. Yani kısacası çöpten para kazanırsınız. Ama ahlaki boyutu işin içine girince bu silahlar gerçekten çok çirkindir çünkü insanlara yıllarca süren acılı bir ölüm vermekle kalmayıp doğmamış çocuklara da hastalık getirmektedir. İnsanları öldürmek dışında nükleer santrallerin insanlığa bir faydası yok. Martin Cohen ve Andrew Mckillop’ un Kıyamet Makinesi kitabında işte tam bu yüzden nükleer santraller “Kıyamet makineleri”(30) olarak betimleniyor. Son altmış yılda bize kazandırdığından çok kaybettirmiştir. Okyanuslar, topraklar, hava ve içilebilir temiz su kaynakları kirlenmiş; yüzbinlerce insanı etkilemiş, pek çok insanı kanser etmiş, gelecek nesilleri sakat bırakmıştır. Tüm samimiyetimle insanlığın nükleer sınavı kaybettiğini söyleyebilirim. Güvenli reaktörler yapamadık, uranyumu çevreyi mahvetmeden çıkaramadık ve atıklarımızı yok edemedik. Belki bunları yapsaydık nükleer enerji yararlı ve kullanışlı olabilirdi ama beceremedik ve nükleer enerji riskli ve zararlı bir hal aldı. Bu yüzden anlamalıyız ki nükleer enerji çözüm değil sorunun ta kendisidir. 1 http://www.sabah.com.tr/cernobil-faciasi 2 https://en.wikipedia.org/wiki/List_of_civilian_nuclear_accidents 3 http://www.nukleersiz.org/category/neden-n%C3%BCkleersiz/tehlikeler-ve-riskler/uranyum-madencili%C4%9Fi 4 https://en.wikipedia.org/wiki/Ocean_disposal_of_radioactive_waste 5 Bkz: Fat Man Atom Bombası (Nagasaki) Kaynakça:  Cohen, Martin ve Andrew Mckillop. Kıyamet Makinesi / Dünyanın En Pahalı Yakıtı Nükleer Enerjinin Ağır Bedeli. Çev. Serap Arslanpay. İstanbul: İletişim yayınları, 2016, 1. Baskı  http://www.sabah.com.tr/cernobil-faciasi  https://en.wikipedia.org/wiki/List_of_civilian_nuclear_accidents  http://www.nukleersiz.org/category/neden-n%C3%BCkleersiz/tehlikeler-ve-riskler/uranyum-madencili%C4%9Fi  https://en.wikipedia.org/wiki/Ocean_disposal_of_radioactive_waste Damla Çağlayan BİR ŞEHRİN MASALI Her gittiğinizde, ne zaman orada bulunsanız size iyi hissettiren bir yer elbette vardır hepimizin hayatında. Benim için bu yer “İstanbul”. Şüphesiz ki dünyada ki en güzel şehirlerden biridir. Ne zaman orada bulunsam sanki ilk defa gidiyormuşum gibi bir heyecan duyarım. Kalabalığı, şehrin gecesinin gündüzünün olmaması yani her zaman canlı olması, insanları, havası, boğazı, gez gez bitmeyen tarihi yerleri insanın heyecanlanması için gerekli sebeplerden birkaç tanesidir sadece. “İstanbul Mahallelerinde Bir Gezinti” okuduğum en iyi İstanbul’u anlatan kitaplardandır. Anlatımının sade olması da insanı kitabın içine alan yanlarından birisidir. Hagop Baronyan’ın tasvirleri çok canlı gibi. Okurken sanki o sokaklardan geçiyor, boğazı vapurla dolaşıyor, Balat sokaklarında yürüyor gibi hissediyorsunuz. İstanbul denilince hepimizin aklında ilk olarak betimlediği şey şüphesiz kocaman bir kalabalıktır. İnsanların sabah akşam bir koşturmaca içinde bir yerden bir yere yetişme çabasıdır akla ilk gelenlerden biri. Fakat böyle bir bu keş kemeye rağmen bir kez gitmiş olan biri bile sever İstanbul’u. İnsanı içine çeken bir büyüsü vardır İstanbul’un. “İstanbul Mahallelerinde Bir Gezinti” de Hagop Baronyan 19.yüzyıldaki insanların o zamanki İstanbul’da nasıl yaşadığını, kadınların, erkeklerin, çocukların gündelik yaşamlarını eleştirel bir bakış açısıyla kimi zamanda bir komedya olarak sunuyor. İstanbul’u çok seven ama sık sık bulunamayan biri olarak kitabı okurken Kadıköy’den, Pera’dan bahsettiğinde daha farklı bir bakışla bakabileceğim bir kapı açılmıştı artık. İstanbul da bulunduğum yerler kitapta bahsedildiğinde hayran bir şekilde yeni bir bakış açısına sahiptim. Kitabı okurken hiç görmediğim yerlerden bahsedildiğinde hemen gidip oraları görmeliyim diye düşünmüştüm. İçimi öyle bir heyecan kaplamıştı ki hemen yola koyulmak istemiştim. Bahsedilen yerlerde kendime ait anılarımın olmasını istedim belki de. Çünkü yaşadığımız veya gezip görmek için gittiğimiz yerleri anıların güzelleştirdiğini düşünürüm. Şehir ile aranda bağ kurma, bazı yerleri anılarla özel kılmak gerekir. Hayat bazen baş etmek için zorlaştığında anılar bu zorlukların üstesinden gelebilir. Ayrıca kitapta bahsedilen ermeni mahallelerine şuanda ulaşmak tabi ki mümkün değil ama oralarda bulunsam o günleri hissedebilecekmişim gibi bir heyecan duymuştum. Böyle hissetmemdeki en büyük etken bana göre Hagop Baronyan’ın İstanbul ‘da sekreter, öğretmen olarak çalışmasıdır. Yani demek istediğim şey şudur ki Baronyan İstanbul’da ki hayatı her yönüyle gözlemlemiştir. Bunu okuyucuya en iyi şekilde aktarabilmiştir. Kitabı okurken bende farkındalık yaratan bir başka konuda o zamanki sokak hayatı ile şimdiki hayatın çok farklı olduğu olmuştu. Günümüzde insanlar şehirlerin dışına itiliyor, devasa binalarda oturmak için çoğumuz yaşadığımız mahallelerden oluyoruz. Bu samimi mahalleler yok oluyor, bakkalların yerini büyük marketler alıyor, sokakta oynayan çocuklar yerine artık her yerde arabalar oluyor ve biz sadece bu değişimi izlemekle yetiniyoruz. Artık çoğu şey devasa büyüklükte olan sitelerin arkasında, gerisinde yok oluyor. Gerçekleri o kadar mükemmel olan, sahip çıkıp koruyamadığımız tarihi yalıların hiç ama hiç güzel olmayan yenilerini icra etmeye kalkıyoruz. Bu olanlara bakınca sanki herkes imrenilecek bir hayat sürüyor gibi. Kendimizi bu samimiyetsizliğin içinde sürüklenip giderken buluyoruz. Kitap bize bu anılara, güzelliklere sahip çıkmamız gerektiğini anımsatıyor gibi adeta. “İstanbul Mahallelerinde Bir Gezinti” okurken düşünmemizi sağlayan, içimizde heyecan uyandıran bir kitap. Aynı zamanda okurken kendi kendine soru sormayı, yaşanılan olayları sorgulamayı ve gözünde canlandırmayı en iyi şekilde öğretir ve hatırlatır. Ama en önemlisi de bence sesleri, dokunmayı ve anıları yaşatmayı öğretmesidir. Kaynakça: Baronyan,Hagop.İstanbul Mahallerinde Bir Gezinti.İstanbul:Can Yayınları,2014 İlayda Gümüş 21703759 En Beklenmedik Ayrıntılarda Buldum Tarihi Ankara’nın ayırt edici özellik eksikliği, kendi içinde ayırt edici bir hal alır (Manguel 16). Bir şehri sevmek için ne gerekir? Tarih, kültür, aile, arkadaşlar, anılar, aşk… Ankara’yı sevememe hastalığına yakalanmış bir insan kitlesi var. Denizinin olmayışını, tarihi ve kültürel dokudan yoksun oluşunu dile getirip şehre karşı olumsuz duygular besliyorlar. Bence bu insanların bir eksiği var: Empati. Ankara’da doğup büyümüş birisi olarak buraya bağlı hissediyorum kendimi. Bunu yaşamamış bir kişiye bu duyguları aktarmak kolay değil. Ama şehre karşı daha derin duygular beslemem Tanpınar’ın Beş Şehir kitabını okumam ile başladı. O dönemde de insanlar Ankara’da tarihi mekanların eksikliğinden yakınıyor olacak ki bu tarihi dokunun eksikliğini Kurtuluş Savaşı ile sonrasında yaşanan yangın ile açıklamış Tanpınar. Ankara’yı umarsızca eleştiren insanlar bu yaşanan bu olayları düşünseler, empati kurabilseler belki böyle sert yorumlarda bulunmazlar şehir hakkında. Bu acı geçmişi kısaca kesip atabilir insan ama bende Tanpınar’ın dilinin tesiri çok etkili olmuş olmalı ki Ankara hakkındaki satırlarını okurken gözlerim doldu. Tarihin kolaylıkla görülebildiği yerlerde bulunmak bazı şeyleri anlamak için kolay olabilir. İstanbul’da Topkapı’nın önünden geçip Osmanlı’yı, Sultanahmet Meydanı’ndaki dikilitaşlara bakıp Romalıları, Mısırlıları düşünebilir insan. Bunları görmek için bir çaba göstermeye gerek yok belki de. Ankara’da ise tarihin kırıntılarını bulabilmek için uğraş vermeli, dikkatli olmak lazım. Ankara Kalesi'nden Roma Hamamı’ndan bahsetmiyorum. Karanfil Sokak’ta bir inşaatı sokaktan ayıran tahtaların üzerine yazılmış “Elbet Orhan Veli de yürüdü bu sokaklardan” yazısı ile gelen tarihi farkındalıktan bahsediyorum. İkimizin de aynı lisede okumuş olması, ki Tanpınar da burada öğretmendi, gençliğimizde aynı sokaklarda arkadaşlarımızla dolaşmamız… Çok farklı tarihlerde ve dünyalarda yaşamış olasak bile tüm bunlar Orhan Veli ile ortak bir yönümüz olduğunu fikrini veriyor bana. Bir kalasın üzerindeki kötü el yazısı ile yazılmış bir yazı düşündürüyor bunları bana. Cermodern’de bir sergi dolaşırken üzerinde durduğum camın altında bir tren olduğunu fark ettiğimde onlarca sene önce orada çalışan insanları, tamir edilen trenleri düşünüyorum. Ankara’nın tarihi dokusunun hiç umulmadık çatlaklara yerleştiğini hissediyorum. O çatlaklar arasından fışkırıyor bazen. Bir şehirde tarihi hissetmenin zor olması bence orayı sıkıcı yapmıyor, insanın hayal gücü ile ilişkili bir durum olduğunu düşünüyorum. Başka şehirlerde gözler önüne serilmiş tarihe alışan insanlar Ankara’ya gelince detaylarda saklanan muhteşem hikayeleri göremeyecek kadar körelmiş oluyor. Ama sadece detaylarda saklı değil tarih Ankara’da. Mezun olduğum Ankara Atatürk Lisesi, bence buram buram tarih kokan bir yer ve ben burada beş senemi geçirdim. Okul müzesinde saklanan Atatürk’ün bizzat hediye ettiği sancaktan biyoloji laboratuvarındaki seneler önce doldurulmuş hayvanlara kadar burada tarihi her yerde hissetmek mümkündü. Yaklaşık 80 senedir kullanılan okul binasını da göz önüne alınca bu koridorda kimler yürüdü, kim bu sınıfta derse girdi, konferans salonunda kim bu sahneye çıktı gibi sonu bitmeyen merak uyandırıcı soruları sıralamak zor olmuyor benim için. Sonuçta Ankara hemence ayırt edilen bir özelliği olmasa da burada vakit geçiren bazı insanlar için kelimelere sığmayan hisler uyandırabilir. Ankara’yı hiçbir şehre değişmezdim ve benim gibi aynı şeyleri söyleyebilecek birçok insan olduğuna inanıyorum. Belki de onunla aramızdaki bağı özel kılan şey bu bağa sahip olmayan hiçkimsenin bu sevgiyi anlamaması. Daha iyi olabileceğin birçok konu var ama gel gör ki seni bu halinle de çok seviyorum Ankara. Anlamayanlar çamur atsın dursun. Manguel, Alberto. Tanpınar’ın İzinde Beş Şehir. İstanbul: Yapı Kredi Yayınları, 2016. DÜŞÜNÜLEMEZ Haberlerde, makalelerde, konuşmalarda herkesin dilinde bir söz, “Dünya beşten büyüktür!” Cümlenin siyasi boyutuna girmeden, normal bir insanın bu cümleden anlayabileceği şekilde düşündüğümde aklımı kurcalayan birkaç nokta oluyor. Dünya dediğimiz yerde kaç milyar insan yaşıyor ve gerçekten azınlık çoğunluktan daha büyük olabilir mi? Yani bu örneğe göre 5>7 küsür milyar diyebilir miyiz? Kimisi buna bazen “1” bile yeterlidir çoğunluktan büyük olmak için der, kimisi ise çoğunluğun ağırlığını görmezden gelmek büyük haksızlıktır der. Ben bu ikisi arasındaki çatışmayı daha önce birçok dergide, blog yazılarında okumuştum. Hani sorarlar ya bizlere, tren gidiyor ve önünde iki yol var: tek kişinin bağlı olduğu ray ve dört kişinin bağlı olduğu ray. Kontrol sizde, kimleri kurtarırdınız diye sorarlar. Cevabı söylemesi çok kolay gelir o an ancak o kadar da kolay değildir cevap vermesi. Son izlediğim film ​Unthinkable​’da karar vermenin zorluğunu iliklerime kadar hissettiğimi, o çelişkiyi birebir yaşadığımı söyleyebilirim. Filmin her sahnesinde kendimi sorguladım, ben olsam ne yapardım diye düşünmekten kendimi alamadım. Ben çok düşündüm, biraz da siz düşünün. Bir kişinin hayatı, vücut bütünlüğü, hakları, sahip oldukları ne kadar önemlidir, kimlere karşı korunur ve hangi durumlarda ihlal edilebilir? Yani asıl sormak istediğim şu: bir kişi, kaç kişiden büyüktür? Adamın biri ülkenin farklı yerlerine bombalar koymuş, milyonlarca kişinin hayatı söz konusu, siz o adamı bulmuşsunuz ve konuşturmanız gerekiyor. Adam askeri eğitim almış, kolay konuşmayacağı belli o zaman geriye işkence etmekten başka hangi seçenek kalıyor? Bir tarafta işkenceden başka bir çare olmadığını savunan bir adam, diğer tarafta ise hukukun gücüne inanan bir kadın… Aslında her iki yöntemi de kullanıyorlar fakat bir yerden sonra insanlığın dışına çıkılması gerekiyor ve vicdan savaşı haline geliyor. Ben olsam ne yapardım kısmına gelecek olursam… Bir kişi için binlerce insanı feda etmek çok yanlış, evet, farkındayım ve o insanın da hakları var, hukuken ona işkence etmemiz suçtur falan diye saçmalamayacağım. Göz göre göre onca insanın bir cani yüzünden ölmesine göz yummak ona işkence etmekten daha büyük caniliktir ancak bir insana işkence etmek de kolay bir şey değildir. Herkesin vicdanı, yüreği kaldırmaz bunu yapmaya. Fakat kimse onaylamasa da tek seçenek bir başkasının canını yakmak olduğunda bunun yapılması gerekiyordur. Hukukun ve işlerin güzellikle çözülebileceğine inanlar bile başarısız olduklarını ve binlerce insanın ölüme yaklaştığını fark ettiğinde belki işkence etmiyor ancak göz yumabiliyor. Filmdeki kadın da en başında bütün bu illegal süreçten dolayı bu durumu kabullenen herkesi şikayet edeceğini söylüyordu ama bombaların patlamasına son birkaç saat kala işkence eden kişi, “Durmamı istersen dururum” dediğinde durmasını söylemedi. Ben olsam ben de dur diyemezdim çünkü her ne kadar yakınlarım yaralanmasa da ülkemde yaşanan canlı bomba olayları beni derinden sarstı. Eğer benim de bir şansım olsa orada bırakın ölmeyi, yaralanacak tek bir kişiyi kurtarmak için dur demezdim. Çünkü tanımadığım, belki masum, belki de cezaevinden yeni çıkmış suçlu bir insanın canı, o caninin canından bin kat değerlidir. O talihsiz olaylar yaşandığında eminim hepimiz aynı şeyi düşünmüşüzdür. Peki, o adamı konuşturmanın yolu küçük çocuklarının canını yakmaktan geçiyor olsa yine aynı şeyi düşünür müydük? Hukukçu hanım aynı şeyi düşünmüyor olsa gerek ki iki küçük çocuğa vurmaktansa binlerce kişinin ölmesine müsaade etti, 4.bomba patladı ve bu noktada “2”, binlerce kişiden daha büyük hale geldi. O zaman asıl sorun caniyi değil de masumu incitmektedir. Adama olan hislerimin aynısının çocuklar için geçerli olmadığının bilincindeyim dolayısıyla ben de çocukları korumak isteyebilirdim ama mutlaka bir alternatif düşünürdüm. Başka bir şey bulmaya çalışırdım, çocukların incinmesini istemezdim. Çünkü onlar daha çocuk, dünyanın kötü yüzüyle tanışmamış, insanın henüz şeytanla karşılaşmamış hali ve biliyorum ki onların babaları gibi olmamaları için o ortama maruz kalmaları gerekiyor. Onları babalarından ayıracak olan aldıkları eğitim, büyüdükleri ortam, gördükleri ve düşündükleri olacak ve konu hangi ülke olursa olsun o çocuklarda böyle izler bırakılmamalı. O çocukların, kendi seçmedikleri babasının cezasını çekmesi doğru değildir. Cezaların bireyselliği masumları koruma yönünde ilerlemelidir ve alternatif bir yol bulunarak devam edilmelidir. Aksi halde nasıl yaşayacağız kötülüklerle dolu bu dünyada? Sayıları etik kuralların, vicdanın baş gösterdiği alanlarda dahil etmeyi doğru bulmuyorum açıkçası. Bizler hiçbir zaman matematiksel denklemlere uygun hareket edemeyiz çünkü duygularımız vardır ve bu sebepten, yeri geldiğin iki beşten; bir, binden büyük hale gelebilir. Ki konu insan hayatı olduğunda kesin konuşmak mümkün değildir. Cani birine vicdansız davranmakla masum birine vicdansız davranarak cani olanı kötü etkilemek de herkesin vicdanına kalmıştır ve herkes bunu kaldıramaz çünkü bir insanın en büyük dengesi vicdanıdır ve vidan ne derse o olur. O yüzden düşündüklerimiz, mantığımız ve hislerimiz her zaman kesin ya da düşünülebilir değildir; bazen düşünülemez hale gelebilir. İşte en tehlikeli an ise düşünülemezin düşünüldüğü o andır. Hüseyin Sarp ARSLAN GÜNEŞİN SOFRASINDAYIZ 27 Kasım 2014 tarihi şu hayatta yapmak istediğim şeyler listesinde bir şeyin üzerine daha çizgi atmamı sağladı. 27 Kasımda Şinasi Sahnesi’nde Genco Erkal’ı izleme onuruna erişenlerden biri oldum, ilk defa canlı canlı izledim onu bir tiyatro salonunda. Genco Erkal ki benim için Nazım Hikmet şiirlerine can vermek ve onları yaşamak için dünyaya gelmiş gibiydi çocukluğumdan beri, nasıl Nazım Hikmet şiir yazmak için var olduysa. Şiirlerle ne zaman arkadaş olduğumu hatırlamıyorum ama bu arkadaşlığı sağlayan şiirlerin sahiplerinden biriydi Nazım Hikmet çünkü ilkokulda hocam bir şiir ezberleyip gelin dediğinde annemlerden ilk duyduğum isimdi Nazım Hikmet, o kadar şair arasında. Sonra Genco Erkal vardı bir de, mükemmel şekilde okuyordu Nazım’ın şiirlerini. Belki de bu şiirleri Genco Erkal’ın böyle okuduğunu Nazım duysa o bile kıskanırdı Genco Erkal’ı. İşte ben de böylesine hayranlık uyandıran internetten kaç kere dinlediğimi bilmediğim Genco Erkal’dan Nazım’ın şiirlerini dinlemeye gidiyordum o gün. Genco Erkal’ın Ankara’ya geleceğinden çok geç haberim olmuştu fakat zor da olsa yer bulmuştum Şinasi Sahnesi’nde. Bu dönemde Şinasi Sahnesi’nin daha çok önemi vardı benim için çünkü sahne gizlice satılmıştı Akünle birlikte ve seneye orada oyun oynanıp oynanmayacağı belli bile değildi ve ben o gün karmakarışık duygularla Genco Erkal’ı ve o gün geç keşfettiğimi fark etmiş olacağım Tülay Günay’ı izlemeye gidiyordum. Onlar sahneye çıktıklarında ne hissettiğimi tam hatırlamıyorum, sadece mutluydum hem onları görmekten, hem de benim gibi düşünen insanlarla aynı salonda bir arada olmaktan. Oyun başladığında Nazım Hikmet şiirleri birer birer can buluyordu Genco Erkal’ın sesinde, o sese bir de arada Tülay Günay’ın seslendirdiği şarkılar eşlik ediyordu, Zülfü Livaneli’den tutun da Cem Karaca’ya kadar seslendirilen şarkılar. Oyun “Yaşamaya Dair-Bursa Cezaevi’nden Mektuplar” adını taşıyordu, yani Nazım Hikmet’in en duygusal olduğu dönemlerden biriydi, eşinden uzaktaydı, kendiyle baş başaydı ve kendini şiirler yazarak anlatıyordu. “Ben içeri düştüğümden beri güneşin etrafında 10 kere döndü dünya” diyordu Nazım Hikmet bir şiirinde, sonra düşünmeye başlıyordum 10 sene nasıl geçerdi ömür içeride? Vatan haini miydi de bu adam o kadar zaman içeride yattı? Kendisi de ne güzel itiraf ediyordu vatan haini olduğunu bir şiirinde: “Evet, vatan hainiyim, Siz vatanperverseniz, Siz yurtseverseniz, Ben yurt hainiyim, Ben vatan hainiyim. Vatan çiftliklerinizse, Kasalarınızın ve çek defterlerinizin içindekilerse vatan, Vatan, şose boylarında gebermekse açlıktan, Vatan, soğukta it gibi titremek ve sıtmadan kıvranmaksa yazın, Fabrikalarınızda al kanımızı içmekse vatan, Vatan tırnaklarıysa ağalarınızın, Vatan, mızraklı ilmühalse, vatan, polis copuysa, Ödeneklerinizse, maaşlarınızsa vatan, Vatan, Amerikan üsleri, Amerikan bombası, Amerikan donanması topuysa, Vatan, kurtulmamaksa kokmuş karanlığımızdan, Ben vatan hainiyim. Yazın üç sütun üstüne kapkara haykıran puntolarla: Nâzım Hikmet vatan hainliğine devam ediyor hâlâ!” Oyunun kapanışı bu şiirle olmuştu, belki de bu yüzden daha da anlamlıydı o oyunu izlemek. Vatan hâlâ birilerine göre kasalarının ve çek defterlerinin içinde yazanlar olduğuna göre ve onların dışındaki insanlar buna bakılarak değerlendirildiğine göre, Genco Erkal’ın göreviydi bu şiirle oyunun kapanışını yaparak yüzümüze bir tokat vurmak. Belki şu an direkt olarak vatan haini denilmiyor dışarıda kalanlara ama öyle olduğumuz düşünülüyor ve burada da şu şiiri hatırlamak gerekir: “Akrep gibisin kardeşim, Korkak bir karanlık içindesin akrep gibi Ve bu dünyada, bu zulüm senin sayende Ve açsak, yorgunsak, al kan içindeysek eğer Ve hâlâ şarabımızı vermek için üzüm gibi eziliyorsak Kabahat senin, — Demeğe de dilim varmıyor ama — Kabahatin çoğu senin, canım kardeşim!” Öyle olduğumuz düşünülüyor demişken bu şiirden alıntı yapmadan geçemezdim çünkü kabahat bizim, ses çıkarmayan herkesin. Son olarak tekrar oyuna dönmemiz gerekirse, Genco Erkal sahnede devleşti zaten sahneler için yaratılmıştı o. 76 yaşına gelip sahnelerden kopamamasının başka bir açıklaması olamazdı. Oyunda bütün şiirler bittikten sonra, gelenlere bir de sürpriz yaptılar. Nazım Hikmet’in “Güneşin Sofrasında” adlı şiiri önceden söylenmişti başkaları tarafından ama Genco Erkal ve Tülay Günay’dan hiç dinlememiştim ve öyle bir videoya da rastlamamıştım bugüne kadar. “Dostların arasındayız, Güneşin sofrasındayız” diyerek, yani şarkısını söyleyerek oyunu bitirdiler. Gerçekten de dostların arasındaydık ve bu duyguyu hissetmek mükemmel diye tarif etmekten daha öte bir şeydi. İbrahim Ergün Kendini Tanımak Bazen insan kendi kendine konuşur. Bir şeyler söyler kendine, hayat hakkında, uzay hakkında… İnsanlar farklı farklı sebeplerden dolayı kendilerine kızar. Ben de kendine kızan bu insanlardan biri olarak sınavlar, dostluklar gibi farklı konularda yanlışlar yaptığım için kendime kızıyorum fakat insanın kendine kızması yaşanan olayı değiştirmeyeceği gibi durumu daha kötü bir hale de getirebilir. Öte yandan insanın kendine kızması, hatalarını anladığının bir kanıtıdır ve insan ne kadar çok hatasının farkına varırsa zor durumlarda hata yapma riski de bir o kadar azalır. Bu yüzden insanın kendine kızması iyi bir durum olarak da yorumlanabilir. İnsan kendini ne kadar iyi tanırsa o kadar gelişir. Asuman Susam Utanç adlı eserinde kendini tanımayan insanları nitelemek için “o çok bilinip hiç tanınmayan”(70) demiştir. Kendini tanımayan bir insanın herhangi bir durum karşısında ne tepki vereceğini kendisi bile tahmin edemediği için karşısındaki insanın o insanı anlayabilmesi mümkün değildir ve bu insanlar arası iletişimi büyük ölçüde etkiler. Ayrıca kendini tanımayan bir insan kapasitesinin farkına varamaz bu durum kimi zaman insanı zor duruma düşürebileceği gibi kimi zaman da o insanı büyük bir şeyler yapmaktan alıkoyabilir. Çünkü neler yapabileceğini bilmeyen bir insan zamanla kendine olan güvenini kaybeder ve yapabileceği şeyleri bile yapamaz konuma gelir bunun temel nedeni insanın o işte başarısız olacağını düşünerek başarısız olmaktan korkmasıdır. İnsan kendini tanıyabilmek için kendisi ile baş başa kalmalı ve bugüne kadar yaptıklarını gözden geçirip acaba başka şekilde davransaydım ne olurdu diye kendine sorarak âdeta kendini hesaba çekmeli, kendisiyle dertleşmeli, yaptıklarının sonuçlarından kaçmak yerine onlarla yüzleşmeli, vicdanını dinlemeli ve düşünmelidir. Böylece insan neler yaptığının ve neler yapabileceğinin ve evrendeki yerinin farkına varır. İnsan yalnız kaldığında kendisinden başka dostu yoktur. O kendi kendinin dostu, düşmanı ve sırdaşıdır. Yalnızlık insanın kendini daha çok dinlemesine ve anlamasına müsaade eder. Asuman Susam Yazı adlı şiirinin bir dizesinde “el ayak çekildiğinde konuşkanlaşır etraf”(31) diyerek bu gerçeği vurgulamıştır. Yalnız kalmak belki de insanın en çok korktuğu şeylerin başında gelir bunun nedeni insanın kendi vicdanından kaçma isteğidir fakat insanı insan yapan şey vicdanıdır. Asuman Susam Tökezleme Taşları adlı şiirinde “yürümek kendine doğru yoruyor insanı”(27) diyerek insanın kendi benliğini bulmasının zorluğunu bizlere anlatmak istemiştir. Ayrıca bu dizeden insanın toplum içinde kendisini ifade etmesinin zor olduğu sonucuna da varabiliriz. Çünkü insan başka insanların yanındayken kendini tam olarak ifade edemez çevresinden etkilenir. Bir insanın tam olarak ne düşündüğünü sadece o insan bilebilir bunun nedeni insanın kendini ifade gücünün sınırlı olmasıdır, insan bilgiyi aktarmak için dil, yüz ve el ifadeleri gibi çeşitli araçlar kullanır fakat bunlar bazen yeterli değildir. İnsanın bir bilgiyi en iyi aktarma yolu modellemedir fakat bir insanın bir bilgiyi modelleyebilmesi için hem bu bilgiyi hem de kendini çok iyi tanıması gerekir böylece o insan bildiğini modellemek için kendi duygularını ve bilgi birikimini kullanabilir. Dünyanın bilinen en zeki insanları bildiklerini diğer insanlara en iyi anlatabilenlerdir bunun nedeni insanların düşündüklerinin değerinin karşıdaki insanın anladığı kadar olması gerçeğinden başka bir şey değildir. Bu yüzden insan kendini iyi tanımalı, düşünmeli ve düşündüğünü aktarabilmelidir. Bir bilgiyi aktaramadıktan sonra o bilgiyi bilmenin tek faydası o bilginin sana verdiği hazdır fakat bilgiyi aktarmanın hazzının yanında çok küçük kalır. Çünkü bilgi aktardıkça çoğalır. Atalarımızın bize bıraktığı bilgi mirası olmasaydı Einstein’ın bulduğu şey izafiyet değil ateş olurdu. KAYNAKÇA Susam, Asuman. Kemik İnadı. İstanbul: Can Yayınları, 2015. Baskı. Yeşim Kaya 21400235 Sec. :17 Size Yön Verecek Bir Roman: Otomatik Portakal Antohny Burgess’in kendisi öldükten sonra, eşinin parasız kalmaması için yazdığı bir eser olduğunu ve bu eserin yazarın dünya çapında bir üne sahip olmasını sağladığını öğrendikten sonra, okumak istediğim fakat sınavlardan, ödevlerden vakit bulup okuyamadığım bir romandı Otomatik Portakal. O sıkışık zamanlarımda, her gün kendime kızıyordum bu esere vaktimi ayırıp okumadığım, onun hakkında yorumlamalar yapmaya çalışmadığım için. Sanmayın ki, her okuduğum ya da okuyacağım eser için kendime böyle kızıyorum, aksine çoğu zaman hiç düşünmem bile diğer romanlar hakkında. Babamın ya da annemin kütüphanesinden bir roman alır, okur geçerim. Fakat söylediğim gibi, anlam veremediğim bir biçimde bu romanı okumak istiyordum, hatta neredeyse hocam bugün sınavı iptal edelim de ben şu romanı bir okuyayım diyecek seviyeye gelmiştim. Neyse ki, geçen gün okul çıkışı gittiğim kitapçıdan aldıktan sonra bu eseri okudum ya da okumadım sorunsalını, onu okuyarak sonlandırdım. Ve diyebilirim ki, bu roman gerçekten kendime onu okumadığım için kızdığım kadar varmış, çünkü ciddi mesajları olan bu eseri kendime psikolojik baskı yapmasam, okumadan geçip gidecekmişim. Peki, “Nedir bu kitabı bu kadar cazibeli yapan?” diyecek olursanız eserdeki olaylardan kısaca bahsetmek isterim; Otomatik Portakal aslında Alex ve yakın arkadaşları diyebileceğimiz dört farklı karakterin çalkantılı gelişme hikâyelerini anlatıyor. Onların yanlış, kötü, iletişime kapalı hâlde gelişmelerine bizi tanık etmek istiyor. Fakat yazar aktardığı hikâye ile aslında bizlere romanda olup bitenlerin yalnızca karakterlerin gelişimini anlatmayı değil; toplum bozulan düzeni, kötü bir biçimde gelişen gelecek nesil hakkında mesajlar vermeyi amaçladığını gösteriyor. Ve bu fikirlerinin hepsini kendisinin bir yansıması olarak yarattığı karakter olan Alex ile anlatmasıyla yazar bence, bahsettiğim mesajlarını bizlere yansıtmayı başarıyor ve bizleri bu konu hakkında düşünmeye zorluyor. “Neden sadece Alex’e odaklanıp, onun verdiği mesajlara önem verip diğer karakterleri yadsıdın?” diyecek olursanız hemen söyleyeyim: Alex beni yazarın toplum hakkındaki fikirlerini doğrudan yansıtmasıyla etkiledi. Çünkü diğer karakterler gibi kurgusal bir karakter olmasına rağmen, o toplumun bir gerçeği üzerine yazarın fikirlerini yansıtıyordu. Aslında, bu durum benim genel tutumum olan yazarın fikirlerini bir eserde bu kadar doğrudan görmek istemememle çelişiyor fakat böyle bir kitabı okurken, evet, benim için güzel bir noktaydı karakterin doğrudan yazarı yansıtması. Çünkü bu yolla, yazarın beni gelecek neslin yanlış gelişmesi hakkında uyarması ve benim çevremdekiler, sitem hakkında bir sorgulamaya girmem daha kolay oldu. Şöyle ki, karakterin bıraktığı izlenimle, eseri okuduktan sonra kendimi “otomatik” olarak daha fazla sorgulama yaparken, daha çok etrafınızda olup biteni eleştirirken buldum. Çevremdeki eksikleri, bizlere dayatılan eğitim sistemi de içinde olmak üzere aslında bireyler üzerinde ne kadar etkisiz ve aslında hatalı olduğunu fark ettim. Bu eleştirilerimin sonucunda, belki değişiklik yapamıyordum ama, en azından sorgulayabilen, çevresini gözleyip hataları tespit edebilen bir insan hâline geldim. Bu durum günümüz dünyası, gelecek nesil için çok önemli bir nokta ve bence bunu sizlerde yapmalısınız. Çünkü bu sorgulamalara, eleştirilere dayanarak geleceğe bizler yön vereceğiz. Ve belki de böylelikle, Alex ve arkadaşları gibi olan şimdiki gençliği daha düzgün, iletişime açık ve insanı sevebilen bir hâle getirirken, yeni neslinde daha iyi karakterlerle şekillenmesini sağlayabiliriz. Bahsetmeye çalıştığım gibi Otomatik Portakal isimli eser, sizin kişisel sorgulamanıza başlamanız ve başta kendiniz olmak üzere etrafınızdaki eksikleri tanımanızı sağlaması açısından güzel bir başlangıç. Okumanızın sonucunda, sizleri kendi fikirlerini yansıtan karakter olan Alex’in verdiği mesajlarla etkileyip, sizlerin etrafınızı, gelecek nesili bu karakterin verdiği mesajlara dayanarak daha iyi şekillendirmenizi sağlayacağına ben gerçekten inanıyorum ve okumanızı şiddetle tavsiye ediyorum. Haydi, şimdi zaman kaybetmeden alın onu, okuyun! ŞENKON 1 Ata Şenkon 21401444 Başak Berna Cordan TURK 101 – Sınıf 17 Ödev 6 1 Aralık 2014 Entelektüel Ölüm “...dünyada hiçbir şey insan ruhu üzerinde hiçlik kadar ağır bir baskı uygulayamaz” (Zweig 37). Stefan Zweig’ın 1938 – 1941 yılları arasında Brezilya’da sürgündeyken yazdığı Satranç, Zweig’ın inandığı sanat, estetik, barış ve güzellik gibi değerler açısından büyük önem taşımaktadır. Türkiye İş Bankası Kültür Yayınları tarafından yayımlanan ve Ahmet Cemal tarafından dilimize kazandırılan bu uzun öykü, Zweig’ın eşi ile birlikte intihar etmeden önce yazdığı son eserdir. Aslında Satranç, Zweig’ın hayatına bakıldığında intihar edene kadar verdiği mücadelenin bir temsilidir. Ne hazindir ki, 1942 yılında Nazi düzeninin bir daha hiç değişmeyeceğine ve tüm güzelliklerin birer birer yok olacağına kendini inandıran Zweig, karısıyla birlikte yaşamına son vermiştir. New York’tan Buenos Aires’e giden bir yolcu gemisinde geçen kitapta, ismi bilinmeyen anlatıcı aynı gemide bulundukları bir satranç ustasını (Czentovic) daha yakından incelemek ister. Güç bela ayarladıkları bir oyun sırasında gizemli bir yabancının (Dr. B) yardımını alarak oyunu beraberlikle sonuçlandırdıktan sonra asıl hikâye de başlamış olur: Dr. B ve Czentovic’in oynayacakları satranç oyunu, estetik ve faşizmin o dönemdeki çarpışmasını temsil edecektir. ŞENKON 2 Yaklaşık altı milyon insanı katleden insanlık dışı Nazi rejimi, 1933 – 1945 yılları arasında yalnızca bu korkunç suçu işlemekle kalmayıp, adeta entelektüel bir katliamın da baş rolü olmuştur. Bu yıllar arasında “Nazi Yağması” olarak da bilinen bu büyük katliam, orta Avrupa’daki pek çok sanat eserini silmiş süpürmüştür. Yahudi sanatçılara ait olan heykeller, tablolar ve pek çok edebi metin bir gece içinde yakılmış; Michelangelo’nun “Brüj’lü Madonna”sından, Gustav Klimt’in, van Gogh’un ve Picasso’nun pek çok eseri Hitler’in “Führermuseum” adı verilen müzesinde sergilenmek için alıkoyulurken ciddi zarar görmüştür. Bu entelektüel katliamın faturasının ise yaklaşık bir buçuk milyar dolar olduğu tahmin edilmektedir. Peki, Zweig kendi canına kıyarak hem Nazilerin entelektüel katliamına katkıda bulunmuş hem de Satranç’ta bahsettiği gibi ruhunu gerçekten hiçliğe teslim ederek kendisi ile çelişmemiş midir? “...dünyada hiçbir şey insan ruhu üzerinde hiçlik kadar ağır bir baskı uygulayamaz” (Zweig 37) sözündeki “hiçliğin uyguladığı baskı” tezatında olduğu gibi Zweig’ın intihar eyleminin de kendi dünya görüşüyle oldukça zıt olduğunu düşünüyorum. Medeniyeti ve akılcılığı temsil eden Dr. B karakteri bitmek bilmeyen düşüncelerinin önüne geçemeyip faşizmi ve kabalığı temsil eden Czentovic’e hükmen mağlup olunca açıkçası büyük bir hayal kırıklığına uğradım ve sonradan fark ettim ki düşüncelerine yenik düşen Dr. B’nin oyundan çekilmesi ile umutsuzluğuna yenik düşüp canına kıyan Stefan Zweig arasında pek de hoş olmayan bir ilişki var. Bir oyunu bırakıp gitmek gibi midir intihar? Önündeki her şeyi bırakıp arkanı hiçliğe vermek değildir de nedir? Öte yandan Stefan Zweig gibi aydın ve ileri görüşlü bir kişiliğin gelecek hakkında umutsuzluğa kapılmasına neden olan Nazi terörünü bir düşünün. Muhtemelen bu terörün ancak yüzde onunu hayal edebiliyoruz ve yine de bu oran dehşete kapılmamıza yetiyor. ŞENKON 3 Konu entelektüel cinayetler olunca dünyanın her yerinde olduğu gibi Türkiye’de de yaşanan çeşitli entelektüel infazları es geçemiyor insan. Altmış, yetmiş ve seksen darbeleri ülkemizdeki faşist rejimin ülkedeki aydın kuşağı nasıl silip süpürdüğünü gözler önüne seren tarihi olaylardan. Peki, bazı insanlar neden aydınlanmaya, bilime ve sanata karşı? Bu katliam neden küresel boyutlarda? Medeniyetin neresi cazip değil? Sanırım böylesi sorular uzun yıllar boyunca asla cevaplanamayacak. Stefan Zweig’ın ölümünü entelektüel ölümlerden belki de en trajiği yapan unsur, ölümünün kendi elinden olmasıydı; hem de Hitler’in “üçüncü reich”ından kilometrelerce uzakta, Brezilya’da... Tarihin böylesi kara lekeler ve kanla kaplı dönemlerinde telef olmak... İnsan gerçekten üzülüyor. Zweig’ın tercihini doğru bulduğumu söyleyemem; intihar bir kurtuluş mu, bence değil. Öte yandan Dr. B’nin satranç masasından kalkarak oyunu yarıda bırakması akılcılığın faşizme yenilmesini simgeliyorken, Zweig’ın da yaşam oyununu yarıda bırakması ister istemez faşizmin Zweig üzerindeki zaferini göstermiyor mu? Gerçekten çok dramatik... Ah Zweig ah... KAYNAKÇA: MLA Handbook for Writers of Research Papers. 7th ed. New York: The Modern Language Association of America, 2009. Zweig, Stefan. Satranç. Çev. Ahmet Cemal. 4. Basım. İstanbul: Türkiye İş Bankası Kültür Yayınları, 2014. Baskı. 7 UZUN SANİYE Çoğumuzun yerini bile bilmediği bankta tesadüfen oturmuş kurabiye yiyorum. Yanıma bir güvercin geldi, bir şey arar gibi yerde dolanmaya başladı. Yemek olduğunu fark etmemle kurabiyemden küçük bir parça koparıp onun önüne atmam bir oldu. Haberleşmişler gibi diğerleri de yanıma geldiler anında, onlar da küçük parça atarken kurabiyemin bittiğini zar zor fark ettim. Onlara attıklarımın toplamı kadar yiyememiştim bile. Gözümü her kapayıp açışımla birer birer insana dönüşmeye başladılar. Hepsini tanıyordum. Sözde arkadaşlarımdılar. Fonda tanıdık ve bir o kadar rahatsız edici bir şarkı çalıyordu ama bir türlü ne olduğunu çıkaramıyordum. Nefes nefese uyandım. Değer vermediğim insanların rüyama girmiş olması mı yoksa hayatımın küçük bir özeti olan bu rüyayı görmemem mi beni daha rahatsız etti karar vermeye çalıştım usulca. O gün fark ettim hayatıma ne kadar boş, gereksiz her insanı aldığımı ve anında hepsini temizleme kararı aldım. Herkesin hayatında vardır eminim bu güvercinlerden siz daha ne olduğunu anlamadan kendi dertleriyle tüm yaşam enerjinizi alırlar. Sizi kendi çıkarları için şekilden şekle sokarlar ve siz de ne deseler yaparsınız büyük bir saflıkla, ne isteseler verirsiniz. Siz elinizde koca bir kurabiye var zannedersiniz ama göz açıp kapayıncaya kadar yok olur. Küçüklüğümüzden beri ailemiz, büyüklerimiz ve geriye kalan tüm kesim paylaşımcı olmamızı ve insanlara yardım etmemizi söyler. Bizler de çıkar gözetmeden hep uygularız bu komutları. Ama nereye kadar? Sırf toplum “Bu doğru.” dedi diye her olaya olumlu yaklaşıp yardımcı olmaktan bıkmadınız mı? Ben bıktım. Neden sırf ayıp olur diye istemediğim bir şeyi yapıyorum ki? Bu düşünceyle kalktım yerimden. Bir hafta boyu ne kimseyi dinledim, ne gereksiz dertlerine çözüm arama girişiminde bulundum ne de onlarla bir şey paylaştım. Kendimi Elliot Erwit’in en sevdiğim fotoğraflarından birindeki adammış gibi hissediyorum. Aynı onun gibi bacaklarımı açmış, elim çenemde rahatıma bakıyordum. Sonunda, hiç sıkılmadan defalarca bakabildiğim fotoğrafın başkarakteri olma fikri içimi huzurla doldurmuştu. Eğer herkes böyle yaşarsa tüm sorunların ortadan kalkacağı fikrine kapıldım birden. Benden mutlusu olmadığını zannediyordum. Ta ki kurabiyemi alıp o banka tekrar gidene kadar. Beş güvercini geç yanıma bir tanesi bile gelmemişti. Ne zannediyordum ki, koca bir uğraştan sonra etrafımın güvercinlerle dolup taşmasını falan mı? Hayatımdan gereksiz insanları sildiğimi zannederken herkesi sildiğimi fark edememiştim bile. O şaşkınlığın etkisiyle içimi bir korku kapladı. Yalnız kaldığım fikri midemi bulandırdı. Ama bu bile hedefimi gerçekleştirmemin verdiği mutluluğa leke süremedi. Güvercinler yoktu ama hala kurabiyem yanımdaydı. Hiç pişman değilim ve olacağımı da zannetmiyorum. Belki benim yaptığım yolla olmasa da bence hepimiz bir şekilde hayatımıza düzen getirmeliyiz. Herkes kimin güvercin kimin arkadaşı olduğunun farkına varmalı. Herkesin hayatı kendi için var. Kimse kimsenin derdini dinlemek ve ya ona yardımcı olup bir şeyler paylaşmak için yaşamıyor bu hayatta. Ben bunu kısa sürede değişik bir yoldan fark edenlerdenim. O korku dolu yedi saniye tam bir yılımı mutlu ve değer verdiğim insanlarla geçirmemi sağladı.7 uzun saniye her biri yedi ban yakın insan için. Eminim herkes bir gün fark edecek. Bunun yolu umarım sizin için değerli olduğunu zannettiğiniz birinin kazığıyla değil de, bir kâbus ya bir rüya ya da bir kitap olur. Ama yok gelin ve damat olmak daha iyi diyorsanız saygı duyarak elim çenemde geleceğime bakacağım. Kaynakça: Erwitt, Elliott. Bratsk. Bratsk Wedding. 1967. SENA ARMAĞAN 21501649 SILA BİNİCİ 21202418 Ebru ONAY TURK 102-20 UNUTURSAM FISILDAR MISIN? Çok duygu yüklü sahneleri olan filmler izledim... Hepsi bende farklı duygular uyandırdı; fakat sonunda hep aynı şey oldu dayanamadım ağladım. Duygu yüklü filmler çok etkiler beni hele bir de içinde aşk varsa ve sonu beni ağlatabilecek kadar etkileyici ise... Böyle bir filmdi Unutursam Fısılda... Duygularımın hassas olduğu bir gün çok yakın üç kız arkadaşımla gittim bu filme. Hepimizin farklı düşünceleri, hassas olduğu noktaları vardı; fakat duygularımız ve hislerimiz konusunda ortaktık. O kadar yakındık ki ve o kadar çok şey paylaşmıştık ki, birbirimizin bakışlarından anlıyorduk birçok şeyi ve ben hassas olduğum bu dönemde, bu filme giderken sadece onların yanımda olmasını istedim... Şarkılarıyla, oyuncularıyla ve senaryosuyla muhteşem bir filmdi... Genç bir kadının hayatı anlatılıyordu. Ailesi, istekleri, kavgası, aşkı, hastalığı ve tüm bunlar için verdiği savaş... Birçok insan bu kadının yaptığı hataları eleştirdi hatta söylendi; ama bence bir insanın kendi hayatı ve istekleri için mücadele etmesi çok cesur ve yürekli bir davranıştır. Kaç insan kendi istediği hayatı sürdürmektedir ki? Bu hayatta çok az insan kendi hayallerinin ve isteklerinin peşinden koşarak ailesine bile rest çekerek dik durmuştur. Bazı şeylere karşı koymak ve rest çekmek bazen çok büyük hatalar doğurabiliyor; fakat bu noktada asıl önemli olan doğrusuyla yanlışıyla yaptığın davranışın arkasında durabilmektedir. Hayallerinin peşinde koşan bir kızdı Ayperi... Hayallerinin, isteklerinin ve arzularının... En önemlisi de bu hayalleri gerçekleştirirken yanında sevdiği adam vardı. Oysa ablası seviyordu bu genç adamı; fakat Ayperi karşı koyamadı, vazgeçemedi tıpkı şarkıcı olmaktan ve isteklerinden vazgeçmediği gibi. Vazgeçemediği her şeyin aşkının, ünlü olmanın bedelini ödedi. Her hatanın bir bedeli vardır elbet. Önce ailesi reddetti, sonra sevdiği adamı kaybetti, ama hiçbir zaman geriye dönüp de ben ne yaptım, keşke yapmasaydım demedi. Önemli bir şeydir keşke dememek. Keşke dediğin an geçmiş üstüne gelir, her şeyi düşünürsün neden yaptığını nasıl yaptığını; ama adı üstünde geçmiştir artık...Ne tekrar dönüp yaptığın hataları kapatabilirsin, ne de kaybettiğin şeyleri geri kazanabilirsin... “Sevdim doya doya seni çok sevdim ezberledim Sevdim kalpte ne var ne yoksa vermeye karar verdim.” diyor filmde yer alan şarkıların birinde. Beni derinden etkileyen bu şarkı, filmin de temel konusunu ele alıyordu yani, aşkı. Zaten hayatta bize hata yaptıran duygu değil midir sevgi ve aşk? Karşı koyulamaz ve vazgeçilmez iki duygudur, ne onlarsız yaşayabilirsin ne de onlarla yapabilirsin. Hatta acı ve sıkıntı vereceğini bile bile üstüne gidersin. İnsanoğlu işte, mutlaka bir şeylere inanmanın peşindedir. Bazen gözü kör olur, çok sever çok değer verir ve gözünün önünde yapılan hataları bile görmez ya da ufak tartışmalar ve yanlış anlamalar yüzünden geri alınamayacak hatalar olur. Tıpkı Ayperi ve Tarık arasındaki ufak bir yanlış anlaşılmanın, Tarık’ın hayatına mâl olması gibi... Evet pişmanlık vardı; ama geri dönüşü yoktu... Ayperi yaptığı hatalardan dolayı önce ailesini sonraysa sevdiği adamı kaybetmişti. Filmin sonunda ise sadece şunu demişti: “Gene olsa gene yaparım...” İnsan hayata bir kere geliyor ve bu hayatı öyle bir yaşamalı ki, tekrar bu hayata geldiğinde ne yaparsın sorusuna gene olsa gene aynı şeyi yaparım cevabını verebilmeli... Unutursam Fısılda hepimizde başka duygular yarattı; fakat sonunda hepimizin gözleri dolu doluydu, belli ki ortak noktalarda buluşup gözyaşlarımızı akıtmıştık. Kimimiz filmin sonunda ortaya çıkan hastalıktan bir anısını hatırlamış, kimimiz ise aşk ile ilgili bir duygusallığı bürünmüştü. En önemlisi bu film bize birçok şeyin anlamını öğretti. Keşke dememenin, hayallerin ve isteklerin peşinden gitmeyi, hata yapılsa bile bu hatalardan ders çıkarmayı ve hayatı kendi isteğine göre yaşamayı öğretti. Çok anlamlı ve güzel bir filmdi ve iyi ki de ortak noktada buluşabildiğim dostlarımla giderek böyle güzel bir anı bırakmışım arkamda... Tuba Kızılkaya AŞK NEDİR? İlişkiler neden hep yarım kalır ki... Kendi hayatımı düşünüyorum da hep bir yarım kalmışlık... Bazen mutlu sona gidene kadar birçok kez başarısız denemeler yapmak gerekiyor galiba. Ancak bu süreçte aşka ve hayata küsmek her zaman mümkün. Başta ben olmak üzere birçok arkadaşımın başında geçen bir hikaye... Ancak hayatın da kendine göre kuralları var. Birden bire bütün hayatınızı değişebilir. Aşk sinsice kalbinize girebilir. Biraz size Vanessa St. Clair’ın Yarım Kalan Aşk’ından bahsedeceğim bu yazıda. Kitabı okudukça aşkın olabileceğini, aşk için acı çekilebileceğini, mücadele edilebileceğini ve aslında bunların insana yaşadığını hissettiren şeyler olduğununun farkına vardım. Kitaptan öğrendiklerim ışığında şimdi size aşkın nasıl bir şey olması gerektiğini anlatacağım, yaşadığımız aşkları gerçek aşkla kıyaslayacağım.Öyle bir zamandayız ki, kimse tak diye aşık olamıyor. İnsanlar kendilerini akışa bırakmayı bırakmışlar. Mutluluklar bedelli olduğu için, insanlarda hep bir değer mi düşüncesi... Biraz da açgözlülük var tabi, duyguları dinlemeye engel, insana düşündürtüyor, acaba daha iyisi çıkar mı diye. Ya da duygu olmayan duygusal ilişkilere giriyoruz, bir akıma kapılmadan, duygusal yoğunluk yaşamadan, alışkanlıklar üzerine, sırf olsun bir ilişki diye, ilişkilerin bir değeri yokmuş gibi davranıyoruz, belki de yalnız kalmama ihtiyacı hissediyoruz. Sonucunda ya ilişkiden tat alamadığımız için sıkılıyoruz ya da kalbimiz kırılmış, değmeyeceğini bile bile çabalamaktan yorulmuş bir halde bitiriyoruz ilişkileri. Böyle bir zamanda aşktan