konuşabileceğinizi, reddedileceğiniz önyargısı nedeniyle mükemmel anı beklemeden. Çok güzel olmaz mıydı bir çocuk gibi davranabilsek insan etkileşimlerimizde? Elbette olurdu. İşte bunu başaramadığımızdandır ki bir topluluğa katılırız istemeden ve farkında bile olmadan. Her gün bitkin bir şekilde kalkıp, yapmak istemediği bir işe giden ve bundan kazandığı üç kuruşu da aslında umursamadığı insanları etkilemek için harcayanların topluluğuna. Kimi suçlamak lazım ki acaba bunun için? Sizin iyiliğinizi düşünerek bin bir zorluğa rağmen sizin isteklerinize karşı olsa da sizi okula gönderen ailenizi mi? Hak ettiği saygıyı göremeyip beklediği karşılığı alamayan öğretmenlerinizi mi? Siz sonsuza kadar beraber olacağınızı düşündükten sonra sizi bırakıp aklınızın derin köşelerinde masumca yer edinen arkadaşlarınızı, sizi asla bırakmayacağını söyleyip de başkalarına giden sevgililerinizi mi? Ya da belki de karşılaştığı tüm sorunlara rağmen elinden geldiğince ilerlemeye çalışan fakat günün sonunda onu başarıya ulaştırıp tüm bu sorunları çözecek olan adımı atmayan sizi suçlamak gerek. Ama hayır, çamuru kime attığımızın bir önemi yok, çünkü çözüm suçlamakta değil, önyargıları aşmakta. Önceden yaşamış olduğumuz bir hadise yüzünden katı ve inatçı davranmamakta. Ve özellikle bunu başarmamıza yardımcı olacak dostane bir yardım eli ile çok da zor olmaz bu görev. Peki ya yazının başında bahsettiğimiz gibi işin ucunda bir insanın canı olduğu zaman ne olur? Yeniden kapımızı çalar önyargılarımız. Ve bu sefer onlardan kurtulmak o kadar kolay olmaz. Bir de o kişinin yaşayıp yaşamayacağına karar verecek olan jüri üyelerinin arasında olduğumuzu düşünelim, o zaman işler sarpa sarar. Çünkü işte o zaman bir değer biçilir hayata. Kimisi için akşama yetişmek istediği beyzbol maçından değersizdir bir çocuğun hayatı, kimisi içinse başıboş kalan üç dükkanından… Ve işte böyle durumlarda ise önyargıdan kurtulmanın yegâne yolu tartışmak ve danışmaktır. Filmde de aynen bu yapılır, 8 numaralı jüri üyesi diğer herkese uyup ilk oylamada suçlu kararını verseydi ne olurdu? Peki ya 9 numara diğer hiç kimsenin göremediği o küçük detayı görmeseydi veya çekinip dile getirmeseydi? Bir çocuğun hayatı önyargılar nedeniyle yok edilirdi ebediyen. Aynı şekilde tüm jüri üyeleri ilk oylamadan tamamen suçsuz oyu çıkarsaydı? Belki de bu sefer azılı bir suçlu haksız yere sokaklara salınmış olacaktı. Kısacası birlikten kuvvet doğar, benim göremediğimi siz, sizin göremediğinizi de başkası görebilir. Tek yapmamız gereken farklılıklarımızı bir yana bırakıp ortak bir gözle münakaşa etmektir bazen. Muhammed BAŞAK KAYNAKÇA 12 Kızgın Adam. Yön. Sidney Lumet. Baş oy. Henry Fonda. Yap. Orion-Nova, 1957. FARKLILIKLARI YÜREKLERİNDE SAKLIAnne olmak nasıl bir duygudur bilemem ama ne kadar zorlu olsa da bir o kadar da kıymetli, kutsal ve güzel bir duygudur diye tahmin ediyorum. Kendi annemi de düşündüğüm zaman çocuklarının gözlerinin içine bakmaya kıyamayan, onların canı acısa kendi canları acıyormuş gibi hisseden değerli varlıklardır anneler. Aylarca içinde bir canlı büyüttüğünü, onu daha dünyaya gelmediği zaman bile hissettiğini, kucağına alacağı o ilk günü nasıl heyecanla beklediğini tahmin edebiliriz galiba. Dünyanın en güzel anıdır belki de aylarca beklediği yavrusunun gözlerini hayata ilk kez açışını görmek. Yalnız her çocuğun sağlıklı olarak dünyaya gelemediği gerçeğini unutmamak gerekir ki bazı anneler evlatlarının herhangi bir rahatsızlığı olduğunu öğrenerek başlar bu ilk heyecanlı güne. Down Sendromu da bu rahatsızlıklardan bir tanesidir. Aslında rahatsızlık demek ne kadar doğru bilmiyorum. Down Sendromu genetik bir farklılık olması anlamına gelir fakat insanın tüm yaşamını etkileyecek kadar da güçlü bir etkiye sahip olduğunu biliyoruz. Down Sendromu; zekâ geriliği, tipik vücut görünümü ve daha bazı içsel sorunları da beraberinde getirdiği için aile için de çocuk için de zorlu bir hayat başlayacak olsa da Down Sendromlu bir çocukla hayat geçirmek çok keyifli, eğlenceli ve mutluluk içinde olur. Yaklaşık olarak her hafta Down Sendromlu kişilerin eğitim aldığı bir okula ziyaret gerçekleştiriyoruz. Bu sebeple onları yakından tanıma fırsatı bulduğum için onların ne kadareğlenceli, dertten, tasadan, kederden ve kötü olan birçok şeyden uzak olduklarının farkında olmak çok güzel bir duygu. Bizler birçok sorunla başa çıkmaya çalışırken kendimizi hüznüniçinde buluruz fakat onlar çoğu yaşanan şeyi gülümseyerek karşılamayı başarabilen insanlardır. Herkes gibi benim de okula ilk gittiğimde içimde bir tedirginlik oluşmuştu. Onlarla nasıl iletişim kuracağımı, nasıl davranacağımı ya da nasıl karşılık alacağımı tahmin edemiyordum çünkü ilk defa Down Sendromlu insanların arasında bulunacaktım. Fakat dediğim gibi onların öyle bir enerjisi, öyle bir gülümsemesi var ki insanlara gülümsemeyi vemutlu olmayı öğretmeyi çok iyi biliyorlar. Bazıları size sarılırken, bazıları ‘hoş geldin’ öpücüğü veriyor. Biz normal insanların soğukluğu onların içinde hiçbir zaman yer etmeyecek şekilde yaratılmışlar ve bu onlara mükemmel bir samimiyet enerjisi katıyor. Eğitimleri diğer çocuklardan farklı; biraz daha zorlu ve uzun dönemli olsa da onların çabalarını gördüğümde takdir ediyorum. Çoğu her işi yapmak için çaba sarf ediyorlar ve uğraşmaya çalışıyorlar. Bizler de oraya gittiğimizde onların derslerine, yapmaları gereken işlere yardım ederek, onlara bir şeyler gösterip, anlatarak onların eğitimine destek veriyoruz.Resim çizmek, fotoğraf çekmek gibi hobi dersleri gibi yemek yapmak, temizlik gibi ev işleritarzında da eğitimler verilerek hayata daha kolay ve çabuk adapte olmaları amaçlanıyor. Down Sendromlu kişiler için sosyalleşmenin ne kadar önemli olduğunu biliyoruz bu yüzdenböyle okul ortamı gibi farklı insanları görmeleri, birilerinin onlarla ilgilendiklerini bilmeleri çok hoşlarına gidiyor ve her hafta bizleri görmek istiyorlar. Bazıları hatırlamıyor bizlerin daha önce geldiğini ve her gidişimizde tekrar tanışıyoruz onlarla ama bazıları isimlerimizi dahi unutmuyor. Bazıları orada aşk yaşıyor ve mutluluklarını bizimle paylaşıyor. ‘Abla bak bu benim sevgilim’ dediklerinde yüzünüzde tatlı bir gülümseme olmaması gerçekten insanınelinde değil. Sevgileri de aşkları da gerçek onların saf ve temiz bir kalbe sahipler, günahsızlar çünkü kötülüğün, kötü düşüncenin ne olduğundan bihaberler. Onlarla zaman geçirmek ömrüme ömür katıyor gibi hissediyorum çünkü her gittiğimizde saatlerce gülüyor, oynuyor ve eğleniyoruz. Yüzümde çoğu zaman oluşmayan tebessüme sebep oluyorlar ve bana onların sıcaklıklarını, enerjilerini, sevgilerini hissetmek belki birçok şeyden daha iyi geliyor. Her insanın yapması gereken en önemli şeylerden birisi de bu insanları anlayıp onlara farklı olarak bakmamaktır. Bizler onlara garip bir gözle baksak bile onlar bir tebessümle içimizi ısıtabilecek kadar koca yüreklidirler. Buse Burcu TOKLUKaynak (Resim): http://theawesomedaily.com/heartwarming-beauty-of-children-with-down-syndrome/BİR STAJYERİN AHLAK DERSİ Üniversite hayatına adım attığım andan itibaren yakın geleceğimi planlamaya çalışıyorum. En basitinden 2020 yılı yazında stajımı nerede yapacağıma karar verdim. Bana göre staj bir nevi erişkinler için bir tür anaokulu. Anaokulunda gelecekte nasıl bir öğrenci kimliğine sahip olacağın şekilleniyorsa, stajda da nasıl bir iş insanı olacağının temelleri atılıyor. Zaten günümüz gençlerinin büyük bir kısmının, ben de dahil olmak üzere, sıkıntısı bu değil mi? Bazen iş hayatının da öğrencilik yaşamı gibi engebesiz geçeceği hayallerine kapılıyorum. İstiyorum ki mezun olduktan hemen sonra ayda on bin Türk lirası maaşlı bir işe alınayım veya aynı Mark Zuckerberg’in başardığı gibi genç yaşta kendimin CEO’su olayım. Keşke iş sadece istemekle bitse da toz pembe gözlüklerimizi çıkarmak zorunda kalmasak. Bana göre günümüz neslinin başlıca sıkıntılarından biri de iş ahlakını yitirmek. Bir yerde çalışma fikrine sadece materyalist açıdan bakıyoruz. “Kaç maaş alacağım, bu yıl patron ne kadar zam yapacak?” gibi. Asıl önemli olan işin ahlaki kısmı. Bu konuyu bir film üzerinden bağdaştırmam gerekirse Nancy Meyers’in yönettiği Stajyer filmi bunun için uygun olacaktır. Film kabaca günümüz çalışan kavramının, kimliğinin iş ahlakı üzerinden geçirdiği değişimleri ele almaktadır. Bir yanda bir giyim şirketinin stajyerlik programına katılıp emekli yaşamına son vermek isteyen bir adam, öbür yandaysa genç yaşta CEO olmayı başarmış bir kadın. İkisi de belki hemen hemen aynı çalışma potansiyeline sahiptir ama sıra ahlaki değere gelince… Sizce 1970’li yıllarda çalışma hayatında yer almış bir kişiyle 2010’lu yıllardaki kişinin iş ahlakı arasında fark var mıdır? Tabi ki vardır, hem de dağlar kadar. Sorunun cevabının bu olması içinizi yaktı değil mi? Şahsen benim yaktı da. İş veren ile işe başvuran arasında sözde yapılması gereken mülakatın yüz yüze yapılmaması, onun yerine bilgisayar ekranlarının mülakatı yapan kişinin yerine geçmesi iş ahlakının bozulduğunun birinci göstergelerinden. Üniversiteden bile mezun olmayı başarıp uzaya giden biz insanlar, niye başkasının gözüne bakmaya bu kadar korkuyoruz hiç anlamıyorum. Bir kişiyle kanlı canlı karşı karşıya gelmeden o kişinin çalışma hayatına uyumlu olup olamadığını nasıl anlayabilirsin ki? Bu gibi durumda bütün suçu işe başvuran kişiye atmamak lazım. Onun kadar iş verenin de kabahati büyük. Ekran üzerinde yalan söylemek çok basittir, bizi asıl ele veren konuşmamızdır. Zaten konuşabildiğimiz için diğer canlılardan ayrılmıyor muyuz? İşe baskılı tişört ve kot pantolon ile gitmek de son yılların modası hâline geldi. Eski kafalı biri olarak düşünülmek istemem ama kendimi bildim bileli çalışan kadın veya çalışan erkek olsun, saygıdan ötürü iş alanı içerisinde resmi kıyafetler başka hiçbir şeyin giyinilmediğini bilirdim. Kişinin içten içe işine saygısı olabilir fakat bu saygısını giyimine, kuşamına da yansıtmadığı sürece başkaları nasıl anlayabilir. Günlük gezmeye giyilen kıyafetler kafamda otomatik olarak laubaliliğin göstergesi olarak canlanıyor. Ben de isterim cici cici kıyafetlerimi giyeyim, öyle işime gideyim ama o zaman dışarı arkadaşlarla çıkarken ki halimden ne farkım kalır ki. Erkeklerin gömleklerinin yakalarından kravatı geçirmekten, biz kadınların da kumaş pantolon giymekten rahatsız olmaması gerekir. Şöyle bir toparlamam gerekirse, biz yeni nesil gençler iş hayatının zorlukları olduğunu kabul etmemek adına iş ahlakı kavramını da geri plana atıyoruz, daha da kötüsü umursamıyoruz. Şundan eminim ki kalıplaşmış alışkanlıklarımızı bozmak hiç de kolay olmayacak. Ama Stajyer filminde bile emekli Ben Whittaker, şirket CEO’su olan Jules Ostin’i değiştirmeyi başardıysa yeni nesil olan ben ve benim gibiler de değişebilir. Zeynep DEMİR 21802037 Kaynakça: Meyers, Nancy. Stajyer. 2015. Waverly Films. Film. İĞNESİZ PUSULA Rotası olmayan gemi, hedefi olmayan insan yoktur. İnsanı insan yapan düşünceleri, arzularıdır. Aynı rotası olmayan geminin denizin ortasında öylece kalacağı gibi, insanda hedeflerini yitirirse kendi boşluğunda takılır kalır. Hedefler, insanın karakterini oluşturandır. Biri hırslıysa hedefleri yüzünden, bir diğeri korkaksa yine hedeflerinin ona sundukları yüzünden öyle olmuştur. Çoğu insanın yapamadığı, hedeflerine ulaşırken zorluk çektiklerinde dayanmaktır. Çünkü zorluk ve beraberinde getirdiği acı insanların vazgeçmesi için bir nedendir. Sadece zorlukların üstesinden gelebilen, ne kadar yere düşerse düşsün tekrar kalkıp hedefine doğru koşan insanlar başarılı olabilir. İnsan, hedefleri olduğu sürece insandır. Hayatta amacı olmayan insan ile bir vazonun işlevi aynıdır. Bir kenarda belki bir gün kullanılmak için sadece bekler. Biri alıp onu işe yönlendirene kadar, süsten başka bir işlevi yoktur. Karettalar yılda bir kere yumurtlamak için kumsal yüzeye çıkarlar ve yumurtalarını en derine gömerler. Kumun verdiği huzurlu sıcaklıkla ve güvende hissettikleri karanlıklarında aylarca gelişip çıkmayı beklerler. Dünya'ya ilk adım attıkları andan itibaren hedefleri kumsalı geçip denizin akıntısına, ailelerine ulaşabilmektir. Fakat bu ulaşılması kolay bir hedef değildir. Çünkü yumurtalarından çıktıkları andan itibaren avcı kuşların ve türlü deniz canlılarının potansiyel yemeği haline gelirler. Her yavrunun denize ulaşabilme ihtimali çok düşüktür. Çünkü aralarından bazıları zayıf, bazıları hedefine ulaşmaktan vazgeçmiş ve yavaşlamış olacak. Ancak kafasına o akıntıya ulaşmayı koymuş yavrular ailesine kavuşabilecek. İnsanlığın anlamadığı, evrenin sadece ufak bir örnekle bize sunduğu bir döngü. Ufak ve savunmasız yavru karettaların hedefleri için katettikleri o zorlu ve tehlikeli yol. Hayat hiçbir ödülü gümüş tepside sunmaz, ona ulaşmak için kolları sıvamak gerekir. Hedefler ile hayaller arasında öyle ince bir çizgi vardır ki, aynı ufuğa doğru baktığımızda denizle göğü ayırt edemediğimiz gibi onları da ayırt edemeyebiliriz. Bunun olmasını önlemek için insanın kendi sınırlarını iyi bilmesi gerekir. Çünkü ulaşılamaz hedefler insanı tutunmaya çalıştıkça yıpratır, ta ki tutunmaya gücü kalmayacak kadar. İnsan tabi ki hedeflerini arttırmalıdır fakat bir ceylan akşam yemeğinde kızarmış aslan yiyebilir mi? Bunun gerçeklik payından farkı olmayan hedefler kurmak boş yere ümitlenmekten başka bir şey değildir. Hayaller sayesinde insan hedeflerine tutunur fakat hayalin sadece bir hayal olarak kalmasındansa elde edilebilir bir hedef olması insanın ümitsizliğe kapılmasını önler. Hedeflere doğru ilerlemek halat çekmek gibidir; elleriniz ne kadar acısa da, halata tüm gücünüzle asılırsınız. Elinizde bir pusula olduğunu hayal edin. Ona bakıyorsunuz fakat size herhangi bir yönü göstermiyor. Ne yanlış yönü ne de doğruyu. İğnesi olmayan, size yön bilgisi veremeyen bir pusula ne işinize yarar? Büyük İskender Makedonya'dan Hindistan'a kadar yürüyüş olsun diye mi çıkmış? Onca yıl süren sefer, bir hiç uğruna değil; belki de insanlık tarihinin gerçekleştirilmesi en zor hedeflerinden biri uğruna gerçekleştirildi. Hedeflerimizin peşini bırakmamamızı gösteren bu tarihi örnek dururken, kısacık hayatımızda bizi mutlu edecek, bize yaşama sebebi verecek hedeflerimizden vazgeçmek olur mu hiç? Pusula yanlış gösterse bile tekrar kalibrasyonunu yapmalı, iğnesi bile yoksa ona bir iğne edinilmelidir. Önay Sözer'in "Piri Reis'in Kayıp Adası" adlı eserinde de görüldüğü üzere Piri Reis en büyük tutkusu olan denizleri ve gidilmemiş yerlere gitmeyi hedefi haline getirmiş ve ne olursa olsun hedefinden vazgeçmemeyi benimsemiştir. Piri Reis'in gemisinin her zaman bir rotası vardı. Onun pusulası her zaman bir yönü gösterirdi. Önemli olan; insanın da daimi bir rotasının olması, pusulasının hep avcunun içinde olmasıdır. Yiğitcan AKBAŞCan Özgünsür BU GERÇEKTEN MÜTHİŞ BİR ŞEY Kendin düşün, kendin ol... Yazarken dört kelime tutuyor ancak hayata geçirirken belki de dört sene. Birçok insan olgunlaşmayı bu şekilde yorumlar aslında. Kendi düşünen insan bağımsız gibi gelir, zil sesini duymuş bir öğrenci gibi adeta. Onun için hayatın sınırları yoktur artık, onun gönlü neyi isterse, verdiği kararlar da onun gibi olacaktır. Yazarlar için de böyledir aslında. Yazanın kendisi, okuyanıdır aslında. O her ne yazarsa yazsın beynindeki okur kavramı onun gibi nefes alan, onun alışkanlıklarına sahip olan, onun gibi düşünen kısacası hayatı onun gibi yaşayandır ve bundan ötürü başkası ilgilendirmez onu. Erdal Öz'ün Düşünüyorum Da, Müthiş Bir Şey! kitabında önemle altını çizdiği gibi "Benim kafamdaki okurum "Ben"im, kendimim. Başkaları beni ilgilendirmez." düşünmek, insan kendisi olduğu sürece onu ileri taşır. Benliğini bulmakla başlar bunlar aslında. İnsan sonraki gün de bulabilir benliğini, ömrünün sonuna kadar ne olduğunu bilmeden başkalarının uğruna da yaşamını sürdürebilir. Zor iştir düşünmek, yeni fikirler ortaya koymak kadar emek ister insandan. Onu sahip olduğu gerçeklerden dolayı hayata da küstürebilir, bambaşka kapılar açarak onu daha önce hiç tatmadığı zevklere ulaştırabilir. Şimdi sıra sende, kaldır başını ve son ver bu zulüme. Kendi fikirleri olmayan, başkalarının istekleri ve üzerine yaşamlarını kuran, düşünmekten korkan bu zihniyete son ver. Çünkü sen de yapmazsan, özgürlükten ırak ve kendini amaçsızca arayan bu toplumdan biri olmaya mahkum olacaksın. Korkak olma, çünkü korkaklardır başkaldıramayan, korkaklardır kafasındaki okuru kendisi yapamayanlar, korkaklardır düşünmenin müthiş bir şey olduğunu anlayamayanlar. Daha iyisine layıkken neden özgür olmayasın ki. Neden düşünmenin güzelliklerini, sana kattıklarını hayatına geçiremeyesin ki. Neden başkalarının düşünceleri arasında esir düşmüş bu toplumda farklı biri olup insanlara, onlara söylenen bütün bu yalanların onları düşünmekten alıkoyduğunu göstermeyesin ki... Anahtar sende, ancak onu kullanmak senin de düşünmeye, özgür olmaya ihtiyacın var. Risk al bu kısa hayatında, Erdal Öz'ün dediği gibi başkaları ilgilendirmesin seni. Kendin için yaşa, sana iyilik yapana sen de iyilik yap, sana karşı başka çevrene karşı başka şekilde davranan insanlardan uzak dur, güvenme. Çünkü o tür insanlardır emin olamayan, korkan ve karşı çıkamayan. O tür insanlardır yozlaşan bu toplumda düşünmenin güzelliklerini göremeyen ve başkaları için yaşayan. Risk alan özgür olandır, onu çabuk yıldıran veya aldığı kararlardan mutsuz olmasını sağlayan şeyler yoktur pek. Olgunlaşmıştır çünkü, iyi ile kötüyü, yararlı olan ile zararlıyı ayırabilmeyi başarmıştır ki kendini özgür hissediyordur, özgür düşünüp kafasında çağdaş bir yazar gibi kendi okurunu, kendisini düşünerek oluşturabiliyordur. En önemlisi de güven kendine. Kimse senden üstün değil, kimsenin senin üzerinde bir hakkı yok, insanların sana "Sen yapamazsın" demesine izin verme, bu çok yakınındaki birisi olsa bile. İçindeki potansiyeli fark et. Düşün, hayal et, kur çünkü hayat küçük bir çocuğa ne kadar uzun gelse bile zaman kavramı kadar insanı değiştiren bir şey yoktur. Zamanla daha iyi düşünmeye, kendini hayatının merkezine koymaya başlarsın. Zamanla Erdal Öz'ün dediği gibi sana hitap eden insanlarla birlikte olur ve çevreni kendin gibilerden kurarsın. Çünkü onlardır seni sen yapanlar. Sana her gün yataktan kalktığında yaşam arzusunu verenler onlardır. Kendin ol bu kısa hayatında. Hata yap, biraz daha yap hatta hiç tahmin edemeyeceğin kadar çok yap ama asla daha iyisini düşünme yetini kaybetme çünkü düşünmek seni diğerlerinden ayırır ve bu gerçekten müthiş bir şey. Öz, E. (2016) Düşünüyorum Da, Müthiş Bir Şey! DOSTUM ZAMAN AVCISI Her zamanki gibi sersemlemiş bir şekilde uyandım bugun. Sanki uyumuyormuş da bütün gece sırtımda yük taşıyormuş gibi kalkıyorum sabahları. Yüz yıkamaydı, diş fırçalamaydı derken saate bakıyorum. O da ne! Yarım saat geçmiş bile. Ben daha yeni uyanmışım gibi hissetsem de koskoca otuz dakika çoktan su olup akıp gitmiş görünüyor. Derken biraz daha hızlı hazırlanmaya çalışıyorum ve o da ne, bir yarım saat de orda vakit geçiyor. Zaman nasıl geçiyor, nasıl bu kadar hızlı akıp gidiyor, gerçekten akıl veremiyorum. Bazen sadece okulda çok yorulduğum için uyuduğum sürenin bana yetmediğini düşünsem de günlük yaşantımda da farkedebiliyorum zamanın akıl almaz hızını. Örneğin okula geldiğimde her zaman bir bardak kahve alır ve dersime öyle girerim. Derken kahvem biter dersten çıkarım, bu düzenin peşini bir koşuşturmaca kovalar ve sonunda o da ne, gün bitti. Bugünün, bana ait bir günün, hayatımdan bu kadar çabucak gitmesini sindiremeyen bir tek ben miyim diye düşünmüyor değilim açıkçası. Bu düşünceleri kafamı bir köşesine atıp bugun de günlük rutin hayatıma devam ettim ve çok sevdiğim ve oldukça çalışkan bir arkadaşımla oturup sohbet ettim. Tabi ki birer Bilkent öğrensi olarak birbirimize nasıl olduğumuzu sorduktan sonra konu derslere ve nasıl çalıştığımıza geldi. Çok fazla çalışkan bir öğrenci olmasam da kendimce bir şeyler yapmaya çalıştığım doğruydu fakat hayatımda belki de ilk defa bir gerçekle yüzleşmiş oldum bugün. Ben çalışıyordum peki ne kadar, kaç saat çalışıyordum? Bu soruyu kendime sormadan edemedim çünkü karşımda oturan arkadaşım tam bir zaman avcısıydı. Bir lakap bulacak olsam gerçekten en yakışacak olan bu iki kelime olurdu: zaman avcısı. Nedenini şöyle anlatayım sizlere, örneğin bir dersten bahsediyoruz ve dersin projesi var, çok mu zor diye onunla fikir alışverişi yapmak istiyorum ve bana "Benim projeyi bitirmem on saat kırk beş dakika sürdü." diye cevap veriyor. Konu başka bir şeye kitap okumaya geliyor bu hafta anca bir kitap okuduğum için kendime kızgın olduğumdan bahsediyorum ve o sıra o da bana bu hafta toplamda sekiz saat kitap okuduğundan bahsediyor. Bir an duraksayıp konuşmamızı değerlendirdiğimde her yaptığı şeyin kaç saat sürdüğünü net bir şekilde bildiğini fark ettim. İşin daha ilginci bu saatleri dile getirirken hiçbir tereddütte olmayışı. En sonunda dayanamayıp ona neden zamanı yaklamaya çalıştığını sordum. İlk başta çok şaşırsa da sonrasında aslında ne demek istediğimi anladı. Zaman o kadar hızlı geçiyordu ki insan ister istemez elinde tutmak istiyordu tıpkı benim gibi. O da bu yöntemi seçmiş anlaşılan. Zamanı durduramadığı için zamanı saymayı seçmişti ve yatarken her başını yastığa koyduğunda yirmi dört saatlik gün dilimini nasıl doldurduğunu görüp mutlu oluyordu. Sanırım bu, kaliteli vakit geçirdiğini hissettiriyor insana, sonrasındaysa bunu alışkanlık haline getirmek onun için memnuniyetle yapılan doğal bir süreç oluyor. Bu hafta her ne kadar bir kitap okudum diye kendime kızmış olsam da aslında okuduğum kitabın hayatımda çok güzel değişimlere neden olduğunu şimdi anlıyorum. Zamanı Yaşamak sanırım bu haftanın en güzel hediyesi oldu benim için. Zamanın değeri bir yana, kontrol edildiğinde insanın hayatında ne denli değişimlere yol açabileceğini görmüş oldum. Artık onun hızlı akışından şikâyet etmek değil, ona uyum sağlayabilmek yeni hedeftir benim için. Nefes aldığımız her anın bir zamandan oluştuğunu damarlarımda hissedebiliyorum sanki, çünkü o benim canımdan bir parça gibi doğanın en önemli parçalarından biri. Sanırım o arkadaşımla daha çok zaman geçireceğim bundan sonra da. Bilkent’te zamanın içinde kaybolup yorgun düşmektense, ondan zamanı nasıl elimde tutmam gerektiğini öğreneceğimi hissediyorum. Bazen bir arkadaş, bir kitap insanın hayatında böyle derinlemesine etkiler bırakabiliyor ve kendimi son zamanlarda bunları yaşadığım için şanslı hissediyorum. Artık zamana farklı bakıyorum. Size en güzel önerim bazen derinlemesine düşünebileceğiniz konulara dalmanızdır. Zamanı Yaşamak zamanı daha iyi anlamak adına benim için hayatımda yeni bir pencere açan eser oldu. Siz de yeni pencerelerden bakmaya açık olun, mutlu olun, hoşça kalın! Serhan Dağlı Var Olmak Bir şeye sahip olan bir insan olmak, bir şeyi yapabilen bir insan olmak, veyahut bir yere ya da bir gruba ait olan insan olmak idealleriyle doldurulmuş aklımın geçirdiği 20 yıllık ömre baktığımda, o aklın ihtiyacı olan tek bir ideal olduğunu fark ediyorum: olmak. Kelimelerle ifade edildiğinde çelişik görünse bile, saydığım ideallerden herhangi birine sapkınca tutunmuş her birey, “olma” eylemini gerçekleştirmede başarısız olacaktır aslında. Bu da, sıklıkla görüldüğü üzere, tatminsizlikle sonuçlanır. Var olmaktan aciz bir birey, nasıl tatmin olsun ? Dolayısıyla, aklıma sadece “var olmasını” emretmeye karar verdim. Ancak göründüğü, daha doğrusu algılandığı kadar kolay bir iş değildi bu. Akıl yürütme sonucu ortaya çıkan her karar gibi, bu karar da bir tanıma gereksinim duyuyordu. Kararın kendisi “var olma isteği” olduğuna göre, tanım da doğallıkla kendi suretimin tanımı olacaktı. Bu sureti basitçe iki kelimeyle tanımladım: rasyonalite ve özgürlük. Birincisi, bana kendi kararlarımı kendim verebilme yetisini verecekti. Dünyayı algıladığım gibi, çarpık bir şekilde görmektense; onu çıplak gözle gördüğüm gibi algılayacaktım. Rasyonalitenin verdiği bu yetiyle beraberse, tanımımın ikinci kısmına ulaşacaktım. Yani fiziksel koşullar tarafından sınırlandırılmaksızın, beynimin doğal haliyle işlemesi mümkün olacaktı. Bir insan için en saf haliyle “var olmak”, başka ne anlama gelebilir ki zaten ? İşe koyuldum ve zihnimin halihazırdaki durumunu inceledim. Gördüğüm şey iç açıcı sayılmazdı, orada bir hamur gördüm; şekillendirilmeye, eğilip bükülmeye her an hazır olan bir hamur. Bu demek oluyordu ki, rasyonalite tanımımdan oldukça uzaktım. Başıma gelebilecek bir olay ya da tanışabileceğim herhangi bir insan dünyayı algılayışıma müdahale edebilirdi. Burada problem, düşüncelerimin değişim içerisinde olması değildi elbette, değişime müdahalede bulunma yetkimin olmayışıydı, ki bu da tanımımın ikinci kelimesiyle çelişiyordu. Tüm bu sebeplerden ötürü, gördüğüm hamurdan, “akıl” zannettiğim şeyden nefret ettim. Ancak nefret, “rasyonel olma” iddiasında olan bir insan için istenebilecek en son şeydir herhalde. İşte ilk sınavımla karşı karşıyaydım. Mademki rasyonel olma isteği içerisindeydim, nefretimi ve kızgınlığımı bir kenara bırakmalıydım. Bunu becerdikten sonra, gördüğüm hamurun bir nevi antimaddesine ihtiyaç duyduğumu düşündüm; eğilip bükülemeyen demir parçaları. Aklımı, her an her fiziksel etkinin istediği gibi şekillendirebileceği o hamuru yok edip, yerine dokunulmaz demir parçaları koymak istiyordum. Böylece, az önce bahsettiğim muhtemel düşünce değişimleri ancak ve ancak benim isteğimle gerçekleşebilecekti. Bu süreci daha net tanımlamak gerekirse, alarmlı bir masa saatini düşünelim. Saat günün belli zamanlarında çalıyor, dolayısıyla çalıştığını anlıyorsunuz. Ancak sıkıntı şu ki, alarmı kuran siz değilsiniz. Aklım çalışıyordu ancak, kimin adına diyordum, kimin adına ? Belki suretimin tanımını yaparken seçtiğim “özgürlük” kelimesini neden zihinsel bir şekilde tanımladığımı merak ediyorsunuzdur. Gerçek anlamda özgür olmak demek, alarmın işleyişini elinize almak demektir. Söylemek zorundayım ki, hiçbirimiz kararlarımızı kendimiz vermiyoruz. Olaylara verdiğimiz tepkiler, programlanmış birkaç butona basılmasıyla oluşuyor. Bu buton kimisi için dinsel, kimisi için cinsel, kimisi içinse sosyal... Bir kadının başına bir bez parçası takıp takmamasına bağlı olarak kadın hakkında (yine programlanmış) yargılarımız oluşuyor. Vücudumuzun ön bölgesinde yer alan ekstra bir et parçasından dolayı kendimizi dünyanın hakimi zannediyoruz bazen. Bazense, yine aynı kişi olarak biz, bilim kelimesinin tamlananı olarak “adam” değil de “insan” kelimesini kullanarak eşitlikçi oluveriyoruz. “Bayan değil!” diyoruz, “kadın”. Ama bir erkek gibi rahat soyunamayan bir kadın… İşte tüm bu saydıklarım, kaotik bir şekilde çalan alarmların yarattığı dünyadaki çarpık gerçekliklerimiz. İşte, tam olarak bundan dolayı, dünyayı çıplak gözle görmeye ihtiyacım var. Alarmı onların ellerinden çekip çıkarmalıyım; kafamın içinde bir hamur var, ama o ben değilim. Peki kim “onlar” ? Alarmı kuranlar, belki de en çok değer verdiğiniz, sizi doğuran, doğduktan sonra büyüten insanlar; onlar din adamları, politikacılar, bilim insanları, filozoflar… Onlar, “din” kelimesinin yanına “adam”, bilim kelimesinin yanına “insan” yazmamın sebepleri. İşte bu yüzden, bu cümleler bile bir hamurun ürünü. Bir hamurun cümlelerini okumaktasınız. Umut ediyorum ki, tırnaklarımla tek tek kazıdığım madenlerden çıkan demir parçalarını yerleştirmekte olduğum bir hamur… KAYNAKÇA Kaya, Nihan. İyi Aile Yoktur. İthaki Yayınları, 2018. Bu özgür demirin verdiği her bir emirin yol açtığı her eylem, daha önceki tokatların yarattığı sızlamaları hafifletebilecek bir okşamaydı adeta. Suratım tokatlanmaktan dolayı morluklar ve kızarıklıklarla kaplanmış olsa da, küçük bir okşamayla karşılaşabilme umuduyla yaşamaya devam ediyordum. Bu noktada yola çıkış düşüncem tekrar parladı zihnimde: var olmak. Özgürlük ve rasyonalite kelimeleriyle tanımlamasaydım kendimi, ne tokatları, ne sızlamaları, ne de okşamaları hissedebilirdim. Zihnimde parlayan ikinci fikirse, ilk baştaki kızgınlığımın saçmalığını anlamamı sağladı. Kızgınlığım özenmekten ileri geliyordu, tertemiz suratları tokat görmemiş insanlara özeniyordum. Ancak fark ettim ki, tokat yememelerinin sebebi, suratlarının olmayışıydı aslında. Cahilin ve aptalın tokat yememesine özenen kişiyse, neye özendiğinin bile farkında değildi. Suratsız olmayı tahayyül edebilir misiniz ? Bu yüzden, suratımın tanınmasını istemek imkansız olduğu kadar gülünç; yediğim tokatların hakkının verilmesini istemek de, ya da bu tokadı atanların özür dilemesini beklemek de öyle. Yine de çocuksu sızlanmalarımı geride bırakamıyorum, keşke diyorum, keşke suratı olmayanlara surat tokatlayabilecek eller verilmemiş olsaydı. Çok “bilge” ya da “hoşgörülü” olduğumdan değil ama, rasyonel olan bu olduğu için söylüyorum: Tokatçıların ellerini kırmaya çabalamaktansa, hayatın okşayıcı ellerine sarılmak gerek. Sarıldığınız elin bir suratı olduğunu görmenin yarattığı hoşnutluk, o elin de en az tokatlayan eller kadar hareketli olmasının verdiği şans… Sarılmak lazım o hoşnutluğu ve şansı veren ellere. Öyle bir sarılma olmalı ki bu, ne o elin de tokatlayıcı konumuna geçmesine izin verecek kadar kuvvetli olacak, ne de o elin sahibi olan surata atılan bir tokata sebebiyet verecek kadar sıkı. Çünkü kuvvetli ve sıkı tokalaşmalar eli terletir, terli ellerse kolay kayar. Tanrı Zar Atıyor Mu? Ankara. Tam 3 sene boyunca hayalini kurduğum, merak ettiğim, içinde yaşamak istediğim şehir. Öte yandan da İstanbul. Hayatımın neredeyse tamamını geçirdiğim, milyonlarca güzel anımın ortağı, onca heyecanın ev sahibi şehir. Sıcak bir yaz sabahı gelen haberle terk edeceğimi öğrendiğim bu şehirden kopacak olmak beni çok uzun süre düşündürmüştü. Acaba gerçekten terk etmeli miydim bu şehri? Daha doğrusu, başarabilecek miydim bunu? Arkada birçok şey bırakacaktım. Ailem, evim, arkadaşlarım, anılarım… Ama yenileri de Ankara’da olacaktı belki? İşte beni düşündüren şey o “belki” sözcüğüydü. İhtimaller üstüne yaşadığımız bu dünyada her şey nasıl olur da bir “belki” sözcüğüne bağlı olabiliyor? Hiçbir şeyi önceden bilemiyoruz. En tutarlı bilgilerden biri olan hava durumu bile bir “tahmin”. İşte bu tahminlerin üzerine yaşamak insanı gerçekten çok yoran bir şey. Sürekli bir şeyleri önceden bilmeye çalışmak, hayatımızı bir şans faktörü üzerine yaşamak… Bunlardan en çok yoranı ise arkadaşlık bağlarının kopma ihtimali. Ortaokuldan liseye geçerken yakın arkadaşlarımızla birbirimize asla ayrılmayacağımıza, kopmayacağımıza dair sözler veriyorduk. Ancak lise başladı, bitti ve biz sadece 1 kere görüştük. Bu görüşmede kendi kendime sürekli “Bu insanlara nasıl dayanmışım ben 4 sene?” diyordum. Çünkü fark etmiştim ki zaman geçiyor, insan büyüyor ve değişiyor. Ama lisede bunun farklı olduğunu düşünüyordum. Çünkü bu sefer 4 senemi geçirdiğim insanlarla kurduğum yakınlığın daha üst seviyede olduğunu düşünüyordum. Artık gelecekte de hayatımın içinde olmasını beklediğim insanlardı onlar. Nitekim üniversite başlangıcında da böyle oldu. Liseye geçişten farklıydı. Arkadaşlarımla hâlâ çok sık görüşüyor, konuşuyordum. Aradan zaman geçti, sınav dönemi geldi ve bu iletişimin yavaş yavaş zayıflamaya başladığını, hatta bazı arkadaşlarımla olan iletişimimin koptuğunu fark ettim. İşte sanırım tam burada “gerçek arkadaş” tanımı devreye girdi. Sağlam olduğunu düşündüğüm ama zayıf çıkan ilişkilerimin aksine, gerçekten sağlam olan arkadaşlıklarım günlerimi güzelleştirdi. Neyse ki şans yüzüme güldü ve ihtimallerin iyi kısmı bana denk geldi. Yakın zamanda okuduğum bir kitapta da bu arkadaşlarımın değerini daha iyi anlamama sebep olan bir söze denk geldim: “Arkadaşlıkta; görüşülmediği, karşılaşılmadığı ve konuşulmadığı zaman bile devam eden sonsuz bir diyalog yatar.” (Borgna, sf.29). Olması gerekeni çok iyi özetliyor bence bu söz. Arkadaşlığı sürekli iletişime bağlamak, bu iletişim kesildiği anda da bitirmek kesinlikle çok mantıksız bence. Ama beni burada asıl mutsuz eden şey yine aynı soru. Ya ihtimallerin kötü kısmı bana denk gelseydi? Üniversitede geçirdiğim bir dönem sonunda anladım ki, arkadaşlar burada geçirilen zamanı değerli kılan yegâne şey. Onların sürekli yanımda olması sayesinde derslerin yoğunluğu bana kafayı yedirtmedi. Peki ya olmasalardı? Ya hiç bu insanlarla tanışmamış olsaydım? Geriye dönüp düşündüğümde fark ediyorum ki hepsiyle tanışıyor olmam o kadar ince detaylar sayesinde ki… Örneğin bir gün gidip kantinden su alıyor olmasaydım şu an en yakın arkadaşımla tanışmıyor olabilirdim. İşte buradaki şans faktörü beni her seferinde şaşkına çeviriyor. Ve ne kadar düşünürsem düşüneyim bu olaydan kurtulamayacağımı fark ediyorum yavaş yavaş. Yani ne yapacağım? Razı mı olacağım şansımın hayatımı yönetmesine? Sanırım cevap maalesef evet. Ancak yapılabilecek hâlâ birkaç şey bırakıyor hayat bana. En azından bulunduğum ortamları daha iyi seçerek, çevremde tuttuğum insanları daha iyi eleyerek hayatım boyunca benimle birlikte olacak insanları bulma ihtimalim yükseliyor bence. Bu da hayatın bize oynadığı oyun bir açıdan. Zamanında Einstein çok başka bir şeyi açıklamak için demiş olsa da “Tanrı zar atmaz” demiş. Ben de bunu açıklamak için kendisinin sözünü biraz değiştiriyorum ve tekrarlıyorum: “Tanrı zar atıyor ve biz de ona göre yaşıyoruz”. Okuduğum kitapta yine çok güzel özetlenmiş bu durum: “Varoluş duygumuzun neredeyse büsbütün bağlı olduğu sosyal kişiliğimiz sürekli olarak tamamen şansa bağlıdır.” (Borgna, sf.58). Şans her zaman hayatımızın içerisinde yer edinmeye devam edecek bence. Sonsuza dek “belki” gibi sözcüklere bağımlı yaşayacağız. Ama sanırım en önemlisi, bir şekilde yaşamaya devam edebilmek. Çünkü her ne olursa olsun, yaşamak çok güzel! Umutcan Kaan Bozan Kaynakça: Borgna, Eugenio. Şu Bizim Kırgınlığımız. İstanbul: Yapı Kredi Yayınları, 2018, 1. Baskı. Doğa Hazer Şamdan Peşinde Günümüzde hala bir kendine has kimliğini koruyan Yahudilik, birçok açıdan merak edilir. Yaşayışları, gelenekleri, adetleri ve kültürleri birçok kişinin merakını kazanmıştır. İsmi hoşuma gittiği için okumayı tercih ettiğim kitabın, merak ettiğim bir dinle alakalı olacağı aklıma gelmezdi. Tabii ki Stefan Zweig ismini gördüğümde, kendisinin Yahudi olmasından dolayı bunu fark etmem gerekirdi. Kendisinin eseri olan Gömülü Şamdan’ın bu kadar bir solukta bitecek bir kitap olduğunu tahmin etmem pek mümkün değildi. Yahudiler için kutsal olan, Menora, yani yedi kollu şamdan kitabın tamamını etkisi altına almış, Yahudiler için kutsal olan bir nesne olarak karşımıza çıkıyor. Zweig’in güçlü betimlemeleriyle şamdanı gerçekten görmüş kadar oldum. İlgimi çeken bir konu oldu esasında şamdan ve yolculuğu… Kitabı bir solukta bitirmeme vesile olan şey de merak dürtümdü açıkçası. Nedense din konusunda, hem kendi dinim, öte yandan da diğer dinlerle ilgili hep bir merak ve öğrenme hissi içinde bulunmuştur. Bu durum bende mevcut bulunduğu için bu kitabın ilgimi çekmesi pek de hayret verecek bir durum olmadı benim için. Merak dürtüm ve öğrenme hevesimle, ben de kitaptaki Benjamin ve diğer Yahudiler dile şamdanın peşine düştüm. Yerini öğrenene kadar da hem şamdanın hem de kitabın sonuna kadar geldim. Gerçekten bana hem Yahudilik ile ilgili bir şeyler öğreten ve zevkle bir çırpıda okuduğum bir kitap oldu. Her şeyden öte, kitabın başından beri etkisini gösteren -özellikle bir dinle ilgili açıklayıcı bilgiler dikkatimi çekmekle birlikte yazarın kendisini de incelememe neden oldu. Yazarında Yahudi kökenli olduğunu anladıktan sonra taşlar zaten yerine oturdu. Bunlar belki de hepimizin kitabı elimize aldığımızda fark edeceğimiz çarpıcı şeyler. Benim ilgimi oldukça çeken bir diğer konu ise kitabın sahip olduğu eşsiz betimlemelerdi: “Benjamin boş arazide dilsiz refakatçisiyle birlikte sabahtan akşama kadar yol aldı. Katır, sırtına bağlanmış tabutla arkalarından suskun ve sabırla ağır ağır geliyordu. Arada sırada yol kenarında duran yoksul ve toz içindeki kulübelerin önünden geçiyorlar, ancak Benjamin bunların hiçbirinde mola vermiyordu.”(Zweig 105). Benim gözümde o tozlu yollar bu alıntıyı yaparken bile tekrar canlandı. Bir kitap düşünün ki hiçbir bölümü yok tamamen bir bütün halinde yazılmış. Buna rağmen hepsi birbirinden eşsiz betimlemeler sayesinde resimli bir roman haline geliyor zihninizde. İşte bu konuda Zweig’in betimleme gücüne hayran kalmamak mümkün değil. Kitabın içinde bulunan -konuşmalar hariç-tüm anlatım betimleme paragraflarından oluşuyor. Açıkçası kitabı okurken betimlemelerin gerçekliğine kendimi kaptırıp, anlatılan mekânlar acaba gerçek hayatta da var mı diye araştırdım. Bence bir romanın sizi bu kadar etkisi altına alması gerçekten büyüleyici. Kitap okumayı sevmeme rağmen soluksuz ara vermeden okuyup bitirdiğim yegâne kitaplardan birisi Gömülü Şamdan’dır. Esasında bütün hikâyenin betimlemeyle anlatılması, bazı durumlarda insanı sıkan bir durum olabiliyor. Fakat kitabın kısa olması bu durumu ortadan kaldırmıştır. Betimlemeleri yoğun olmasına rağmen sıkılmadan okuduğum birkaç kitaptan biridir. Zweig gibi büyük yazarları eleştirmek bana düşmez fakat Yahudileri güçsüz ve korkak bir cemaat gibi işlemiş olması ve bu görüşünü kitabın birçok yerinde vurgulaması kitapta hoşuma gitmeyen tek şey oldu. “ Başka zamanlarda bir hakaret ya da darbe korkusu içinde boyunlarını büküp ürkekçe kaçıp giderlerken…” (Zweig 62). Bu ve türevi, birçok Yahudileri aşağı gösteren cümleler bulunmaktadır. Fakat bu durumu da kendisinin yaşadığı Nazi baskısına bağlayabiliriz. Kitap bir solukta okunduğu için, benim içimde diğer eserlerine de bir merak uyandırdı. Açıkçası listeden seçtiğim bir kitabın bu kadar ilgimi çekeceğini beklemezdim. Farklı şeyler öğrenmek isteyen, betimlemelerle dolu bir eseri okumayı seven ve alışageldiğimiz eserlerden farklı bir eser okumak isteyen okuması gereken bir eser. Kaynakça 1) Zweig, Stefan, Gömülü Şamdan, İstanbul: Kültür Yayınları, 2015. Baskı PARÇALANMA VE MÜCADELE Yapaylığa, ikiyüzlülüğe, sömürüye ve zulme bir başkaldırı “Haziran’da Ölmek Zor”. Patronların emekçinin ekmeğiyle, muktedirlerin hayatlarla, yasaların haklarla ve insanoğlunun doğayla oynadığı acımasız oyuna itiraz ediyor Hasan Hüseyin kalemiyle. Okudukça gürleşiyor şiirlerin sesi, uykumuz kaçıyor unutmaya çalıştığımız adaletsiz düzeni yüzümüze haykırdıkça milyonlar hep bir ağızdan. Kalbimizin kuytu köşelerine gizlenmiş özlemlerimiz ve umutlarımız dizelerin seline kapılarak gün yüzüne çıkıyor sayfalar ilerledikçe. Gözlerde parlayan umudun ışığıyla tutuşuyor gecelerimiz, aydınlığa alışamayan gözlerimize hücum ediyor mutluluğun, özgürlüğün ve adaletin renkleri. Dilenen kaldırımlarını, insanlar arasına çektiği betondan setlerini çiçekler ve yemyeşil otlar bürüyor şehirlerin. Samimiyeti ve en doğal arzuları maskelerin ardına, cici kıyafetlerin içine hapseden, insanı sınırlayan, paraya ve sahiplerine kul eden vurdumduymaz zihniyetle mücadele etmek, ona meydan okumak için elimizdeki en güçlü araç oluyor şiirler. Özleri bir olan tüm güzelliklerin parçalanmasına, yok edilmesine bir ağıttır benim için Haziran’da Ölmek Zor. İnsanoğlunu ait olduğu doğadan kopararak, suratsız şehirlere mahkûm etmekle başlamıştır parçalanma. Gökyüzünün dahi gökdelenlerin izin verdiği kadarını gören insan, ormanları yakma ve nehirleri kurutma hakkını bulmuştur kendinde. Sonra hemcinsine yabancılaşmış, başkalarının emeklerini çalmayı, sömürüye karşı çıkan evlatlarını asmayı bir başarı bilmiştir. Kendi tarihinden dahi kopmuştur o, dün katledilirken yaşadığı acıyı unutmuştur bugün başkalarını öldürürken. Dostluğun yerinde yükselen korku duvarlarının bölük pörçük ettiği dünyada, elinde kalan bir avuç düşünceden de korkar olmuştur insan, en değerli varlığı sanatı ve bilimi de paranın hükmüne bırakmıştır. Toplumu saran cehalete ve yağmaya direnen geçmişin temsilcileri de paranın hizmetindeki bilim ile ezilmiştir sonunda. Birbirine düştükçe ya egolarının ve nefretlerinin ya da patronlarının ve bankaların esiri olmuştur kitleler. Ardından kemik yığını haline geleceği kısa bir ömrün sahte vaatlerine kurban etmiştir insan renklerin canlanacağı, seslerin cıvıldayacağı, dostlukların yeşereceği geleceğini. Kabullenecek miyiz tüm bu olan biteni peki? Mücadelemiz nerede başlayacak? Şiirlerini okuyarak ortak olduk bile Hasan Hüseyin’in mücadelesine. Artık sadece Veli’nin değil bizim de derdimizdir ekmek; dar gelirliler utanmamalıdır borç listelerinden herkes borcunu ödemedikçe insanlığa. Sorguladıkça, kimin kim tarafından niçin öldürüldüğüyle başlayarak sorguladıkça karşı çıkacağız parçalanmaya ve sömürüye. Beynimizde çakan kıvılcımlar yüreğimize sıçrayacak hesaplarda sayılardan ibaret kalanların açlıktan kokan soluğuyla. Avunmayı daimi bir kaçışta bulan yorgun kitleleri aydınlatacak kalbimizdeki bu ateş herkes karanlıkları dağıtan bir meşale olana dek. Ormanları yakan, şehirleri kavuran yangınların sönmesi için omuz omuza çalışarak ve çabalayarak kardeş olacak insan insanla yeniden. Kendisine, çevresine ve toplumuna yabancılaştırılan insanlar birleştikçe, aralarındaki setleri yıktıkça kudretlerinin farkına varacaklar ve kendi kaderinin iplerini ellerine alacaklar. Birleşmenin son aşamasında ise gücünün doğayı mahvetmekten değil onu anlamaktan, keşfetmekten ve korumaktan geldiğini anlayacak insanoğlu. Artık birilerinin refahı ve dilediği gibi yaşaması için kimse haksızlığa uğramak zorunda kalmayacak ve zincirlerinden kurtulacak insan. Nereden alacak bu mücadele gücünü peki? Halktan ve onun değerlerinden, hikâyelerinden, hayallerinden, kahramanlarından; bu güzel ülkeden ve onun doğasından, mevsimlerinden; doğan güneşten, şafak vakti içimizi saran hüzünden, çipil çipil bakan serin geceden… İnsan ruhunun en derinlerinde yatan, etrafımızdaki çarpıklıkları, mantığımızın tüm oyunlarına ve çevremizin tüm kandırma girişimlerine rağmen garipsediğimiz zaman tezahürünü fark ettiğimiz adalet duygusundan en çok da. Daha küçücük yaşta yüklenmeye mecbur bırakıldıkları ağır sorumluluğa göğüs geren, ülkemizin emektar kadınlarından, gençliklerini daha güzel bir gelecek için feda eden yiğitlerden alacaktır ilhamını bu mücadele. Savundukları yüce hedefler uğruna, memleketlerini bir kez daha göremeden gözlerini bir Haziran günü kapayan şairler esin kaynağı olacaktır bu hareketin. En önemlisi de insandan alacaktır gücünü, güzeli takdir etme yeteneğine sahip yegâne varlık olan insandan. Kutay Göçer The Adjustment Bureau İnsan hayatı bir hikâyedir ve bütün hikâyeler gibi önceden planlanmış ve sonucu kesinleştirilmiştir. Bu hikayeyi kontrol eden bir yazar vardır ve bu yazarın kaleminden ne çıkarsa başkahraman aynısını yapar. Peki bir hikayede kahraman, yazara başkaldırıp hikayedeki görevini değiştirebilir mi başka bir ifadeyle insan kendi hikayesinin yazarı olabilir mi? İnsanın hikayesi aslında bir kaderdir. Kader insanın hayatında yapacaklarını önceden belirleyen bir yazgıdır. Bu yazgı gelecekte kim olacağımızı neler yapacağımızı ve kimleri etkileyeceğimizi çok önceden belirler. Fakat insan, seçimlerinin bir başkası tarafından yapılması fikrini kabul edemez ve bu yüzden kadere karşı çıkar. Aslında bu davranış insan için gayet doğaldır çünkü insan tercihlerinin sonucu ne olursa olsun kendi seçimlerini kendisi yapmak ister. Örneğin bir restoranda çok sevdiğimiz ya da hiç sevmediğimiz birinin bizim ne yiyeceğimize karar vermesi pek kabullenilecek bir durum değildir. Bu noktada kişinin aslında hikayeyi yazanı sevmesi önemli değildir, önemli olan insanın kendi iradesini kullanamamasıdır. Yazarın sevilmesi veya sevilmemesi hikayenin değişeceği anlamına gelmez. Bu durumda beklentiler devreye girer yani sevdiğimiz ya da hiç sevmediğimiz kişi bizim sevdiğimiz yemeği söylerse, o zaman insan için değişen bir şey olmaz ancak gelen sipariş beklentileri karşılamaz ise işte o zaman neden sorusu sorulmaya başlanır çünkü insan sadece problemlerle karşılaştığında soru sorar. Gerçek hayat, restoranda yemek sipariş etmekten daha karmaşık olsa da prensipte olay tamamen beklentilerin karşılanmasından ibarettir. Beklentilerin karşılanması insan için iyi durum olarak kabul edilir. Aslında iyilik herkes için özneldir ancak iyilik kavramı beklentileri karşılamak olduğundan nesnel olarak kabul edilebilir. Örneğin, maaşların artması birçok çalışan için iyi bir durumdur. Ancak maaşlarının artması sonucu çalışanların hiçbiri kaderi bu artışla bağdaştırmaz çünkü insanın doğasına göre insan bir şey kazanıyorsa kendisi kazanmıştır ve kendisi başarmıştır yani kaderinde kazanmak olduğu için değil. Fakat hiç suçu yokken veya hiç suçu olmadığını düşünürken bir insanın kazaya karışması, insanı kader kavramını düşünmeye sevk eder. Kader kavramı bizim için iyi veya kötü , siyah veya beyaz gibi kesin hatları olan bir kavram değildir. Kader sadece etkiler ve tepkilerdir. Bundan dolayı insan, bu etkiyi ve tepkiyi kendisi yarattığını düşünerek kendinde kadere hükmetme yetkisi görebilir ya da en azından kendi kaderini değiştirmeye çalışabilir. Ancak insanın kendi kaderini değiştirmesi söz konusu değildir çünkü kaderi değiştirmek uğruna insan ne yaparsa yapsın kendi kaderinin esiri olur. Bu esaret iyi ya da kötü olarak algılanmamalıdır. Bu esaret aslında bir tiyatro oyunudur ve her oyun gibi senaryosu önceden hazırlanmıştır. Yazar senaryoyu hazırlar ve oyuncular yani insanlar rollerini oynar. Günlük hayatımız da aynı bir tiyatro oyunu gibidir, oynamamız gereken roller gerçek hayattaki sorumluluklardır. Görevlerimiz, sorumluluklarımız üzüntülerimiz veya sevinçlerimiz perdeler halinde sergilenen rollerden ibarettir ve bu roller yazar tarafından önceden belirlenmiştir. İnsanın bu rolü değiştirememesi normaldir ancak bu rolü oynaması farklıdır başka bir ifadeyle yolu bilmekle o yolda ilerlemek farklı şeylerdir. Hepimiz bir tiyatro oyununun kahramanıyız ve rolünü üstlendiğimiz bu oyunda üstümüze hangi görev düşerse düşsün onu kendimize göre en iyi şekilde başarmaya çalışırız. Yazarın bize verdiği görevler bizi diğer görevlerin merkezi haline getirebilir yani diğer insanlarla kaderlerimiz kesişebilir. Bu kesişim her ne kadar plânlı olsa da bize göre tesadüflerden ibarettir ve bu tesadüfler hayatımızın kontrolünün bize ait olduğunun göstergesidir. Kader herkes için oyun hazırlar ve bizim yapmamız gereken ise rollerimizi tahmin etmek yerine oynamaktır. Bizden Bir Parça, Şehirler Şehirler... Belki de hayatımıza anlam katan yaşadığımız şehirlerdir. Herkes için ortak olmayabilir ama çoğu eserden görüldüğü üzere yaşanılan, görülen veya bir süreliğine bulunulan şehirlerin yazarlar üzerinde büyük bir etkisi var. Bunu sıkça eserlerinde gördüğümüz yazarlardan birisi de Attilâ İlhan. Her insan için özeldir yaşadığı şehir. Kimi nefret eder kimisi de aşıktır. Benim içinse, hayatıma anlam katan olayların yaşandığı mekânın tabii ki büyük önemi var. Çocukluk özlemi, aşk, arkadaşlık, eğlence... Tüm bu duygular bir iz bırakır şehirlerin üzerinde; yeri geldiğinde hatırlamak için. Harika anılara sahip olduğunuz şehre gittiğinizde, ciğerlerinize doldurursunuz o şehrin havasını. İşte benim de her karışına bayıldığım, beni hem hüzünlendiren hem de güldürmeyi başaran şehir İstanbul. Attilâ İlhan, çokça bahsediyor şiirlerinde İstanbul'dan. Genelde yaşadığı aşklarıyla ya da o kadınla bağdaştırıyor İstanbul'u. Onun şiirlerini okuyunca insan ister istemez duygulanıyor tabii ama şiirlerin tek etkisi hüzün olmuyor bende. Onun şiirleriyle başlayan hafıza tazeleme sürecine, kendi yaşadıklarımı ekliyorum. Pazar günü kahve içmek için sahilinde yürüdüğüm Bebek'in kokusu geliyor burnuma. Derin bir of çektiriyor çoğu zaman, özlem duygusunu kabartıyor. İlhan aşklarını buluyor İstanbul'da bense huzuru. Ardından bir özlem duygusu daha vuruyor. Bu seferde o şehirdeki sevdiklerim geliyor aklıma. "Onlarsız da bu şehri bu kadar sevebilir mi acaba insan" diye soruyorum kendime. İlk etapta "hayır" diyorum, her köşesinde onlarla olduğum anılarımın tekrar canlandığı bu şehir, sevdiklerim olmadan bir hiç. Hani derler ya "Bir şehri, şehir yapan içinde yaşayan sevdiklerinizdir" diye, ben de dahil oluyorum bu görüşe. Sonra aniden tek başıma geçirdiğim vakitler geliyor aklıma, altüst oluyor tüm düşüncelerim. Huzur veriyor İstanbul bana. Dalgaların sesini dinlemek, Ortaköy'de oturup masmavi deniz bir yanımda karşımdaki insanların hayatlarının bir bölümüne tanık olarak yediğim o kumpir... Yaşadığım şehir olan "Ankara'yı sevmememin nedeni bu olsa" gerek diyorum içinden. Çünkü burda da sevdiklerim, anılarım, arkadaşlarım var ama hiçbiri yetmiyor İstanbul'un bana hissettirdiğini hissettirmeye. Farklı bir şeyler var diyorum o şehirde, belki de şeytan tüyü. Belki de günlük hayatın sıradanlığı uzaklaştırıyor Ankara'yı benden. Sıkıcı bir rutin, sürekli aynı stress, aynı kişiler... İtiraf etmek gerekirse çok şiir seven bir insan değilim. Fakat ne zaman İlhan şehirlerden bahsetse bende büyük bir etki bırakıyor. Çünkü hem gidip, görüp, yaşayıp aşık olduğum şehirler var hem de henüz görme fırsatımın olmadığı ama hayallerimi süsleyen bir şehir; New York. Sorsalar bana "en büyük hayalin ne" diye "New York'ta yaşamak" derim. Belki adına yapılan filmlerden ve şarkılardan çok etkileniyorum ama insan bir kere kaptırınca kendini bir daha durduramıyor. Hani İlhan Paris'e atıfta bulunuyor şiirlerinde, yaşadığı olaylara, aşkına... Benim için aynısı değil, herhangi bir yaşanmışlığım yok New York'ta ama o bahsedince aklıma geliyor hedeflerim. Yine huzur dolu hayallerimin arasında buluyorum kendimi: New York'ta bir ilkbahar sabahı, yüzüme vuran sabah güneşinin verdiği sıcaklıkla uyanıyorum hayatımın kadınının yanında. Üzerimi giyinip çocuklarımla kahvaltı ediyorum, sonrada arabama binip işimin yolunu tutuyorum... İşte bu kadar basit beni huzura kavuşturabilecek hayallerim. Hergün onlarca olay yaşıyoruz, kimi iyi kimi de kötü. Hepsinin tek bir ortak noktası var o da gerçekleştikleri yer. Şehirler mi kendini insana bağlatıyor yoksa insanlar mı şehirlere bağlanıyor bilinmez ama onların da bizim için birer arkadaş olduğu kaçınılmaz. Bizi üzüyorlar, hüzünlendiriyorlar, mutlu ediyorlar... Bu yoğun hayatta bulduğumuz ufak aralıklarda okurken İlhan'ın şiirlerini, bize bu kadar duyguyu yaşatabilmeyi becerdiği için içten bir teşekkür etmemek kabalık olurdu. Kim bilir belki de asıl amacı buydu. RENK DEDİKLERİ Birkaç ay önce annem tutturdu “Kaş’a gidelim Kaş’a gidelim” diye, babam başta “tamam gideriz bir ara” diye annemi geçiştirdi ama sonra anladı ki bu iş böyle devam edemeyecek. Sonuçta bayram tatilini Kaş’ta geçirme kararını aldık ve merkeze yakın Akçagerme Plajı yakınlarında, Gökseki ayrımından yukarı çıktığınızda karşınıza çıkan turuncu bir apartmandaki küçük ama güzel döşenmiş daireyi üç günlüğüne kiraladık. Eve öğlen vaktinde acayip bir yağmur eşliğinde çıktık. O an içimden “Bu tatil rezil olacak” diye geçirdim. Çok yanlış düşünmüşüm. Yağmur aralıklarla devam etti, sonunda dindi. Ve ben o anda bu muhteşem manzarayla karşı karşıya kaldım: (Bu fotoğrafı 23.09.2015 tarihinde balkonumuzdan çektim) Biraz balkon sefası yapıp evimizde yemeğimizi yedikten sonra “Merkez’e gidelim” dedik. Kısaca ortamı anlatmak gerekirse tıklım tıklım turist kaynıyor. Ve Antalya’nın genelinden farklı olarak buradaki turistler ağırlıklı olarak Almanya ve İngiltere’den gelmişlerdi. Her kenarda, her köşede barlar, restoranlar var ama belli ki yetmemiş, insanlar mekânlardan dışarı taşmış resmen. Hatta o da yetmemiş kaldırımlar ellerinde içkileriyle oturan insanlarla dolu, mükemmel ve sıcacık bir görüntü. Loş ışıklarla aydınlatılmış, küçük hediyelik eşya dükkânları, her yerde takılar, çantalar, buzdolabı süsleri… Bazı dükkânlardan zeytinyağı sabunu kokuları yükseliyor ama hâkim koku rakı ve bira, yani genel olarak alkol hiç kuşkusuz. Turistler alkolden kızarmış ve pembe yüzleriyle her yerde gülümsüyor, şakalaşıp gülüşüyor. Anlayacağınız ağır olacak belki ama doğruya doğru ülkemizin tadını bizden iyi çıkartıyorlar… Daracık sokaklarda ilerlerken camdan bibloların süslediği bir dükkâna rastladım, sahibi dükkanın önünde oturmuş şaheserler yaratıyor canlı canlı, “izleyebilir miyiz?” diyoruz, “işim uzun sürüyor, sonuna kadar bekleyen pek olmadı, tabii ki izleyebilirsiniz” deyip gülüyor. İzlenmez mi hiç? Bekliyorum sonuna kadar elindeki işi bitirmesini, gözündeki deniz gözlüğüne, şnorkeline kadar ince ince her detayıyla bir dalgıç yapıyor “Camcı Amca”. Tek kelimeyle muhteşem… Onu alamıyorum, malum öğrenciyiz  ama hemen iki tane küpe alıyorum yine onun incik cincik işlediği… Onlar da tartışmasız çok güzel. Dükkândan ayrılıyoruz, peşimize bir köpek takılıyor, kısa bacakları, kocaman gözleriyle bana bakıyor “Sev beni” diye haykırıyor resmen. Görmezden gelemem ben, çömeldim yere sevdim de sevdim, o kuyruğunu salladıkça ben mutlu oldum, ben mutlu oldukça o daha da sokuldu yanıma… Bir yerde durmasını da bilmek lazım tabi maalesef, saat geç oldu “Tombiş”i orda bırakıp eve gittik annemlerle. Çok fazla kedi ve köpek var Kaş’ta, hepsi de çok bakımlı, tertemiz, insan gönül rahatlığıyla doya doya seviyor. İtiraf etmeliyim bağımlılık yapıyor, o yüzdendir ki her akşam ailecek Merkez’e gittik hem gezdik hem hayvanları sevdik. (Merkez’deki kral mezarı, 23.09.2015) Kaş’a gelmeden önce planladığımız, olmazsa olmazımız tekne turuydu. İlk turumuzu Kekova- Üçağız’da yaptık. İnsanın kafasını çevirdiği her yer mi manzara olur? Yeşil, mavi, sarı, turkuaz, kırmızı, turuncu… Hangi rengi isterseniz kafanızı çevirmeniz yeterli. Önce kaya mezarlarının yanından geçtik, o dönemde (MÖ 4.yy civarları) “mezarım denize nazır olsun” düşüncesi vardı herhalde, tüm kıyı şeridi mezarlarla doldurulmuş. Oymacılık nefes kesici… Sonra akvaryum diye bir yere vardık tekneyle. Adının hakkını vermiş, tekneyle ilerlerken kim bilir kaç metre derinlikte olan denizin dibini görebiliyorsunuz, inanılır gibi değil. (Akvaryum, 24.09.2015 tarihinde, ilk tekne turumuzda çektim) Akvaryumdan sonra “Batık Şehir” ya da “Kayıp Şehir” olarak adlandırılan bir bölgeye geliyoruz. Şehrin bir kısmı denizin dibinde kalmış adından da anlaşıldığı gibi, şehrin bu hali beni geçmiş ve gelecek arasında bir yolculuğa çıkarttı. Kim bilir belki yüz yıllar sonra bizim yaşadığımız yerler için de aynı benim şu an yazdıklarımı yazacak birileri. “Buralarda “Kayıp bir ülke”, “Kayıp bir kıta” olduğu düşünülüyor” diyecekler belki de… Kim bilir… (Fotoğraf makinemden “Kayıp Şehir”, deniz inanılmaz derecede berrak, 24.09.2015) Turun devamında kıyıya yakın ama kıyıdan bağımsız bir yerde denizden yükselen büyükçe bir mezarla karşılaştık, üstünde yine inanılmaz işlemeler vardı. Simena’ymış buranın adı. Akla kazınır cinsten manzaralar yani… Turdan sonra eve döndük ve tüm gün denize o kadar yakın durup da değmemiş olmanın acısı kaplayıverdi içimizi birden. Durur muyuz hiç, hazırlandık, gittik Akçagerme Plajı’na… Plaj çok taşlıktı, itiraf edeyim denize girme aşamasında ayaklarım baya acıdı, ama denizin hafif serinliği, suyun berraklığı, kenarlarda yükselen dağlar, mavinin, yeşilin tonları o acıyı saniyesinde unutturmaya yetti de arttı bile. Uzunca bir süre yüzdüm, tüm yorgunluklarımı, sıkıntıları alıp uzaklara uçurdu esen meltemle serin deniz… Özlemişim bu duyguyu, huzurla doldu içim. Sırt üstü bıraktım kendimi denize, her şeyi unuttum… Deniz sefamızdan sonra eve döndük yine klasik balkon sefamızı yapıp akşam yemeğimizi yedik ve ikinci günden “gelenekselleşen” Merkez turumuza inmek için hazırlanıp evden çıktık. Gezdik, tozduk, hediyeler aldık Ankaralılar için, köpekleri sevdik, camcıyı izledik... Ertesi sabah yine tekne turu aşkıyla erkenden uyandık bu sefer Kaş yakınlarında açılıp Meis Adası’na gitmekti amacımız. Meis Adası Türkiye’ye en yakın Yunan adasıymış... Oldukça dalgalı bir yolculuğun ardında Meis’e yaklaştık ama sınırı geçemedik tabii ki. İşte Meis-Kaş sınırı: (25.09.2015 tarihinde yaptığımız ikinci tekne turunda çektim) Meis’e ancak bu kadar yaklaşabildikten sonra hiç değilse adam akıllı yanına kadar gidebileceğimiz bir yerlere gidelim deyip Kaş’ın çeşitli yerlerindeki plajları ziyaret ettik, suyun renginden ve berraklığından çok bahsettim ama her plajda bunu tekrar gördüğüm için yazmadan geçemedim, su mükemmeldi  (Plajları gezerken rastladığımız “hayaller ülkesi”nin bir parçası olduğuna emin olduğum muhteşem ev, 25.09.2015) Karaya dönerken Kaş bize son bir sürpriz yapmak istemiş olacak, dünyalar tatlısı kocaman bir su kaplumbağası denizin içinden kafasını çıkartıp resmen bize el salladı. Doğanın mucizelerine akıl sır ermiyor. Uzun ve yorucu turun ardından Kaş Marinası’nı da şöyle bir gezip, yatların güzelliğine ağzımız açık bakıp, eve gittik. Akşam yemeğimizi son gün uğruna Merkez’deki şu kalabalık restoranlardan birinde yedik. Lezizdi… (İşte tatil grubu  Soldan itibaren babam, kardeşim, annem, dayım, ben ve anneannem, 25.09.2015 Kaş Merkez) 26 Eylül günü Ankara’ya döndük. Kaş benim için kesinlikle unutamayacağım, aklıma kazılı kalacak, rengârenk, kısacık ama dopdolu bir macera oldu. Kaş’a gitmeyenlerin kesinlikle gitmesi, gidenlerin ise tekrar gitmesi gerekiyor. Herkese bol eğlenceli Kaş maceraları diliyorum… Zeynep Ezgi Bal IE 21502882 Betül Özlem Yılmaz KARAKTERLERİN BÜTÜNLÜĞÜ Her kişinin belli bir karakteri, kendilerine özgü davranış biçimleri ve farklı bakış açıları vardır. Kişiden kişiye değişen bu özellikler insanın karakterini oluşturur ve kimsenin bunu belli kalıplara sokmaya yetkisi yoktur. Uyumsuz filminde ilginç olan şey bunun aksinin filme yansıtılmasıydı; insanları belli davranış biçimlerine göre gruplandırıp belli bir sistemin içine hapsediyorlardı. Bu tabii ki kurgu ama aslında dolaylı yönden bize bazı mesajlar veriyor; herkesin bir olaya karşı farklı bir tepkisi var ve insanlar aynı durumlarda farklı çözüm yolları bulabiliyorlar. Bu kişilerin özgür düşünme yetkisinden kaynaklanıyor çünkü insanlar özgür düşündükçe hareketlerini ve davranışlarını kendi görüşlerine göre en iyi şekilde yönetmeye çalışırlar. Ne zaman herhangi biri sizi bir kararı almaya zorlasa o doğru sonuç da olsa içinizden “Acaba öyle yapsaydım nasıl olurdu?” diye geçirirsiniz. Bu yüzden bunu engellemek için en doğru yol kendi bildiğinizi uygulamaktır. Kararlarımı alırken onu sorumlulukmuş gibi kendi başıma almayı ve doğru da olsa yanlış da olsa ondan sonuç çıkararak pişmanlığa yer bırakmadan bir sonuca ulaşmak istiyorum. Bu tıpkı ailesinin baskısıyla yüksek puan aldığı için doktor olmaya itilen bir öğrenci gibi… Kendi kişiliğini bilse bile onu değiştiremeyen ve bu çıkmazdan kurtulamayan için üzücü bir durum. Bizim hareketlerimize ve davranışlarımıza yönlendiren şeyin başka insanlar yerine kendimiz olmamız gerekir ve bu şekilde duygusal bağlamda da istediğimiz sonucu elde edebiliriz. Bu yüzden Uyumsuz filminde yansıtılan sistemde bunun tam tersi durum gerçekleşmiş. Bundan dolayı insanlar sadece düşüncelerini değil aynı zamanda duygusal olarak da isteklerini gerçekleştirememiş. Ben aynı zamanda hem cesur davranıp korkusuzca sorunlarla yüzleşmek hem de bilge olup neyin doğru neyin yanlış olduğunu mantık çerçevesinde ayırt edebilmek istiyorum. Bunların yanında fedakâr olmanın da insanlara duygusal ve ruhsal açıdan önemli olduğunu çünkü başka birinin çektiği zorlukları ancak öyle anlayabileceğimizi düşünüyorum. Dürüstlük ve dostluk kavramlarının da iç içe olduğunu ve bir insanla dost olmanın en büyük şartı dürüstlüktür. Bu yüzden cesur, fedakar, dost, bilge ve dürüst olmak bir bireyin hayatı boyunca empati kurabilmesi ve kendine ve etrafına mantıksal ve ruhsal açıdan bağlantı kurabilmesi için hepsinin bir arada olması gerektiğini gösteriyor. Uyumsuz filminde ayrı ayrı kurulan bu beş topluluk yerine herkesin her birinden kişiliğinde barındırması gerekir çünkü bu kavramlar bir bütün olarak alınırsa ancak öyle etkisini gösterebilir. Bu anlattığım durum sonucunda da filmde uyumsuz kavramı çıkmış ama aslında bence her insan bir uyumsuzdur. Sadece bilge olmak ya da cesur olmak bir insanın baskın özelliği olamaz; çünkü bu baskınlık durumların çeşitliliğine göre değişebilir. Aynı zamanda hayatımızın her alanında bu özelliklerin hepsi görülür aslında; sokakta görme engelli birine karşıdan karşıya geçmesi için yardım etmek, bir eşyasını düşüren birine fark etmediği takdirde söylemek ve yardımcı olmak… Bu durumların hepsi fedakarlık, dürüstlük, dostluk, cesurluk ve bilgeliği içeriyor çünkü her aldığımız karar başkaları için de iyi ve güzel sonuçlanırsa ancak kişi kendi karakterinin filme göre ne kadar ‘uyumsuz’ olduğunu anlayabilir. Hayatımda bu saydığım beş özelliğe baskı altında kalmadan özgürce sahip olmak istiyorum. Filmde distopik bir evren var ve aslında bu her ne kadar gerçek olmasa da gerçeğe bir o kadar da yakın çünkü günümüzdeki sistem de gerek eğitim olsun gerek sosyal açıdan; insanları sanki robotlarmış gibi hep aynı görüyorlar. Bu da filmdeki kaos ortamının aslında günümüzle ne kadar bağlantılı olduğunu gösteriyor. Sonuç olarak özgürlüğün karakterimizin bütünlüğü ile ortaya çıktığını ve bu bütünlüğe ulaşmanın da en doğru yolunun kendimizi en doğru bir şekilde ifade etmek ve kendi başımıza kararlar almak olduğunu düşünüyorum. Karakterlerimiz bizi biz yapan unsurlardır ve her birimizin içinde cesur, bilge, dürüst, dost ve dürüst olmak için parçalar vardır. İnsanları farklı yapan şey ise bu karakterlerini nasıl ve ne şekilde kullandıklarıdır. Film: Burger, Neil, Uyumsuz, 2014, Amerika Fotoğraf: Uyumsuz filminden bir kare Kitap: Roth, Veronica, Uyumsuz, 2011 Esra Akarçay BİR GÜN BATIMI SAHNESİ Çocukluk dediğimiz hayatımızın sekiz, belki on yılını kapsayan bir süreç. Ortalama yetmiş yıl yaşamış bir insan için küçük yaşta küçük tecrübelerle geçirdiği on yılın önemi ne kadar olabilir ki? Ben sizin için cevabını vereyim: Kalan altmış yılın her bir dakikasını etkileyecek kadar çok. O altmış yılda nelere gülüp, nelerden keyif alıp, neye üzüleceğini bile belirleyebilecek kadar çok. Çocukluğundan anımsadığı bir kokuyu yeniden duyduğunda, onu her bir dekorunu hatırladığı bir çocukluk sahnesine döndürebilecek kadar güçlü bir etkiye de sahiptir çocukluk. Asla unutulmaz ve asla silinmez. Unuttum sansanız da gülüşünüzdeki ufacık bir kıvrımda bile saklı durur aslında çocukluğunuz. Gözlerinizden akan her bir damla gözyaşının içerisinde bulabilirsiniz çocukluğunuzu. Çocukluk, insanın fiziksel gücünün az; ama hayal gücünün, duygularının gücünün doruk noktasında olduğu bir süreçtir. Şimdi o zamanlardaki kadar güzel hayaller kuramadığımızdan fiziksel gücümüzün arkasına saklanıyoruz. Bu durumda boşuna değil büyüdükçe daha fazla üzülüyor olmamız. https://stevemccurry.wordpress.com/2015/06/08/between-darkness-and-light-2/ Asla silinmeyecek olan çocukluk anılarım beni Steve McCurry’nin kadrajına Güney Afrika’da takılmış olan bir fotoğraf karesinde yakaladı yeniden. İhtişamlı bir ağacın gün batımıyla buluşarak ortaya çıkardığı bu sıcacık fotoğraf, tıpkı fotoğraftaki ağacın dalları gibi yayıldı anılarımın arasında. Benim çocuk olarak hayal ettiğim fotoğraftaki iki insan, çocukluğumdan bir sahne getirdi gözümün önüne. Belki yüzlerce kez şahit olduğum bir sahneydi bu, bilemiyorum. Sabahın erken saatlerinde oynamaya çıktığım sokağımızda güneş batmak üzere yerini almış. Son bir hamleyle saçmaya çalıştığı ışıklarından bazıları gözümün içine içine geliyorlar. Bir anlığına göremiyorum. Telaşa kapılıyorum çünkü oynadığımız oyunun en kritik anındayız. Gözlerimi kısıyorum, ellerimle siper almaya çalışıyorum inatçı ışıklara. Koşuyorum. Koşarken anlık kurtulduğum güneş ışıklarının arasından sarı, turuncu ve kırmızı renklerle bezenmiş sıcacık bir gülümseme görüyorum. Ardından bir el kolumu sıkıca kavrıyor. Yakalandım. O an, yakalanmış olmanın verdiği hırs ve üzüntüyle öfke duyduğum güneş ışıkları şimdi düşündüğümde bu sahnenin en değişmez parçası olarak canlanıyor hafızamda. Biz hep gün batımlarında oynardık en güzel oyunlarımızı. Günün son oyunu olduğunu bilir, keyfini sonuna kadar çıkarırdık. Tüm gün koşmaktan yorgun düşmüş bedenlerimiz dayanamadığı anda bir duvarın üzerine atıverirdik kendimizi. Hatırlıyorum, çok gülerdik. Güneş bize veda etmeden biz birbirimize veda etmezdik hiç. Eve gitmek için onu uğurlamayı beklerdik. O sağ salim yerine varınca biz de istemeyerek de olsa evlerimize çekilirdik. Düşünüyorum da boşuna değil gün batımını bu kadar çok seviyor oluşum. Boşuna değil gün batımında çekilmiş fotoğrafların beni bu kadar etkiliyor olması. En güzel çocukluk anılarımı saklamışım ben gün batımlarına. En güzel kahkahalarımı günün son ışıkları yüzüme vururken atmışım. O zamanki arkadaşlıklarımı da beslemiş bu en güzel turuncuya sahip ışıklar. Hâlâ hafızamda canlanan o sahnede ışıkların arasından bana doğru gülümseyen yüz, aynı samimiyetle gülümseyebiliyorsa o güneş batarken konuştuklarımız, paylaştıklarımız, kahkahalarımız ve kimi zaman öfkelerimiz sayesinde. Beni duygusal anlamda kocaman bir güçle sarıp sarmaladığı için hafızamdaki gün batımı sahnelerine minnettarım. Şimdi bu fotoğrafa bakıp duygulanabiliyorsam, o duyguların yoğunluğunu hissedebiliyorsam ve aynı zamanda tüm bunlar bana yaşadığımı da hissettiriyorsa eğer çocukluğumdaki duygusal gücü yeniden bulduğumdandır. Çocukluğumun bendeki yerinin asla silinmeyecek olmasındandır. Ne kadar büyürsem büyüyeyim, biliyorum ki karşıma bu fotoğraf her çıktığında aynı duygulara esir olacağım. Aynı çocukluk hatırası canlanacak hafızamda. Işıkların arasından bana doğru gelen o yüzdeki gülümseyiş ne bir eksik ne de bir fazla olacak. Benim turuncu çocukluk anılarım benimle birlikte yaşayacaklar. KAYNAKÇA McCurry, Steve. Between Darkness and Light. Güney Afrika. Fotoğraf. Refia Tezer ZAMANDA YOLCULUK Verdiğimiz kararların arkasında bir süper kahraman edasıyla duramamış olabiliriz her zaman. “Orada neden donup kaldım ki?” , “Daha samimi davranabilirdim.” , “Keşke ona herkesin ortasında bağırmasaydım.” demişizdir kendi kendimize. Belki de, kayıplarımızdan önceki hayatımıza ait yalnızca bir günü bile olsa tekrar yaşayabilmek için her şeyimizi vermeye hazırız. Çok değil, yalnızca kendi hayatımızda küçük değişiklikler yapmak isteriz. Hatta geleceğe bile gitmek istemeyiz. Geçmişteki küçücük bir detayı değiştirebilsek vicdanımız rahatlayacak ve bir kuş kadar hafifleyeceğiz. Oysa başımızdan geçen olayların çoğu “şimdiki aklım olsa” ile başlayan cümlelere gebedir. Peki, gerçekten şimdiki aklımız olsa nasıl olurdu? Annemize bağırmazdık, kardeşlerimizle daha keyifli vakit geçirebilirdik, o kızı ya da erkeği bırakmazdık ya da onunla hiç tanışmamayı seçerdik… Sonra? Hayatımızdaki her şeyi mükemmel yapabilir miydik? İnsan durup da düşündüğünde “Evet yapabilirdim!” diyor. Ama öyle mi oluyor; bir de Zamanda Aşk filminin perspektifinden bakarak inceleyelim. Hayatınızı sonsuza dek değiştirecek bir gücünüz olduğunu öğrenseniz ne hissedeceğinizi hayâl edin. Anneniz ya da babanız geliyor ve size bu sırrı veriyor. Hayâl edemediyseniz filmi açıp kendinizi Tim’in yerine koyabilirsiniz. Tim’in ailesindeki erkeklerin geçmişe yolculuk yapabilme gibi bir yetenekleri var. Karanlık bir yerde yumruklarını sıkıp gözlerini kapatarak zamanını ve yerini bildikleri belirli bir ana dönebiliyorlar. İşte, hayatınızı kusursuzlaştırabileceğiniz bir fırsat! Hem de sınırsız hakkınız var. O yılbaşı partisine gidip öpmediğiniz kızı öpebilirsiniz. Ya da küçük düştüğünüz durumları istediğiniz kadar yeniden yaşayarak en mükemmel hâle getirebilirsiniz. Artık bu sihirli değnek sizde olduğuna göre yalnızca kendiniz için kullanmak zorunda değilsiniz. Kardeşinizi o kazayı yapmaktan kurtarabilirsiniz. Ama unutmayın ki siz geriye dönüp onu kurtarırken sizin hayatınızda da bir şeyler değişecek. Aynı anda birçok durumu değiştiremezsiniz. Bu sihirli değnek dahi sizi zor kararlar vermekten kurtaramaz. Eskiden, zamanda yolculuk yapamadığınız için kendinizi çaresiz hissediyordunuz. Şimdi de değiştirmek istediğiniz, yaşanan o feci olaylar arasında seçim yapmak zorundasınız. Hangisi daha zor? Tartışılır. Ancak filmden de kesin olarak anlayacağınız bir şey var ki, bu dünyada mükemmeli yaşamak mümkün değil. İster zamanda yolculuk yapın, ister süper güçleri olan biri olun; hayat sizin sandığınızdan çok daha fazla kombinasyonu içinde barındırıyor. En önemlisi de, insan hatalarıyla büyüyor. Eğer o gün kendinizi yerin bin kat altına sokacak o cümleyi kurmasaydınız “şimdiki aklınız” olmayacaktı. Siz, hissettiklerinizle, başınızdan geçen muhteşem ya da berbat olayların hepsiyle, verdiğiniz tüm kararlarla sizsiniz. İşte bu yüzden, bazen her şeyi değiştirecek o hakka ya da bilgiye erişmek sahip olabileceklerimizin en iyisi değildir. Nihayetinde, insan bu yükü taşıyabilecek kudrete sahip olan bir canlı değildir. Fakat bilirsiniz, siz istemeden oluverir bazı şeyler. Bu sırra erdiniz ve artık onsuz olamazsınız. Tim’in yerinde olsaydınız ne yapardınız? Bu, sihirli ama bir o kadar tehlikeli değnekle nasıl başa çıkardınız? Cevabı filmde saklı. Bana sorarsanız, yapabileceklerimizin en iyisi yine eskisi gibi yaşamak. Hiçbir şeyi değiştirmeye kalkmadan, o değneğe sahip olabilecek kadar özel; ama onu kullanmayacak kadar güçlü olarak hayatımıza devam etmek. Çünkü dünyadaki hiçbir zaman yolculuğu birinin size âşık olmasını sağlayamaz. İşte bu sebeple o değneği hiç kullanmamak çok daha mantıklı bir seçim. Hayatımız küçük detaylarda saklı. Sebebini bilemediğimiz bir büyünün etkisindeyiz. Aslında her şey olması gerektiği gibi oluyor; ne eksik ne de fazla. Bize düşen ise –özel güçlerimiz bile olsa– hayatımızı bize sunulduğu gibi yaşamak. Fakat bir farkla: Her günümüzü son günümüz gibi yaşayarak. Telâfi hakkımızın olacağı başka bir gün olmayacağı için kimseyi kırmadan, sevgimizi o özel insanlara hissettirerek ve ulaşmak istediğimiz hedefler için elimizden geleni yaparak. Özetle, size düşeni yapın yeter; hiçbir özel güce ihtiyacınız olmadığını göreceksiniz. Kaynakça Curtis, Richard. Zamanda Aşk. 2013. WorkingTitleFilms. Film Hayalet Düşünceler Bugün blog yazmak üzerine blog yazmaya karar verdim. Blog yazmak benim için daha çok yeni bir eylem. Öyle ki, şu ana kadar akademik yazıların dışında sadece düşüncelerimi ifade etmek için elime kalem almış değilim. Belki yüzlerce kez doğum günümde hediye gelen günlüklerin kapağını açıp içtenliksiz bir “sevgili günlük” ifadesiyle başlayan metinler karaladığımı hatırlıyorum küçükken. Hiçbirinin devamını getiremedim. Düşüncelerimi dile getirdiğim yazılar yazmak da aklımdan geçmedi değil. Ne var ki her seferinde bir şekilde kendimi yazmamaya ikna ettim. Önceleri bu durumun sebebinin sadece öznel yazı yazma alışkanlığım olmadığından kaynaklandığını sanırdım, şimdi ise bambaşka bir sebebi olduğunu görüyorum yazmaya karşı duyduğum bu isteksizliğin. Blog yazısı yazmaya başladıkça, bir yazı yazarken onun çok değer verdiğim konular hakkında değil, daha tarafsız yaklaştığım meseleler üzerine olmasına özen gösterdiğimi fark ettim. Tabii, üzerinde çok kafa yorduğum düşünceleri yazıya dökmek değil mesele. Eğer odaklanırsam binlerce kelime yazarım galiba rahatlıkla. Beni korkutan şey o düşünceyi kaleme aldıktan sonra, onu bir daha eskisi gibi görememek. Çünkü aklımdaki her şeyi dışarıya yansıtırken ister istemez onu olduğundan çok daha farklı şekillere sokuyorum. Sağına soluna sanki bir refleks gibi süslü kelimeler ekliyor, alışkanlıktan dolayı özneyi başa yüklemi sona koyuyorum. Sonuç olarak da başlangıçta kurguladığımdan çok daha farklı bir şey çıkıyor ortaya. Adeta aklımda sekizinci bir renk olarak hayal ettiğim düşünceleri gerçek dünyadaki yedi renkle anlatmaya çalışıyorum. Belki çok yaklaşıyorum ancak ne kadar yetenekli bir ressam olursam olayım, renk paletini ne kadar birbirine katarsam katayım asla kurguladığım ideal forma ulaşamıyorum. Daha da kötüsü, ortaya çıkardığım yeni rengi görünce ilk hayal ettiğim rengi bir daha aklıma getiremiyorum. Sanki bir hayalet oluyor o düşünce. Bazen belli koşullar altında, mesela bir zamanlar o düşünceyi aklıma getirdiğimde dinlediğim bir müziği duyduğum anda, sanki o düşüncemin hayaleti geçiyor zihnimden. Tam elimi uzatıp onu yakalamaya çalıştığımda ise uzaklaşıyor. Geriye sadece soğukluk ve tedirgin bir ürperti kalıyor. Hâl böyle olunca başka yazarların yazılarını okurken de eşzamanlı bir şüphe ve sempati duymak kaçınılmaz oluyor. Bir yandan içimden olabildiğine takdir ediyorum düşüncelerini bu kadar sistematik bir dizinde dile getirerek hem kendi hayatından kesitler sunan hem toplum portresi çizen hem de kurguyu okura ileten yazarları. Çok büyük istikrar gerektirir diye düşünüyorum. Sonra şüphe duymaya başlıyorum satır aralarında. Acaba, diyorum, bu iki cümlenin arasında yazarın bir zamanlar yazdığı, sonradan da beğenmediği için veya kendinden çok fazla parça içerdiğini düşündüğü için sildiği başka bir cümle var mıdır? Eğer o cümle silinmemiş olsaydı, hikâye daha farklı sonuçlanabilir miydi? Bunlar genelde cevaplamak için değil, üzerinde düşünmek için kendime yönelttiğim sorular oluyor. Bazen de medya tarafından ağır eleştiriler alan, olay örgüsü “daha az” sistematik olan bir kitaba denk geliyorum. Bu kitaplar genellikle “çok satan” ışıltılı raflarda değil, gösterişsiz ve tozlu raflarda oluyor. Dubravka Ugresiç’in Okumadığınız İçin Teşekkürler adlı kitabında, kapitalizmin edebiyata biçtiği değeri eleştirmek için kinayeli bir anlatımla bahsettiği gibi “kâğıt bakterisi daha önceden onu mantara dönüştürmezse barış zamanında ömrü otuz yıl (savaşta daha az)” (Ugresiç) olan kitaplardan bahsediyorum anlayacağınız. İşte o zaman kendime sorduğum “eğer” sorularının sayısı artmaya başlıyor. Belki de ben başkalarının eleştireceği belirsizlik ve tutarsızlıkları, yazarın o ifadeleri dile getirirken kendini içinde bulduğu karmaşayla bağdaştırıyorum. O kitabın satır aralarında, yazarın aklından geçen sekizinci, dokuzuncu, onuncu renkleri görmeye çalışıyor, onların siluetlerini kendimce hayal ediyorum. İşte bu kitapların bazılarında tek bir hikâye değil, birbirinden bağımsız pek çok hikâyenin gölgesini, hatta belki de “hayaletini” görüyorum. Hikâye yazarın hikâyesi olmaktan kopuyor, benim hikâyem oluveriyor. Bir zamanlar düşlediğim düşüncelerimin ulaşamadığım hayaletleri, hikâyenin köşelerinden çıkarak beni yeniden buluyor. Ayşe Eda Tarakcı Kaynak Ugresiç, Dubravka. Okumadığınız İçin Teşekkürler. İstanbul: Ayrıntı Yayınları, 2014. Kitap. Renksizliğin Rengi Tsukuru Tazaki, gökkuşağının içindeki renksiz tek kişi. Arkadaşları mavi, kızıl, ak ve kara. O ise Tsukuru, yalnızca Tsukuru. Renksiz Tsukuru Tazaki. Böyle başlıyordu onun hikayesi, daha en başından belliydi arkadaşlarının arasında en farklısının o olduğu, belki de en sıradanı. Her arkadaşının kendini belli eden özellikleri, yetenekleri ve ilgileri vardı. Hepsini bir renk ile özdeşleştirmek mümkündü. Tsukuru ise oldukça sıradandı, üstüne üstlük onu bir renk ile özdeşleştirmek de mümkün değildi. Oysa bu sadece onun düşünceleriydi, kendini hep diğerlerinden daha aşağı görmüştü. Değersizdi, ona özgü hiçbir özelliği yoktu. Renksiz Tsukuru Tazaki'ydi o kadar. Tsukuru inanıyordu ki az konuşursa daha az dikkat çekecekti o yüzden hep arkadaşları konuşur o dinlerdi. Söyleyecek sözü olmadığından değil, dikkat çekmek istemediği için yapardı bunu. Yanlış bir şey söylerse acizliğinin yüzüne vurulmasından korkardı. Tsukuru ne kadar da tanıdık değil mi? Herkesin hayatının bir döneminde Tsukuru gibi hissettiği anlar vardır.