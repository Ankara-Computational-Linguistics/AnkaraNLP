müzik türüdür. Kuralsız diyemeyiz ama klasik müzik kadar katı kuralları yoktur. Daha duygu yönlü ve doğaçlamaya dayalıdır, klasik müzikteki gibi besteciye %100 uyum zorunluluğu yoktur. Bir eseri bir sanatçı başka öbür bir sanatçı daha başka çalabilir. Müzisyen duygularını, ruh hâlini çaldığı enstrümanla size iletir. Müzisyenin o andaki temposundan, çalarkenki mimiklerinden ve çaldığı ezgilerden nasıl bir hâlde olduğu anlaşılabilir.Kısaca, caz aklınıza değil de daha çok kalbinize hitap eder. Konsere de zaten cazın bu kısaca bahsettiğim doğasından haberdar bir şekilde gittim ama sonuç kaçınılmazdı. Loş konser salonunda yerime oturdum ve heyecanlı bir şekilde konserin başlamasını bekledim, birkaç dakika sonra ışıklar kapandı ve müzisyenler yerlerini aldı. Şimdi gösteri zamanıydı. Kaos, karmaşa... Aklımda soru işaretleri uçuşuyordu. Neden bu kadar uyumsuz çalıyorlar? Bass gitarı neden duyamıyorum? Saksafoncu neden bu kadar kısa ve sık tekrarlı çalıyor? Piyanistin piyanonun telleriyle oynama amacı ne? "Yahu, bunlar ne çalıyor?" Bu benim için çok farklı bir tecrübeydi ve beynim bu durumu algılamakta hayli güçlük çekiyordu. Evet, caz özgürdü tabii, ama bu da neyin nesiydi böyle? Burada bir hata vardı! Daha doğrusu ben öyle zannediyordum. Ben eseri çözümlemeye çalıştıkça, eser benden kaçıyordu. Cazın doğasına aykırı davranıyordum, benim eseri anlamam değil hissetmem gerekiyordu. Bunu denemeye başladıktan sonra arap saçı gibi görünen bu eserin düğümleri teker teker çözüldü ve gerçek kudreti apaçık bir şekilde gözlerimin önüne serildi. Gürültü sandığım şey aslında incelikle işlenmiş bir şaheserdi ve her saniyesinde beni kendisine daha çok çekiyordu. Duygu karmaşası yaşıyordum. Mutluluk, heyecan, hayranlık... Hepsi iç içe geçmişti ve olduğum yerde heykel gibi kaskatı kesilmeme sebep olmuştu. Dışarıdan sakin duruyordum ama içimde fırtınalar kopuyordu. Ruhum, bu yeni lezzete bayılmıştı ve onu büyük bir iştahla tüketiyordu. Konser bittikten sonra derin bir nefes aldım ve geçirdiğim bu maratonu sindirmeye çalıştım. Salondan ayrılırken hâlâ şaşkındım. Konser sona ermesine rağmen hâlâ etkisi içindeydim. Salondan ayrılırken sanki yere basmıyordum. Notalar kafamda uçuşmaya devam ediyordu. Etrafıma bakındığımda da neredeyse bütün izleyicilerin benle aynı duyguları paylaştıkları yüz ifadelerinden anlaşılıyordu. Konser, sadece beni değil herkesi derinden etkilemişti. Bu konser, bende caz hakkında yeni ufukların açılmasına vesile oldu. Nota bulamacına benzeyen bu ezgiler,onları kalıplarından çıkardığım anda vizyonumun genişlemesine yardımcı olan araçlara dönüştüler.Ben, konserden önceki süreçte aslında cazı kendi bildiklerimle sınırlamış, onu kafamda oluşturduğum bir tanıma hapsetmiştim. Nik, caz için oluşturduğum bu soyut ve absürt sınırları hiç acımadan paramparça etti. O, bana cazın temelini tekrar hatırlattı: Caz, özgürlüktür. GERÇEK DÜNYANIN YAZISI Hikâye diyince “yetişkin” insanların aklına “Çocuklar okusun onu. Biz çocuk muyuz ki hikâye okuyacağız?” gibi bana garip gelen bir kalıp geliyor. Neden çocuklar? Hayâl güçleri hâlâ körelmedi diye mi? Hâlâ kitaptaki gibi ağaçların konuşabildiği, iyi kalpli ama çirkin devlerin yaşadığı bir ülkenin olduğuna inanabilecek kadar saf oldukları için mi? Çocuklar kadar güzeli var mıdır dünyada? Yemeğini bitirmezse bezelyenin arkasından ağlayacağını düşünen bir canlıdan bahsediyoruz. Onlara laf edilmesine küçümsenmesine dayanamam. Şu dünyada herkes muhteşem ve her şey çok yolunda sanki. “Yetişkinler” tüm sorunları çözdüler. Onların öğrenecek bir şeyi kalmadı değil mi? Hiç kimse bunu bana inandıramaz. Gerçi inandırsa bile gerçeği değiştiremez. Bir hışımla da başlamış olsam, benim sinirim hikâyeyi çocuk yazısı olarak görenlere. Hele ki hayatında hiçbir vasfı olmamış, sadece kalıplaşmış şekilde düşünen yetişkinlere. Hikâye de her şey olabileceği için hikâyeyi sevmeyen yetişkinlere. Güzelliğe inanmayıp hep mutsuz olarak büyüyen ve sırf bu sebepten hikâye sevmeyen yetişkinlere. Hep düşündüğüm bir şey var aslında onu paylaşmak istiyorum. Tüm insanlar saf ve güzel doğar. Bunun için herkes çocukları sever. Tabii ki istisnalar vardır ancak istisnalar kaideyi bozmaz. Ancak bu dünya o kadar kirlidir ki o çocuklar dünyaya geldiklerinden itibaren kirlenmeye başlarlar. Hatta insanlara bilginin ve düşünmenin kötü bir şey olduğuna inandırılır ki düşünmesinler. Sadece onlara verilen görevi yerine getirsinler. Bir düşünün. Şu anda yürümeyi bilmiyor olsanız, ancak düşmenin acı verici bir olay olduğunu bilseniz. Ayağa kalkıp yürümeye başlar mıydınız? Buna “Evet, başlardım.” diyenler elbette vardır, olacaktır. Ancak eminim ki yaklaşık 100 defa düşmeden sonra bu insanların yarısından çoğu pes edecektir. Peki ya çocuklar? Çocuklar o kadar mükemmeldir ki asla pes etmezler. Denemekten vazgeçmezler. Ya da bir dil öğrenmek. Yeni bir dil öğrenmek bir sene sürer. Bu ortalama bir süredir. Kelime dağarcığı olsun, dilbilgisi olsun. Ortalama bir sene ve bunları belki yüzlerce sayfa okunarak, ezber yaparak, sorarak öğreniyor. Peki ya çocuklar? Okumaları, yazmaları, konuşmaları yok. Onlar ise her şeyi en baştan, hiçbir dayanak noktaları olmadan 5-8 ay arası öğreniyorlar. Şimdi tekrar bir düşünelim. Hikâye çocuk yazısı mı? Tekrar düşününce cevabım aslında evet. Hikâye bir çocuk yazısı. Daha doğrusu, çocukların ve çocuk kalabilenlerin yazısı. Kendisi büyüse bile, hayâl gücü değişmeyenlerin saflıklarında en ufak değişme olmayanların yazısı. O kadar iyi ki, bizim “yetişkin” beynimiz olanları olanaksız buluyor. Fazla iyilik bize ters geliyor. Çünkü bu dünyada bize kötü öğretiliyor. Olumsuzluklar gösteriliyor. Düşünme yönümüz törpüleniyor. Sadece yetişkinlerin gücü yettiği için çocuklara dünyanın kötü olduğuna inandırıyorlar. Dünya gerçekten kirli bir yer. Her ne kadar öyle görünmese de aslen gerçekten çok kirli bir yer. Küçük çocukları bile buna inandırabiliyorlar böylece. Hikâye, bu kitaptaki gibi sevimli hayvanların aralarında konuştuğu, babacan ağaçların iyi olan herkesi koruduğu, çirkin devlerin pofidik göbeklerine sarılınabilen bir dünyanın kapısını açan bir tür. Hatta o kadar iyi ki dünyada sadece saf ve temiz olan çocukların yazı türü olduğu söyleniyor biz “yetişkinler” tarafından. Okurken gerçek sevgiyi, gerçek aşkı, gerçek eğlenceyi anlayabileceğimiz tür hikâye. Herkesin arada sırada da okuması gereken ve gerçekte dünyada güzelliklerin olması gerektiğini hatta zaman zaman da ölümü hatırlatan gerçek dünyanın yazısı hikâye. Keşke tüm “yetişkinler” nadir de olsa okusa ve çocukluklarına dönse. Dünya o zaman daha güzel bir yer olabilir. Rengim Özokutgen 21302555 Karaman MERVE KARAMAN 21302454 TURK102-07 ALİ TURAN GÖRGÜ 07.02.2016 VARKEN YOK OLMAK Bir mimarlık öğrencisi için bu dünyadaki en korkunç ve tehlikeli metni sorsalar hiç tereddütsüz bu kitabın ismini verirdim. İlk sayfalarından itibaren vücudumdaki her hücre birbiri ile çatışma halinde ve hiç ayrılmak istemememe rağmen kitaba 50’li sayfalarında ara verdiğimde ise beyin yarım kürelerim sonu gelmeyen amansız bir savaşa girmişlerdi. Kendimi zavallı gibi hissetmekten başka bir şey yapamaz durumdaydım. Savaşlar her daim vardır. Bir taraf kazanır ya da ateşkes sağlanır ama içimdeki bu savaş ömrümün geri kalanını zindana çevireceğinin sinyallerini veriyor. Yaşamım boyunca mimarlık mesleğini yaparken düşüncelerimin baskısı ile bir daha rahat nefes alamayacakmışım son nefesimle bir daha nefes almak zorunda olmamanın rahatlığını yaşayacakmışım gibi düşünmemi sağlıyor. Her savaşta az da olsa desteklediği bir taraf bulunan ben beynimdeki savaşta savaş meydanının ortasında birileri ızdırabımı dindirsin diye beklerken, tarafların anlaşabildikleri tek noktanın beni huzura kavuşturmamak olduğunun farkına varıyorum. Hayat, insanlar, hayallerim, bunca sene bana öğretilen ve insanlardan görerek öğrendiklerim hayatımı Peter karakterininkine çevirirken, en içerideki düşüncelerim Roark tarafından büyülenmiş durumda. Onları içeride tutmak için dünyanın en büyük korkaklığını silah olarak kullanabilirim ama o da bana inat boğazımda hiç geçmeyecek bir yumru, gözümden hiç düşemeyecek ama sürekli görüşümü bulanıklaştıracak bir yaş olarak kalır. Evet, bu kitap benim için, “Nasıl tembel ama hayalperest bir mimarlık öğrencisi saniyeler içerisinde tüm yaptıklarından ve öğrendiklerinden utanmaya yaşadığı hayatı gereksiz görmeye ve yokmuş gibi hissetmeye başlar? Nasıl varken bir anda yok olur, mimar olmaya çalışan bir öğrenciyken aslında hiçbir zaman mimar olamayacağını kavrar?” sorularının cevabı oldu. Tüm hayat enerjim başlangıçta okuduğum elli sayfanın arasına sıkıştı sonrasında kitap boyu ve takip eden haftalar boyu oralarda acı çekti. Her okuduğum yeni kelime beni biraz daha karanlığa sürüklerken benim kanımla yazılmışçasına biraz daha yıkılmama, hayattan silinmeme neden oldu. Şaşkın, korkmuş, hala anlayamayan ve müdahale edemeyecek gözlerle sadece izledim bu süreci. İlerisi yok. Kavramların birbirine karışmasından daha korkuncu kimseyi umursamazcasına yer değiştirmeleriymiş. Değerli-değersiz, var-yok, anlamlı-anlamsız benzeri tüm kavramlar beynimde Karaman kendi bağımsızlıklarını ilan edip, birbirleri ile yer değiştirdiler. Önceden bildiğim ya da bildiğimi sandığım her şey sayfalar geçtikçe muammalara dönüştü. Sanki hayatım boyunca bakmışım ama görememişim, gördüğümü sanıp kendimi kandırmışım. Tanıdığım herkes de bu kendimi kandırma oyununda bana eşlik etmiş ve desteklemiş. Son olarak tekrar ediyorum bu kitap bir mimarlık öğrencisi için içindeki mimarın, gözlerinin önünde gerçekleşen sayısız intiharının kusursuz betimlemelerle gerçeğe dönüşmüş hali. Artık mimar olmak istiyor muyum, istemiyor muyum, okul bittiğinde olacağım kişi idolüm haline gelen mimar Roark mı yoksa içi küflenmiş dışı göz kamaştıran Peter mı? Sanırım bu soru için cevap olarak tüm korkaklığımın bana verdiği yetkiyle ikinci seçeneği tercih edeceğim. Bunun sonucunda ise beni bekleyen hayat boyu utanç prangasını ayak bileklerime geçirip kendimi yapay bir geleceğe hapsediyorum. Düşüncelerim beni Roark’a sürükledikçe, o benim için gerçek mimarlığın can bulmuş haline dönüşüyor. Gerçek özgürlüğün fiziksel olmadığını ancak düşüncelerimizi diğer insanlardan, yargılamaktan, çekiştirmek ve çekememekten, gereksiz olması gerekenlere değer vermemekten geçtiğini anlıyorum. Kabul görmek, takdir edilmek bu kadar değerli olmaması gereken kavramlar iken biz hayatımızın amacı haline getirerek kaybediyoruz. Herkese Roark gibi olmanın güzelliği ile eşdeğer güzellikte bir ömür, yavaş yavaş Peter’a dönüştüğünün farkındalığının getirdiği acı ile aynı büyüklükte iyilikle dolu günler dilerim. İnsanı İnsan Yapan Şey Nedir? İnsan yeryüzünde yaşamakta olan en değerli varlıktır. İnsanı oluşturan iki ana unsur ruh ve bedendir. Bence insanı insan yapan şey bedeni değil, ruhudur. Ruh birçok kavramın oluşturduğu bir gökkuşağı gibidir. Bu gökkuşağının gerçek olandan tek farkı ise sadece yağmur yağdığında değil, her an diğer insanlar tarafından görülebilir olmasıdır. Ruh olarak adlandırılan bu gökkuşağının renklerinden bahsetmemi sabırsızlık ile beklediğinizi biliyorum. Yalnızlık, aşk, korku, özgürlük ve mutluluk renklerinden... Gökkuşağının göze çarpan renklerinden biri yalnızlıktır. Bu renk insanın doğasında vardır. Yalnız gelinen bu dünyadan, göçerken de yalnız olunacaktır. "Terk edilmiş değilim ama kendimi neden yapayalnız hissediyorum?" (s.34) Bu soru her şeyi özetliyor bence. Aslında çoğu insan bu rengi yanlış anlamaktadır. Kaçarak, saklanarak yalnızlıktan kurtulmaya çalışsalar bile onu en derinlerinde hissedip zaman geçtikçe bu duruma alışmışlardır. Ana karakter Gerhard 'ın bahsettiği gibi "Yalnızlığın giderek hoşuma gitmesidir belki doğru olmayan. Oysa bütün herkes yalnız, etraftaki nesneler bile yalnız..." (s.50) Göz alıcı renklerden aşk dikkatimi çekiyor bu sefer de. Yaşama anlam katan o tarifi imkansız şey. Bir kere tanıştınız mı aşk ile ayrılmak imkansız oluyor. Sizi zıtlık denizlerinde yüzmeye çağırıyor aşk. Mutluyken mutsuz eden, bazen ise ağlarken güldüren ve daha niceleri... Bir yandan da güçsüzleştiriyor sizi, hiç olmadığınız kadar duygusal oluyorsunuz. En azından Gerhard böyle tanımlıyor aşkı. Eğer ben tanımlamış olsaydım aşkı saflık ve güzelliklerle çevrilmiş iki kişilik bir dünya yaratmak derdim. Bence hesap kitap yapmadan, plansızca yaşanmalı aşk aksi takdirde özgünlüğünü kaybetmiş olur. Bu yapmacıklıklar ile dolu dünya onu da kendisine benzetmiştir ve geri dönüş yoktur artık. Korku da gökkuşağının bir parçasıdır. Ait olma korkusunu ele alalım. Gerhard'ın en büyük sorunlarından birisidir ait olamama. Sevgilisi Traudel ile evlenmemesi veya çocuk sahibi olmaktan kaçınmasının sebebi de bağlanmak istememesidir. Bana göre insan bir yere ya da bir kişiye ait olmadan yaşayamaz. En büyük korkulardan bir diğeri ise başarısız olma korkusudur. Belki de en hassas noktamızdır bu korku. Çünkü insan varoluşundan itibaren kaybetmeyi sevmez. Yapılan en ufak bir eleştiri bile içimize kin tohumları eker. Başarılı olmuş bir arkadaşı ile karşılaştığında Gerhard nasıl da olamadığı başarılı insan rolüne bürünmüştü. Aslında kandırdığı kişinin kendisi olduğunu bilmeden... Özgürlük rengini de unutmamak lazım. Özgürlük olmadığında zaten tam anlamı ile yaşadığımızı söylemek yanlış olur. Yaşadığını sanan birer kukla olduğumuzu belki de hiçbir zaman fark edemeyiz. Aslında en temel haklarımızdan biri olan bu renge sahip olmak maalesef ki günümüzde bir ayrıcalığa dönüşmüştür. Gerhard'ın anlattığı dünya da bizimkinden farklı değildir. İstediklerimizi yapmak, yaşamak yerine bize dayatılanı kabulleniyoruz. Kimi zaman zorunluluktan kimi zaman ise böylesi daha kolay geldiğinden... Zaten hepimizin her zaman bir bahanesi var. Yanılıyor muyum? Son rengimiz ise mutluluktur. En zor kazanılıp en kolay kaybedilen... Herkes peşinden koşar mutluluğun. Sadece bazı şanslı olanlar onu yakalama şerefine erişebilir. Şanssız gruptakiler ise ikiye ayrılır. Mutluluğu yakalamış gibi kendini kandıranlar ve açık yüreklilik ile yenilgiyi kabul edenler. Gerhard yenilgiyi kabul edenlerdendi. Aslında mutluluğu ararken hayatı ıskalayanlardandı dersem daha doğru olur. Hayalindeki ütopik hayatı yaşamaya çalışırken elindeki mutluluğu kaybeden birinden bahsediyorum. Belki de benim mutluluk sandığım ama ona eziyet veren şeydi her şeyin nedeni. Gerhard çoğu kişiye göre şanslıydı bence. Her şeye rağmen kendinden vazgeçmemişti, hala güzel günlere ulaşma umudu vardı. Dünyada üzerindeki en akıllı varlık olan insanı, günlük hayatı ve hayatı oluşturan unsurları tüm çıplaklığı ile Genazino'nun sade üslubundan okumak isterseniz yapmanız gereken şey çok basittir. Boş bir zaman yaratıp sıcacık kahveniz ile birlikte "Mutsuzluk Zamanlarında Mutluluk" kitabını okumaya başlamak! Ceren UYSAL KAYNAKÇA Genazino Wilhelm. Ayrıntı Yayınları. İstanbul, Nisan 2015. İŞİNİN USTASI OLABİLMEK Fotoğraf Sergileri.. Tarih boyunca şüphesiz ki çoğu insanın anlam veremediği ama içine girdiği andan itibaren kendini fotoğraflardan alamadığı ve zamanın nasıl geçtiğini anlamadığı sanatsal faaliyettir fotoğraf sergileri. İtiraf etmeliyim ki bende çok önyargılıydım fotoğraf sergilerine karşı. Kültürümün ve sanatsal algımın yetmeyeceğinden korkup uzak kalmayı tercih ederdim. Ta ki ünlü fotoğrafçı Mehmet Turgut’a rastlayana dek! 1977 yılında Ankara’da doğan ismini fotoğrafçı dedesinden alan Mehmet Turgut’un kaderi fotoğrafçılıkla çizilmişti. Lisede bir arkadaşım sayesinde Mehmet Turgut’un çektiği fotoğrafları görme fırsatım oldu. İlgimi çekti ve daha çok araştırdım. Fotoğraflarının dilini çözmeye çalıştım. Çırak başlayıp usta olmaya; fotoğraflardan anlamlar çıkarmaya başladım. Ve sonrasında kendimi Mehmet Turgut’un son sergisi ‘Zamanla Âlâ Olur’un içinde buldum.. “Âlâ Portreler” sergisinde ‘Usta-çırak’ ilişkisini işinin ehli 9 isimle fotoğraflarında anlatan Mehmet Turgut adeta sizi farklı bir dünyaya çekiveriyor. Kendinizi en başarılı gördüğünüz alanda bile aslında ‘Âlâ’ değil; hâlâ ‘Çırak’ olduğunuzu fark ediyorsunuz. Hatta Ara Güler’i, Aydın Borsan’ı, Erdal Beşikçioğlu’nu, Leman Sam’ı, Mustafa Alabora’yı, Rutkay Aziz’i, Şebnem Sönmez’i, Yetkin Dikinciler’i ve Zeynep Oral’ı karşınızda gördüğünüzde, bu ustaların yanında henüz çırak bile olamadığınızı fark ediyorsunuz. Öte yandan usta olmalarına rağmen her biri hala çalışmaya ve öğrenmeye devam ediyor. Çünkü üstatlara göre asıl ustalık ‘ustayım’ demek değil, yaşamın sonuna dek öğrenmek ve yol almak demektir. İlerlemek, devam etmek ve bunların dışında ustalığa erişmek için en çok da sabretmek gerekir. Çünkü ‘usta’ bir yer adı değildir. Varamazsın ama anlamaya çalışırsın. Kendini bir ömür boyu yaptığın işin ustalığını kavramaya adarsın. Nasıl mı? Sabrederek! Kendini ustalığı anlamaya adayan 9 karakterin yer aldığı fotoğraf karelerinden anladım ki ustalığın kalıbıdır zaman. İçinde şekillenirsin. Her ne yaparsan yap işinde çırak olarak başlarsın; “Âlâ olmak” için çabalarsın ama geçen zamanın farkına varamazsın. Dedim ya vakit ustalığın kalıbıdır. Zaman içinde yaptığın işi anlamaya çalışırsın, ilerlersin hatta çırak bile edinirsin çünkü ustasız çırak; çıraksız usta olmaz. Sonra bir bakmışsın ki yıllar geçmiş, yaşlanmışsın ve bulunduğun kalıbın şeklini almış, ustalığı anlamaya başlamışsın. Ama zaman da yetersiz kalabilir usta olmak için. Hani bahsettim ya usta her şeyi bilen kişidir diye, eğer usta olmak istiyorsan nefes almaya devam ettiğin süre boyunca hala öğrenecek bir şeylerin var demektir. Sadakatle kalıbını doldurana dek devam etmelisin. Ne demiş Aydın Boysan ;”İşe sadık olmak lazım, ne kadar mı? Yıllarca… Sınırlı mı? Değil, ömür boyu…” Zamanın, sadakatin, sabrın ve tecrübenin harmanlandığı Cer Modern’deki “Zamanla Âlâ Olur” sergisinde 5 saat harcadığımın farkına bile varmamıştım. Üstatların karşısında onların yer aldığı fotoğraflardaki her bir detaya bakıp ustalığa erişmemin çok zor olduğunu ama yaklaşabileceğimi anladım. Her ne dersek diyelim ustalık anlatılamaz; sözlere dökülemez. Belki de bu yüzden Mehmet Turgut ustalığı elinden geldiğince fotoğraflarıyla yansıtmayı çalıştı bizlere. Çünkü biliyoruz ki fotoğraflar tıpkı usta-çırak ilişkisinde olduğu gibi örnek olmak adına geçmiş ve gelecek arasında köprü kurar bizim için. Bu sergiye katıldıktan sonra hayatımda neyin değiştiğini sorguladım. Aslında somut olarak elimde bir şey yoktu ama farklı bir bakış açısına sahip olarak ayrıldım o sergiden. Ve kendi kendime ustalık kavramının insan hayatındaki yerini sorgulamaya başladım. Şunu fark ettim ki herkes usta olabilir. Gerek yaptığı işin; gerekse kendi hayatının ustası. Mühim olan nokta her insanın ustalığa erişebileceğinin farkına varması. İşte bu anda Mehmet Turgut devreye girmiş, ‘Âlâ olmak ’ kavramını en iyi şekilde ve en gerçekçi haliyle yansıtmayı başarmıştır. Aslında hayatta bir fotoğraf karesi gibidir. Nasıl bir fotoğrafı özel kılan onun ince detaylarıysa, hayatımız boyunca yaptığımız her işte ömrümüzü özel kılar. Yani işin özü; yaptığımız her işte usta olmayı hedefleyip her usta gibi var olan bilgimizle yetinmemek. Hep daha iyiyi istemek, daha iyi için çalışmak… TURK 102 – 029 1 ARALIK 2014 FOTOĞRAF: 21201713 CEYLAN CEYHANER HEY DOSTUM! Hey dostum ne haber! Hey bugün nereye gidiyoruz dost? Dost dediğin her zaman yanında olur; geliyorsun bitti! Moralim bozuk sana ihtiyacım var dostum… Hey muhteĢem haberlerim var. Dedim ki, dostumla kesin paylaĢmam gerekiyor! Ey dost kısaca hayatımın her köĢesinde sen varsın, bence sakın bunu aklından çıkarma. Söz uçar yazı kalır demiĢler, iĢte o misal yazıyorum ben de sana. Ġster bunu bir mektup olarak değerlendir istersen de bir anı defterine yazılan yazı; ama Ģunu unutma ki bu sadece senin için yazılmıĢ bir Ģey. Hayat bir sahne, biz de o sahnede görev alan oyuncularız. Sahneyi paylaĢtığımız diğer oyunculardan biri de olabilirsin ya da bana suflörlük yapan biri de.Sen her Ģey olabilirsin dost. Aile ile kavga edildiğinde kapısı ilk çalınan, seviliyle kavga edildiğinde dert ortağı olabilen birisin sen.Mutluluğu ve baĢarıyı kıskanmadan paylaĢabilen birisin.BoĢuna sana dost demiyoruz. Sen bensin ben de senim.Anılar geliyor aklıma.Ah dost! Ne çok Ģey paylaĢmıĢız seninle ve bu gidiĢle de paylaĢacak gibiyiz. Sen iyi ki varsın dost. Sen her Ģeysin.. Merhaba dostum, nasılsın umarım iyisindir.Seni gerçekten çok özledim.Hayat nasıl gidiyor? Ah bu koĢuĢturmaca yoruyor insanı; ama içim rahat, sesini duymak rahatlatıyor beni. Bu arada biliyorum teĢekkür edilmesini sevmiyorsun bu konularda ama ben yine de teĢekkür etmek istiyorum. Bana çok destek oldun baĢımdan geçen kötü olayda.Hakkını nasıl öderim bilemiyorum.Hatırlıyorum küçüklüğümüzde de böyleydik biz.Hayatımın her köĢesinde olurdun sen ve olmaya devam ediyorsun.Ġyi ki varsın sen. Zaman hızla geçti.Birbirimize hitap etme Ģeklimiz daha durağan olmaya baĢladı; ama hisler ve aradaki bağ hiç kopmadı.Eski konuĢmalarımızı buldum. Ne kadar enerjik, hareketli ve neĢeliymiĢiz. Ah dostum! Neler yaĢadık seninle. Bir aile gibi oldun sen benim için.Ah, eski anılar canlanıyor Ģimdi tüm benliğimde! Hayat be arkadaĢım, oradan oraya savuruyor bizi ama yine de bak hâlâ biz biziz. Önemli olan da bu değil mi? Çevrene bak, etraf yalan dolan olmuĢ.Nerede bizim gibiler, artık yoklar.Herkes bir çıkar peĢinde.Kısaca; “ iĢime yarıyorsa dostumdur.” diyorlar. Ah be kardeĢim böyle miydik biz seninle! Yıllar önce tanıĢtık, yıllar sonra hâlâ aynıyız.Aynı olduk çünkü biz, birbirimizin aynısı.Hatalarla, güzelliklerle hiçbir Ģeyi ayırt etmeden bir olduk.Olması gereken de bu değil mi zaten ? Ben bir kere dostum dedim sana sonra sen benim kardeĢim oldun; ikinci ailem, dert ortağım, hayat arkadaĢım oldun. Çocukluğumuzu, gençliğimizi, lise çağlarımızı hep aynı yaĢadık seninle. Her Ģeyi beraber yaĢadık, beraber üstesinden geldik. Dost olmak da onu gerektirmez mi zaten. Ġyi ki tanıĢım seni, iyi ki bu hayatta yalnız kalmamıĢım sayende.Yalnızlığımı götüren insan.KardeĢim..Bir ayak çukurda derler ya, artık yaĢ kemale erdi.Ama biz kesin hayatları da birleĢtiririp daha fazla yaĢarız. Beklerim ben bizden. Ah, benim vefalı dostum, hakkını asla ödeyemem ben senin, sağol her Ģey için.. Zaman geçti yaĢlar ilerledi.Daha da olgunlaĢtı insan.Artık bir Ģeyler zorlaĢtı.Hayatla mücadelede daha yavaĢ davranılmaya baĢladı.Peki yaĢ ilerledi diye her Ģey güçsüzleĢti mi gerçekten? Tabi ki hayır..Dostluk öyle bir duygu, öyle bir varlık ki insanı kendinden kopartıp sadece ruhuyla yaĢamasını öğreten bir Ģey.Bakın önünüzdeki çerçeveye; bir içtenlik, bir samimiyet hissetmiyor musunuz? ĠĢte dostluk böyle bir Ģey. Ne kelimelerin kölesi ne de duyguların çerçevesinde belirlenen sınırlandırma.Dostluk, yaĢamın ta kendisi. YaĢamı yaĢam yapan, orayı ısıtan, oraya renk katan, oraya canlılık katandır.Dostluk görünenin ardında görünmeyenlerin efendisi, huzurun, samimiyetin ve en önemlisi vefanın temsilidir. Dostluk eninde sonunda dönülecek kürkçü dükkanıdır.Unutmayın hayatınıza onca insan giriyor ve dahası da girecek.Çevreniz siz istemeseniz de büyüyecek. Bunu engelleyemezsiniz; ama kimin hangi statüde olması gerektiğini siz söyleyebilirisniz. O yüzdendir ki arkadaslık ve dostluk diye iki kavram vardır. ArkadaĢ çokken dost öz olandır. Unutmayın karĢınızdakinin gözlerine baktığınızdaki içtenlikle ısınıyorsanız o sizin gerçek dostunuzdur. ġu fotoğraf çerçevesindeki içtenlğin sahiperlinden biri de siz olun.Ve siz siz olun ki dostlarınızı kaybetmemeye çalıĢın. Hayat bu, yalnız olmak için fazla değersiz. Dostluklarınızın ömrünüzü neĢelendirmesi dileğiyle... Biricik dostum Gizem ġengül’e... Yasemin Aksöz GÖRÜNÜŞÜM İÇİN ÖZÜR DİLERİM!‘Görünüşüm için özür dilerim. Göründüğüm kişi için, ten rengim herkesten daha koyu, dudaklarım herkesten daha doğrusu ideal olarak tanımlanan herkesten yani beyazlardan daha büyük olduğu için özür dilerim. Yıllardır annemden, babamdan, atalarımdan aktarılan genlerim için de özür dilerim.’ Bu yazdıklarımın sadece ilk cümlesi Solomun Northup’a ait olsa da devamında gelen cümleler bana göre sadece kelimelere dökülemeyip sayfalarda yer almayanlardır. 1800’lü yılların ortalarında geçen Solomun Northup’un kendi hikâyesini kaleme aldığı ‘12 Yıllık Esaret’ adlı romanının son cümlesini de okuduğumda aklımdan geçen tek kelime ‘HAKSIZLIK’ oldu. Herkesin eşit olduğunu savunmaya çalıştığımız kimsenin dış görünüşünden dolayı yargılanmaması gerektiğini söylediğimiz bu dünyada ırkçılık hep oldu ve olmaya devam ediyor. Bu eser ise bu acı gerçeği acımasız bir dille yüzümüze vuruyor. ‘Ben hayatta kalmak istemiyorum. Ben yaşamak istiyorum’ diyor Solomun Nortup romanında. Çoğumuza göre yaşıyor aslında yani yaşamak nefes almak demekse evet yaşıyor. Evi, eşi, çocukları olan Amerika’da özgür bir adamken evet bence de yaşıyor. Peki ya sonra? Sadece nefes alıyor olmak, uzaklarda bir ailenin olduğunu bilmek ama onları görememek, herhangi bir mal gibi görülmek, hiçbir hak ve özgürlüğünün olmaması, insan sayılmayan binlerce köleden biri olmak yaşamak mı demektir. Böyle yaşamaktansa yaşamamayı tercih etmez mi insanlar. Başkahramanımız da aynı benim gibi düşünüyor öldürülmek için yalvarıyor. Kim onu suçlayabilir ki bu isteğinden ötürü. Karanlıkta tek ışık ölüm görünüyorsa ışığa ulaşmaya çalışmaktan daha kolay ne olabilir ki. Bana göre en kötüsü de otuz yıllık bir özgürlükten sonra gelen on iki yıllık bir esaret. Hayatında özgür olmanın ne demek olduğunu bilirken bundan mahrum kalmak daha büyük bir işkence olmalı. Eğer köle olarak doğsaydı ve dünyanın diğer yüzünü bilmeseydi yani ‘hürriyet’ kavramıyla tanışmamış olsaydı belki Solomun için her şey daha kolay olurdu. Hayata gözlerini yeni açmış bir çocuk hayatın bütün gerçeklerinin henüz farkına varırken ten renginden dolayı en baştan 1–0 geride başlaması büyük haksızlık. Tüm yaşıtlarının siyah-beyaz olarak ayrılması ve bu sınıflandırma sonucu belki mükemmel hayatlara sahip olabilme şansı varken sadece alınıp satılan bir mal olmak kocaman bir hayal kırıklığından başka bir şey değil. Ten rengin siyah olarak doğmak hayatının karanlıklar içerisinde sürmesi gerektiğini göstermez. Hayata tutunmak için umut ışığı beyazlar olması gerekirken beyazlar efendiler, siyahlar köleler olmamalı. Hiçbir şeyin farkında olmadan sadece yaşamsal ihtiyaçların derdiyle ağlayan çocuklara din, dil, ırk ayrımı yapılmadan hepsine aynı eşit şartlar verilmeli hayata tutunmak için. Ben sadece kalıtımımdan ötürü beyaz olduğum için belki de hiç yüzleşmeyeceğim ırkçılık probleminden uzun yıllar haberdar olmadan yaşamımı sürdürdüm. Ne insanlığın bu kadar azalmış olduğunun farkındaydım ne de bu dünyadaki adaletsizliğin. Şu an her ne kadar anlamaya çalışıyor olsam da ne kadar aynı duyguları hissedebilirim ki. Irkçılığa maruz kalmak için tek bir sebebi bile olmayan, tek suçlanabileceği durum nefes alması olan bir çocuk annesini bile seçemezken nasıl ırkçı düşüncelere maruz bırakılabilir ve hayatını buna göre yönlendirmek zorunda kalabilir ki. Tam on iki yıl. On iki yıl boyunca esaret altında kalmak, özgür bir adamken evinden sokağa çıkıp rahatça yürüyebiliyor, bir şeyler satın alıp eşin ve çocuklarınla vakit geçirebiliyorken bir anda kendini kocaman siyah karanlık bir çukurda bulmak... Hayatının büyük bir kısmını ıskalamak... Çocuklarının evlendiklerini, çocuk sahibi olduklarını göremeden, torununu kucağına alamadan hatta ölümünde eşinin yanında olamadan yani hak ettiklerini yaşayamadan geçen kocaman on iki yıldan bahsediyoruz. Neden peki bunları yaşamak zorundasın mantıklı tek bir cevabı yok. Hesabını sorabileceğin kimse yok. Sana bunun neden olduğunu söyleyebilecek tek bir insan yok. Korkunç! Kendi başıma gelseydi nasıl davranırdım neler yapardım bilemiyorum ama intiharı düşünmek ve bu işkenceye bir an önce son vermek tek umut ışığım olabilirdi. Aynı isimle filme de aktarılan bu roman dünyadaki adaletsizliği, ırkçılık ve köleliğin acı tarafını bir daha yüzüme çarptı ve bana çok daha farklı açılardan dünyaya bakmamı sağladı. B. Evrim ÇAKIR 21002052 TÜRKÇE102-20 Ebru ONAY HAYATA TUTULAN BİR IŞIK: BİR DİNOZORUN GEZİLERİ Hayatın kısacık geldiği bugünlerde, âdeta ömür uzatan bir kitap Bir Dinozorun Gezileri. İzmirli olduğum için mi yoksa seyahat etmeyi sevdiğim için mi bilmiyorum, bu kitap beni git gide içine çekti. Her sayfasından ayrı bir tat aldım. Kitabın yazarı olan Mina Urgan’ın kendisinden “dinazor” olarak bahsetmesi onun, engin yaşamından ne denli tecrübeler edindiğini anlatıyor. Açık yürekli, yalın ve naif bir dille yazılmış olan Bir Dinozorun Gezileri’in akıntısına kapılıp gittim. Sayfaları çevirdikçe, hayatı bir ışık altında görmeye başladım ve ne kadar gezersem o kadar deneyime açık olacağımı anladım. Yolculuklar, küçük parçalardan bütüne doğru ilerliyor. Önce kendi ülkemizdeki güzelliklerden bahsediyor. Bunlar, beni en çok etkileyen ve Mina Urgan’ın attığı adımları bir bir yaşatan bölümler. Çocukluğumun geçtiği Ege ve Akdeniz kıyılarındaki Gökova, Ölüdeniz ,Bodrum... Her yaz o maviliklerde serinlesem de bölgelere ait bilgileri bu denli içten yaşama olasılığım olmamıştı. Kitapta, bu şirin beldelerin güzelliklerini anlatırken, mavi yolculuktaki anılarının da nasıl ölümsüzleştiğini gösteriyor. Biz Egeliler, Bodrum’un her karesini bildiğimizi düşünürüz. Yanıldığımız noktaları bir bir yakalatıyor Dinozor Urgan. Eski Bodrum’u anlatıyor, Bodrum’un Bodrum olduğu zamanları. Sünger temizleyen kadınları, iyot kokan sokakları çiziyor birer birer. Şimdi ise hepimizin bildiği, gece eğlenceleriyle yanıp tutuşan insanların bulunduğu, içki ve sigara kokan sokaklara sahip bir Bodrum ile yüzleşiyoruz. Bu bölümler bana, kendimi kötü hissettiriyor. Beşinci bölüm olan Anadolu’ya geçince bir anda yabancılaşıyorum konuya. Yirmi senelik yaşamımı adadığım Ege kıyıları bitti ve bambaşka bir yerdeyim şimdi. Anadolu’da. Kokusu geliyor burnuma. İstanbul’dan Van’a kadar giden yolculuğunu öylesine gerçekçi anlatıyor ki son zamanlarda, biri sorduğunda gitmedim demek istemiyorum. Bu bölümlerde Mina Urgan’ın dilinin akıcılığına kapılıp gidiyorum. Ardından parçaları birleştirip bütüne geçiyor ve dünyaya açılıyor. Paris, İngiltere, İtalya... Gözlerini kapat ve bir yer seç dercesine aşıyor sınırları Dinozorumuz. Öyle kendini savururcasına değil de tadını çıkara çıkara seyahat ediyor. Beni en çok özendiren kısım da bu zaten. Hayatta hep, bir konuya odaklanıp geri kalan her şeyi görmezden geliyoruz ve yaşamı ıskalıyoruz gibi hissediyorum. Oysa Urgan, üstüne basa basa, seksen iki yaşında, dört kırık kaburga kemiği ile denize gireceği günleri düşlüyor. Hangimiz böylesine sarılabiliyoruz ki hayata? Hangimiz korkularımızı, kusurlarımızı bir kenara bırakabiliyoruz? Hayıflanmak yerine bir adım ve bir adım daha atabileceğimizi biliyoruz. Hepimizde bu potansiyel var. Ben bu kitabı okurken, kendimi âdeta sorguya çektim. Ardı arkası kesilmeyen sınavlardan geçiyor gibiydim ve bir çoğundan da kaldım. Siz ne hissedersiniz bilmiyorum ancak, dünyayı gezmek isteyenler ve hayatın bir ucundan tutmak isteyenler için mutlaka okunması gereken bir kitap. Gerçekten böyle kaliteli bir kitap okuduğum için kendimi şanslı hissettim. Hayata bakış açım değişti diyebilirim. Gitmediğim yerlere gittim, tanışamayacağım insanlarla tanıştım ve tatmadığım kadar çeşitli yemek tattım. Hatta annem, kitabı okuduğum sırada beni izlerken: “O kadar iştahlı okuyorsun ki, birazdan kitabı yiyeceğini düşünüyorum” cümlesini kurduğunda, Mina Urgan’ın beni ne denli etkilediğini anlayabiliyorum. Acısıyla tatlısıyla seksen iki yıllık bir ömür tattım ben bu kitapta. Tarihi, siyaseti, yemekleri ve eğlenceyi bir bilgeden, bir profesörden, bir Dinozordan dinledim. Hayatında bir dönüm noktası olabilir bu kitap. Eksiği ve fazlasıyla her şeyi anlatabilir. Kısacası, dünyanın ne kadar küçük olduğunu hissettim Bir Dinozorun Gezileri’nde. Afife Yasemin Yorulmaz İçimizi Isıtan Öyküler Bir öykü yalnızca bir öykü değil, yeri geliyor içimizi ısıtıyor yeri geliyor hayatımıza narince dokunuyor. Bu kısacık öyküler hayatımızı öyle güzelleştiriyor ki elimdeki kitap ellerime yapışıp kalıyor âdeta. Tek Kalan Fincan benim arkama uzanıp, kahvemi aldığımda ve bir öyküye sığınmak istediğimde anında imdadıma koşuyor. Kitaptan menekşe, yasemin kokuları doluyor burnuma. Gözlerimden eski İstanbul sokakları geçip gidiyor usulca. Bırakmak istemiyorum bu kitabı, bu sevimli sıcacık öyküleri, tam aksine onlara sımsıkı sarılmak istiyorum. Bir öykünün konusu nedir? Hiç düşündünüz mü sayın okurlarım? Bana sorarsanız her şey konu olabilir bir öyküye. Bir koltuk, bir sokak, bir kedi, hatta bir fincan konusu olur öykünün. Bir sokağın hikâyesini dinlerim. Gözlerimi kaparım o sokakta bulurum kendimi, çocuklar yanımdan koşuşturur giderler. Bir teyze çamaşırları asar balkondan ve mis gibi temiz çamaşır kokusunu çekerim içime. Bakkal siparişleri yükler hasır sepete. Teyzeleri çeker usul usul ekmeklerini, sütlerini. Ordayımdır ben artık. O küçük tatlı sokaktayımdır. Kâh Cihangir’de eski bir sokakta kâh Balat’ta eski bir kahvehane önündeyimdir. Salına salına erguvan ağaçları arasından yürüyorumdur. Ben herkesi görürüm, işitirim, onlar ne hissederse ben de aynısını hissederim. Ama onların benim varlığımdan haberleri bile yoktur. Kısacası işte öykünün sihirli dünyasındayımdır artık. Birkaç sayfa beni odamdaki rahat koltuktan alıp götürmüştür uzaklara. Öykü böylesine güçlüdür be bize bin bir dünyanın kapılarını ardına kadar aralar. Bazen bir araba oluverir öykünün konusu. Onu ilk aldığımız zamanı hatırlarız. Bizim de vardı bir emektar arabamız. Ne kadar da heyecanlıydık o ilk defa ailemize girdiğinde. Bizi nice yerlere götürdü, gezdirdi sağ olsun. Ama yeri gelir ondan vazgeçeriz ve başka birine satarız en kıymetlimizi. İşte sayın okurlar buradan büyük bir hikâye çıkar. Kimisi onda sadece eski püskü hurda bir araba görebilir. Ama ben bakınca koskoca bir öykü görürüm karşımda. Bahçe kapısını açıp eve ilk girdiğimde çimenlerin üstünde köpeğim Savaş’ı görürüm. O sadece bir köpek değildir. Onun koskocaman bir öyküsü vardır. Bu eve ilk gelişi, masum korku dolu bakışları, biberonla onu beslememiz, zamanla bizim bir parçamız olması ve şu anda karşımda minnet dolu gözlerle bana hoş geldin deyişi. İşte bu Savaş’ın öyküsüdür. Benim için dünyanın en güzel en sıcak öykülerindendir. Aslında gören gözlerimiz gerçekten bakmayı bilebilirse kafamızı çevirdiğimiz her yerde bir öykü gizlenir. Bazen montumun veyahut yazlık bir ceketimin cebimde minicik kırış kırış olmuş bir kâğıt bulurum. Narin narin onu açmaya çalışırım. Eğer zamana direnebilmişse bir not belki bir alışveriş fişi bulurum. Bilemiyorum işte her ne olursa birkaç satır yazı kâfidir. Beni gülümsetmeye veyahut duygulandırmaya yetebilir. O minicik yaşlı bir babaanne gibi buruş buruş olmuş kâğıt bir öykü doğuruverir aniden. Kendimizi buluruz bu minicik öykülerde. Bunları toplarsak işte elde var hayat. Ağladıklarımız, güldüklerimiz, sevdiklerimiz, nefretlerimiz, hırslarımız, yürüdüğümüz sokaklar, eski arabamız, bahçemizdeki köpeğimiz. Hepsinden binlerce öykülerimiz vardır. Biz insanları bir kenara bıraksak bile şehirlerin hikâyeleri vardır. O camiler, kiliseler, köprüler, sokaklar birer taş yığını değildir, canlıdırlar. Dilleri yoktur ama konuşurlar eğer duymayı bilebilirseniz sizler de anlayabilirsiniz hikâyelerini. Her şehrin binlerce hikâyesi vardır. Sadece sen görmek iste duymak iste. İşte o anda onlar sana birer birer sunacak sırlarını ve eline alacaksın birer kâğıt kalem yazacaksın yüreklerinden dökülenleri. Kaldırımlar dile gelecek, cami avluları katılacak sohbete, kilise çanları “hey ben de buradayım” diye atılacak. Tek yapmamız gerek kulaklarımızı onların sesine açmak, gözlerimizle onları görmek için bakmak. Siz de bundan sonra etrafınıza, o her gün geçtiğiniz sıradan gözüken sokağa, her gün kullandığınız bir eşyaya bütün kalbinizle bakın ve o hikâyeleri eminim siz de fark etmeye başlayacaksınız Kaynakça Çokum, Sevinç. Tek Kalan Fincan. İstanbul. Kapı Yayınları. 2018 Yılmaz 1 Selim Fırat Yılmaz KENDİ KENDİNE MUTLULUK Mutluluk, kendi benliğini arayan tüm canlıların ortak amacını karşılayan bir kavram bana göre. Örneğin bir köpek sevildiğini hissederse ve sahibine bağlılığını gösterirse mutlu olur. Ancak insanlar için durum bundan çok daha farklı. Çünkü insanların Maslow'un ihtiyaçlar hiyerarşisinin gerekliliklerini yerine getirip tepesine tırmanmak gibi temel bir istenci var. Maslow'a göre bu gerekliliklerin yerine getirilmesi mutluluğu sağlıyor. Bu gereklilikleri karşılayana kadar çok uzun bir yol kat etmek gerekiyor tabii ki. Kendini gerçekleştirip mutlu olmaya çalışmak âdeta insanlar arasındaki bir yarışa dönüşüyor. Sadece en güçlü olan hayatta kalabilecekmişçesine savaşılıyor, tüm kozlar oynanıyor. Bu savaş ortamına rağmen sürekli gülüyor olmam -arkadaşlarımın dediğine göre- elbette gurur verici. Bununla övünmek için yeterince sebebim olduğunu hatırlatan eser Jeanette Winterson tarafından yazılan Normal Olmak Varken Neden Mutlu Olasın kitabı oldu. Kitapta, anne Yılmaz 2 sevgisi görmemiş, mutlu olamamış olan yazar hayat hikayesini samimi bir şekilde ve tüm detaylarıyla anlatıyor. Başlangıçta mutluluk üzerine yazılmış sıradan bir kitap olduğunu düşünmüştüm ancak kitabı okurken kendimi yazara ve yazdıklarına çok yakın hissettim. Çünkü ben de yazar gibi, yıllardır biyolojik annemden uzakta yaşıyorum. Bu konuyu genellikle düşünmekten kaçsam da kitabı okurken yazarın tüm hislerini anladığımı fark ettim. Açıkçası bu durum benim hayatımın bir gerçeği ve kaçmamın buna bir çözüm getirmeyeceğini anlayabiliyorum artık. Kişisel gelişim kitaplarının birçoğunun yazılış amacı insanlara mutluluğu getirmek olsa da pek başarılı oldukları söylenemez bence. Çünkü bu, insanlara kitap okutmakla çözülebilecek kadar basit bir hâl olsaydı her insan mutlu olurdu. Oysa ben her gün onlarca mutsuz insanla karşılaşıyorum. Kimi işinden dolayı mutsuz oluyor, kimi kaybettiklerinden... Elbette bunlarla sınırlı değil, mutsuz olmak için sayısız sebep var. Bu sebepler arka arkaya geldiğinde hayattan soyutlanabiliyoruz. Yazar, "Tek başımaydın. Kendi kendimi yaratmıştım... Sadece kendime inanıyordum"(Winterson 147) diyordu. Asıl önemli olan, yazarın da anlattığı gibi, kendi kendine yetebilmek. Mutlu olmak için başkalarına ihtiyaç duyarsak asla mutlu olamayız. Örneğin bir proje üzerinde çalışıp başarısız olunca, hayatı boyunca hiçbir başarısı olmayan bir insan "gördün mü, sana demiştim" diyebiliyor. Ebeveynlerine bağımlılık da buna benziyor bence, seni yarı yolda bırakabiliyorlar. Babam bugüne kadar –neyse ki- beni hiç hayal kırıklığına uğratmadı ancak biyolojik annem tarafından defalarca kandırıldım. Biyolojik açıdan sevme zorunluluğu olan birinin nasıl bu şekilde davrandığını hâlâ aklım almasa da bu durumun beni güçlendirdiğine inanıyorum. Sonuçta zorluklarla karşılaşmayan insan en ufak zorlukta pes eder. Ben de tüm bunları yaşamasaydım belki de şu an mutlu olamazdım. Yazar evlatlıktı ve üvey annesi sürekli mutsuz olan bir kadındı, sevgisini hiçbir koşulda göstermiyordu. Dolayısıyla yazarın mutsuzluğunda başrol oynadı. Benzer şekilde Yılmaz 3 çevremizdeki mutsuz insanlar bizi de etkiliyor. Çünkü mutsuzluğun doğası buna çok müsait. Örneğin ben bir arkadaşım veya tanıdığım biri mutsuz olduğunda genellikle fark ederim ve mutsuzluğunu paylaşmak isterim. Ancak çok yakın bir arkadaşıma bunu ifade ettiğim için terslendiğimi hatırlıyorum. Genellikle insanların mutsuzluğunun fark edilmesi hoşlarına gitmiyor. Öyle ki, insanlar mutsuz oldukları fark edilmesin diye çevresindeki insanları mutsuz etmeye eğilimliler bence. Sabahları "günaydın" denildiğinde karşılık verilmemesine başka bir açıklama bulamıyorum. Aynı şekilde işinden mutsuz olan insanların işlerini somurtarak, işine saygı göstermeden yapmalarına da. Bu durum kendi mutsuzluklarını artırıyor, iyiye gitmek yerine daha da mutsuz oluyorlar. Maslow'un hiyerarşisine tırmanma yani kendini gerçekleştirme yarışının getirdiği savaş ortamı tersine çalışıyor ve en mutlu olma yarışı, en az mutsuz olma yarışına dönüşüyor. Böyle durumlarda mutsuzluğun sonunun olmayacağını anladığım için çok yakın bir arkadaşımdan uzaklaştım. Çünkü her mutsuz anında yanında olsam da beni üzdüğü gibi mutsuz olmayı alışkanlık haline de getirmişti. Ben ise kendi başıma iken mutluydum ve kimse beni mutlu eden benliğimden daha mühim olamazdı. KAYNAKÇA Winterson, Jeanette. Normal Olmak Varken Neden Mutlu Olasın. Çev. Püren Özgören. İstanbul: Sel Yayıncılık, 2015. Beliz Atınç 21101166 Turk 102-30 Aslı Uçar EMEK DÜŞMANI KAPİTALİZM Medeniyetin zamanla gelişmesi ve insanoğlunun yaşam standartlarını günden güne genişletiyor olması bugünkü sistemin para odaklı bir sonsuz döngüden ibaret olmasının temellerini atmıştır çünkü insanlar da özüne bakıldığında hayvanlar gibi karın tokluğu için savaşırlar ve bunu yaparken birbirlerinin haklarını ezer geçerler. Para bulunduğu dönemden bu zamana kadar insanı kendi esiri eden ve yakın geçmişten günümüz kapitalizmine köle yapan yegâne buluştur. Geçmişten günümüze artarak gelen sınıf farklılıkları ve bürokrasi bunun en açık örneğidir. Okumakta olduğumuz okullar bile bizi bu kapitalizmin bir parçası yapmakta ve bürokrasinin alt sınıfında kalmamıza sebep olmaktadır çünkü bürokrasi denen şey en ufacık kurumlarda bile alt üst kavramını ortaya çıkarır. Usta çırak ilişkisi, öğrenci öğretmen ilişkisi ve bunlara benzer birçok örnek bürokrasinin en güzel tanımlayıcılarıdır. Her ne kadar bu farklılığı ve paraya verilen önemi ortadan kaldırmak isteyen tarihsel karakterler olsa da bu durum yer yüzden insanlık silinmedikçe ortadan kalkmayacaktır. Bütün bunları bize en iyi yansıtan filmlerden bir tanesi de 1860’lardaki maden işçilerini konu alan Emile Zola’nın ‘Germinal’ adlı kitabından uyarlanan ‘Germinal’ filmidir. Üst ve alt kavramlarını geniş ölçüde işleyen bu film, kapitalizme yenik düşen komünist devrimin mücadelesini bizlere aktarmaktadır. İki kuru ekmek uğruna canını madenlerde veren ve onların para havuzu içinde yüzen patronlarının bu heyecanlı ve iç acıtan hikâyesinin örnekleriyle de günümüz Türkiye’sin de hâlâ karşılaşmaktayız. Bu filmden bu kadar etkilenmemin en önemli sebeplerinden biri izlediğim zamanla Soma maden kazansının eş zamanlı olmasıydı. Gerçekle film arasındaki tek farksa günümüz şartlarında insanların inançlarını ve cesaretlerini kaybetmiş olmasıdır çünkü filmdeki karakterler haksızlığın farkında oldukları hâlde susmak yerine direnmeyi tercih ederler. Bunun için birçoğu hayatını tehlikeye atar ve kapitalizmin kölesi olmaktansa bir kurşunla can vermeyi tercih eder. Ancak buna filmin uçuk noktası olduğunu düşünerek bakarsak gerçekle pekte alakası yoktur. İnsanlar her gün çalışırlar ve her gün o kara deliğin içinde mutluluk hayalleri kurarlar. Peki, bunun sonucunda hakları olanı alabilirler mi? Hayır, onlar ses çıkaramaz ve ölürler… Güneş bile gözlerini yakar onların, hâlbuki bizlere ne kadar güzel görünür, çünkü karanlıktan aydınlığa çıkmak, aydınlıktan karanlığa girmekten daha zordur… Kapitalizm örnekleri dendiğinde aklımıza hep fabrikalar, madenler gelir çünkü onlar kapitalizmin etkisini derinden yaşayan insanlar barındırır içinde. İşçi sayısı çoktur para azdır ve herkes açtır, işte bu bana aç bir sırtlanın akbabaların elinden leş çaldığı andan başka bir şey anımsatmıyor. İşçi sınıfından çok işverenler açtır onlar önce işçileri sömürür sonra öldürür ondan sonrada onlar üzerinden, birbirlerinden de çalarak, devasa paralar döndürür. Tıpkı ‘Germinal’ filminde de olduğu gibi. Filmde işçilerin ayaklanmasına sebep olan en büyük sorun; artması gereken maaşların giderek düşürülmesiydi bu işçi sınıfının, işveren tarafından kurutulana kadar sömürüldüğünün göstergesidir. Bu sömürü filmde ekonomik açıdan anlatıldığı gibi manevi değerler üzerinden de anlatılmıştır. Bir annenin çocuklarını doyuramaması ve onların ölümüne çaresiz şahit olması filmin yıkıcı noktalarından bir tanesidir. Ülkemizde yaşanan Soma maden kazasında da aileler çocuklarının, eşlerinin ve çocuklar babalarının ölümüne çaresiz şahit olmuştur. Bu da kapitalizmin bizi bir tek ekonomik açıdan sömürmesinin değil insana ve insani şeylere verilen değerden yoksun hâle getirerek duygusal olarak sömürdüğünün de kanıtıdır… Filme bir başka açıdan da yorum katmak gerekirse bu filmin sosyolojik incelemeye alınabilecek en iyi filmlerden bir tanesi olduğunu söyleyebilirim. Filmin komünist tarafı Karl Marx’ı temsil ederken, Kapitalist tarafı Karl Marx’ın hayaletiyle savaştığı düşünülen ve Marx’tan sonra gelen Max Weber’i temsil etmektedir. Marx’a göre komünist devrim kaçınılmaz son iken, Weber’e göre bürokrasi ve kapitalizm asla bitmeyecektir. Weber’in savunduğu gerçekçi görüşünde de söylediği gibi kapitalizm ölümsüzdür. İşçi sınıfı günden güne artacak ve her gün biraz daha sömürülecektir çünkü onlar bürokrasinin üst katmanları tarafından kömürler arasından çıkarılan ve en çok getiri sağlayan araçlardır. ‘Germinal’ filminde de derin bir şekilde işlenmiş olan bu durum, günümüzün bastırılmak istenen en vahşet dolu yanıdır. Sabrican Özdemir 21501092 Boşlukta Boşluk Olamamak Bir varmış bir yokmuş, bir masalda kötü kalpli bir cadı varmış ve o cadı yalnızlıkla lanetlenmiş. Hep böyle değil midir peri masallarında? Peki, neşeli küçük çocukların toplarını kesen televizyon dizilerindeki mutsuz yaşlı insanlar da hep yalnızdırlar, öyle değil mi? Kötüler ve işe yaramazlar her zaman başkalarından soyutlanmış ve yalnızdırlar. En azından bize böyle gösterildi. Onlarda yakınları tarafından yalnız bırakılmış, ölümü bekleyen umutsuz zamanın mahkûmlarıdırlar dendi. Neden yalnızlık kötü? Nedir bu yalnızlığı karşı olan umutsuzluk? Kaybetmişlik, yarı yolda kalmışlık? ‘’Orada hiçbirimiz yokuz. Yalnızlık yoldaşındır. Her koşulda sırtını sıvazlar. Seni bir emniyette saklar. Çokta güvenme. Fena sallar’’(23) demiş şair kitabında. Bu sözler düşünmeye iter sizi. Kimdir bu yoldaş? ’’Yalnızlık’’ üzerine hepimiz zaman zaman ‘’yalnız’’ kaldığımızda kafa yormuşuzdur zaten. Bana göre iki türlü yalnızlığın iki eylemi vardır. En büyük korkuların çukuru olan ‘’yalnız kalmak’’ve kendi içinden çıkmana izin vermeyen, Girit labirenti misali ‘’yalnız olmak’’. (Zernitsky, Leon. 12/02/2017) ‘’Yalnız olmak’’ ve ‘’yalnız kalmak’’ arasında bir uçurum var. Hayat, bazı insanlar için göçmeyi zorunlu kılar. Arkada bırakmaya, yaşanmışlıkları anı defterinin ötesinde barındırmamaya alıştırır sizi. Sonu olmayan bir göç gibi, zamanda bir yörük olmak gibi. İşte, bir boşlukta boşluk olamamaktır yalnız kalmak. Belki de hiçbir topluma dâhil olamamak, sürekli bir arayış içinde olmaktır bu yalnız kalmak. Kendi içinde yaşamaktır her şeyi. Karşına bir ayna alıp, onunla sabahlamaktır. İnsan varlığı gereğiyle toplumsal bir varlıktır. Bu yüzden çoğu zaman yalnızlığı bir çukur çizerek resmederiz. Yalnız kalan çukurdadır çünkü çoğu kişi için, dışlanmış ve kendine o çukurdan başka bir yer edinememiş. Üzgün bir suratla resmederiz onu çünkü bu durum insanın varoluşuna terstir. En basit örneği de bunun, birisi hapşırınca ‘’çok yaşa’’ derler, sen de hep ‘’hep beraber’’ dersin. Çünkü yalnız kalmaktan korkarsın. Çünkü bu senin varoluşunda yazılıdır. O çukurda güneşin doğuşunu tek başına beklemek istemezsin. Bu yüzden ayak uydurmaya çalışırsın çünkü insanın kabul edilmeye ihtiyacı vardır. Normlara istemeden baş kaldıran, kendi ayakları üzerine dikilebilen, farklı olan çoğu kişi belki de yalnızlığa muhtaçtır. Yalnız kelimesinin tam olarak tatmin edici zıt anlamlı bir kelimesini bulamıyorsun değil mi? Çünkü aslında, hepimiz bir yerde, kendi içimizde hep yalnızızdır. Tek benlik, tek ses, tek düşünce, tek görüş açısı. İşte bir de ‘’yalnız olmak’’ diye bir şey de vardır ki en beteri de budur. Çünkü içinde zaten yalnız olsan bile belki de kendinde olamamaktır bu. Hatta olanla olamamaktır. Kelimelere dökülmesi en güç olanı bu yalnızlıktır çünkü düşündükçe kaybolmaktır. Yalnız kalmasan bile, kendine yabancı kalırsın, göçersin kendinden. Bazıları buna ruhsal bir hastalık diyebilir, onu bilmiyorum. Sadece yalnız olmanın siyah kehribar rengini ve kömür kokusunu biliyorum. İnsanlar yıldızlar gibidirler, öyle değil mi? Yere uzanmış, sevdiğim kişinin elini tutarak yıldızları izlerken fark ettim bunu ilk defa. O ışık, can saçan binlerce yıldızlar birbirlerine sahiplerdi. Birlikte aydınlatıyorlardı gecemizi. Ancak bir anda aklıma geldi o yıldızların nasıl da birbirlerinden uzak durduklarını. Gökyüzünde ışıldayan yıldızlar da yalnızdır, aynı biz gibi. Kendilerinden ötesini görebilmek için onlarında diğer yıldızların ışığına ihtiyaçları var. Yıldızlara bile kendi ışıkları yetmiyordu ama, yalnızdılar. Peki, biz insanlara kendi ışığımız nasıl yetebilirdi? Bilmiyordum. Çünkü ben, o an ne kadar da büyüleyici olsa da, yalnız olduğumu biliyordum. Gökyüzündeki o boşlukta, bir boşluk olamadığımı biliyordum. Kaynak Sıla Gençoğlu. Anlatsam Geçer Mi? İstanbul: Doğan Kitap, 2017. Leon Zernitsky. Lonelines. 2017. Nilüfer FirikEvrenin ve Duyguların SınırsızlığıGeceleri gökyüzüne çevirdiğimizde gözlerimizi, şehirleri aydınlatan milyonlarca ışık yıldızlarımızı karartmamışsa eğer onlara uzun süre bakar ve düşünürüm bazen. Orada da birileri var mı acaba sorgulayan, merak eden, biraz olsun bizlere benzeyen? Ya da bazen aklıma bir film gelir, bu koca evrendeki yalnızlığımızı anlamama fırsat verip beni milyarlarca kilometre uzaklara götüren. İşte 'Interstellar' ya da Türkçe ismiyle 'Yıldızlararası' tam da böyle insanı alıp bambaşka dünyalara sürükleyen bir film. Bir bilim kurgu filmi olmasına rağmen 'Yıldızlararası', karakterleri galaksiler arasında seyahat ederken kişiyi de alıp bambaşka duygular arasında durmaksızın getirip götürüyor.Ben de, tıpkı diğer birçok kişi gibi, bu heyecanlı yolculuğun büyüsüne kapılabiliyorum sadece.Filmi izlerken uğradığım birçok durak arasında beni en çok kendisine bağlayıp hareket etmeme olanak vermeyen duygu ise 'Korku' oluyor. Film, beni korkutuyor; fakat aynı zamanda garip bir şekilde hayata bağlıyor. Küçüklüğümü fark edebilmiş olarak, belki de o saçma egomdan kurtularak yoluma devam edebilme fırsatı veriyor. Ben korkularımla yüzleştikten sonra şükürsüzlüğümü hiç çekinmeden yüzüme söyleyen açık sözlü bir arkadaş gibi sözünü esirgemiyor. Film, etrafımızda kocaman bir karanlık varken güneş gibi parlak bir yıldıza; geceler kadar gündüzlere de sahip olduğumuzu hatırlatıyor. Hayatının rotasını 'Fedakarlık' ile çizebilen insanlar olduğunu gösteriyor. Ve en önemlisi ilk defa bu kadar uzun bir süre boyunca babamı, ailemi düşünüyorum. Annesi vefat ettikten sonra babasının göreve gitmesiyle dedesi tarafından büyütülen Murphy, bana bir şekilde kendimi hatırlatıyor ve ben belki de bu yüzden bu kadar çok hissediyorum her saniyesini filmin. Her şeyden, bütün kocaman detaylardan önce işte bu en temel sebebim sevmek için bu filmi: Yalnızlığı hissedebilmek için karanlık galaksiler arasında gezinmek zorunda olmamak. Yalnızlık, bambaşka galaksilerde ya da karanlığın içinde gizli bir sır değil çünkü: Tam karşımda, yıllardır öylece oturuyor galaksinin değil ama benim gezegenimin en karanlık köşesinde. Sessizce sakin köşesinden süzülüp kalbime nüfuz edebileceği dakikayı bekliyor. Bazen çok başlı, korkunç canavarlara dönüşüyor ama bu onu hiçbir zaman hayatımın tamamen dışında, evrenin en ücra köşesindeki büyük sır olmak kadar ürkütücü hale getirmiyor. Yalnızlık da insan olmanın bir parçası çünkü tıpkı filmin diğer izlekleri fedakarlık, özlem ve sevgi gibi.Filmde bilimsel keşiflerin ya da olayların gerisinde, aslında hiç de arka planda kalmayıpbazen filmin ta kendisi haline gelen 'Fedakarlık' ise 'Korku'yu takip eden bir başka durağım. Aslında bu iki duygu birbirinden tamamen bağımsız duraklar değil: Fedarlık gitmeyi gerektiriyor çoğu zaman ve her ayrılığı agresif bir korku takip ediyor. Sonu gelmeyen bir döngü ya da yönünü kaybetmiş küçük bir çocuk gibi böylece dönmeye başlıyorum ben de filmin içinde arada bir kendi hikayemin kapısını çalarak. Ve her seferinde bu döngünün aslında hayatımda kocaman bir yere sahip olduğunu görüyorum. Ne kadar korkuyu ya da agresifliği getirse dahi kızamıyorum gidene: Kendinden önce başkalarını düşünebildiği sürece. Fakat döngünün bir anda karışıp kalbime oturan ağır birözleme evrilmesine de engel olamıyorum. Sevgi, fedakarlık ve korkudan farklı olarak sadece olaylarda değil cümlelerde de yer bulmayı başarıyor karakterlerde. 'Sevgi, bilinçli olarak boyutlar arası zaman ve uzayın ötesine geçirebileceğimiz tek şeydir.' Küçük dünyamız ve bizler karanlıklar tarafından çevrelenmişiz. Yalnız bir gezegenin aciz insanlarıyız. Bulutları, biraz daha gidip atmosferi aştığımızda milyonlarca yıldızla karşılaşıyoruz ama hani denir ya 'Karanlıklar bir türlü aydınlığa çıkmıyor.'. Günlerimize renk katan Güneş'imizden onlarca kat daha büyük yıldızlar bile bu sonsuz karanlığı yenmek için yetersiz kalıyor. İşte böyle düşününce yolumu aydınlatabilecek potansiyele sahip tek şeyin sevgi olduğunu anlıyorum ben de. Onun sınırsızlığını, gücünü, yumruğumuz kadar kalbimize değil ama sonsuz bir gökyüzüne ancak sığabileceğini kavrıyorum. Evet, bir bilim kurgu filmi 'Interstellar' ama sadece akla değil kalbe de hitap ediyor, bütün benliğimizle filmin bir parçası olmamızı istiyor bizden. Ben de filmin isteklerine cevap verip karakterlerden biri haline geldiğim için yazmak istedim bu konuda. Kendimi dinleyebilmek, kendime ve kalbime birkaç satır ve birkaç gün 'Feda edebilmek' için. Ve belki de paragraflar boyunca hakkında yazdığım duyguların sınırsızlıklarıyla bu satırlardabuluşması için. · İngilizce bilenler için filmin beni en çok etkileyen bölümünün linki: (İzlediğinizdebeni bu kadar etkileyen şeyi mutlaka siz de hissedeceksiniz.)https://www.youtube.com/watch?v=MoLkabPK3YU· Bahsettiğim 'Yalnızlık'ı anlayabilmek için filmin Kara Delik sahnesi:https://www.youtube.com/watch?v=MoLkabPK3YUKAYNAKÇAMurphy ve babası. Digital image. N.p., 22 Feb. 2015. Web. 4 Oct. 2016. <https://mediary.wordpress.com/tag/interstellar/>.Kara Delik Ve Uzay Aracı. Digital image. Top 10 Scenes in Interstellar. Asdaman, 3 June 2015. Web. 4 Oct. 2016. <Kara Delik Ve Uzay Aracı. 2014. Wordpress. N.p.: Asdaman, n.d. N. pag. Web. 4 Oct. 2016. .>.Interstellar Black Hole Scene. 2014. Web. 4 Oct. 2016. <https://www.youtube.com/watch?v=6VPEtUgNJj4>.Interstellar Years of Messages. 2014. Web. 4 Oct. 2016. <https://www.youtube.com/watch?v=MoLkabPK3YU>.Savaş, insanoğlunun yakasına yapışmış kara bir lekedir. Günümüzde de böyle, geçmişte de böyleydi. İnsanoğlu, en eski çağlardan bir birbiriyle savaşmıştır. Yemek için, barınma için. Şimdi ise, güç için insanlar her şeyi yapıyor. Sonuçlarını, sebep oldukları yıkımı hiçe sayarak… Geçenlerde rastladım bu fotoğrafa. Fotoğrafta dimdik duran, sırtında en fazla iki yaşında bir bebek taşıyan bir erkek çocuğu var. İlk bakışta pek bir şey anlatmıyor olabilir bu fotoğraf. Fakat hikayesi çok şey anlatıyor. İkinci Dünya Savaşı sırasında Amerika’nın, Japonya’nın Hiroşima ve ardından da Nagazaki şehirlerine attığı atom bombası sonucu iki şehir de yok oldu. Bir çok insan hayatını kaybetti. Bir çoğu da bomba sonrası açığa çıkan radyoaktıf enerjiden etkilenerek hayatlarından oldular. Yıllarca bu iki kentte çiçek dahi yetişemedi, sağlık problemleri yaşandı. Atom bombasının ardından hayatını kaybedenler, radyoaktif enerjinin yayılmasını engellemek amacıyla yakıldı. Japonya, savaşın en derin iz bıraktığı örneklerden biridir. Fotoğrafta ise o dönemde yaşamış ve atom bombası sonucu hayatını kaybetmiş küçük kardeşini sırtında taşıyan on yaşlarında bir çocuk görüyoruz. Küçük kardeşini, yakılması için beyaz maskeli adamlara teslim etmeye götürmesine rağmen, dimdik ayakta duran küçücük bir çocuk… Ne acıdır, bir insanın kendi kanından birini kaybetmesi, onu alevler içinde yanarken izlemek zorunda kalması… Ben on sekiz yaşındayım ve şu anda bu fotoğrafa bakarken içimin parçalandığını hissediyorum. Fotoğraftaki bu çocuk ise acısını içine atarak, yapılması gerekeni yapıyor ve kendi kardeşini yakılması için görevlilere teslim ediyor. Dimdik, adeta bir asker gibi, suratındaki ciddi ifadeyle yaşının kaldıramayacağı bir sorumluluğu yerine getiriyor. Bu fotoğrafı çeken fotoğrafçı Joe O'Donnell, bu fotoğrafın hayatı boyunca unutamadığı karelerden biri olduğunu söylüyor. Çocuğun dimdik duruşu ve soğukkanlı tavırlarının aklından hiç silinmediğini anlatıyor. Böyle bir kareye şahit olduktan sonra nasıl unutabilirsin ki? Bir çoğumuz fotoğraftaki bu çocuk gibi yaşanılanları olgunlukla ve dik durarak karşılayamayız. Ne acıdır ki, insanoğlu güç kazanmak ve diğer insanlardan önde olmak uğruna yakmaktan, yıkmaktan ve can almaktan geri durmaz. İnsan hayatı onun için önem taşımaz. Sevgi, merhamet, hoşgörü, birlikte yaşamak kavramlarını tanımaz. Günümüzde de atom bombası kullanılmasa bile benzer bir çok örnekler bulunmaktadır. Tıpkı, bu fotoğraftaki gibi. Şu anda Suriye’de, Irak’ta ve Yemen’de insanlar ve özellikle küçük çocuklar, çok ağır şartlar altında yaşamakta ve ağır bedeller ödemektedirler. Bu bölgelerdeki çocuklar aç, hasta, evlerini ailelerini kaybetmiş, eğitim hakları ellerinden alınmış, hayatı bu korkunçluğuyla tanıyan masum bireyler… Kimse onları düşünmüyor ve verdikleri zararın farkına varmıyor. Böyle düşününce ve bu acıklı hikayeleri dinleyince, kendimin ve çevremdekilerin ne kadar şanslı olduğunu düşünüyorum. Bazen, sahip olduklarımın değerini bilmiyor ve fazlasını istiyorum. Fakat, benim yaşımda olmasına rağmen, o kadar kötü durumda olan insanlar var ki, bunu düşünüce de kendimden utanıyorum. Ben oyuncak bebeklerle büyümüştüm. Suriye’deki çocuklar ise, ellerinde bebek yerine silah taşıyor ve bunu bir oyun sanıyor. Ben küçükken müzik dinlemeyi çok severdim. Savaş olan ülkelerdeki çocukların ise duyduğu ses; silah sesleri ve çığlıklar… Bir yetişkinin bile kaldıramayacağı zor koşullar içerisinde yetişiyor bu çocuklar. Yarını düşünmekten korkuyorlar. Savaş, insan yaşamına çok büyük zarar veriyor ve insan hayatını çekilmez bir hale sokuyor. Can kaybı olmasa bile böyle ortamlarda manevi açıdan çok şey kaybediyoruz ve geleceğimize umutla bakamıyoruz. Keşke fotoğraftaki çocuk gibi dimdik ayakta durabilsek, insanın yakasına yapışmış bu kara leke karşısında. Keşke böyle fotoğraflara dur diyebilsek. Fakat ne yazık ki insanoğlu değişmediği ve nefsini terbiye etmediği sürece, dün Nagazaki ‘de ve bugün Suriye’de yaşanan acıların sonu gelmeyecek ve bu tarz fotoğraflara yenileri eklenecek. Çok isterdim, insanın kendine verdiği zararı fark etmesini ve hayatta güçlü ve üstün olma kavramı dışında daha güzel ve önemli değerler olduğunu görebilmesini. Ama maalesef, gücümüz yetmiyor ve bazı gerçekleri değiştiremiyoruz. Gücümüz yok ama umudumuz var. Gün gelecek gücümüz ve umudumuz birleşerek dünyaya barışı getirecek. Buna inanmak ve görmek istiyorum. ELA NAZ AKBULUT ADALETLE HESAPLAŞMA Hayatımızda kimin iyi, kimin kötü olduğuna kim karar veriyor? Nasıl iyi ve kötü arasına, kalın, bir o kadar da kesin bir çizgi koyabiliyoruz? Bunlar, ana karakterlerden biri olan Light Yagami’nin de düşündüğü, belki de tüm filmin ortaya çıkmasının en önemli sebebi olan, filmi izlememle birlikte tekrar aklıma gelen, önceden de üzerinde çok durduğum, bir nevi kişiliğimi oluşturan yapının son taşı olarak gördüğüm sorulardır. Dünyayı düzeltmek, suç oranını azaltmak uğruna ağır suçlar işlemiş insanları öldüren Light’ın peşine düşen polisler ne kadar haklı? Light’a “kötü” gözüyle mi bakıyorlar? Her zaman, insanoğlunun nasıl bir “iyi” ve “kötü” tanımı yapabildiğini, en azından yapmaya çalıştığını düşünmüşümdür. Bunun en büyük nedeni, bu çabaya bir türlü anlam verememiş olmam. Zira benim için net bir “iyi” veya “kötü” tanımı olmadı hiçbir zaman. Neden olsun, nasıl olabilir ki? Birine “iyi” demek için onun toplum gözünde “iyi” olarak nitelendirilen bir eylemi gerçekleştirmesini görmek yeterli midir? Peki ya bu eylemi gerçekleştirmesinin ardında tamamen farklı ve kişisel bir gerekçe varsa, bu gerekçe de onun kişisel çıkarlarını tatmin etmek uğrunaysa, yine de bu insana “iyi” diyebilir miyiz? Başka bir bakış açısıyla, bir insan, mutlak iyilik için kendinden feragat edip, kötü konumuna düşmeyi göze alarak toplumda “kötü” olarak görülen bir eylem gerçekleştirdiği zaman sonuçta iyi bir eylem gerçekleştirmiş olmaz mı? Bu insanı en nihayetinde “kötü” birisi olarak görmeye devam etmek ne kadar doğrudur? Bence hiç doğru değildir. Benim düşünce sistemime göre, bir insanı “iyi” veya “kötü” olarak nitelendirebilmek için insanüstü bilgilere sahip olmamız gerekir. Bu da neden net bir “iyi” ve “kötü” çizgisi olmadığına inandığımı en basit şekilde açıklar. Benim için yapılan eylem değil, bağlam önemlidir. Eylemin hangi koşullar altında gerçekleştirildiği dikkate alınmalıdır. Bu gibi sorular aklımı kurcalarken, istemsizce de olsa yeni sorular türüyor aklımda. Bunlar gibi terimler henüz tam bir açıklığa kavuşmamışken, düzgün bir adaletten nasıl bahsedebiliriz ki? Mesela, dünyadaki suç oranını azaltmak adına tüm suçluları teker teker öldüren bir insanı yakalamaya çalışan polis, adalet midir? Burada biraz sıra dışı düşündüğümü kabul ediyorum çünkü büyük olasılıkla toplumun geneli benim düşündüğümün aksine, “söz konusu kötüleri öldürmek bile olsa, öldürmek suçtur” mantığıyla olaya yaklaşacak ve bu insana “kötü” yaftası vuracaktır ancak bence büyük resmi görmek gerekiyor ve o resim bu değil. Tabii ki söz konusu ne olursa olsun, öldürmenin bir suç olup olmadığı da uzun zaman aklımda yer edinmiş bir soruydu, “Bir insanı öldürme hakkını başka bir insana ne verebilir?” düşüncesi, spor antrenmanına hocamın beni çok zorladığı gün hissettiğim sürekli acı kadar yordu beni. Hala kendi kafamda bu soruya da net bir cevap getiremesem de, bazen böyle büyük bir kararın verilmesinin yararlarını düşünmeden edemiyorum. Aklımda yer tutan sorular, sadece toplumda “kötü” gözüyle bakılan tarafa yakın düşünmemi sağlamıyor. Aksine, bazen idealist bilincim yerine geliyor ve her şeyin en “iyi” olmasını istiyorum. İnsanın öldürmeye hakkı olmadığını, kötülüğün başka yollarla düzeltilebileceğini düşünüyorum. Düzeni ve adaleti, “iyi” olmakla koruyabileceğimize inanıyorum. Hal böyle olunca daha önceden belirttiğim düşüncelerimle çelişiyorum. Buna ben de şaşırıyorum ancak böyle bir şeyi görmek, bu tartışmalara kafamda bir son verdiğim vakit, o kişilik yapıtındaki son taşın da konumlanıp kişiliğimi tamama erdireceğini düşünmemi sağlıyor. Hatta kişisel gelişimimin en son ve önemli noktası olduğuna inanıyorum. Belki de bu nedenle hala bu sorulara bir cevap getiremedim. Hala hazır değilim… Aslında kafamdaki bu tartışma, ben farkında olmasam da hayatımın büyük bir kısmını önemli derecede etkiliyor. Hayatım bu tartışma etrafında dönüyor ve verdiğim cevapların taraflara yakınlığı, hayatımı dönemlere ayırıyor. Liseden önce daha iyimserdim. Neden olmayayım ki? Küçük çocuklara mutlu sonlu kitaplar okutulur sonuçta. Lise dönemi sırasında, daha farklı konuları ele alan kitapları incelediğimde acımasızlığın gerekliliğini öğrendim. İdeal dünyanın imkânsızlığını gördüm ve yapılması gereken şeyin ideal dünyada olmadığımızın farkına vararak hareket etmek olduğunu fark ettim. Lisenin sonuna doğru yine eski ideal bilincim yerine geldi ve davranışlarımı, hareketlerimi lise öncesiyle kıyaslayınca, şaşırtıcı bir biçimde aynı olduklarını fark ettim. Lise ortası döneminde ise bunlara tamamen zıt yaşamışım oysaki. Yani aslında en önemli kararları vermemi sağlayan, hayatımdaki kırılma noktalarında her şeyi değiştirecek iki seçenekten hangisini seçeceğime karar verecek olan asıl zorluk, buymuş. Light’ın ideali oluşturmak için uyguladığı “kötü” yöntem, L’in ideal dünyada yapılması gerektiğini düşündüğü “iyi” yöntem. Filmi izlemeseydim bunun gibi ayrıntıların farkına ne zaman varırdım bilmiyorum fakat şu bir gerçek ki insan, zaman zaman çeşitli uyaranlar sayesinde kendini sorgular ve insanın bilincini oluşturan da bu sorgulamalardır. Ali Utku Turhan SEMİH ATAKAN DİNLEMEYİ BİLMEYENLER Her milletin kendine özel bazı davranışları, yerleşmiş tepkileri vardır. Bu özellikleriyle anılır, bilinir, gündeme gelirler. Kimi millet fazla misafirperverdir, kimisi daha soğuk, mesafelidir. Kimisi için çevrenin ne düşündüğü önemlidir, kimisinin de umurunda olmaz. Bizim milletin de spesifik özellikleri vardır bunlar gibi. Misafirperverizdir, küçüklerimizi, büyüklerimizi severiz, kimin ne dediğine öyle rahat kulak asamayız. Komşuluk, el âlem ne der kavramı mühimdir bizim memleketimizde. Böyle sayabileceğim çok fazla özelliğimiz, bize has davranış vardır elbet ama bir tanesi vardır ki doğrudan bize özel diyebilirim; dinlemeyi bilmemek. Nasıl oluyor, nasıl başarıyoruz bilmiyorum ama ülkece dinlemek nedir, bir insan nasıl dinlenir bilmiyoruz, beceremiyoruz. Öğretmemişler mi yoksa biz mi öğrenememişiz anlamıyorum. Hâlbuki, daha çok küçük yaşlarda bile parmak kaldırmadan söze atlamak, birinin sözünü kesmek kötü bir şey olarak yansıtılmıştır okullarda. Büyüdükçe nedense unutuyoruz sanırım tüm bilgilerimizi, görgü kurallarımızı. Üstelik karşısında konuşan kişiyi dinlememek diğer ülkelerde tam anlamıyla kabalık, cahillik olarak görülür, fazlasıyla yadırganır. Terbiyesiyle övünen bizler için, eksi puandan ibaret bu durum ne yazık ki. En basitinden örnek vermem gerekirse, hangimiz bir arkadaşımız derdini, başından geçen bir olayı veya bir olay hakkındaki düşüncelerini anlatırken can kulağıyla dinliyoruz ki? Bırakın can kulağı ile dinlemeyi çoğu zaman göz teması bile kurmaya yeltenmiyoruz, o denli saygısız, mesafeli olmuşuz. İnsanları duymak, dinlemek, bir de onları düşünmek istemiyoruz millet olarak. Zaten kendi derdim, düşüncem bana yeter mantığı ile algılarımızı karşımızdakilere tamamıyla kapatıyoruz. Tâbi bu durum iletişimde de kopukluklara sebep oluyor, karşımızdaki kişi ile ilişkimize set vuruyor, yanlış anlaşılmalara sebebiyet veriyor. Tıpkı Geliş filminde bahsedildiği gibi. Orada biraz daha fantastik bir durum var belki, daha farklı gözükebilir fakat bence ana tema aynı benim düşündüklerimle. Uzaydan, gezegenimize yardım etme amacıyla gelen uzaylılar farklı iletişim yollarına sahip oldukları için insanlarla iletişim kuramıyor ve yanlış anlaşılmalar ortaya çıkıyor. Film bu yanlış anlamalar üzerine değiniyor. Orada da kimse gerçek anlamda onları dinlemiyor, hatta kendileri ne duymak isterlerse onu duyuyorlar bir anlamda. Ana karakter ise farklı bir yol seçtiğinde, onları dinlemeye karar verdiğinde Dünya için her şey iyi anlamda değişmiş oluyor. Filmde beni etkileyen şey de buydu sanırım. Çevreme baktığımda, kendim de dâhil kimse birbirini dinlemiyor. Evde anne, babalarımız bile dinliyormuş gibi yapıyor kimi zaman. Bizi gerçekten seven, önemseyen insanlar bile bunu yapıyor, düşünsenize! Hâl böyle olunca, biz de dinlenmediğimiz için kendi kabuğumuza çekiliyoruz. Daha çok odamıza kapanıyor, daha fazla sosyal medya hesaplarında zaman öldürüyor, insanlarla daha az iletişim kuruyoruz. Peki, bu durum ileride ne gibi şeylere yol açabilir, hiç düşündünüz mü? Biz insanları dinlemezsek, onlar da bizden uzaklaşmayacaklar mı? Daha çok yalnız kalmamıza neden olmayacak mı tüm bunlar? Daha fazla depresif olmayacak mıyız? Ne konuşacağımız, ne dertlerimizi paylaşacağımız, ne güleceğimiz kimse kalmayacak etrafımızda ve eğer konuşacağımız kimse kalmazsa hayatın asıl tadı kaçar bana kalırsa. Bu yüzden, hani derler ya bir konuş iki dinle diye, aynen öyle yapmalıyız. Dinlemeyi biraz da olsun öğrenmeliyiz. Biliyorum, ülkece her şeyi biz biliyoruz, her şeyi biz söylemeliyiz ama biraz da susmalıyız, başkalarının da doğru söyleyebileceğini, haklı olabileceğini düşünmeliyiz. Başkalarına da şans tanımalı, onların da fikirlerini dinlemeye başlamalıyız. Yanlış anlaşılmalardan, iletişim kopukluklarından kaçabilmemizin tek yolu bu bence. Ben de daha çok dinlemeye başlamalıyım arkadaşlarımı, ailemi, çevremdekilerin düşüncelerini. KAYNAKÇA Arrival. Villeneuve, Denis. 2016. Film. HIRSIZ En iyi olmak. Kusursuz olmak. Bugüne kadar yaptığım hiçbir şeyi bu iki hedef uğrunda yapmadım. Her zaman tek bir şeyi benimsedim. O da severek çalışmak. Farkında mıyız ki artık mükemmelliyetçiliğimiz ve sonu gelmeyen hırslarımız yaşamın bütün zevkini çalıyor bizden? Ne yapıyorsak tam anlamıyla yapmış olmak için yapıyoruz. Neyi kanıtlıyoruz ki? Herkes, her alanda birbiriyle ölümüne bir yarış içinde. “En iyi ben olacağım!”. “Herkes ne kadar başarılı olduğumu görecek!”. “Kimse bana rakip olamayacak!”. Peki ya sonuç? Tabi ki kendine kurduğu baskılar yüzünden hiçbir zaman kendini yeterli bulmayıp mutsuz olmaya mahkum olan insanlar... Ne anlamı var onca hırsın ve birinciliğin mutlu olmadıktan sonra? Şimdi her aile çocuğunu en disiplinli, en katı öğretmenlere verme peşinde. “Kızım buz pateninde dünya şampiyonu olsun.” “Oğlum gelmiş geçmiş en hızlı yüzücü olacak.” “Herkes görecek benim kızımın nasıl keman çalabildiğini.” Biri de çıkıp demiyor ki, “En çok benim çocuğum sevecek yaptığı işi!” Sonra o “çok disiplinli” öğretmenler yüzünden çocuklar bir süre dayanmaya çalışıyorlar, en sonunda da nefret ederek bırakıyorlar yaptıklarını. Ben de küçükken o öğretmenlerin kurbanı oldum. En büyük pişmanlıklarımdan biridir anneme söylediğim o cümle: “Ben artık cimnastiğe gitmek istemiyorum.” O cümlenin arkasındaki “hırs”, gelecekteki birçok anımı çaldı benden. Biliyorum ki aynı hırs, başkalarının da hayallerini, mutluluklarını çaldı. Ne için peki? “Kusursuz” olmak uğruna mı? Başarılı olmak uğruna mı? O kadar hırsa, yarışa gerek yok başarılı olmak için. Gerçekten sevgiyle yapılan iş, zaten kusursuzdur. Benim için en başarılı insan, işini severek yapan, severek çabalayandır. Ancak o zaman tatmin olabiliriz çünkü. Başarı ancak o zaman sığ bir kavram olmanın dışına çıkabilir. Madalya, kupa hayaliyle değil, yüzümüzdeki gülümsemenin kaynağını, yaptıklarımızı başkalarıyla paylaşacak olmanın hayaliyle çalışmalıyız. O zaman yaptığımız iş anlamlanır, maddiyatın ötesine geçebilir. İki yıl önce izlediğim “Whiplash” filminde Andrew adında bir konservatuvar öğrencisinin “mükemmelliyet”e ulaşmak için gece gündüz çalışması anlatılıyor. Filmde hem fiziksel hem de psikolojik olarak oldukça baskıcı bir öğretmen olan Fletcher’ın, Andrew’un limitlerini zorlaması, arkadaşlarım ve birçok kişi tarafından hayranlıkla karşılanmış. İnsanlar o baskı ve hırs olmadan birinin kusursuz olabileceği gerçeğini kabullenemiyorlar. Kontrolden çıktığı zaman, kendimize zarar vermeye başladığımız zaman, ne anlamı var ki o hırsın? Başarılı olmak için illa bir başkası tarafından şiddet mi görmek gerekiyor? Andrew gibi, gerçekten severek yaptığımız bir işi, özellikle sanatı, kusursuz hale getirmeye çalışmak ve yalnızca bir numara olmak için çabalamak, o işi yaparken kapıldığımız büyüyü kaybettirmekten başka bir işe yaramıyor. “Başarılı olma” içgüdümüz duygularımızın önüne geçince çalışma sürecinin tüm güzelliği yok oluyor. Andrew elleri kanayana kadar çalışmasaydı da severdi bateri çalmayı. Kız arkadaşından dikkatini dağıtıyor diye ayrılmasaydı o başarıyı paylaşmanın, başarının kendisinden çok daha da önemli olduğunu görebilirdi belki. Düşünürsek hayatımızda ne kadar çok Andrew var aslında. Çok yetenekli, ama o yeteneği tadını çıkararak kullanmak yerine gözünü en yukarılara diken... Başkalarının gözünde mükemmel olmaya çalışırken, onların isteklerini karşılamaya çalışırken kendisini kaybedip, mutluluklarını acıya dönüştüren... Farkında değiller ki ritimlerindeki ufak kaymalar yaşamlarına asıl heyecanı katan değerler. Yaşamın ritmine ayak uydurmak değil, yaşamın ritmini baştan yaratabilmek asıl mesele. Bazen biraz yavaş, bazen çok hızlı, bazen de tutarsız, ama hep olması gereken gibi. Olması gereken bizi mutlu edendir, özgürce, hissederek belirlediğimiz ritimdir. Mete Han Gencer PANTANAL Pantanal, Kaynak: Yeryüzü (BBC), III. Bölüm – Tatlı Sular Yarışan değil yarıştıran olmayı seviyorum çok küçük yaşlarımdan beri. En çok da canlı varlıkları kendi belirlediğim kriterler doğrultusunda yarıştırıp kazananı izlemekten hoşlanıyorum tüm olan bitene tepki verebildikleri için. Tüm senaryosu her biri eşsiz yeteneklere sahip akılalmaz çeşitlikteki canlının rekabeti üzerine kurulu doğa belgeselleri bir şölene tanık oluyormuşçasına tatmin ediyor beni bu yüzden. Beni kendisinden bahsettirecek kadar heyecanlandıran, benim için tüm bu rekabet şöleninin doruk noktası sayılabilecek Pantanal adında özel olarak anlatmak istediğim bir yaşam alanı var. Döktükleri tüy sayısını kıyaslayarak ödüllendirdiğim iki muhabbet kuşum vardı ilkokula başladığım zamanlarda. Kıyaslamaktan, birini diğerinden bir şekilde daha öne çıkarmaktan, kendimce bir rekabet oluşturmaktan ayrı bir zevk alıyordum. Büyüdükçe iskambil kâğıtlarından oluşturduğum bir çeşit labirente muhabbet kuşlarımı koyup hiçbir kâğıdı devirmemek şartıyla çıkışa ilk ulaşanı severken diğerini kafese koymak gibi enteresan testler yapar hale geldim. Kazananı ödüllendirmek adil ve cömert olduğumu düşündürürken fazlasıyla tatmin ediyordu beni. Arkadaşlarım, ailem ve hemen hemen bu olaya şahit olan herkes acımasızca bulurdu bunu. Onların anlayamadığı şekilde belki yarışan iki özneye bakan üçüncü göz olmak beni özel hissettiriyordu ya da kendi kurallarımla yönettiğim bir rekabet dünyasının tanrısı olduğumu düşündürüyordu. Nedenini tam olarak anlayamamış olsam da o zamanlardan beri bu tarz bir rekabet oluşturmayı bir rekabete girmekten daha çekici bulurum. Kurallarını ben belirlememiş olsam da doğadaki amansız rekabet de böyle çekici geliyordu bana doğa belgeselleri izlemeye başladığımda. Tek amaçları nesillerini sürdürmek olan onca canlının av – avcı ilişkisi içerisinde birbirlerine üstün gelmek için geliştirdiği gösterişli taktiklerine ve hiç bitmeyen enerjilerine tanık olmak fazlasıyla doyuruyordu beynimin bir şeyleri yarıştırmaya meraklı bölümünü. Esas öğünümü ise bu canlı dinamizminin yeryüzünde belki de en yoğun yaşandığı el sürülmemiş yemyeşil Amazon ormanları arasında kalmış, başka hiçbir yerde eşi benzeri olmayan görkemli canlı türlerine ev sahipliği yapan bir sulak alan olan Pantanal oluşturmuştu onu ilk defa Yeryüzü belgeselinde keşfettiğimde. Kuşlarımın ve yarışmalarıma, testlerime konuk ettiğim diğer küçük canlıların özellikleri alışıldıktı. Bir süre sonra nasıl tepki vereceklerini bile tam olarak tahmin edebilir hale, hatta o tepkileri direkt kendim kontrol edebilecek hale geliyordum. Pantanal’da ise olaylar farklıydı. Sadece Pantanal’ı izlemek ve araştırmak bile bana o doğal ortam rekabetlerindeki tahmin edilemezliği, sürpriz faktörünü tattırıyordu. Tüm gününü bir gölün altında pusu kurarak geçirip tek bir kaşık ağızlı iri kuşu ağaçtan düşürerek karnını doyurmaya çalışan büyük timsahlara rağmen hiçbir şeye aldırış etmeden yavruları için uçan balık kapmaya çalışan kaşık ağızlar vardı mesela Pantanal’da. O uçan balıkların da kaçmaya çalıştığını düşünürdünüz ama onlar da kendilerinden daha küçük balıkları kovalıyordu aslında. Tıpkı o küçük balıkların da gruplaşamayan karidesleri kovalaması gibi. Besin zincirinde yukarıdan aşağıya zincirlemesine uzanan bu kovalama ve bu kovalamanın doğurduğu kıpır kıpır bir rekabet vardı. Bunun her bir anından zevk alıyordum kitlenmiş şekilde dururken belgeselin karşısında. İşlerin çirkinleşmeye, kanlılaşmaya ve hareketlenmeye başladığı anlarda ekrana bakmamaya çalışırdı beraber izlediklerim. Ne yazık ki bu yüzden belgesele çok odaklanamazlardı Pantanal’da genelde işler tam olarak böyle yürüdüğünden. Hiçbiri itiraf edemese de insanların çoğu gibi onlara göre de doğanın gerçekliği doğaya kalmalı, biz insanlar sürekli şirin kısımları görmeliydik.