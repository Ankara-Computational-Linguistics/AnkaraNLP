şey. İnsanı insan yapan en önemli özelliklerden birisidir bence. Ruhumuz güzelleşir ve sakinleşir ilk başta. Hayata bakışımız değişir. Şöyle bir düşünüyorum da, kim acele ederek çok güzel sonuçlar elde edebilmiştir? Kim dinlemeden anlamadan hemen sinirlenerek problemlerini çözebilmiştir? Bence hiç kimse. Sabır her kapının anahtarını açar. Hatta insana mutlu olmayı öğretir, mutlu olabilmeyi… Kendimden biliyorum. Geçmişime dönüp baktığımda bazı şeyleri gözümde gereksiz yere ne kadar büyüttüğümü görüyorum. Birkaç yıl önce çok önemli bir şey fark ettim ve bunun hayatımı ve yaşama şeklimi ne kadar değiştirdiğini gözlerimle gördüm. Şöyle ki, bu hayatta başımıza gelen her güzel şey, kazandığımız başarılarımız veya bizi sonucunda mutlu edecek her ne var ise, hepsi bir emek ve uğraşın sonucunda gelir. Emek ve uğraş da sabır ister. Hem şunu unutmamalıyız ki, istediklerimiz hemen anında veya kısa bir süre içinde gerçekleşse sürekli, alacağımız sonuç ne kadar değerli olabilir ki? Hâlbuki üzerinde uğraştığımız bir şey meyvesini verince ne kadar da çok mutlu oluruz; çünkü verdiğimiz emeğin ve gösterdiğimiz sabrın farkındayızdır. Sabır hayatın her yerinde, hatta her anında çok önemlidir. Buna verebileceğim o kadar çok örnek var ki… Yine de sanıyorum ki en güzeli aşktır. Verdiğin emeklerin karşılığını alamayabilirsin, öncesinde olduğundan daha da üzücü şeyler yaşayabilirsin veya kalbinde kapanmayacak yaralar açılabilir. Ama aşk öyle bir duygu ki, gerçeğin yakalayıp bulanına yar gerekmez bile. Sebebi de bence aşkı yaşamaktır. Herkes aşkı yaşayamaz. Çoğu insan yaşadığını sanır ama yanılırlar. Zaten günümüzde aşk kavramının anlamını kaybettiğini ve insanlar tarafından kirletildiğini düşünüyorum. Aşkım diyen, iki göz kırpan, ay yakışıklıymış diyen bir bakıveriyorsunuz sevgili olmuş ertesi günü ve bunun adı da aşk! Üzülüyorum. Sevmeyi sevene, aşka âşık olana saf gözüyle bakılıyor. Sabır, aşkta gizli ama ne acı ki bunu kimse görmüyor. Kaç kişi sevilmediği halde sevdiğini beklemiştir veya çaba gösterip uğraşmıştır? Bahsettiğim şey asla kendimize zorla acı çektirmek değil. Ama aşk üzerine konuşacaksak bunlar da benim gördüğüm gerçekler ve olması gerektiğini düşündüklerim. Sabrın sonunda selametin olduğuna inanıyorum artık, hem de tüm içtenliğimle. Dediğim yaşadıklarım ve daha sonrasında daha dikkatli incelediğimde etrafımda da birçok örnek gördüm düşüncemi kanıtlayan. Herkes kendi tercih ettiği hayatı yaşıyor. Ben de çok ciddi kararlar alarak devam ediyorum hayatıma. Sabrı öğrenmek hayatımdaki en büyük dönüm noktalarından birisi. Daha doğrusu birisi değil, en büyüğü. Ben sakinleştim, duruldum, daha pozitif oldum. Evet, sabırlı olmam başıma gelen kötü olayları, can sıkıcı şeyleri engellemedi ama üstesinden gelmemde ve doğru karalar vermemde bana o kadar yardımcı oldu ki… Zaten hayatta başarabilmek kendi ayaklarımın üzerinde durabilmem için bunları yaşamam gerekiyormuş. Aslında bu herkes için böyledir ve hayatta önemli olan da zaten bağırıp çağırarak değil, onun oyunlarını sabır göstererek yenebilmektir. Son olarak âşık olmaktan, sevmekten ve çabalamaktan asla ama asla vazgeçmeyin, bıkmayın. Bu duygular insanı insan yapar, güçlendirir. Üzülmekten çekinmeyin, bu dünyaya gelip de hiç üzülmeden giden kimse olmamış. Madem bu hayat bizi acılarla ve zorluklarla sınıyor, biz de tek bir kere geldiğimiz şu hayatı doyasıya yaşayıp, risk alıp bitirelim. Hiçbir şey kalmasın içimizde. Özellikle, aşkta sabır gösterebilen birinin aşamayacağı sorun yoktur diye düşünüyorum çünkü insanı en çok gönül sıkıntısı, gönül dargınlığı, gönül yorgunluğu yorar. Umuyorum ki, tüm insanlar sabrı ve sabrın güzelliklerini görür, yaşar ve hayatına katar. Velhasıl, başta söylediğim gibi, sabır güzel şey… Burak Utku Şahin Varoluşun Sebebi İnsanoğlu asırlar önce yiyecek bulma, barınma gibi temel ihtiyaçlarını karşıladıktan ve artık bu konular hakkında endişelenmeyi bıraktıktan sonra kendi iç dünyasına dönerek varoluş amacını sorgulamaya başlamıştır. Bu sorgulama sonucu insanlar farklı sonuçlara ulaşmıştır ve varoluşa farklı amaçlar koymuşlardır. Ulaşılan bu sonuçlar farklı akımlar doğurmuştur. Sonuç olarak da destekçileri ve karşı çıkanları olmuştur. Ancak ben bu tarz felsefi akımlara veya fikirlere karşı çıkmayı hep yadırgamışımdır. Her insanın kendi iradesi ve kendi fikirleri olduğunu kabul edip de herkesin aynı şekilde düşünmesini beklemek çok anlamsızlaşıyor. İnsan felsefe yaparak bir evrim yoluna girse bile egosu bunu tamamen engelleyerek diğer fikirlerin arasında kendisinin fikrinin doğruluğunu savunuyor. Herkesin varoluşuna farklı anlam biçmesi de bizi bambaşka bir yola sokuyor. Bu yol ise bir yaratıcının var olup olmadığı sorusudur. Bu konu hakkında çok fazla değişik tezler var ama ben bana en mantıklı gelen ve karşıt konulardan bahsedeceğim. Öncelikle bir yaratıcının olmadığı tezinden bahsedeceğim. Bu fikre göre eğer bir Tanrı olsaydı, her insan ve her yaratık varoluşunun amacını bilir ve ona göre yaşamını sürdürürdü. Her insanın farklı sonuçlara ulaşması bu tezi desteklemektedir. Bu zamana kadar bu konuyla ilgilenmiş ve varoluşa kendince bir amaç biçmiş birçok filozofun düşüncelerini okudum fakat hiçbiri bana yakın gelmedi. Çünkü hayatta hiçbir amacımızın olmadığını bilmek veya tek amacımızın yaşayan diğer canlılar gibi soyumuzun devamını sağlamak olduğunu kabul etmek istemedim. Böyle bir hayat ne kadar da boş ve anlamsız olurdu. Yaşayan diğer canlılar insanlar gibi irade sahibi olmadığını biliyoruz. Yani soylarının devamını sağlamak için yaşamak onların seçimi değil tamamen içgüdüseldir ve bu da onları rahatsız etmemektedir. Fakat insanın irade sahibi olduğunu göz önüne alarak baktığımızda bir amacı olmaması onun tüm yaşama isteğini yok edebilir. En azından kendi adıma konuşmam gerekirse, genç yaşıma rağmen uzunca bir süre varoluşuma bir amaç koymak için düşündüm. Ama bu tezin içinde kendime bir yer bulamadım. Bana daha yakın ve mantıklı gelen tez ise bir yaratıcının var olduğu tezidir. Tanrının varlığına dair bana mantıklı gelen iki akımdan biri olan deizm bana teizme göre çok daha mantıklı geldi. Çünkü eğer bir yaratıcı varsa ve bu yaratıcı bize irade verdiyse artık daha fazla oyuna müdahil olmaması gerekir. Yani insanlara bir amaç vermektense, kendi amaçlarını kendileri bulmaları ve onları bu seçimlerine göre değerlendirmelidir. Teizm anlayışındaki gibi insanlara hem irade hem de bir amaç verip daha sonra bu iradeyle bu amaca hizmet etmelerini bekleyerek değil. Eğer açsanız birine iki yumurta ve bir domates verip size menemen yapmasını bekleyemezsiniz. O size bir omlet yapıp yanında domatesi dilimleyip de ikram edebilir. Amacınız, yani bu mecazda Tanrının amacı, menemen yemek değil karnınızı doyurmak olmalıdır. Varoluşunuzun amacını ancak kendiniz belirleyebilirsiniz ve eğer ölümden sonra yargılanacağınıza inanıyorsanız, bu belirlediğiniz amaç uğrunda neler yapıp neler yapmadığınıza göre yargılanmanız gerekir. En azından benim hayat görüşüm bu yönde. Ben varoluş amacımı “hatırlanmak” olarak belirledim ve bunun için çalışıyorum. Görüşüme göre eğer siz öldükten iki-üç kuşak sonra kimse sizi hatırlamıyorsa boşuna yaşamışsınız demektir. Bunu şöyle genelleyebilirim: Sayısı çok fazla olan insan ırkında kendini belli edebilmek insanın yegâne amacı olmalıdır. Varoluşun temel amacı budur. İnsanın varoluşunu temellendirme çabası yüzyıllar öncesine dayanmaktadır. Bu temellendirmenin ilk adresi ise nasıl ve kim tarafından ne amaçla yaratıldığımızdır. Günümüze kadar belki de milyonlarca hatta milyarlarca insan bu konu hakkında kafa yormuş ancak sadece yüzlercesi veya binlercesi bu dünyada düşünceleriyle iz bırakabilmiştir. Temel ihtiyaçlarını karşılayabilen ve bunlar hakkında hiçbir endişe taşımayan her insan varoluş sebebini düşünmüştür. Ancak birçoğu konu dogmatik bir yapıya sahip olan din ve yaratıcı konusuna gelince vazgeçmiştir. Bana göre varoluş amacımızı bulmak için önce kendi içimizde bu konuya açıklık getirmemiz gerekiyor. Ezgi Nur ARI TURK101-29 BİR ÇEŞİT ÖZGÜRLÜK OLARAK KÖTÜLÜK İnsanoğlu, geçmişten günümüze hep merakla yaklaşmıştır kötü karakterlere. Nedendir bilinmez, kötüleri gizemli ve karmaşık buluruz. Hem korkarız onlardan, hem de kafalarında ne tür şeytanların dolaştığını merak ederiz. Bize bir labirenti andırır onlar. İçine girsek çıkamayacağımız, ama pek çok korkunç ve kirli sır keşfedeceğimiz birer labirent... Öte yandan, kötülüğü karizmatik bulmak gibi tuhaf bir huyumuz da var. Bunda medyanın ve edebiyatın çok büyük etkisi olduğunu düşünüyorum. Sonuçta televizyonda ve romanlarda resmedilen kötü karakterlerin neredeyse tamamı, çok çekici ve etkileyici insanlar. Seri katil dünyasının karanlık prensi Hannibal Lecter, bunun en bilinen örneği. Kendisi, tam anlamıyla bir öldüren cazibe. Özellikle dizileştirilmiş versiyondaki Lecter, tarzıyla, giyimiyle, sofistike zevkleri ve zekasıyla, tam bir çekim merkeziydi. Ekranda izlerken bile, ateşe doğru uçan bir böcek gibi hissettiriyordu insana kendini. Yanacağını bile bile yapılan bir uçuş... Üstelik Lecter, türünün tek örneği de değil. Milyonlarca okuyucuya ulaşan o klasik vampir romanlarında bile kötü vampir, her zaman daha çekici ve daha karizmatik olandır. Bu hiç sekmez. Öyle ki bu kitapların dizi versiyonları da bu fenomene sadık kalarak seçerler oyuncularını. The Vampire Diaries'in Damon Salvatore'u, The Originals'ın Klaus Mikaelson'ı ve True Blood'ın Eric Northman'ı bunun en belirgin örnekleri. Medyanın tüm bu karizmatik kötü karakter yüklemesinden ötürü, kötü karakter deyince benim aklıma siyah pelerinli, silindir şapkalı, gümüş başlıklı şık bir baston taşıyan, şeytanı aratmayacak kadar tehlikeli ama simsiyah saçları ve buz mavisi gözleriyle bir o kadar da çekici, su gibi sessizce yürüyüp geçen ve gecenin karanlığında izini kaybettiğiniz, Viktoryen dönemin İngilteresi'nden fırlamış bir figür geliyor. Ama kabul etmek lazım ki, kötü karakterler her zaman karizmatik olsalar da, her zaman bu kadar yakışıklı değiller. Joker, mesela. Kendisi en meşhur kötülerden ve kesinlikle yakışıklı değil. Yine de karizması, kuşku götürmeyen bir gerçek. Yani kötü kişi, yakışıklı olmasa da karizmatik geliyor bize. Peki neden? Eskiden, bu soruya bir cevabım yoktu ama Katherine Manfield'ın Albüm Yaprağı adlı kitabını bitirdiğimde, yeni bir şey keşfettim. Kötüyü bize cazip kılan şey, ne gizem ne de çekicilik. Kötü karakterlere bu kadar çekiliyor olmamızın sebebi, onların bizden daha özgür olması. Ne de olsa bizleri bağlayan tüm o ahlaki değerler, kurallar ve sınırlamalar, onlar için geçerli değil. Biz kötü bir şey yapmak istesek bile, çoğu kez yapamıyoruz. Doğru bildiklerimiz elimizi bağlıyor. Öfkemizi içimize atmakla yetiniyoruz. Oysa kötüler öyle değil. Onlar kendi kurallarını kendileri koyuyorlar. Ne yapmak isterlerse, onu yapıyorlar. Zarar vermek isterlerse, veriyorlar. Öldürmek isterlerse, öldürüyorlar. Çalmak isterlerse, çalıyorlar. Bunları yaptıktan sonra, biz sıradan ölümlüler gibi suçluluk da duymuyorlar. Vicdan denen mekanizma, çalışmıyor onlarda. Tehlikeli bir biçimde özgürler. Hiçbir sınırlama, onlar için bir engel teşkil etmiyor. Bu yüzden biz, onları çok gizemli ve çekici buluyoruz,bizim yapamadığımız şeylere cüret edebildikleri için. Kötülük yaptıkları için sevmiyoruz onları. Kötülük yapabildikleri için seviyoruz. Özünde, çok hastalıklı bir düşünce şekli bu ama özgürlük konusunda, sonuna kadar mantıklı. Sonuçta toplumsal hayatta, çoğunluğun iyiliği için özgürlüğümüzün önemli bir kısmından vazgeçiyoruz. Kötüler bunu yapmıyorlar. Kendilerinden fedakarlık yapmayı reddediyorlar. Sadece kendi istekleri için yaşıyorlar. Kendi arzuları ve ihtirasları, her şeyin üzerinde. Kuşkusuz, bencilce bir yaklaşım bu ama böylesine sınırsız bir özgürlük duygusunu tatmayı hangimiz istemezdik ki? Netice itibariyle kötülük de, bir çeşit özgürlük değil midir? Kaynakça Mansfield, Katherine. Albüm Yaprağı. Timaş Yayınları, İstanbul: 2016. Yağmur ÇANACIK YALNIZIZ ASLINDA İlk defa Leon filmini izlerken duymuştum “Shape of my heart”ı. İlk kez bir şarkıyı bulma çabasını göstermiştim, "Kim yazmıştı böylesine güzel bir şarkıyı?" diye düşünmüştüm. Sözlerini ilk başta anlamasam da o melodinin ahengi beynime kazınmıştı bir kere. Sting ile tanıştım bu mükemmel şarkı sayesinde. Bazı şarkılar vardır, her insanda farklı duygular yaratır: Sevinç, özlem, sevgi... Bu şarkı da onlardan işte... Defalarca dinledim hem kendimi hem de bu şarkıyı çözebilmek için... Shape of my heart yalnızlığın şarkısıydı bana göre.Yalnızların dilinden iyi anlayan bu şarkı, benim de duygularıma tercüman olmuştu. Düşüncelerimi yeniden sorgulamıştım güzel melodisi eşliğinde... Tekrar başlattım şarkıyı, duygularımı hissettiğim ölçüde size de yansıtabilmek için. Hayatımızın akışı her zaman istediğimiz yönde gitmiyor. Bazen hak etmediğimiz duyguları tadabiliyoruz. Bu duygulardan en önde geleni de elbette ki yalnızlık... Hayatımıza aldığımız insanlar bizi birer birer terk ediyorlar zamanı gelince. Duygularımız, kalınbını o insanlara göre almaya çalışırken bir anda benliğimiz yok oluyor fark etmeden. Bir hamur gibi yoğruluyor kalbimiz değer verdiğimiz insanların elinde. Hiçbir kalıba sığamamaya başlıyoruz, dışlanıyoruz akabinde. Sonrasında gelen o yalnızlık duygusu kaçınılmaz tabii ki. Böyle bir duyguyu ağır bir şekilde de olsa atlatanlar elbette vardır. Ben atlatamayanlardandım. Hayatımı, sanki her şeye yeniden başlayabilecekmişim gibi yaşamak istiyordum, canım yanmadan. Sonunda her yolun yalnızlığa çıkacağını bilsem de kalbimi hayatımda olan insanlara şeklini vermesi için veriyordum her seferinde, hiç uslanmadan. İnsanlar hayatımdan çıktığı zaman içimde kocaman bir boşluk oluşsa da yalnız kalmamak pahasına yeniden doldurmaya çalışıyordum o boşlukları kendimce. Yine olanlar hep aynı... Farklı insan, farklı mekân ve bozulmaya yüz tutmuş aynı kalp... İncitmemeye çalıştıkça, ben inciniyordum. Yalnız kalmamak için inciniyordum, çünkü biliyordum ki farklılaştıkça beni içlerine almayacaklardı. Onlar gibi düşünmeye, davranmaya çalıştıkça kalbimin şeklinin de değiştiğini sonradan anladım. Benim içine duygularımı dökebildiğim bir kalp değildi o, öylesine hayatıma girip hayatımdan çıkan insanların attığı bir fırça darbesi gibiydi. Onlarca renge boyanmış, karalanmıştı. Sorgulamaya başladığımda ise vakit biraz geç olmuştu, yalnızlığımla baş başa kalmıştım çünkü. Korkum olan yalnızlıkla yüzleştim ben de. Gerçekten değer miydi yalnız kalmamak uğruna verilen o savaşa? Kalbimi, duygularımı kısacası benliğimi yüzlerine maske takan yabancı insanların eline oynaması için vermek mantıklı mıydı? Üzerinde düşündükçe daha derin bir hâl alıyordu bende bu sorular. Tabii ki hayırdı cevap. Yalnızlık öyle bir kavram ki, birtakım insanlar ceza olarak saysa da diğerleri bir lütuf olarak görüyordu. Ödül olarak gören insanlara göre yalnızlık, kendimizi tanıma biçiminin bir yoluydu, bu sayede kendimizle dilediğimizce baş başa kalacak, ve kendimizi çözecektik. Ama önceden dediğim gibi, ben yalnızlığı ceza olarak görenlerdendim, ta ki kendimi sorgulayana dek. Belki de şarkıyı güzel yapan buydu; yalnızlık ve çaresizlik teması ve arkasında ona eşlik eden hafif melodisi... Sorgulatıyordu kimliğimi. Çoğumuz bu şarkıyı o yalnızlık duygusunu doya doya tatmak için dinliyordur kim bilir. O çaresizliği bir nebze de olsun yaşamak için... Yalnızlığımla başbaşa bırakıyordu. İçine sığmaya çalıştığımız kabı yıkmaya çalıştım olabildiğince. Hayatımız kalıplardan ibaret değildi. Sadece doğru bir şekilde yaşamanın yolunu bilmekti asıl sorun. Hayatımıza giren insanlara göre şekil almış olsaydık muhtemelen kişiliksiz sıfatını yemekten eksik olmazdık. Hayat kısa ve benliğimizi tanımamız için çok kısa bir zamanımız var. Dolu dolu kullanmalıyız bize verilmiş olan bu muhteşem ödülü. Ta ki sonumuz gelene dek. Kaynakça Sting. (1993). Shape of my heart Estetiksizlik Geçtiğimiz günlerde 4 ay boyunca Erasmus programı yaptığım, birçok milletten insanla tanıştığım, Polonya’nın güneybatısında parlayan şehri Krakow’dan Türkiye’ye dönüş yaptım. Orada bulunduğum zaman içerisinde sanatın doruk yaptığı bu eski başkentte bir sürü insanla tanıştım ve bir o kadar da gözlemde bulundum. İnsan dışardan nasıl göründüğünü pek de bilemez. Etrafındaki insanların tepkilerini anlamlandırarak net bir görüş edinebilir. Ben de bu misal Türkiye hakkındaki görüşlerimin dışardan baktıktan sonra olgunlaştığını fark ettim. Başka insanları ve ülkeleri tanıdığım gibi aynı zamanda kendimi ve kendi ülkemi tanıdım. En önemlisi de Türk insanının psikolojisi ve bunu etkileyen faktörleri düşündüm. Avrupa’da bulunduğum zamanda tanıştığım insanları bizim insanımızdan ayıran en büyük fark incelmiş zevklerinin bulunması ve bu zevkler doğrultusunda hayattan keyif almayı bilmeleriydi. Bunun tabi birçok nedeni var. Bulunduğumuz coğrafya ve son yıllarda gerçekleşen olayların büyük bir etkisi görünüyor. Yaşadıklarımız çok gerçek üstü şeyler ve insanın o hassas psikolojisinde görünür ve görünmez izler bırakıyorlar. Fakat benim asıl ilgimi çeken konu estetik konusundaki yetersizliğimiz. Tüm bu günlük stres, coğrafyanın getirdiği tedirginlik ve kutuplaşmanın içinde mahrum bırakılmış insanlar yeteri kadar güzel şey görmüyor, duymuyor, gerçekleştirmiyor. Bu da somurtkanlığı ve hayattan zevk alamamayı beraberinde getiriyor. İnsan ihtiyaçlarının önceliği vardır. Barınma, beslenme, uyku ve benzeri temel ihtiyaçları karşılanmış bir insan “kendini gerçekleştirme” aşamasına gelir. Bu aşamada da sanat, bilim, spor ve benzeri ilgi alanları ve incelmiş zevkler ortaya çıkar. Bu zevklerin karşıladığı en önemli ihtiyaç estetik ihtiyacıdır. Daha önce de belirttiğim gibi insan çok hassas bir varlıktır ve bu durumda ruhunun beslenmesi çok büyük bir önem arz eder. Estetik insanın ruhunu besler, hayattan keyif almasını, mutlu ve dengeli bir birey olmasını sağlar. Aynı zamanda toplumsal iç huzurun da en temel ögesidir estetik. Estetiğin birçok formu vardır. Bu kimi zaman bir evin güzel penceresi, kimi zaman kulağa hoş gelen bir sokak müziği, bazen de insanların güler yüzlü ve saygılı olmasıdır. Günümüz Türkiye’sine baktığımda tüm bu değerlerin solmakta olması beni derinden kederlendiriyor. Sokağa çıktığımda gördüğüm yavan ve iç karartan mimari, gereksiz ve düzensiz şehir aydınlatmaları, yeşil alanların eksikliği, yüzü sirke satan ve saygısız insanlar artık rutinim haline gelse de içten içe zihnimde yer ediyor, aynı ülkemin diğer insanlarına yaptığı gibi. Tüm bu negatifliğin doğurduğu nihilist düşünce bizi daha da özensiz ve ilgisiz bir toplum haline getiriyor. Aman! Ülkeyi ben mi kurtaracağım diyoruz. Bu yüzden de geri gidiyoruz. Acaba diye düşünüyorum bu noktada, daha fazla estetik öge barındıran bir ülke olsaydık nasıl olurdu? Güzellik ve uyum anlık bir mutluluk oluşturmaz. Kaldıkları ve insanları etkiledikleri sürece süreklidirler, aynı çirkin şeylerin negatif yönde sürekli olduğu gibi. Örneğin binaların güzel bir mimariyle inşa edildiği bir yerde insanlar bu mimariden sanatsal zevk alacaktır. Ne kadar da güzel binalar! diye düşünüp kendileri de mimari konusunda etkin olmak isteyeceklerdir. Onların ürettikleri güzel binalar da sonraki nesli etkileyecektir. İnsan davranışındaki estetik de aynı şekilde nesilden nesle aktarılan bir değerdir. Küçükler, büyüklerin birbirine saygılı ve hoşgörülü davranmasından etkilenip, ileride kendi çocukların bu davranış biçimini aktaracaklardır. Bana sorarsanız bahsettiğim süreklilik, estetiğin en mükemmel yanıdır. Huzurun aslında çok zor olmadığını gösteren bir umut ışığıdır. Lafı toplamak gerekirse Türk insanı olarak hayattan keyif alamıyor oluşumuzun en önemli nedenlerinden biri de günlük hayatımızdaki estetik eksikliği. Güzellik algısını hiçe saymamız bizi daha da mutsuz yapıyor. Ancak bir gün bu durumu tersine döndürmek istersek karşımızda estetiğin o inanılmaz sürekliliğini bulacağımıza inanıyorum. İç huzuru çok da uzaklarda aramaya gerek yok; biraz özenli olmak yeter sanki. Mehmet Enes Keleş Sümeyra ÜstünKendin OlHiçbirimizin hayatı mükemmel değildir. Öyle ki aramızda nice zorlukla boğuşan insanlar vardır. Sanırım ara ara bunu anımsatacak kitaplar okumak gerek. Jeanette Winterson Normal OlmakVarken Neden Mutlu Olasın adlı denemesinde hayatını samimi bir dille paylaşmış, belki de bazılarımızın gözünü biraz da olsa açmıştır. Fakat hiçbirimiz her şey muazzammış gibi yapmaktan sıkılmıyoruz. Neden? İşte tam da bunlar geçti aklımdan bu kitabın başlığını okuduğumda. Normal olmak varken neden mutlu olasın? Bırakın ağlayalım, hayatı tüm çirkinlikleriyle yansıtalım. Kime bu havamız? Sanırım yaratılış gereği sürekli bir kaygı içerisindeyiz, başkalarının düşüncesini öğrenmek âdeta bir fobi haline gelmiş durumda. Oysa hayat dediğimiz toz pembe değildir. Keşke olsa demeye gerek yok, hayat budur. Peki nedir bu 'normal olmak' dediğimiz şey? İnsanlar birbirine benzemez fakat fikrimce herkesin farklı olması asıl normal olandır. Genelgeçer bir 'normal' yoktur. Dünyadaki herkesin aynı olduğunu bir düşünsenize. Sizce de sıkıcı olmaz mıydı? Farklılıkların içinde bütünleşmek varken neden saklanalım? Unutmayalım ki hepimiz aynı yerden geldik, aynı yere gideceğiz ve bu dünyanın çocuklarıyız. Kısacası; farklı olsak da aynı şartlardayız. Duygularınızı vücudunuza, beyninize hapsetmeyin, kendinizi sıkmayın ve bırakın özgür davranın. Mutluyken mutluluğunuzu etrafınızdakilerle paylaşın, fakat üzüntünüzü de saklamaya çalışmayın. Kimseler bizi yadırgayamaz, unutmayın etrafımızda yabancı yok, biz bizeyiz! İnsan tamamıyla özgür bir varlık olmasına rağmen diğer yandan da şu soru gelir akla: kime ve neye göre kendimizi şekillendiriyoruz? Şüphesiz yetiştiğimiz ortam, yetiştirilme tarzımız ve kendi hür fikrimizin arasında gidip geliyoruz. Bizim için normal ve kabul edilir olan toplum için de geçerli midir? Eğer bunların ikisi örtüşürse sorun yaşanmaz, fakat çelişirse birey zorlanır ve 'normal' olmak da aynı şekilde zorlaşır. Toplum denilen o canavar bizi kısıtlar. Unutulan da şudur: Topluma göre normal olmak zorunda değiliz. Kendi evrenimizde kendi düzenimizi kurabilmek fazlasıyla önemlidir. İç dengemizi ve iç huzurumuzu sağladığımızda tüm zorlukları aşmış sayılırız. Zaten insanlar mutlu olmayı değil, huzurlu olmayı amaçlar. Huzur mutluluğu da beraberinde getirir. Kime sorsak, 'her şey yolunda, çok iyiyim bir sıkıntım yok' der. Nasılsın sorusuna tek bir cevap ezberlemişiz ve gerçekten nasıl hissettiğimizi söylemekten korkuyoruz. Bu cevabı verirken de bazen fırtınalar kopar insanın içinde. Bakışlarından anlaşılmayı ister. Oysa 'kötüyüm' diyebilmek çok büyük bir önem taşır. Samimiyetine güvendiğiniz insanları örnek alın. En yakın arkadaşınızı birdüşünün. Hayatı gerçekten mükemmel mi? Eminim değil. Veya başka bir insan. Herkesin hayatında mutlaka bir zorluk mevcuttur. Bu herkeste böyledir, yalnız değiliz, yalnız değilsin. Tekrar soruyorum: Normal olmak varken neden mutlu olasın? Basit bir sorudan daha da ötesi ve saatlerce oturup düşünmeye değer bir soru. Sadece kendimiz olabilmek istiyoruz, içine yerleştirildiğimiz kalıplardan kurtulmayı hedefliyoruz. Hayatın tüm evrelerinde, her karmaşasında kendimizi, özümüzü ve inandığımız doğruları bulmaya devam ediyoruz. Sürekli bir değişim içindeyiz ve bu sebepten dolayı yalandan bir mutluluk senaryolamıyoruz. Fakat dış baskılar bazen bizlere hükmedipensemize çöküyor. Buna rağmen unutulmamalıdır ki hayatımız bize aittir ve buna istediğimiz şekilde yön vermek yine ve yine kendi elimizdedir. Sanırım kurmak üzere olduğum cümleler herkesin üzerine bir anlam yükleyebileceği türden: Mutlu olmak zorunda değiliz. Etrafına dön de bir bak, var mı tamamıyla mutlu, dertsiz tasasız bir hayat sürdüren? Ben sana göre farklı, kendime göre normal olmak istiyorum. Sen de bana göre farklı, kendine göre ise normal ol. Kaynakça:Winterson, Jeanette. Normal Olmak Varken Neden Mutlu Olasın. Sel Yayınları, 2015. Baskı.VE YEŞİL IŞIK SÖNER... Her zaman kitabından uyarlanmış filmlere karşı bir önyargım olmuştur. Önce filmi izlersem hayal gücümü kısıtladığını ve olayları zihnimde canlandırmam için bana olanak sağlamadığını düşünürüm. Bu önyargım ilk ve belkide son defa bir film sayesinde değişti. Hayatım boyunca beni en çok etkileyen ve hüzünlendiren sayılı film arasına girdi desem yalan olmaz. Kendisi kısa bir film olmamakla beraber tam olarak iki saat yirmi iki dakika, yine de izlerken hiç sıkılmadım hatta sonrasında beş defa daha izledim. İlk izlediğim zaman ne bir kitabı olduğunu ne de klasikler içinde yer aldığını biliyordum. Bu kadar beğendiğim bir film olduğu için hakkında araştırma yapmaya başladığım zaman aslında kitaptan uyarlanmış olduğunu fark ettim. Bu yüzden ilk işim kitabını alıp okumaya başlamak oldu ama film beklentilerimi o kadar yükseltmiş ki daha yirminci sayfasında dayanamadım, bıraktım. İşte bu sebepten ötürü, belki de bir daha beni bu kadar etkileyecek uyarlama bir film bulamayacağım için, bu film hakkında düşüncelerimi yazmak istedim. Nereden başlasam hangi konuyu ele alsam diye çok düşündüm. Filmin başından sonuna kadar yaşadığım duygu ve düşünce akışını hangi kelimelerle en iyi anlatacağıma dair en ufak bir fikrim bile yoktu. Filmde o kadar çok karakter olmasına rağmen kendimi hep Gatsby'nin yerine koydum. Sanki olayları onun yerine ben yaşıyormuşum gibi hissettim. Kimi yerde sevindim, kimi yerde üzüldüm hatta ağladığım bile oldu. Bütün bunlara rağmen son sahne benim için gerçekten çok çarpıcı oldu. O an umut, sevgi ve hüzün duygularını bir arada yaşadım. Film bittiğinde ise içimde binlerce duygu ve bu duyguların hayatımda bıraktığı izler kaldı sadece. İlk başlarda sadece konusunu ve içindeki olayları düşünürken her izleyişimde aslında göründüğünden daha derin anlamlar taşıdığını fark ettim. Bunun yanı sıra kendi hayatıma dönüp bakma fırsatım oldu, yaptığım ve yapmadığım şeyler, hayatımda olan olaylar hakkında düşünüp bunları değiştirebileceğimi anladım. Ne olursa olsun iyi bir arkadaş ve iyi bir insan olmam gerektiğini hatırladım. Arkadaşlarımın değerini bilmem gerektiğini ve herkesin tanımadan arkasından konuştuğu bir insanla bile koşulsuz şartsız arkadaş olmanın önemini fark ettim. Çünkü ne kadar önyargısız ve iyi bir insan olursak o kadar gerçek dostlara sahip olabiliriz. Gatsby sayesinde azimli ve umutlu olmanın ne demek olduğunu bir kez daha anlamış oldum çünkü bu sayede geleceğim ve ideallerim hakkında uzunca ve ayrıntılı bir şekilde düşünme fırsatı yakaladım. En küçük olayda bile pes ederken ya da sırf üşendiğim için çalışmazken bu film sayesinde ne kadar kötü bir durumda olursam olayım çalışarak ve azimli olarak hayal bile edemiyeceğim yerlere gelebileceğimi anladım. Bunun yanı sıra çalışırken hiçbir zaman umudumu kaybetmemem gerektiğini öğrendim. Umut sayesinde insanların ayakta durabildiğini ve başarılı olabildiğini fark ettim. Belki sonunda istediğin şeye kavuşamazsın ama içindeki o umut ışığı oldukça her zaman hayata daha sıkı tutunursun. Umut, sevgi, arkadaşlık, ihanet, hüzün... Hepsini bir arada yaşatan sayılı filmlerden biriydi Muhteşem Gatsby. Bir kurgu üzerinden bu kadar etkilenmem belki biraz anlamsız olabilir ama benim için çok önemlidir. Konu film oldu mu fazlasıyla seçici davranırım ve izlediğim filmin tüm duygularımı harekete geçirmesini ve beni içine çekmesini beklerim her zaman. Tüm önyargıma rağmen gerçekten beni derinden etkileyen ve bana bir çok şey öğreten bir film oldu, bu yüzden belkide sevdiğim sayılı film arasına kolayca girebildi. Fitzgerald, F.Scott.The Great Gatsby. Film, 2013. Mesela Son zamanlarda içimizi, dışımızı, derslerimizi ve fikirlerimizi kaplamış olan Batı kültür ve dogmalarından bir anlığına uzaklaşsak mesela… Yüzyıllar boyunca benliğimizi bürümüş, yaşamımızın her anına katık edilmiş, bizi bize kazandırmış Doğu kültürümüze bir baksak mesela… Özümüze bir kısa dönüşle dönsek mesela… İskender Pala’nın Mesela’sı bana bunları düşündürmeye başladı. Doğu ve ben yahut biz, Batı’ya bunca adanmışken, ne haldeyiz? Batı hayatın her yerine uymasa da zorla sokulmuş. Uysa da uymasa da bu kültür her yere adapte edilmeye çalışılmış. Küçük bir çocuğun geometrik şekiller bulunan bir oyuncakta üçgen yerine kareyi sokmaya çalışması gibi; bütün gücüyle zorlanmış, vurulmuş ve oyuncağı kırarak o üçgene, o kare sokulmuş. Biçimsiz ve anlamsız bir şekle bürünmüş. Herkese kucak açan, başkalarının güzelliklerini de beğenen, takdir eden ve kendine eklemek isteyen Doğu kültürü, ben ben diye bağıran Batı kültürüne esir edilmiş. Kareyi usûlüne göre koyunca kendisine yoldaş edecek olan Doğu, Batı’nın üçgene kare sokma azmi yüzünden parçalanmış. Böyle anlatınca da sanki ben başka bir haldeymişim gibi oldu. Ben sanki hep eski kültüre bağlı kalmışım da diğerleri suçluymuş gibi… Kendime de soruyorum, ne bu Batı özentisi ve neden eskiye olan bu haşin düşmanlık? Neden yüzyıllardan yüz çevirdim, geçmişi unuttum da garba bağlandım? Bu kadar mı kötüydü asırlık yoldaş? Kendimi, eski kültürü – eski dediğim de birkaç yüz yıl öncesi- yok etmek istercesine görmezlikten geliyorum, yeniyi göklere çıkararak. Bu gelen sanki insandan gelmemişçesine yüceltiyoruz, bir o kadar anlamsız şekilde. Küçük büyük, yararlı yararsız her şeyine tutkuyla koşuyoruz. Bizi insan (!) yapsın, medenileştirsin diye... Onunla tanışana kadar insanlıktan nasibimizi alamadık, yüzyıllar boyu barbarca yaşadık diye haykırırcasına koşuyoruz. Evet, farkında değilim ama ben eskiyi bu kadar aşağılayıp da yeniyi bu kadar yücelttiğimde anlamı, ne kadar acı da olsa, bu oluyor. Ben fark etsem de etmesem de sonuç buna çıkıyor. Birileri durup da bir anlığına baksa bana da zavallı, acınacak halimi bir görse… Garip mahlûk, kendinden nasıl da habersiz dolaşıyor etrafta. Öyle sadece boş boş da dolaşmıyor hani; kibirlenerek, topuklarını yere vura vura caka satıyor. Halinden habersiz; dışı içine, içi dışına düşman kesilmiş de farkında değil. Kendisini ayakları altına almış, başkasını tamamen taklit ederek… Zavallı… Kendisini yok saymadan, tamamen değil de kendisine uyanları alsaydı Batı’dan da ikisinin birleşimi daha güzel bir insan ortaya çıksaydı fena mı olurdu? Bir de şimdiki haline bak; ne o ne de bu, kendisine yabancı ama başkası da değil. Hali perişan, içi geçmiş… Doğu güzeldir, bizdendir, geçmişimizdir dedik tamam da demem o değildir ki Batı tamamen sapkınlık, yoldan çıkmışlıktır. İkisi de belli birikim ve tecrübelerle şekillenmiş, insanoğlunun elinden geçmiş, bu sayede de bir takım doğru ve yanlışlara ulaşmışlar. Kıyas yoluyla birini diğerine üstün tutamam ki. Dağdaki bir aslanla gökteki bir kartalı karşılaştırmaya çalışır gibi birbirinden bağımsız özelliklere sahip oluşumları karşılaştırmama kızıyorum. Kültürlerin aslına değil, benim onların asıllarını unutup da akılsız ve kör gibi sadece birisine bağlanmama… Geçmişte Batı’ya kördüm, şimdi de Doğu’ya. Bunların gelişip olgunlaşmaları belli aşamalardan geçmedi mi sanki. Farklı coğrafyalar, farklı inanışlar, farklı insanlar ve farklı bir tarih… Doğu’ya bakıyorum; vurguladığı, değer verdiği asıl olgular maneviyatla alâkalı. Batı’yı ise daha çok materyal fikirlerle içli dışlı bir halde olarak görüyorum. İkisi de birbirinden farklı olduğu halde diyemem ki birisi doğru ve öteki yanlış. Hayır, aksine ikisi de biricik ve toplumların kendilerine özgü olup doğruluk ve yanlışlıktan uzaklardır. O sebeple; maneviyat maddiyatla, maddiyat da maneviyatla birleştirip de yol almak gerek. Bu “mesela”lar benim bana bakışımı değiştirdi. Anlıyorum ki geçmişimi silerek daha iyi bir geleceğe ulaşamam. O halde vakit kareyi kareyle, içimi dışımla birleştirmede… Birini diğerine düşman etmeden, tepesine çöktürtmeden barış içinde yeşertmede… Ömer YILMAZ KAYNAKÇA Pala, İskender. Mesela. İstanbul: Kapı Yayınları, 2016. Baskı. Kaan Karaca / 2140058119 / Başak Berna Cordan16/10/2014Bir Garip Lucy“Beynimizin sadece %10'unu kullanabildiğimizi biliyor muydunuz?” Bu cümleyi değişen yüzdelik değerlerle (İki olur, üç olur.) hepimiz defalarca duymuşuzdur. İlkokul yıllarında tanıştığım bu argüman üzerine o zamanlar çok düşünür, “%100'ünü kullanabilsek acaba neler olacak?” sorusuna yanıt bulmaya çalışırdım. Zamanla bilgiye ulaşma imkânımızın artmasıyla, tıpkı bilimin diğer kocakarı yalanları gibi bu iddianın da hazin çöküşüne şahit olduk. Bu çöküş kurduğum onca çocuksu hayali yerle bir etmiş olsa da, Fransız yazar ve yönetmen Luc Besson hayallerinden vazgeçmemiş olacak ki; ortaya bu soruyu irdeleyen bir film çıkarmış: Lucy.'Lucy' bilimkurgu-aksiyon türünde bir Fransız yapımı olarak karşımıza çıkıyor. Filmin teması az önce bahsettiğim yalan üzerine kurulmuş. Burada bir parantez açmak istiyorum. Bilimkurgu filmlerinin bilinen bilimsel gerçeklere ters düşmesinden hoşlanmayan biri olarak, 'Lucy'nin benim için maça 1-0 yenik başladığını söylemem gerek. Devam edecek olursam, filmimizin ana karakteri Lucy, karnında taşıdığı sıradışı(!) uyuşturucunun vücuduna yayılmasıyla zamanla insanüstü özellikler (fizik yasalarını reddedebilme, zamanı kontrol edebilme vs.) kazanıyor. Senarist, karakteri adlandırırken bulunan en eski insanımsı primat fosili Lucy'den ilham almış. En basit ve en üstün insanı aynı isimle adlandırarak bir tezat oluşturmaya çalışmış. Filmde Lucy'yi Scarlett Johansson canlandırmaya çalışmış; fakat bunu ne derece başardığı tartışma konusu.Özellikle duyguyu izleyiciye hissettirme konusunda çok yetersiz kalmış. Hatta Arnold Schwarzenegger'in canlandırdığı Terminator karakterinin izleyiciye daha çok duygu aktardığını söyleyebilirim. Elbette bunları diğer başrolümüz Morgan Freeman için söylemek doğru olmaz. Freeman, canlandırdığı karizmatik ve alanında lider nörobiyoloji profesörünü dingin ses tonu ve kullanmaya gerek dahi duymadığı mimikleriyle başarıyla beyaz perdeye yansıtmış.Biraz da Lucy'nin değişim süreci ve izleyicide yaratacağı tartışmadan bahsedelim. Lucy'nin beyin kapasitesi zamanla artarak filmin sonunda %100'e ulaşıyor ve bunun sonucunda Lucy fizikselolarak yok oluyor; fakat geriye bir SMS gönderiyor: “Ben her yerdeyim!”(Bu sahnede neredeyse yanımdakine dönüp “İşte fenafillah oldu!” diyecektim.). Açıkçası bu sahne dindar çevreler tarafından eleştirilebilinecek bir sahne olarak gözüme çarptı. Zamanda yolculuk yaptığı sahnelerin tam da evrenin başlangıcına geldiğinde kesilmesinin nedenini de bu eleştiri potansiyalini azaltmak olduğunu düşünüyorum. Filmin aksiyon kısmına gelecek olursak, işte burada yönetmenin elini sıkmak istiyorum. Görsellikten hiçbir şekilde tasarruf edilmemiş ve sahneler özenle kurgulanmış. Herkesin birbirine ateş ettiği hengameler yerine, izleyicinin kolayca takip edebileceği kompozisyonlar yaratılmaya çalışılmış. Zaten önceki işleri düşünüldüğünde, Besson'dan kalitesiz aksiyon sahnesi beklenemezdi .Eğer hatırlayamadıysanız, hemen hatırlatayım. Besson, ünlü 'Leon' filminin hem senaristliğini hem de yönetmenliğini yapmış; hepimizin yakından tanıdığı (Çünkü eskiden televizyonda sıkça yayınlanırdı.) 'Taksi' serisinin senaryosuna imza atmıştı. 'Leon'nun aksiyon sahnelerindeki detaycılığı ve 'Taksi'deki aksiyon sahnelerinin içine işlenmiş güldürü unsurunu ele aldığımızda, Besson'un aksiyon anlamında birçok muadilinden görece üstün olduğunu söylebilirim ve 'Lucy'yle birlikte artık Besson'u bu dalda bir otorite kabul etmemiz gerektiğine ikna oldum diyebilirim. Ayrıca bu filmle beraber sadece bize ait olabileceğini düşündüğümüz kimi 'geyiklerin' başka millet veya toplumlarda da olabileceğinin farkına vardım. Evet, burada maalesef film incelemesinin dışına çıkıp sosyo-kültürel tespit yapıyorum, ama bunu mutlaka kelimelere dökmek zorundayım. Hepimizin aşina olduğu kimi Türk polisi geyikleri ('Olur böyle vakalar, Türk polisi yakalar.' veya 'Sen olay zamanı nerdeydin... al bunu al al!' gibi) vardır, işte onlardan bahsediyorum. Bu filmle birlikte, sadece bizlerin değil, başkalarının da benzer geyiklere sahip olduğunu keşfettim. 'Taksi'deki beceriksiz Marsilya polislerini, bu sefer 'Lucy'de gördüm. Operasyon halinde olan Paris polisinin Koreli bir uyuşturucu çetesi tarafından kolayca alt edilmesi, Lucy'nin yanında gezdirdiği polise her istediğini yaptırarak onu aciz duruma düşürmesi, bana 'Taksi'deki beceriksiz polisleri anımsattı ve Fransızların (en azından Besson'un) Fransız polisi üzerinde birtakım geyikler çevirdiği izlenimine kapıldım.'Lucy'yi ne kadar olumsuz eleştirmiş olsam da, eğer benim gibi bilimsel takıntılarınız yoksa,kötü oyunculuk performanslarını hoşgörebiliyorsanız ve sıkı bir aksiyon tutkunuysanız bu filmi görmenizi tavsiye ederim. Özellikle Avrupa sinemasının bu denli büyük bütçeli yapımlara imza atmasını olumlu bir adım olarak görüyor ve bizi Hollywood menşeili film izleme zorunluluğundan kurtaracağını umuyorum.Kaan KaracaID:21400581KENDİMLE BAŞ BAŞA İşte ulaşmıştı sonunda. Serin bir rüzgâr okşadı yüzünü hoş geldin dercesine. Bir an için gözlerini kapattı ve kendini limon ağacının büyüleyici kokusuna bıraktı. Bir yerde kokuların insan hafızası üzerindeki etkilerini okumuştu. İnsanlar kokuları anılarıyla bağdaştırıp, o kokuyla tekrar karşılaştıklarında anılarını yeniden yaşayabiliyorlarmış zihinlerinde. İlk okuduğunda inanmamıştı. Kokuyla, zihnimde canlandırabileceğim ne anım olabilir ki? diye düşünmüştü. Ama şu anda yanıldığını biliyordu hem de yaşadığı anın gerçekliği kadar inanıyordu bu düşünceye. Çünkü gözlerini kapattığında, etrafını saran sadece yoğun limon kokusu değildi yıllar önce İsrail-Filistin çatışmasında kaybettiği dedesinin sımsıcak kokusuyla da bezenmişti ruhu. Daha derine daldı hayal âleminde. İçinde bulunduğu andan soyutlanmıştı resmen. Sırtını limon ağacına dayadı, geçmişine açılan bir gizli bir kapıydı âdeta onun için o gövde. Elleriyle ağacın gövdesine dokundu. Dedesinin yüzündeki yılların yorgunluğunun ve acılarının okunduğu çizgilerin bir benzeri vardı o gövdede. Acaba bu ağaç neler görmüştür, diye düşündü. Dedesinin yaşadığı acıları da yaşamış mıdır..? Rüzgâr bu sefer de gözünde biriken yaşları kurutma vazifesini görüyordu. Etrafta oynayan çocukların cıvıltılı sesi geliyordu. Ne kadar da mutlu görünüyorlardı. Kendi çocukluğuna dair mutlu anılarının baş döndüren ihtişamıyla uykuya dalmıştı. Rüyasında dedesi gelmişti yanına, aynı limon ağacının altında birlikte oturuyorlardı bu sefer. Hiç yapamadıkları dede-torun konuşmasını yapıyorlardı. Ona nasihatler veriyordu, tecrübelerini ona geçirmek için elinden geleni yapıyordu. Belki de kendi hatalarının gelecek nesillerde tekrarlanmamasını istiyordu, kim bilir. Tek bildiği ise konuşmadan ne kadar keyif aldığıydı. Evet, sadece silik, belli belirsiz çocukluk anılarından hatırladığı dedesi şu anda onun en iyi arkadaşı gibiydi. İçini ona rahatça döküyordu, özlemini dile getiriyordu, dizine yatıp saçlarını okşamasıyla kendinden geçiyordu. Olgunluk dönemlerini dedesi yanında olarak geçiren insanlara özendi. Annesinin anlattığına göre dedesi dünyanın en neşeli, en zeki, en düşünceli, en hayat dolu… insanıymış. Böyle bir insandan öğreneceği ne kadar çok şey olabilirdi diye hayıflandı kendi kendine. Dünyada anlaşmazlık çıkaran her şeye, savaşlara, katliamlara, bütün acımasızlıklara sövdü… Gözlerini açtığında savaştan geriye kalan harap edilmiş bir şehir kadar sessiz ve karanlık bir yerdeydi. Çocuk bağrışmalarının ve kuş cıvıltılarının yerini derin ve sonu gelmeyecekmiş gibi hissettiren bir sessizlik almıştı. Acaba ölüm de böyle mi hissettiriyor diye düşünmekten kendini alamadı. Karanlık ve korkutucu bir sessizlik… Bu düşünceden kendisini kurtardığında ise bir tebessüm kapladı yüzünü, hâlâ limon ağacına dayalıydı sırtı. Ve etrafındaki şartlar ne kadar değişirse değişsin, gün ışığı ya da gecenin siyahı, o limon ağacının ondaki değerini, anlamını etkileyemeyecekti. Saatine baktı, epeyce geç olmuştu. Toparlanayım artık diye düşünürken biraz daha kalmaya karar verdi. Gökyüzüne bakınca ise beyninden vurulmuşa döndü. Dolunayın büyüklüğü ve parlaklığı gözlerini kamaştırmıştı. Yıldızlar… Bu kadar yıldızı bir arada manzara resimlerde bile görmemişti. Şehir hayatında gökyüzüne baktığında gördüğü şey sadece alabildiğine siyahlık ya da kara bulutlarla sınırlıydı. O görüntü daha da içini karartıyordu ama şimdi, gördüğü bu eşsiz manzara karşısında nutuksuz kalmıştı. Düşüncelere daldı, ay nasıl bu kadar mükemmel, göz alıcı görünebiliyordu? Sonuçta baktığı şey uzayda boşluğun içinde bulunan bir uyduydu sadece. Ama şu anda gördüğü şey bu değildi. Yüzeyindeki derin kraterlere, lekelere rağmen ay, ihtişamından bir şey kaybetmiyordu; bu lekeler gördüğü manzaranın büyüleyiciliğini bir nebze olsun azaltmıyordu. İnsanlar da böyle değiller mi, diye düşündü birden. Kimse mükemmel değil sonuçta, herkesin kendine göre bazı kusurları var büyük ya da küçük. Ama bu kusurlar bizi insanları sevmekten alıkoymuyor. Karşımızdakinin hataları bizim onları daha az sevmemize neden olmuyor. Aksine bu şekilde kabulleniyoruz onları, oldukları gibi, değiştirmeye çalışmadan. Çünkü içten içe biliyoruz ki onları güzel yapan şey aslında bütün olarak hâlleri, izleri ve ihtişamıyla birlikte. Berfu Saraydar !Ressamın Adı: John Atkinson Grimshaw Tablonun Adı: A Line In Headingley Leeds !! !Akşamlar Olur, Eylüller Solar !Güneşe bir kaşık çay damlatır birisi. Sonra güneş uzaklara çekilir ve akşamlar olur. Güller şallarını o zaman toplamaya başlar ve son kez sesli söyler şarkısını. Yıldızlar kümelenmeye başlar lacivert panoya. Kocası vefat etmiş madam balkonuna çekilir. Gizliden ağlar bazen, gözyaşlarının kokusu sarar yakın çevreyi çünkü sevmesi deniz kokardı onun. Serçeler kadar kırılgandı sazlıklar, bu vakitlerde başka bir hüzünlü olurlardı. Bir çobanın artık evine döndüğünü anlardınız tek yöne akan çıngırak seslerinden. Karıncalar bile şerit hâlinde dolanmazlar bu vakitlerde. Bir küçücük delikten devasa yuvalarına çekilirler. Arpa tanelerini yastık, toprağı da döşek yapıp horozlarla birlikte uyanmak için kapatırlar yorgun gözlerini. Sahi, karıncaları da mı horozlar uyandırır? Sormak lâzım bir bilene. İşte akşamlar böyledir. Bir dolunay en tepesine çıkar göğün. Belki minaredeki müezzine özeniyordur, bilmem ki. Bulutları parçalar ay, yarık yarık olur bulutlar. Yanık bir turuncu olur bazen akşamlar, bazen genç bir lacivert ve bulanıklıkla netlik arası bir şeyler fısıldarlar. Biz hep onun ikileminde gider geliriz. Bir denge sağlamaya çalışırız, bir dalı bizi tutması için ikna etmeye uğraşırız. Bir balkon yatağında uykuya dalarız en sonunda. Akşamlar; soldurur eylülleri ve yorar bizleri... Ancak bizleri yoran keşke sadece eylüller olsaydı. Keşke toplumun bütün üyeleri sadece solan eylülün yorgunluğundan dem vursaydı fakat gerçekler hiç öyle değil. Gerçekler, gerçekten de acıyı sergiliyor yaşam perdelerinde. Bizse daha çok, eylülden değil de haksızlık içerikli bir gerçekten yorgunuz. !Işığı yanan evlerin ötesinde, o evleri gözleyen birileri hep vardır. Birileri aile olabilmenin mutluluğuyla bahtiyarken ışıkları yanan evlerinde, birileri aile olabilmenin ve başlarını sokabilecek bir evin “hayaliyle” bahtiyardır. Dünyada hepimize yetecek kadar alan; erzak; ev yapacak odun, beton, taş var. Ancak birileri bir ev yerine beş eve sahip olduğu için birden çok çok fazlası sadece hayallerle bahtiyar olabiliyor. Birilerinin açgözlülüğü dünyanın dengesini bozuyor. Sonra gündeme yoksulluktan okuyamayan öğrenciler, kömürlü sobalardan zehirlenen aileler, borcunu ödeyemediği için intihar eden memurlar düşüyor. Bu suçta kendinizi masum saymayın, ben kendimi masum görmüyorum. Adaleti sağlayamayan hakim bey de hakime hanım da karıştı bu suça, memur maaşlarını düzenleyen üst düzey yetkili de. Bizlerin çoğu birer seri katil ama savcı düşmüyor, düşemiyor peşimize. Polis gerekirse mesleğinden oluyor ama kelepçeyi takamıyor bileklerimize. Bizler serbestçe suç işleyen ama hâlâ dışarıda serbestçe dolaşan, normal gibi görünen insanlarız. Delillerin çoğu masumların ve güçsüzlerin aleyhine. Böylesi bir düzende adaletten bahsetmek de pek güç doğrusu. Bunları yazdım diye solcu olarak düşünmeyin beni. Bir Nazım Hikmet dizesi de düşebilirim buraya ki yeri gelmişken düşelim: !“Yaşamak bir ağaç gibi tek ve hür ve bir orman gibi kardeşçesine,”1 !Ancak şimdi de Yavuz Bülent Bakiler’ den birkaç dize düşeceğim: !“Nane satan su satan yetim çocuklar Şarkı söyleyemediler güneşe aya... Biliyorum ne masal dinlemeye doydular Ne oyun oynamaya...”2 !Şimdi de bir solcudan uzak mı oldum? Diyeceğim o ki memleketini sevmenin, memleket sorunlarına sahip çıkmanın sağı, solu yoktur. Bu memleket onu seven, ona sahip çıkan herkesindir. Memleket sorunlarına sağcısı da sahip çıkabilir solcusu da bunların dışında olan da. Yeri gelmişken buna da değinmenin ehemmiyeti vardı, inanın. !Söyleyeceklerimiz, yazacaklarımız hiç bitmeyecek. Dolayısıyla dinlenecekler ve okunacaklar da hiç bitmeyecek. Zincirleme isim tamlamaları gibi hep birbirlerini tamamlayacak, tamlayacak bu eylemler. Bugün burada bir başlangıç yaptık akşamlara ve içinde bulunduğumuz şu aya yani eylüle. Eylülün tamlayanı ekim. Aralığa kadar yolu var bunun, o vakte kadar izin verildiği müddetçe yazacağız. Sizler de okuyacaksınız ve ben bir gün sizin de yazdıklarınızı okuyacağım. Sonra akşamların eylülü yaşlandırdığından bahsedeceğim. Belki aynı akşamlardan konuşuruz sizinle; aynıdır tasalarımız, aynı şeylere üzülüyormuşuzdur. Bir ortak bulmanın sevinciyle gülümserken hafiften, eklenen derdin ağırlığı yormayacak bizi. !En nihayetinde yine akşamlar olur, eylüller solar ve herkes derin bir uykuya dalar... !1- Nazım Hikmet RAN, Davet isimli şiirinden alıntılanmıştır. 2- Yavuz Bülent BAKİLER, Sivas’ ta Yoksul Çocuklar isimli şiirinden alıntılanmıştır. !!!!!İÇDÖKÜMÜ /TUTKU KARAHAN Dik duramıyorum, fiziksel ve psikolojik olarak. Bedenimde taşıdığım bir yük, ruhumu dolduran bir ağırlık var. Jehan Barbur anlamlandırıyor bu doluluğu. Bir beden dolusu cıva… “Bir yerinden öteledin mi, bir diğer tarafa toplanıyor, mide bulandırıyor, ağırlığı sancıdan öteye gitmiyor”(Barbur 56). Bu sancıyla yaşamaya çalışırken çoğu kez “istemekle” sarsılıyorum. Ayıp olduğu çocukluktan bilincime kazınan davranışla… Bu yoğun sıvının çalkalanmaması gerektiği öğretildi bana zamanında. Kendimi, isteklerimi çocukken susturulduğum kadar susturuyorum. Cıva daha da çok yoğunlaşıp içimde kalanların şeklini alıyor. Katılaşan ve sıvı kalanlar birlikte hiç masum değiller anlaşılan, çok ürkünç bir tahribat var içeride. Gittikçe derinleşebilen yarıklar görüyorum, kendimde ve yakınlarımda. Öyle incelmiş ki beden, ruhun yarıklarını saydam kılıyor. Ruh öyle yalın ki bu hırpalanışın eserine hayran kalıyorum. Ayıp denilen şey başka ruhları bütün şeffaflığıyla iliklerinde duymak isteği olmamalı, içimden geliyorsa doyasıya sarılabilmeliyim onlara. Asıl “Birbirimizde fark ettiğimiz yarıkları susup söyleyemediğimizde ayıp etmiş oluyoruz mesela”(Barbur 52). Gördüklerimle uyanan duyguları yansıtmadığımda o oyuklar sancıyı doğuruyor, biliyorum. Yansıtmadıklarım hem bana zarar veriyor hem yakınlarıma. İçgüdülerimi zaman zaman kontrol etmek, onu tam anlamıyla kaybetmekmiş aslında. En büyük ayıp da en doğal hâlimi saklamakmış canım saydıklarımdan. Hüznü sıyırmak oyuklardan, elin ulaşamadığı yerden, o kendiliğinden doğan sevgiyi hissettirmekle mümkünmüş. Duyguları yaşamak, yaşattırmak, birlikte yalınlaşmak…Sancıyla yaşamayı ancak böyle sevebilirim. Şeytan minareleri yüzüyor içimdeki cıva denizinde. Yaşamımın bütün hırçınlığına karşı zarafetleriyle karşılık vermelerini izliyorum. Sivrilseler de, delik de açılsa güzelliklerinden hiçbir şey kaybetmeden... Barbur’un onlara neden “hazinem” dediğini çok iyi anlıyorum. Sancıya böylesine güzel katlanan, onu bu denli olumlu yansıtan bir örnek gerçek bir hazinedir. İnce ince batıyorlar arada, kendilerini hatırlatmak için bana. Çok zor kendimi bunca zaman tutmuşken delinmeye, akmaya, çalkalanmaya izin vermek. Kontrol etme çabasından vazgeçmek… Dik durmak gerekmiyor belki de, içeride boşluktan çekilen hisler varsa eğilmek gerekiyor oyuklar da dolsun diye. Varsın zarar versin cıva, yaşamak eskimek değil mi sonunda? Neyi muhafaza ediyorum ben, kimden? Korumacılığı bir kenara, mantığımı bir kenara bırakmak geliyor içimden. Rahatladıkça olmak istediğim yere varmak istiyorum. Güzellikleri serip uzandığım o bütün cıvaların karıştığı vadiye… Kendimi, özgün hâlimi orada oturup öylece izlemek, doyasıya hoşgörü göstermek istiyorum. Bugüne kadar başkasındaki güzeli bulan gözlerim, biraz da kendine dönük arayışa çıksın o karmaşada. Bir kere olsun sadece kendim için sımsıkı sarılayım, en barışık hâlimle. Belki o zaman umurumda olur süs, makyaj, takılar ve parıltılar. Dikkat çekmek isterim belki ben de yeniden. Sadece ruhumu besleyenlerin değil, herkesin farkında olurum, en çok da kendi hâlimin. Olmak istediğim kişi bu olduğumdan değil; kendimi, duruşumu önemsemek istememden. Hırpalandıkça geride kalabilen güzelliği görmek istememden. “İstiyorum” demekle her şey değişir mi bilmem, ama hissettirmekle değişeceğinden eminim. Sadece isteyerek çalkalanmayacağım hem, devamında artçı depremler olacağı kesin bastığım yeryüzünde. Bitmeyen sancılara değil, kısılamayan duyguların yarattığı mucizelere tanıklık edebilirim . Kullandığım karanlığı çağrıştıran her kelime, yazıya başladığım zamanki kadar olumsuz anlamlarında olmayabilir. İstediğimde dik durabilir, istediğimde yaslanabilirim bir omuz kemiğine, ruhumun kuşatmak istediğine engel olmayabilirim. Bunca zaman tuhaf davrandığım için her gün özür dileyebilirim en samimi hâlimle ben olarak. Kaçtığım ve yaşayacağım çok anı olabilir, yakından hissetmem gereken çokça nefes. Sade kalabilirim, göze batabilirim, taşabilirim o vadiye “ben”i var etmek adına. Baştan silip baştan yaratabilirim. Cesaretse ihtiyaç duyduğumda bu satırdan sıçrayabilir üzerime: “Yanlış kaynamış kemiklerle hayatı idare etmektense, gerekirse ve gücüm yeterse, tümünü kırıp kemiklerimin yeniden ve doğru yerinden kaynamasını bekleyeceğim”(Barbur 86). Yeni kaynamış omurgamla dik durmayı yeniden öğreneceğim. Bu kadar yalın, sadece kendim olmak için döküp döküp yeniden dolduracağım içimi, denize dökülen bir nehirden. O nehir şeytan minarelerini sahile taşımayı bilecek, yaşam bu zarif karşılığı takdir edebilecek. Kaynakça Barbur, Jehan. Uyumsuza Notlar. İstanbul: Doğan Egmont Yayıncılık, 2019. 1. Baskı Hikaye İçinde Hikaye Yazan: Gülin Langbroek Murathan Mungan, Cenk Hikayeleri adli öykü kitabında insanoğlunun pek çok farklı yüzünü ortaya seriyor. Her bir öyküsü masalsı ve ders çıkarılabilir nitelikte. İhaneti, tutkuyu, toplum geleneklerini ve güç gibi kavramları işleyerek insan doğasını sorgulayan bu kitap, birbirinden etkileyici sözler barındırmaktadır. Çocuk masallarından nasıl bir ders çıkartılıyorsa, Cenk Hikayeleri akıcı ve öğretici doğasından dolayı bir nevi yetişkinler için bir masal kitabi olarak sayılabilir. Yazar aşkı bulmanın mı yoksa bulduktan sonra devam ettirmenin mi daha zor olduğunu sorguluyor. Toplumun asktan beklentisi, bir kez aşık olduktan sonra duyguların her gün kat be kat artması, aşık olmanın bir nehirden suyun akması kadar doğal ve kendiliğinden gelmesidir. Doğru, aşık olmak kendiliğinden olur. Ancak o aşkın büyümesi ve olgun bir hal alması çabaya bağlıdır. Cengiz Aytmatov’un Al Yazmalım romanından örnek verecek olursak, aşk, tutkudan ziyade emektir. Mungan’ın kitaptaki ilk öyküsü Şahmeran’ın Bacakları’nda da işin içine ihanet girmektedir. Şahmeran, "insanoğlu ihanet eder... sevdiğinin, güvendiğinin, inandığının ihanetine uğramaksa anlatılır, katlanılır, dayanılır bir acı değil." der. Burada yazar, sevginin, aşkın veya bir kişiye duyulan herhangi bir kuvvetli duygunun zamanla şekil değiştirebileceğini, bu nedenle aşık olmak ne kadar kolaysa o aşkı güçlü ve masum tutmanın bir o kadar zor olduğunu, çaba gerektirdiğini belirtmek istemiştir. Belki de aşkın gücünü bastırabilecek tek şey ihanetin verdiği acıdır, ilişkilerde olmaması gereken yegane şeydir. Çünkü ihanet, ilişkiye sarf edilen çabayı sıfırlayabilir. Yazarın ihanetten kastı illa aldatmak değildir. İhanet, kandırmak, yanlış izlenim vermek ve faydalanmak da olabilir. Cengaver, Şahmeran’la konuşurken ona ihanet etmeyeceğine inandırmaya çalışır. Şahmeran da der ki, "sen şimdiki Camsap olarak her yemini edersin, üstelik beni inandırabilirsin de; ama bir gün ihanet edecek olan şimdiki Camsap değildir ki artik." İnsan değişir, hiç tahmin etmeyeceği şeyler yapabilir. Bir yıl önceki ben ile şimdiki ben farklı insanlardır. Bu, insanin sürekli bir değişim ve etkileşim içinde olmasından kaynaklanmaktadır. Peki bu değişim sureci, yapılan ihanetler için bir bahane midir? Değişmek kaçınılmazdır. Öyleyse gerçek aşk, bir insanı bütün halleriyle kabul etmek, değişmesine rağmen onu her gün yeni benliğiyle sevebilmektir. Öykülerden çıkardığım başka bir ders ise insanların savunmasız görünmek istemediğidir. Bir kişinin karsısında savunmasız olmak, güçsüz görünmektir. "Gücü, güçsüzlüğünü gizler" (syf.53) insanoğlu. İki tür güç yarışı vardır. Biri, kişisel bir boyutta, diğeri ise toplum boyutundadır. Ökkeş ile Cengaver de iki çocuk, toplum çapında "erliklerini kanıtlamak" amacıyla töre gerçekleştirirler ve sonucunda acı çekerler. "Törenin hukuku acıyla sınanıyordu, acıyla öğreniliyordu". Töre gibi güç gösterileri, acıyla sonuçlanmalarına ve insanların da bunun farkında olmasına rağmen neden hala devam etmektedir? "İnsanoğlu, kendinden sonraki kuşakların inançlarının ve yasama biçimlerinin değişebileceğine inanmak istemez" diye cevap verir Mungan bu soruya. Buna toplumumuzdan verilebilecek en basit örnek, köy enstitülerinin güçlendikçe köy ağalarının otoritelerini kaybetmesi, bunun sonucunda da komünist damgasını vurarak okulları kapatmalarıdır. "Oysa bilgi de, hava gibi, su gibi, güneş gibi bütün insanlığındır. Onu insanlardan esirgemeye kimsenin gücü yetmez. Yasaklar gerçeği yok etmez, yalnızca erteler." Cenk Hikayeleri, aşırı betimlemelerden uzak, özlü sözlerle dolu ve odaklanmış bir yapıttır. Her zaman insan doğası üzerine kurulu ve sorgulayıcı eserlerden kendime bir şeyler katabileceğimi düşünerek okuyacağım kitapları seçmem, bu kitabi sevmemin baslıca sebeplerinden biridir. Murathan Mungan'in öyküleri beni henüz hayal kırıklığına uğratmadı, çünkü ondan ne bekleyeceğimi hiçbir zaman bilemiyorum. Cihan Korkmaz 21201068 Pragmatizm Üzerine Uzun zamandır üzerine kafa yorduğum, insanların sosyal ilişkilerini, davranışlarını açıklayan ve tahmin eden bir varsayım var: Bütün canlı organizmalar %100 pragmatisttir ve başka türlüsü mümkün olamaz. Basit mantığa dayanan, gayet objektif olabilecek bir fikir. Muhtemelen felsefe, sosyoloji, psikoloji tarihi boyunca birçok farklı şekilde ele alınmış, üzerine yazılmış çizilmiştir. “O zaman neden Amerika’yı yeniden keşfediyorsun?” diye soracaksınız. Sormayın. Ben de bilmiyorum. Pragmatizmi kullanırken ne kadar felsefi tanımıyla tutarlı olduğunu bilmiyorum ama bu önemli de değil. Önemli olan pragmatizm dediğimde neyi kastettiğimi anlamanız. Bu yüzden fikrimi detaylandırmadan önce pragmatist kelimesini yeniden tanımlamak istiyorum ki, aynı şeylerden bahsettiğimizi bilelim, kafalar karışmasın. Eğer dünyadaki bütün pozitif duyguları, hisleri haz kelimesi altında ve bütün negatifleri de acı kelimesi altında toplarsak, pragmatizm her zaman acıdan kaçıp hazza yönelmektir. İnsanlar da canlı olduğuna göre, insanlar da pragmatisttir, hem de her düşüncelerinde, eylemlerinde, tepeden tırnağa kadar, nefes aldıkları sürece pragmatist kalacaklardır, başka türlüsü de var olamaz. Sakın iyilik dediğimiz nanenin pragmatistliğin dışında kaldığını düşünmeyin. Dilenciye sadaka vermeyi, çöldeki bahtsız bedeviye su uzatmayı şöyle bir kenara koyalım, bir annenin yeni doğmuş bebeğine attığı ilk bakışlar bile pragmatizm diye bağırır. İyilik dediğimiz şey, basit bir tabirle, öyle anlamlı, değerli, kutsal bir şey değildir. İyiliğin var olmasının sebebi, birbirlerine karşı iyilik yapan insanların, toplumların, kötülük peşinde koşanlara karşın evrimsel bir avantaj sağlamış olmasıdır. Kötülük diye adlandırdığımız kavram ise sadece insanların değil, bütün canlıların en temel, en derinde yatan doğasıdır. İyilik ise, “Birlikten kuvvet doğar.” atasözünün de anlatmaya çalıştığı gibi, kötülük doğasının bir nebze bastırıldığı bir hayatta kalma hamlesidir. Eğer canlılığın devam etmesinin temel sebebinin hayatta kalma ve üreme içgüdüsü olduğunu göz önünde bulundurursak bütün insanların pragmatist olması analitik bir önermeye dönüşüyor. Çünkü canlı, bu iki temel içgüdüsü yönünde hareket ettiği müddetçe bundan haz alacaktır, eğer haz almasaydı bu yönde devam etmezdi ve sonuç olarak hayatta kalamazdı. İnsan hayatının çirkinleştiği nokta, iyilik kavramının için doldurulmasıyla başlar. İyiliğin ne kadar var olması kötülüğün ise ne kadar yok edilmesi gerekliliğinden dem vurulur. Birisi tanrıların ayaklarına kadar yüceltilirken diğeri ayaklar altında yoğurularak şeytanı var eder. Böyle olması da kaçınılmazdır bir noktada, rasyonel bir şekilde iyiliğin uzun vadede hayatta kalma olasılığı artırdığını düşünerek iyi olacak değildik elbette, iyiliğin nesiller boyunca sürdürülebilir olması için bu tarz bir mutlaklığa ihtiyacımız vardı. Sorun şu ki, her ne kadar iyiliği bağrımıza bassak da her insanın içinde, kalbinin en güneş görmemiş derinliklerinde bir yerde kötü olmaktan aldığı bir haz var olacaktır ama hiçbir zaman da bu hazzın özünde olduğunu kabul etmeyecektir. Bu hazdan yararlanmak için kötülük yaptığında bile bu kötülüğü yapmadığını, evrimsel sürecin getirdiği kıvraklıkla, kendini çeşitli yalanlara inandırarak ispatlamaya çalışacaktır. İnsanlık, kötülüğe köpekler gibi aşık olmuştur fakat iyilikle mantık evliliği yapmıştır, çocukları olmuş ve artık geriye dönmek için çok geçtir. Bu yüzdendir ki, ne zaman insanlık ve kötülük göz göze gelirse arada çakan kıvılcım her zaman yadsınacak fakat asla yok olmayacaktır. Dostoyevski’nin Yeraltından Notlar’ını okurken içim kan ağladı. Karakter ​ ​bütün bu iyilik, kötülük, insanlık kavramlarının özüne inebilmişken, bu farkındalıkla kuşanmıyor da kendisine tokat atanlara diğer yanağını çeviriyor. Hem kendisini sosyal hayatın, insan doğasının çirkinliğinden gelen buhranlarıyla ateşlere veriyor, hem benim asabımı bozuyor. Anlamışsın işte hayatın pisliğini, ne güzel felsefe yapıyorsun, bağla fikirlerini pratiğe uygulanabilir bir intikam planına, sonra bak hayat ne kadar güzel olabiliyormuş. Neden kendini yeraltlarında, aşağılık kompleksinin beşiğinde çürütüyorsun? Sen bunu hak etmiyorsun güzel ağabeyciğim. Kendine eziyet ediyor bir de, yok efendim neymiş; o hatunu küçük düşürmekmiş asıl amacı. Hayır, her şeyi anlarım da, bir insan neden yapmadığı bir kötülüğü, yapmak istediğini düşünüp kendini yaptığına inandırdıktan sonra bundan pişmanlık duyar? Kız ayağına kadar gelmiş işte, neden hayalini kurduğun evliliği elinin tersiyle itip kendini duvardan duvara vuruyorsun? Gerçi bunlar daha çok anı olarak anlattıkları olaylar. Umarım yeraltındaki tahtından bu notları yazarken içinde bulunduğu çelişkinin farkına varır da sırtına paltosunu alıp önüne geleni tokatlamaya başlar. “Size yazmıyorum ki ben bunları kendime yazıyorum, hayatta yayımlamam.” diye diye yazdığı bu notları da okumuş olmak geleceğe daha umutla bakmama vesile olmuyor değil. Ahmet Narman 21302316 Turk-102/24 Gönenç Tuzcu Metafiziğe Giriş: Faust Goethe’nin gençliğinden ölümüne kadar üzerinde çalıştığı eseri olan Faust, din ve mistisizim alanında eşine az rastlanır bir başyapıttır. Yazar bu eserinde dinlere ait (Hıristiyanlık, İslam ve diğer dinlerdeki birbirine benzeyen ögeler) neredeyse her unsuru kullanmıştır. Hıristiyanlığın ona doğrudan sunduğu din anlayışının dışına çıkarak kendine özgü dini görüşlerini de bu eserde sergilemiştir. İki kısımdan oluşan eserin ilk kısmı sadedir ve anlaşılması kolaydır. İkinci bölüm ise daha karmaşıktır ve anlam bütünlüğünün oturtulması zordur. Eserin kahramanı Faust, o zamanda mevcut olan bütün bilimlerle ilgili olan, hepsine aşina olmasına karşın hakikati bulma yolunda ilerleyemediğini düşünen bir doktordur. Aradığını fiziki alemin bilimlerinde bulamayan Faust metafizik dünyaya ve ruhlar aleminin derinliklerine dalmak ister. Şeytan Mephisto ise onun bu halini görür ve onun isteğini gerçekleştirmeyi teklif eder. Tanrı’nın varlığına inanan, onun emrettiği şekilde yaşamaya çalışan ve Mephisto’nun onu sapkınlığa sürükleyeceğini bilen Faust yine de onun teklifini kabul eder. Dini ögelere sıkça başvurulan eserin bazı kısımlarında derin dini manalar yatar. Kitabın başında Tanrı ile Mephisto arasında geçen dialogdan sonra Mephisto şöyle der: “Büyük Tanrı’nın şeytanla böyle insanca konuşması ne hoş!”* Bütün dini öğretilerde şeytan genel olarak Tanrı’nın ve insanların düşmanı olarak görülse de bu söz şeytanın dahi yaratıcısına karşı bir sevgi beslediğini vurgular. Ne de olsa Mephisto kendisinin aşağılık bir varlık olduğunu ve Tanrı’nın çok yüce olduğunu bilir ve onun kendisini muhattap alması Mephisto’nun hoşuna gider. Kitabın başka bir bölümünde ise Mephisto öfkeden çılgına döner, sebebiyse Faust’un sevgilisi için bizzat Mephisto tarafından hazırlanan mücevherlerin, kilisedeki bir papaz tarafından çalınmasıdır. Papaz mücevherlerin haram olduğunu söylemiş ve kilise adına olduğunu ileri sürerek mücevherlere el koymuştur. Dinin kişisel menfaatler için kötüye kullanılması, kötülüğün kaynağı olan şeytanı bile çileden çıkarmıştır. Kitabın içeriğinin ve anlatımının güzel olmasına karşın benim dikkatimi çeken asıl şey çevirmenlerin tutumu oldu. Elime aldığım ilk Faust kitabında** tamamen İslami ögeler ön plandaydı. Öyle ki bu kitabı okuduktan sonra yazarın İslamiyeti bütünüyle kabul etmiş olabileceğini düşünmeden edemiyordum. Bu şüpheli durum karşısında başka bir çevirmen tarafından hazırlanan bir kitabı* incelemeye karar verdim. O kitaba da göz gezdirince arada bariz bir fark olduğunu anladım. İkinci kitapta İslamiyet ile Hıristiyanlığın birbirlerine benzer olarak işlediği bazı konular dışında İslami ögelere başvurulmamış. Bu iki kitaptan hangisinin daha güvenilir olduğu ise İslami bir önyargı olmadan, doğrudan Almanca’dan İngilizce’ye yapılmış bir çeviri*** incelendikten sonra anlaşıldı. Bir örnek vermek gerekirse, Faust ile Mephisto’nun ilk karşılaşmalarında geçen dialogda Mephisto’nun dışarı çıkmasını engelleyen şey ilk kitapta şöyle anlatılıyor: ”Kapıdan girerken şu Kutsal kitap yolumun üzerinde değildi… Çoğu sözleri papazlar tarafından uydurulmuş olsa da içinde Allah’ın kelamı var…”** Burada adı geçen kutsal kitap olan İncil hakkında söylenen “Çoğu sözleri papazlar tarafından uydurulmuş olsa da içinde Allah’ın kelamı var…” sözü tamamen İslami görüşü yansıtmaktadır. Okuduğum ikinci kitapta ise ne İncil’den bahsediliyor ne de sözlerinin değiştirilmesinden. O kitapta Mephisto’nun çıkmasını engelleyen şey üzerinde beş köşeli bir sembol bulunan bir tılsımdı. Kitabın İngilizce çevirisini incelediğimde doğru olan çevirinin ikinci çeviri olduğunu gördüm ve ilk kitabı okuduğuma pişman oldum. Goethe İslam peygamberi Hz. Muhammed hakkında güzel sözler sarfetse bile, İslam’ın sempatizanı olsa bile, hatta belki de Müslüman olsa bile kendi elleriyle kaleme aldığı sözleri çarpıtmak hiçbir şekilde kabul edilemez. Kaynakça *Goethe, J.W.V. Faust. Çev. Sadi Irmak. İstanbul: İstanbul Kitabevi, 1973. **Goethe, J.W.V. Faust. Çev. Ali Çankırılı. İstanbul: Antik Dünya Klasikleri, 2006. ***Goethe, J.W.V. Faust. Çev. Anna Swanwick. New York: Dover Publications, 1994 İ. Arda Günel Bir Roman Misali: Müzik Güne gözlerimizi açıp kapayıncaya kadar geçen vakit içerisinde, yaptığımız onca şeyin arasında, en güzel şey müziktir. İster dinle, ister çal ve iki seçenekte de yaşadığımız duygular anlatılamaz bile. Müziğin, en çok, sanki bir roman gibi olması beni kendine çekiyor. Kendi içerisinde bir olay ve onun üzerine yazılan seslerle bütünleşmesi, işte bahsettiğim bu. Seni bilmem ama, ben daha çok albüm dinlemeyi seviyorum. Sevdiğin bir şarkıyı, tek başına dinlemekle, onu kendi albümünün içerisinde bir bütün olarak dinlemek çok farklıdır. Örnek verecek olursam, Haggard'ın Tales of Ithiria albümü der susarım. Whiplash ise bir film olarak, bir şaheser. Biraz meraklanmanı istiyorum, okumaya devam ettiğinde aklındaki soruların çözümlere ulaşacağından emin olabilirsin. Müzik, hayatımızın her anında var olan bir şey ve var oluşuyla da bizi güzel kılıyor. Üzgünsen, mutluysan, heyecanlıysan, öfkeliysen ya da ne hissettiğin fark etmez, bir anlamda o rahatlama hissine ulaşmak istiyorsan, aradığın cevap müzikte. Belki inanmazsın, çünkü ben böyle bir durumla karşılaşınca afallamış hissediyorum, bazen bazı insanlar müzik dinlemediklerini söylüyorlar. Biriyle tanıştığımda ve uzun uzadıya sohbet edeceksem sorduğum sorulardan biri de "Ne tarz müzik dinliyorsun veyahut kimleri dinlemeyi seviyorsun?" oluyor. Ama bazen aldığım cevaplar "Müzik dinlemeye vaktim yok." gibi olabiliyor. Beni kaplumbağaların uçabileceğine inandırabilirsin ama müzik dinlemeye vaktim yok demek apayrı bir şey yahu. Kabul etmeliyiz ki hepimizin önyargıları var, istemesek bile bilinçaltımızda saklanıp dururlar. Benim önyargılarımdan biri de, karşımdaki insanın dinlediği müziği beğenmediysem isterse kişiliği, ıvırı zıvırı çok iyi olsun fark etmez, o insanı sevemem. Mümkün değil, imkansız gibi bir şey benim gözümde bu. Ama bu dediklerim, o insanla iletişimimi koparırım, söverim, sayarım gibi de değil tabii ki, sadece o bütünlük sağlanamaz. Bütünlük dediğim de içsel baktığın zaman yegâne önemli olgudur. Yani bir anlamda, hani kan kanı çeker denir ya, işte bütünlükten kastım bu. Aradaki o bağ, yıldızların uyumu, bir bakışla anlaşmaktır bütünlük. Mesela, sevdiğimiz ve iyi anlaştığımız insanlarla müzik zevklerimiz de birbirine benzer, öyle değil mi? Yakın olduğunuz kişilerle dinlediğiniz müziklerin hissettirdiği duygular da farklıdır ve her biri birer anıya dönüşür en nihayetinde. Dayanak noktamız müzikken, gelelim asıl konuya, Whiplash. Ben normalde bir filmi bir kere izlerim, ikinciye izleyeceksem eğer, ya unutmuş olmam ya da bıraktığı etkinin özel bir yeri olması gerekiyor. Bu filmi ise dört, beş defa izledim. Yeri geldi, "A, sen bu filmi izlemedin mi?" veyahut "Çok iyi filmdi ya, tekrar izlesem mi acaba?" dediğim zamanlar oldu. Yazımı yazarken bir yandan da sevdiğim sahne ve müzikleri açaraktan, kendimi filmi baştan, tekrar izleme gereksiniminden kurtardım. Yoksa biliyorum yine bir şey yapacağım diyerekten, başka bir olayın içinde kaybolduğum çok olur. Öyleyse biraz ciddileşsek mi, ne dersin? Çünkü filmde öyle bir müzik öğretmeni var ki, izlerken seni, beni bile tedirgin edebilecek biri. Yeteneğin olabilir, ama çalışıp kendini geliştirmezsen bir yerde tıkanır kalırsın diye bakıyor öğretmenimiz hayata. Öğrencilerini zorlayabildiği kadar zorlayan bu öğretmenin, bir şekilde onların başarıya ulaşacağını düşünmesi, ana noktalardan biri. Kendisinin mottosu bu diyebilirim. Hatta der ki: "Ben insanların onlardan bekledikleri şeyin ötesine geçebilmeleri için onları zorluyorum." Bir anlamda sürekli kusurlu bulunmak da zor gelebilir insana, doğruya doğru. Hangimiz bu yolda giderken pes etmeyi düşünmeyiz ki, hikâyenin bir parçası olsak? Ama Andrew yılmıyor, çalışıyor, çabalıyor, yeri geliyor baterisi kan revan içinde kalıyor, kendi içinde bunalımlar yaşıyor ve sonuçta başarıya ulaşıyor. Yapmak istediği, başarmak istediği şeyi sonunda onca şeye rağmen elde ediyor. Ve işte o zaman, gözlerindeki bakış, içinde çırpınan ruhu, yaşadığı devinimler insanı derinden etkiliyor. Aklımıza acabalar, belkiler, yaptıklarımız ve yapmadıklarımız geliyor. Belki de, bizim bütün sınırlarımızı ortadan kaldıracak kadar zorlayan böyle bir hocamız olsaydı, biz de içimizde saklı kalan yetenekleri, cevherleri, geleceğin taş duvarlarına kazıyabilirdik. Kolay olurdu demiyorum, ama başarılı olabileceğimize eminim. Tuna ErdoğanFanteziye KaçışTarih boyunca insanlar olarak biz, kendimizi ve çevremizi geliştirebilmek için durmadan çalıştık. Pek çok konuda başarılı olduk. Pek çok hastalığa çare, pek çok teknik soruna çözümler bulduk. Ama bunları yaparken hayatlarımız giderek monotonlaştı. Yaptığımız işler hayatlarımızı ne kadar verimli hale getirse de bu işlerden zevk alamaz olduk. Bu monotonluktan kaçmak için çeşitli çözümler düşündük ve bunlardan en önemlisi gerçek dünyayı bırakıp fantezi dünyasına kaçmak oldu çünkü gerçek dünyanın en ufak düşüncesi bilebizi sıkmaya yetiyordu. Fantezi dünyasına kaçışlara pek çok şey etki etmiştir. Bunlar edebi eserler ve onlardan ilham ilan oyunlardır. Bu edebi ederler ve oyunların etkisiyle hayal gücümüz gelişir. Bu sayede dünyadan aldığımız zevk ve verim artar.Fantezi dünyası aslında hep sahip olduğumuz ancak büyüdükçe bıraktığımız bir yanımızdı. Çocukken hep masallar dinlerdik ve oradaki kahramanların maceralarına özenirdik. Büyüdüğümüz için bu fantastik dünyayı bırakmamıza gerek yok. Hatta bırakmamamız lazım çünkü hayatın monotonluğunda hayal gücümüz kaybolup gidiyor. Fantastik dünya ise hayal gücümüzü tazeliyor ve zihnimizi rahatlatıp bize zevk veriyor. Yetişkinler için bu fantastik dünyayı geri getiren isimlerin başında John Ronald Reuel Tolkienvardır. Yazdığı Yüzüklerin Efendisi serisiyle tanınsa da o seri sadece kocaman bir fantastik dünyaya giriştir. Tolkien sayesinde yetişkinler de gerçek dünyadan kopup fantasik dünyada maceralara yelken açabildiler. Onun yarattığı bu dünya pek çok insan için bir ilham kaynağı oldu ve bu modern bilim kurgu ve fanteziyi yarattı. Tolkien’in ilhamı sadece edebiyatı değil aynı zamanda oyunları da etkiledi. Bu sayede F.R.P.(Fantasy Role Playing) adı verilen oyunlar ortaya çıktı.F.R.P.’ler genellikle birkaç kişinin birlikte bir masada oturup konuşarak oynadığı oyunlardır. Bir kişi oyunu hazırlar ve yönetir. Diğer kişiler de oyun yöneticisinin anlattıklarına göre olaylar karşısında neler yapacaklarını söylerler ve zar atarlar. Attıkları zara göre de olaylar gelişir. Oyunda karakterinizi kendini yarattığınız için özgürsünüz. İstediğiniz herkes ve her şey olabilirsiniz. Bu sayede gerçek dünyadan tamamen sıyrılabiliriz. Oyunu oynadığınız süre içerisinde mutlak hazzı alabilmek için karakterinizle bütünleşmeniz gerekir. Artık gerçek dünyada kim olduğunuzun bir önemi yoktur. Belki servet için maceraya çıkan bir şövalyesinizdir, belki de krallığını korumak için savaşan bir elfsinizdir. Ancak bunları tam anlamıyla yaşayabilmeniz için gerçekte kim olduğunuzu bırakmalısınız. Artık dünyada bir sıkıcı işlerle uğraşması gereken bir insan değil maceraya çıkacak bir savaşçısınızdır. Karakterinize tamamiyle büründüğünüz zaman hem hikâye gelişir ve herkes oyundan zevk alır hem de gerçek dünyadan kaçabilirsiniz. Bir Zindanlar ve Ejderhalar oyuncusu olarak bunun doğru olduğunu söylüyorum.Gerçeklikten kaçmak gerçeği görmezden gelmek değildir. Biz dünyayı olabileceğinin en iyisine çevirmeye çalışırken hayata o kadar odaklandık ki hayallerimize vermemiz gerekenönemi veremedik. Ancak hayallerimiz çok önemlidir. Sadece bizim için değil, aynı zamanda bizim hayallerimizden etkilenen diğer insanlar için de. Şu ana kadarki tüm gelişmeler ilk başta birilerinin hayalleriydi. Onlar hayal etti ki geliştik. Bu gelişmelere her zaman ihtiyacımız olacak. Bu yüzden hayallerimizden vazgeçmemeliyiz, hayal gücümüzü geliştirmeliyiz. Hayal gücümüzü geliştirmek için kitap okuyabiliriz, kendimiz bir şeyler yazabiliriz. Daha aktif olacak şekilde F.R.P. oynayabiliriz, hatta oyun yöneticisi olup fantezi dünyamızı yaratabiliriz. Oyunu oynarken sadece tek bir karakteri yaratıp oynatabiliriz. Tek birşeyi yaratıp yönetmek bile bize müthiş bir zevk verirken tüm oyunu yaratıp yönetmek insan hayal gücünü seviye atlatır. Bu da F.R.P.'lerin insan hayal gücüne, hayal gücünün de gelişmemize etkisidir. O zaman fantezi dünyasına kaçalım ki hayal gücümüz gelişsin, hayal gücümüz gelişsin ki biz de gelişelim. Gerçekliğin sıradanlığından kurtulan insan, hayal dünyasında kendini bularak geleceği hayal sınırlarının ötesinde inşa edebilsin.Abdullah Enes Dinçer O Şehir Geçen hafta Friedrich Schrader'in İstanbul adlı gezi yazısını okudum. Beni etkiledi, belki içeriğiyle değil ama adıyla. Ben şimdiye kadar pek çok kent gördüm. Güneşin doğuşunu ve batışını, hayatın akışını, insanlarını, acılarını, mutluluklarını, doğumlarını ve ölümlerini... Ben konuktum sanki hep ayrıldım sonunda, hiçbir şehre takılmadım. Birden fazla gittiğim şehirlerle bile hiçbir bağ kuramadım, İstanbul'a değin... İstanbul, ilk ve son aşkım benim, ben olduğum, hayatın hiç olmadığı kadar gerçek olduğu yer. Dayım yaşardı İstanbul'da. Küçük bir dairesi vardı, Üsküdar'da, deniz manzaralı sanki denizin üstünde bir gemide seyahat ediyormuş gibi olurdum. Mutfak balkonundan bakınca Kız Kulesi görünürdü. Gün batımında saatlerce onu izlerdik. Sohbet ederdik. İstanbul'a hep cumartesi günleri varırdım. Sabah erkenden uyanırdık, dayımla çıkardık, vapur iskelesine kadar yürüyüp İstanbul'un eşsiz denizinin kokusunu içimize çekerdik. Bir Boğaz turu yapardık. Vapurda dayım hep çay simit alırdı bize, bir de üçgen peyniri unutmayayım. Hiçbir zaman simidimi bitiremezdim. Kalanı martılara atardım. İstanbul'un en güzel yanlarından biri de bu martılar, şehir onlar sayesinde hiç susmuyor. İstanbul'u seyr-i sefa ederdik. Boğazda en sevdiğim şey o yalılardı. Sıra sıra dizilmiş denizin dalgalarını okşayan o ahşap yapılar. Hep onlardan birinde yaşamayı hayal ederdim. Beşiktaş iskelesinde inerdik vapurdan, İnönü Stadyumu'nun önünden geçerdik. Arada maça da götürürdü beni. Şampiyon Kokoreç, İnönü Stadyumu'nun biraz ilerisindedir. Öğlen oraya uğrar kokorecimizi yerdik. Oradan dolmuşa binip Sultan Ahmet'e giderdik. Kapalı Çarşı hep favorim olmuştur. Dayımın birçok ahbabı vardı orada. Hemen herkesi tanırdı esnaftan. Bir sürü farklı dükkanlar içinde en çok dikkatimi çeken bakırcı dükkanlarıydı. Annemin babası, zamanında Çorum ilinde ünlü bir bakır ustasıymış, sanırım ondan. Kapalı çarşıda dayım bir müfettiş edasıyla gezerdi, herkes onu tanır, misafir gibi ağırlardı. Oradan çıkıp Sarıyer sahile inerdik. Akşam yemeği vakti olurdu, Meşhur Sarıyer Börekçisi'nde böreğimizi yerdik. Sonra sahile iner boğazın tam karşısına oturup boğaz havası alırdık. Gün batımından sonra tekrar aşağı Taksim'e inerdik Taksim'in ışıklarında değişik insanları seyreder, nasıl bir hayat yaşıyor olabileceklerini konuşurduk. Oradan Beşiktaş'a inip son vapurla Üsküdar'a dönerdik. Tam evin yokuşunun altında dayımın gittiği bir dondurmacı vardı. Dayım eve dönmeden önce son olarak beni hep oraya götürürdü. Bir keresinde hatırlıyorum yine dayımla gitmişiz. Dondurmacı Yaşar Usta sordu: "Hangisinden istiyorsun?". Ben de artık nasıl mutluysam o gün hepsinden istiyorum; 3,5,7,... tam 10 top. O an biraz belki abarttım ama neyse. Yaşar Usta elime dondurmayı verdi. Zaten belliydi ama yine de söyleyeyim daha elime alır almaz dondurma topları devrilip kayıp yere düştü. Dondurma gitmişti ama orada bana kimse kızmadı. Hep birlikte güldük, gülümseten anılar... Her neyse, genelde dondurmacıdan sonra eve dönerdik. Hemencecik uykuya dalardım ve rüyamda sabaha kadar İstanbul'u görürdüm. Bu uzun süre böyle devam etti defalarca gezdik İstanbul'u ama tabii ölümlü dünya... Dayımın eşini kaybetmesiyle son buldu bu gezilerimiz. Dayım içine kapandı ve pek görüşemez olduk. Haberini aldık bir süre sonra eşinin üzüntüsüne dayanamamış, kederinden vermiş son nefesini. Uzun zaman sonra onun cenazesi için gittim İstanbul'a, eskisi gibi güzeldi ama gülmüyordu artık, tüm asaletiyle ağlıyordu sanki. Pazar günü ikindi namazına müteakiben Karaca Ahmet Mezarlığı'na defnettik onu. İçimde bir şeyler beni rahat bırakmıyordu. O yüzden definden sonra koşmaya başladım. En yakın vapur iskelesinde buldum kendimi, gidip en yakın vapura biletimi aldım. Yarım saat sonra vapura atladım. Beşiktaş'ta vapurdan indim koşmaya devam ettim. Sarıyer'e giden bir dolmuşa atladım. Sarıyer'de indim Kireç Burnu sahile kadar yürüdüm. Oraya vardığımda hava nerdeyse kararmak üzereydi. Denizin kıyısına kadar yaklaştım ve gözlerimi yumdum, kollarımı iki yana açtım. Dalgaların esintisinin yüzümü