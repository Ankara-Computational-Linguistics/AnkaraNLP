de hayatımıza yön verecek küçük sürprizlerle karşılaşmak için de yalnızlığı tam anlamıyla hissetmek gerekir. “Aşk mı arıyorsunuz? Kendinizi dinleyemeden, kendinizi keşfedemeden, seveceğiniz insanı bulmanın mümkün olmadığını fark edeceksiniz”(Şancı 35). Bir insanın kendini layık görebileceği en kıymetli mevkidir yalnızlık. Evet, biz yalnız kalmayı hak ederiz. Fakat bu, kimi insanın çekindiği veya korktuğu bir duygu olup, bazıları için ise alışkanlık derecesinde bağımlı kalınan bir duygudur. Ben ise her şeyin bir dengesi olması gerektiğini düşünüyorum. Yani, ne kuru, samimiyetsiz kalabalıklara dâhil olmak, ne de toplumlar içinde kendini kaybedecek kadar yalnız olmak… Diğer bir deyişle, yalnızlık bir yaşam biçimi olmamalı benim fikrimce. Alışkanlık haline getirdiğiniz zaman içinden çıkılamaz bir hâl alırsınız çünkü. İşte o dengeyi tam manasıyla kurabildiğimiz zaman, yalnızlığın gerçek anlamını kavramış oluruz. Yazarın düşüncesine değinmek gerekirse, hiç kuşkusuz yalnızlıktan yana olduğunu söyleyebiliriz. O kadar ki, bir cümlesinde “Kim olduğunuzu anlayabilmeniz ve kendinizi en doğru şekilde tanıyabilmeniz için sadece tek bir yol vardır, işte onun adına da ‘yalnızlık’ diyoruz”(Şancı 56) diyerek konuyu felsefi boyuta taşımış. Ancak bu konu hakkındaki önermesi benim düşüncelerimle paralel diyebiliriz. O da “Hep yalnız kalın” demiyor. Yani, sırf yalnız kalmak için hayallerinizden veya yapmak istediklerinizden vazgeçin demiyor. Ayrıca, istemsizce oluşan ve tercih edilmiş yalnızlığın ayrımını yaparak aralarına kalın bir çizgi çekmek istemiş. Servet-i Fünun’un büyük ustası Halit Ziya Uşaklıgil’in Yeşilköy’e taşınacağını duyan dostları sorar: “Şehirden neden kaçıyorsunuz mirim? Orada yalnız kalmaktan korkmuyor musunuz?”. Cevabı açıktır: “Yalnızlık bir mahrumiyet değil, lükstür”.(Milliyet Web, 21 Nisan 2015). Sonuç olarak şunları söyleyebilirim: Eğer siz de gerçekten yalancı kalabalıklardan sıkıldıysanız ve tam anlamıyla yalnızlığı yaşamak istiyorsanız ancak yukarıda bahsettiğim kötü önyargılara sahipseniz, bir an önce o önyargılarınızdan kurtulun. Çünkü sözünü ettiğim “yalnızlık dengesi”ni kurduğunuz takdirde hem kendinizi tanımak ve keşfetmek için yeterince zaman ayıracak hem de toplumdan kopmamanız gereken yerlerde kopmayacaksınız. Böylelikle yalnızlığı tam manasıyla yaşayacaksınız. Herkese keyifli yalnızlıklar dilerim… Kaynakça: Şancı, Cem. Yalnızlık Doktorası. İstanbul: Remzi Kitabevi, 24.Baskı Blog.milliyet.com ( blog) http://www.tempomag.com.tr/kitap/hayallerinizden-vazgecmeyin/haber/58763.aspx Ahmet Kemal KAVİLLİOĞLU KAMERALAR KAPANDIKTAN SONRA BAŞLAYAN HAYATLAR “Filmler ve diziler bittikten sonra oradaki karakterler neler yapıyor, nasıl bir hayat yaşıyorlar hiç merak ettiniz mi?” Evet ben yıllardır bunun üzerine düşünüyorum ve bugün hayatımda hep merak ettiğim, üstüne araştırmalar yapıp kendi kendime düşündüğüm ve merak ettiğim şeyleri sizlerle paylaşıyorum. Şu ana kadar izlemiş olduğum bütün dizi ve filmlerden sonra hep aklımda aynı soru oluşuyordu acaba daha sonra ne oldu? Karakterler neler yapıyorlar? Benim için filmin iyi veya kötü bitmesi önemli değildi, nasıl devam ettiğiydi asıl önemli olan. Bir filmi izlediğimizi varsayalım, iki aşık var ve film boyunca birçok zorluğun üstesinden gelerek filmin sonunda birlikte oluyorlar. Filmde çiftimizin birbirine sarıldığı son bir sahnemiz var ve film mutlu sonla bitmiş oluyor. Peki benim burada aklıma hep takılan noktaya gelecek olursak, bu insanlar bir ömür boyunca mutlu, birbirlerine sarılmış halde, yüzleri hep gülerek mi yaşıyorlar? Pek zannetmiyorum, veya ömürleri boyunca ne tarz zorluklarla karşılaşıyorlar mesela? Peki ya bir fantastik filmde veya dizide kötüler (canavarlar,katiller,istilacı robotlar vb.) öldükten sonra neler yaşanıyor? Mesela Yüzüklerin Efendisi serisinden kahramanlar sonra ne yaptılar? Yeni maceralara atıldılar mı? Filmin sonunda Aragorn karakteri krallık tacını giydi ama J.R.R. Tolkien’in Orta Dünya’sında bir çok farklı ırk bulunuyordu ve zalim Sauron’un ölmesi Orta Dünya’da barışı sonsuza dek mi sağlamıştı yoksa Kral Aragorn’un ilgilenmesi gereken yeni sorunlar yeni savaşlar baş gösterecek miydi? Şimdi sizlerden söyleyeceğim şey hakkında biraz düşünmenizi istiyorum. Hayali bir filmi örnek alalım (ki benzerleri fazlaca var). Filmimizde çok tehlikeli bir virüs tüm dünyaya yayılmış ve milyarlarca insan ölmüş durumda olsun. Filmin sonunda tedavi bulunmuş ve hayatta kalanların sevinç nidalarıyla veya gülümsemeleriyle filmimiz sona ermiş olsun (birçok filmde genelde son kalan bir grup insan aynı bölgede olur ve yine çoğu zaman tüm bu felaketler onların başına geldiği için tüm dünya zaten yok oldu bir tek orada mücadele varmış gibi lanse edilir veya biz öyle algılarız.). Evet tedavi bulunması kötü bir şey değil hatta harika bir şey fakat bundan sonra dünyanın yeniden yapılanmasını veya hastalanan insanların tekrar iyileşmesindeki süreci kimse merak etmiyor mu? Kalan çok az sayıda bir grup insan var ve tedavi bulundu, her şey yolunda gözüküyor ama acaba bundan sonra o dünyada hayat nasıl devam edecek hiç düşündünüz mü? Belki kalan insanlar tamamen sıradan insanlar ve birçok daldaki bilim adamları hayatta değiller. Bundan sonraki dünyada teknoloji,yaşam standartları ve sosyal hayat nasıl olacak? Yeni ihtiyaçlar yeni savaşları doğuracak mı? Şu ana kadar merak ettiğim şeylerden kısaca örnekler vererek bahsettim. Şimdi gelelim bu merakımı gidermek için neler yaptığıma. Filmin devam filminin gelmeyeceğini %100 bildiğim halde girip araştırma yaptığım birçok film ve dizi olmuştur.İnternet aracılığıyla film hayranlarının yorumlarını paylaştığı sitelerde günlerce vakit geçirdiğim zamanlar olmuştur ve bu konuda benim gibi düşünen binlerce belki milyonlarca insan aynı amaç uğruna forum sitelerinde film hakkındaki yeni yorumları, yazıları takip etmiştir. Bazı filmlerin ardından forum sitelerinde filmin sevenleri tarafından filmin devamında neler olacağıyla ilgili kendi hayal güçleriyle oluşturdukları kısa yazılar bulabilir ve bunları takip edebilirsiniz. Bunun yanında kitapları beyazperdeye aktarılan bazı yazarlar, biten kitaplarının ardından zaman zaman kısa eklemeler yapıyorlar ve bizlerin merakını biraz da olsa gideriyorlar. Bu konuda özellikle Harry Potter serisinin yazarı J.K. Rowling zaman zaman Ahmet Kemal KAVİLLİOĞLU serinin üzerine kısa hikayeler şeklinde veya sözlü olarak röportajlarında bazı eklemeler yapıyor ve milyonlarca Harry Potter seveni Rowling’i hala aktif bir şekilde takip ediyor. Yazımın sonuna yaklaşırken bu yazıyı neden yazdığım hakkında sizlere kısaca bilgi vermek istiyorum. Yukarıda da belirttiğim gibi film ve diziler bittikten sonra kahramanların devam eden hayatları benim için merak konusuydu ve bende buradan sizlere kendi tasarladığım bazı film sonrası yaşantılardan bahsedeceğim. Takip etmeye devam! by AKK Yeni Haber İyi ya da kötü; üzücü ya da sevindirici fark etmeksizin, aldığımız yeni haberlerin yaşantımızı ne denli ve nasıl etkilediğini hiç düşündünüz mü? Bu haber bir kardeşinizin olacağını öğrenmeniz, sevdiğiniz bir yakınınıza kanser teşhisi konması ya da kabul edildiğiniz iş yerinden gelen haber olabilir. Bu haberi öğrendiğimizde sevinmekten, sinirlenmekten ve üzülmekten çok aslında bundan sonraki yaşantımızın nasıl olacağını düşünmekle geçiriyoruz zamanımızı. Her an yüz binlerce, milyonlarca insan yeni bir haber veya haberler alıyor, bundan sonra ne yapması gerektiğini, hayatına nasıl devam edeceğini düşünüyor. Bir şeyler hissetmekten, sevinmekten, sinirlenmekten veya üzülmekten çok ne yapmamız gerektiğini planlamamız, çoğu insanın içinde olan -isim veremediğim- bir korkudan kaynaklanıyor olabilir. Etrafımızda değişimden korkan ve bunun olmaması için elinden geleni yapan, gelecekte olabilecek her şeye hazır olmak isteyen birçok insan var, ben de onlardan biri olabilirim. Bizler güzel bir haber bile alsak bunun hayatımızda neleri değiştirebileceğini düşünüp korkuya kapılıyoruz. Bir kardeşimizin olacağını öğrendiğimizde kafamızda hayatımızda değişebilecek her şeyin listesini yapıp garip senaryolarla kendimizi üzüyoruz, duygularımızın ve mantığımızın büyüklüğünü ölçüp, üzülmeye, sinirlenmeye veya sevinmeye ona göre karar veriyoruz. Bir bakıma şok olduğumuzda hepimizin yaşadığı da bu durumdur. Güzel haberde bile üzülecek nokta bulan insanlar, kötü haberde ise neye nasıl tepki vereceğini şaşırıyor. Ölümcül hastalığa yakalanmış yakınından çok, o kişinin ailesini düşünmeye başlıyor haberi alır almaz. Hastanın ne hissettiği, yanında neyi, kimi, nasıl bir destek istediğini önemsemekten çok çevresindekilerin maddi manevi ihtiyaçlarını daha sonra nasıl karşılayacaklarını düşünecek kadar ilginç tepkiler verebiliyor. Nasıl yaşayacaklar, hayatlarında neler değişecek, hangi alışkanlıklarından vazgeçecekler, sıradan bir günleri eskisi gibi olacak mı tarzı sorularla asıl önemsediğimizin değişim korkusu ve hayatımızı sağlıklı bir şekilde devam ettirme kuşkusu olduğunu gösteriyoruz. Haberi aldıktan kısa bir süre sonra hayata bakış açımız değişiyor, bazen olgunlaşıyoruz bazense çocukça tepkiler verebiliyoruz ama tüm bunlar olurken yaşantımıza normal bir şekilde devam edemiyoruz. Küçük bir haber basit şeylere verdiğimiz basit tepkileri bile değiştirebiliyor. Bizi şaşırtan bu haberler bazen bizim için çok önemli olan küçük şeyleri ciddiye almamamıza, bazı durumlarda da hareket ederken durup birkaç kez daha düşünmemize sebep olabiliyor. Önceden sonucunu önemsemediğimiz her şey daha da kritik hâle geliyor. Doğruyu-yanlışı daha çok düşünmeye, eğlenceden çok neyin daha yararlı olacağına karar veriyoruz bu durumda. Belki de bir haber aldığımızda böyle tepki verip farklı noktalara odaklanmamız, yalnızca mutlu veya üzgün olmaktan çok konuyu birçok yönden ele almamız beynimizin bir savunma ve bizim en güzel şekilde yaşamamıza destek verme şeklidir. Bu yeni, şaşırtıcı haberler hayatımızın bir parçası hatta bizi biz yapan şeyler. Geçmişe dönüp baktığınızda hayatınızdaki dönüm noktalarının şimdiki benliğinize olan katkısını görebilirsiniz. Ve bunun benliğimize olan katkısı geçmişte olduğu gibi gelecekte de hepvar olacak ve bize katkı sağlamaya devam edecek. Önceden korktuğunuz ve nasıl başa çıkacağınızı bilemediğiniz, üzüldüğünüz, şaşırdığınız, sinirlendiğiniz veya mutlu olduğunuz tüm haberler sizi şimdiki siz yapan şeylerdir ve şimdi aldığınız iyi ya da kötü haberler ise sizi gelecekte siz yapacaktır. Hatta bazı haberler vardır ki, duyduğunuz an nasıl olacak diye düşünürken şimdi baktığınızda önceden nasılmış diye düşündürebilir. Bunları küçük yapboz parçalarıyla bağdaştırabiliriz, biri bile olmasa tabloyu yani yaşantımızı ve benliğimizi tam anlamıyla oluşturamayabiliriz ve bu olduğu zaman gelecekteki bizden bahsedemeyiz. Mustafa BAY 21501875 EVVEL ZAMAN “Kitap yaşamla doludur, bir insan gibi değil bir karınca yuvası gibi.”1 Kitaplar özellikle romanlar, ana fikrin ya da anlatılmak istenilenin ardındaki birden çok duygu ve düşünceden meydana gelir. Matruşka bebekler misali harfler sözcükleri, sözcükler cümleleri, cümleler bir kitabı yaratır. Satır aralarını okumak bir bütünün ayrıntılarıyla değer kazandığını gösterirken ana çerçevenin içindekileri ve dışındakileri de anlamamızı sağlar. Sabahattin Ali’nin Kuyucaklı Yusuf adlı romanı da bir karınca yuvası gibi olması ve önemli ayrıntıları barındırması nedeniyle benim için ayrı bir öneme sahiptir. Romanı ilk kez okuduğumda bir Yeşilçam klasiğinden öteye gitmeyen içinde aşk, ölüm, yetimlik gibi kalıplaşmış konuları içeren bir yapıt olarak karşıma çıkmıştı. Annesi, babası eşkıyalar tarafından öldürülen, kaymakam tarafından evlatlık edinilen, evlatlık edindiği ailenin kızına âşık olan, kasabanın kötüleriyle mücadele eden bir yetimin romanıdır bu. Bol acıklı, bol ağlamaklıdır. Âşıkları ayırmaya çalışan kötü kadın, esas oğlan ve esas kız arasında dillere destan bir kavuşma hikâyesi, uğruna çatışmaya girilen bir sevgili, fakir ama gururlu genç, intikam, tabanca, pişmanlık, masallarda olduğu gibi mutlak iyi ve mutlak kötü karakterler… Eski bir Türk filminde ne görüyorsanız birçoğu bu romanda da var. Yanıldığımı anlamam çok uzun sürmedi. Bir kez daha okuduğumda, romana farklı bir gözle bakarak anlatılanın içine girmeye çalıştım. Meğer bu roman sadece bir yetimin yaşamı değil aynı zamanda döneminin toplumsal gerçekliğini, devlet kurumlarının yozlaşmışlığını, kadının toplumdaki yerini, kutuplaşmayı, çatışmayı, doğaya kaçışı, adaleti, yabancılaşma sorunsalını, mahalle baskısını anlatan ve okuyucuya yansıtan bir yapıtmış. Görünenin arkasında bir de gerçeklik varmış. Yapıta bu şekilde bakmamı sağlayan ne yapılan güçlü betimlemeler ne de dilin kullanım şekliydi. Beni etkileyen ve romana anlam katmamı sağlayan matruşka bebeğin ikinci üyesi olan sözcüklerdi. Mesela yapıtın birkaç yerinde incir ağaçlarına göndermeler yapılmıştı. İlk başta ağaç bana bir motif, yapıtın dekoru gibi gelmişti fakat incir ağaçlarının özelliklerini fark etmeye başlayınca yapıttaki ipuçlarına da ulaşmaya başlamıştım. İncir ağacı; yabani, kendi kendine büyüyebilen, hiçbir bakıma ihtiyaç duymayan bir ağaç olmasıyla yapıtın odak figürü Yusuf ile benzer özellikler taşımaktadır. Bunun gibi romanda sık sık 1 Ludwig Josef Johann Wittgenstein zeytinlikler sözcüğü de kullanılmıştır. Bu da yapıtın izleklerinden biri olan doğaya kaçışı simgelemektedir. Seçilen sözcükler yapıtta bir anlamla bütünleştirilerek okuyucuya sunulmuştur. Bunun farkına vardığımda romanın bir karınca yuvası gibi detaylı ve derin anlamlar içerdiğini anladım. Kuyucaklı Yusuf romanının beni en çok etkileyen kısmı sonunda yaşanılanlardı. Yapıtın derinliğine inmeden okuduğumda beklediğim, Yusuf ve Muazzez’in kavuşması ve kitabın ‘mutlu son’la bitmesiydi. Bu beklentim, Yusuf’un ölen Muazzez’i toprağa gömüp, atını dağlara doğru sürdüğünde yerini şaşkınlığa bıraktı. Mutlu son yoktu belki ama yapıtı sonlandıran, özetleyen, derinliğini anlatan bir sondu bu. Yusuf aşkını en güvendiği yer olan doğaya teslim etmiş kendisi de bir mezara, çukura benzettiği kasabadan dağlara doğru yol almıştı. Ama bununla da bitmiyordu, Yusuf tehdit edercesine kasabaya dönüp elini sallıyor, başını yere eğmeden dağlara doğru sürüyordu. Bir yetimin değil, yetim kalmış bir doğanın başkaldırışı, insan doğasının insanın doğası olması gerektiğini vurgulayan bir kahraman ve ilahi adaleti beklemeden insan eliyle adaletin sağlanmasını savunan bir aydının romanıdır. Yoksulluğun, gurur yoksunluğundan daha değersiz, gönül zenginliğinin, zenginlikten daha değerli olduğunu yansıtan yapıttır bu. Yusuf ile Muazzez kavuşmamış gözükseler bile doğa onları kavuşturmuş, kasabanın kirliliğinden arındırmıştır. Onlar erdi muradına biz çıkalım kerevetine. MUTLU SON Berkay Kara Bir Umuttur Yaşamak Bir umut insana her türlü şeyi yaptırabilir. Mesela bir insan düşünelim, ne mesleğe sahip olduğu önemli değil, yapması gereken imkânsız diye adlandırılan bir iş olsun. Onun çevresinde bu işi yapamayacağını söyleyen bir sürü insan olacaktır. Ama küçücük bir umut bu işi yapmasına yeterli olacaktır. Küçük bir şey olarak gözükse de umut insanı başarabileceğine inandırır. Ama dışarılarda bir yerlerde insanlara umut vermeyi kendi amaçları için kullanan insanlar var. Umut her ne kadar güzel bir şey olsa bile bu işin sonunda güzel bir sonuç alamazsan veya başka bir insan için kullanıldığını anladığında iş işten geçmiş olur ve yıkılırsın. Umut, insanı iyi hissettirebildiği kadar kötü hissettirebilir ve bu size umut veren insana göre değişir. O yüzden çevrenizdeki insanları buna göre seçip, arkadaşlıklarınızı buna göre kurmalısınız. Arkadaşlıklar sizi umut yönünden etkileyen en önemli şeylerden birisidir. Çünkü bize kendi amaçlar için umut veren, sonra da işi bitince bizi bırakan insanlar bizi psikolojik sıkıntılara sokabilir ve kendimize gelmemiz bir hayli zor olabilir ve en az bir yılımızı bizden çalabilir. Mesela benim geçen sene bir kız arkadaşım vardı. Aramız baya kötüydü ve ben bu ilişkinin devam edeceğinin düşünmüyordum ama sonra bir gün bana bu ilişkinin devam edeceğine dair bir umut verdi ve ben de bu düşüncemden vazgeçtim çünkü fazlasıyla ümitlenmiştim. O sıralar ailemle ve arkadaşlarımla sürekli kavgalar ediyordum bana verdiği bu umut neticesinde çok mutlu olmuştum. Ama sonra anladım ki bu yaptığı şeyin hiçbir anlamı yokmuş çünkü beni ıssız bir çölde susuz bırakmıştı. Umut çok zor anlarda verildiği zaman insanlara cidden çöle yağmur yağacağına inandırabilir ve bu yüzden çok kolay umutlanabilen insanlar dünyadaki en kolay mutsuz olabilen bir insanlardır. Umut, insanları her şeyi yapabileceğine inandırır ve bunun sonuncunda çok büyük başarılara imza atmış insanlar vardır. Benim izlediğim filmde bir astronot Marsta tek başına dört yıl geçiriyor ve ölmeyeceğine dair olan umudu ve bunun için de Marsta patates yetiştirmesi, umudunun çok yüksek olması beni etkileyen şeylerden birkaç tanesiydi. Ama umuda en önemli örnek benim ve bütün Türk milletinin takdir ettiği bir insan olan Seyit Onbaşıdır. Milletimizin o kötü dönemlerinde savaşı kazanacağına dair umudunu asla kesmeyen ve tek başına ikiyüzonbeş kiloluk top mermisini kendi başına kaldırıp İngiliz zırhlısını vurduğu için hepimiz Seyit Onbaşı’ya çok minnettarız. Bu savaştan sonra vücut geliştiren dünyanın önde gelen sporcuları bir top mermisini kaldırmaya çalıştı ama kaldıramadı çünkü bunu yapmaları için ne bir sebep var ne de bir umut. O zamanlar top mermisini kaldırıp yüklemek için değişik bir top kaldırma vinci kullanılıyordu çünkü topu kaldırmaya hiçbir insanın gücü yetmez ama umut insana neler yaptırıyor işte. Seyit Onbaşı’nın dışında memleketimizi kurtaran bir sürü umut dolusu insan vardır, hepsi huzur içinde yatsın onlara minnettarız. Bütün bunların dışında köyde yaşayıp büyümüş ve zor şartlarda okuyup şu an şirket sahibi olan veya güzel kademelerde çalışan bir sürü insan var. Köy gibi bir ortamdan kaç tane doktor, mühendis çıkabilir ki? Ama onlar ümidini kesmemiş ve bunu başarmışlar ve bunlardan bir tanesi de benim babamdır. Kendisini hep idolüm olarak görmüşümdür ama hiçbir zaman onun kadar başarılı olamadım ama onun bu başarısını düşündükçe ben de hırsa gelip ders çalışıyorum. İnşallah bir gün babam gibi olabilirim. Sonuç olarak umut dediğimiz şey basit olarak gözükse bile insana çok önemli başarılar kazandırabiliyor. Bir insan umut olmadan yaşayamaz çünkü ümidi olmazsa en küçük bir işi bile yapabileceğine inanmaz ve hayatı başarısızlıklarla dolu olur. Umut bu dünyadaki en önemli şeylerden birisidir ve olmazsa olmazlardan bir tanesidir. O yüzden siz, siz olun umudunuz yoksa oluşturun, umudunuz varsa da kaybetmeyin. OSMAN AKGÜN Merak Etmenin Değeri İnsanların tarih boyunca sahip oldukları şeyin ne olduğunu hiç düşündünüz mü? Ben hemen cevabını vereyim. Merak etmek insanoğlunun değişmez özelliğidir. Peki, merak etmemiz, dünyayı ve tarihi nasıl değiştirmiştir? Yoksa sadece bilimin oluşumuna neden olan bir kavram mıdır merak? Merak edebilmemiz, bizi diğer varlıklardan ayıran temel özelliklerimizden biridir. Sahip olduğumuz bu özellik bazen bizi çıkmaz bir yola sokar ve acı çektirir, bazen de kafamızın içinde patlayan bir fotoğraf flaşı gibi göremediğimiz şeyleri görmemizi sağlar. Peki, merak etmenin şekli her insanda aynı mıdır? Tabii ki hayır. Merak etmenin şekli insandan insana değişmektedir ve bu değişimi doğuran temel faktörler kültürel, dönemsel farklılıklar ve kişilik özelliklerdir. Özellikle kültürel ve dönemsel farklılığın etkisi, insanlık tarihi incelendiğinde kolaylıkla görülebilmektedir. Antik Yunan dönemine gidip incelemeye başlayalım mesela. Öncelikle Aristoteles insanların düşünce yapısının nasıl ve nereden geldiğini merak etmiştir. Çok ilginçtir, kimse bunu araştırmasını ondan istememiştir ve o tamamen kendi içgüdüsüyle araştırmaya başlamıştır. Bu durum aslında merak denilen şeyin insanın genlerine kodlandığını göstermektedir. Bir diğer deyimle, Susan Wise Bauer’in Batı Biliminin Öyküsü kitabında özetlediği gibi, merak insanı insan yapan özelliklerdendir. Fakat burada çok önemli bir şeyi atlamamak gerekiyor bence. Aristoteles, merakını uzay ve evren üzerine değil de adalet ve erdem üzerine yoğunlaştırmıştır. Bunun nedenlerinden en önemlileri kişilik özellikleri, yaşadığı dönemin teknolojisi ve yaşadığı yerin kültürel koşullarıdır. Albert Einstein’ın yaşadığı döneme geldiğimiz zaman, bilim insanlarının merakının adalet ve erdem gibi kavramlardan daha çok atomlara ve evren üzerine kaydığını görebiliriz. Bu durum teknolojinin gelişmesiyle birebir alakalı tabii ki. Peki, Albert Einstein erdem üzerine bir araştırma yapamaz mıydı? Tabii ki yapabilirdi. Ancak bunu etkileyen bir önemli neden daha var ki o da ilgi alanı. Aristoteles insanlar üzerine çalışma yapmaktan hoşlanıyorken Einstein fizik gibi bilim dallarıyla uğraşmaktan hoşlanıyordu. Bu durum kesinlikle çok doğal. Çünkü insan dediğimiz varlık tek bir makinadan çıkmış bir ürün değil ki aynı olsun. Her insan dünyayı güzelleştiren bir renk gibidir. Ve bu renkler ancak merak ettiği, araştırdığı zaman parlamaktadır ve merak etmeyen insanın dünyada solup gitmesi kaçınılmazdır. Fakat burada çok kıymetli bir soruyu sormak lazım: Aristoteles’in, Einstein’ın merak edip ulaştığı şeyler kesin midir? Tabii ki de hayır. Aslında onların buldukları şey, Batı Biliminin Öyküsü kitabında gösterildiği gibi, merak ettikleri şeyleri, yani hayatı anlama biçimleridir. Onların ulaştıkları şeyi insanlığa kattıkları bir basamak olarak düşünebiliriz. Her ulaştıkları şey, yanlış veya doğru, bizi (insanlığı) bir adım öteye taşımaktadır. Zaten, bence, bilimin tanımı da buna benzemektedir. Bilim dediğimiz şey, asla kesin doğruları olmayan, insanların imece usulü ve gerçeğe ulaşmak için yaptıkları bir bina gibidir. Bazı insanlar bu binaya turuncu tuğla koyarken bazıları da gri bir beton atarlar. Peki, araştırmayan insanların bu binadaki katkıları nedir? Bence, bu tür insanlar deprem gibidir, bu binayı yıkmaya çalışan ve yarardan çok zararı olan. Merak etmek bizi birer taş olmaktan kurtaran, canlılığımızı hissetmemizi sağlayan en önemli özelliklerimizden biridir. Merak ettiğimiz şey bazı kişilere tabii ki saçma gelebilir. Ama unutmamalıyız ki bu bizim hayatımız ve her birimiz bir bireyiz. Kimimiz Einstein gibi fizikten hoşlanırken, kimimiz Aristoteles gibi insani şeyleri araştırmayı severiz. Ayrıca tarihi ve bilimi etkileyen kişilerin Susan Wise Bauer’in kitabında anlattığı kadar az olduğunu düşünmüyorum. Aslında bütün herkesi yazmaya kalksak bir kütüphane dolusu kâğıt harcamamız gerekir. Çünkü her bir birey, merak ederek, araştırarak aslında tarih yazmaktadır ve bilimi oluşturmaktadır. Kısacası bilimi oluşturan şey insanlığın ta kendisidir ve bilim insanlık var olduğu sürece olmaya devam edecektir. Yeter ki biz merakımızı saklamayalım, araştıralım ve en önemlisi yılmayalım. Çünkü yılmak demek bizi biz yapan şeylerden, en önemlisi meraktan, uzaklaşmamız demektir. Ergen Kurt (Teen Wolf) Teen Wolf’u hiç izlediniz mi? Hayır mı? O zaman hemen her bölümünü izlemenizi tavsiye ederim. Neden mi? Çünkü, eminim ki bu dizi hayatınızda çok önemli bir yere sahip olacak. Bana o kadar çok şey kattı ve öğretti ki bu dizi hayal bile edemezsiniz. Öncelikle güçlü olmayı öğretti. Başıma ne gelirse gelsin yılmadan devam etmeyi öğretti. Ne zaman herhangi bir konuda zorlansam aklıma dizideki karakterlerin olaylarla nasıl başa çıktıkları aklıma geliyor ve onları düşünerek devam ediyorum. İnsanlara çok değer vermenin asla kötü bir şey olmadığını öğretti. Gerekirse hiç sevmediğin bir insan için canını feda etmeyi göze almanın ne kadar erdemli bir davranış olduğunu gösterdi. Önemli olanın başarılı olmak değil başarılı olmak için canını dişine takarak çalışmak olduğunu öğretti. Kendimden zayıfların bana ihtiyacı olduğunu hatırlattı. Asla sadece takdir edilmek için bazı davranışlarda bulunmamam gerektiğini öğretti. Bazı şeylerin beğensen de beğenmesen de öyle olmak zorunda olduğunu, asla değiştiremeyeceğini ama bunun kötü bir durum olmadığını öğretti. Ufak bir gülümsemenin aşamayacağı sorun olmadığını da öğretti. Ve en önemlisi bana kendi koyduğum sınırlarımı aştırdı. Elimden tutup hiç yapamadığım ve yapmayı hiç istemediğim şeyleri yaptırdı. Bu yazıları yazabilmem bile buna örnek olabilir. Kendi duygularımı ve düşüncelerimi kara kutular içinde herkesten saklamaya çalışırken aslında onları saklamadan yapabileceğimi gösterdi. Önümdeki engelleri yıktı resmen. Hani sanat ruhun gıdasıdır derler ya ruhumun gıdası oldu Teen Wolf. İzledikçe mutlu ve tatmin etti. Eminim ki çoğu insan bu diziye ön yargıyla yaklaşacak ve adı gibi ergen olduğunu söyleyecekler. Bu ön yargılı kişiler ne kadar çok şey kaybettiklerini asla göremeyecekler. Belki dizi tam bir 21. yüzyıl popüler kültür ürünü gibi gözükebilir ama sadece kurtlardan ve güzel gözüken gençlerden oluşmuyor bu dizi. İnanın ki dizide çok daha fazlası var. Çok büyük bir iddiada da bulanabilirim ki Teen Wolf, depresyonda olan bir kişiyi depresyondan bile çıkarabilir. Ve bunu saçmalığıyla değil anlamlılığıyla yapabilir. Bilmiyorum, belki ben etrafımdaki her şeyden bunalmaya başladığımda bana bir kaçış yolu olduğu için abartıyorumdur ama karakterleri düşününce hiç de abartıyorum gibi gelmiyor. Emin olun ki karakterler şu ana kadar herhangi bir masalda işlenmiş ya da işlenebilecel en kaliteli karakterler. Onlara baktıkça kendinizi onların yerine koyabiliyor, tüm acılarını ve mutluluklarını hissedebiliyorsunuz. Karakterlerde kendinizi, kendinizde karakterleri görüyorsunuz. Ayrıca dizinin yazarı ve izleyici kitlesi arasında duygusal bir bağ kurulmuş gibi. Yazar, ne hissettiğinizi ve ne hissetmeniz gerektiğini o kadar iyi biliyor ki. İzlerken her türlü duyguyu yeterince hissediyorsunuz. Tatlı bir hayal dünyası gibi geliyor dizi bana. Gerçek değilmiş gibi. Gözümde mükemmele en yakın senaryolardan birine sahip. Kendisine hayranım. Bazen o dünyanın bir parçası olmayı çok istiyorum. Gözümü kapatıp onların yanında olduğumu düşünüyorum. Ama bu demek olmuyor ki bu dünyadan kurtulup tamamen onların dünyasının bir parçası olmak istiyorum. İşte, Teen Wolf’un en güzel yanlarından biri de bu. Diğer fantastik dünya ürünleri gibi bu dünyaya lanet okutmuyor. Kendini o dünyanın bir parçası olarak düşündükçe bu dünyanın güzelliklerini de fark ediyorsun. Ufacık çiçeklerin bile ne kadar büyülü ve güzel durduğunu hissediyorsun. Son olarak eklemek isterim ki bu diziyi izleyerek kaybedeceğiniz hiçbir şey yok. Belki benim kadar hayran olmayacak ya da etkilenmeyeceksiniz diziden ama izlediğinize asla pişman olmayacaksınız. Eminim ufacık da olsa herkesi etkilemeyi başarabilecek bir dizi. Fatma ÇÖZELİ 21401696 Turk 101-29 Ahmet Oğuzhan Doğan 21401164 TURK 101-1 Gökyüzüne Uçan Kanatlar Günlerden Beşiktaş’tı. Sınav haftamızın o karamsar atmosferinden bir nebze de olsa uzaklaşmak için kaçınılmaz bir gündü. Senelerce o müthiş Çarşı taraftarının marşları zihnimde tekrar edip duruyordu. İçimde bir çılgın hadi arkadaş yeter beni delirttiğin artık kavuşma zamanı, diyordu. İçimdeki heyecan bir çocuğun en sevdiği oyuncağı alması gibi Ferhat’ın Şirin’e kavuşması gibiydi. Akşam saatler sekizi bulduğunda Beşiktaş-Tromsö maçına gidecektim. Sanatçının konserinden önce papağan gibi şarkılarını tekrar etmesi nasılsa ben de Beşiktaş marşlarını zihnime kazıyordum. Seksen bin taraftarın arasında elinden düdüğü alınmış çocuk misali kalmak istemiyordum. Futbol benim için sanat gibidir. Bir resitale gider gibi formamı özenle yıkayıp ütüledim. Gollerden sonra sevinirken bir kartalın kanat çırpışı temsili biz de atkı sallardık. Atkımı, tabiri caizse kanatlarımı boynuma doladım. Artık sıra kolumdaki saatteydi. Beni heyecandan öldürmeden görevini yapıp saatin sekize gelmesi gerekiyordu. Güneş yerini akşam sefasına bırakıyor, yıldızlar geceyi süsleyeceğinin haberini yavaş yavaş veriyordu. Stadın, namı diğer ‘mabet’, tüm ihtişamıyla karşımda dikiliyordu. Daha festivale bir saat vardı ama benim damarlarımdaki adrenalin kendini çoktan koyvermiş, kalbim fişek gibi hızlı hızlı atıyordu. Etraftaki herkes Beşiktaş formaları giymiş, Beşiktaş atkıları takmıştı. Kendimi bir yavru kuşun yuvasındaki gibi evimde hissediyordum. Havada büyük bir muharebe havası vardı. Benim için kazanmak ya da kaybetmek önemli değildi, tarafımız zaten belliydi. Tribündeki yerlerimizi aldık tabiri yerindeyse mevzilendik de diyebilirim. Herkeste bir heyecan bende ise cepheye ilk defa giden asker gibi aşırı bir heyecan vardı. On ikinci adam göreve hazırdı. Şimdi zaman sahadaki kartallar için uçma vaktiydi. Maçın kaderini değiştirebilecek en önemli adam olan hakem sakin bir şekilde sanki hisleri alınmışçasına düdüğünü ağzına götürdü. İşte o an nutkum tutuldu. Kulağımda kurşun geçer gibi ince ama güçlü ıslıklar çınlıyordu. Kalbim bir mahkum misali zincirlerini kırmak istercesine yerinden güm güm atıyordu. Artık doksan dakika boyunca devam edecek senfoni başlamıştı. Sanki sahadakiler müzisyen bizler ise koroyduk. Hani anlatılmaz yaşanır derler ya öyle bir maç bitmişti. Üstümde acayip bir yorgunluk vardı ama bu tatlı bir yorgunluktu, evine ekmeğini getiren babanın yorgunluğu gibi. Yorgunluğum sadece bedenimle sınırlıydı. O gece havada zafer kokusu vardı ve Beşiktaş kazanmıştı. Nasıl yorgun olabilirdim ki? Tam üç tane gol vardı, aynı üç perdelik bir tiyatro oyununu andırırcasına izledik. Oyuncular kendilerini yalnız bırakmadığımız için bize eğilerek selam verip minnettarlıklarını sundular. Bu küçük ama bir o kadar da anlamlı selamlamadan sonra görevini başarıyla yapmış bir asker gibi gururlu ve mutlu hissediyordum. Eve dönüş başladı. Yenibosna’ya gelene kadar otobüsler, metrolar, tramvaylar adeta bir karnaval havasını andırıyordu. Bu güzel mutluluğumuz maalesef çok uzun sürmedi. Rüyamda maçı tekrar ve tekrar izlemeyi düşlerken, kara bir haber beni zafer sarhoşluğundan uyandırdı. UEFA Beşiktaş’ı aldığı kararla hükmen mağlup ilan etmişti. Velhasıl kelam çok güzel bir akşamdı adeta rüya gibiydi. Sonraki aldığım haber ne kadar üzücü olsa da ben ona nazar boncuğu demek istiyorum. Dediğim gibi bu bir iddia değildi ki kaybedince yeni takımlar deneyelim. Bu yola baş koymuştuk ya, kardeşlerimle o atmosferi yaşamak bile başlı başına benim için yetti. Eğer siz de herhangi bir takımı destekliyorsanız bir kez de olsa maça gitmenizi tavsiye ederim. O an insan yanındakileri her ne görüşten, ırktan, mezhepten olursa olsun bir kardeş gibi görüyor. İşte en azından o ortamı görüp ileriye dönük barış ve mutluluk için hâlâ umut var diyebiliyorsunuz. Neden Okuyorum? Hayatım boyunca birçok farklı bilgi öğrendim. Bunları elde ettiğim kaynakların başında da hepimizin içinden geçmiş ve geçiyor olduğu okullar geliyor. Çocukluğumdan beri bir sürü derse girdim çıktım, isteyerek veya mecburiyetten kitaplar okudum ve ödevler yaptım. Kimisini çok anlamsız kimisini de çok eğlenceli ve öğretici buldum. Aslına bakarsak, anlamsız dediklerimde de bir şeyler keşfetmiş olmalıyım. Zira çekilen bir emek varsa onun mutlaka bir sonucu da vardır. Birçok test çözdüm, deneme sınavları oldum ve şuan üniversitede okuyorum. Ama neden? Neden okudum? Elime ne geçti? Sorgulamadan acı çektiğim bu sürecin amacı ne? Belki de birçoğumuzun da aklında da bu sorular var. Bir cevap bulabilmek için dolaşıyorum dünyayı, bu sorulara bir cevap. Onca dert tasanın sahip olması gereken yüce amaç… Tünelin sonundaki ışık gibi yol gösteren bir amaç… Belki başucumdadır, bu durmaksızın bulmaya çalıştığım cevap; belki de hiç ulaşılamayacak ufuklarda. Yüce bir amaç arıyorum. Olmalı da. Hem öğreten hem de öğretilen tarafından çekilen bunca emek, çile boşa olmamalı. Basit bir kâğıt parçası üstünde yazan birkaç sorudan daha öte olan, daha anlamlı olan bir sebep… Gerçekten ben neden bunların peşinde koştum veya koşturuldum? Belki hâlâ nedenini bilmeden devam ediyorum öğrenmeye. Ama bir sebep olmalı ya, neden? Çevreme bakıyorum, arkadaşlarıma, küçüklerime ve de büyüklerime. Onların da çoğunun farkında olmadığını anlıyorum, bu sıkıntı dolu sürecin sahip olması gereken yüce amaçtan. Ama olmalı ve üstünde çok düşünmeliyim. Bir dersi geçmek mi? Daha yüksek not almak mı? Hocanın gözüne girmek mi? Yoksa okul birincisi olmak mı? Bunlar olmamalı. Çok basit nedenler bunlar, o yüceliğe ulaşamayacak kadar kısa hedefler. Peki ya neden, amacım ne? Sabah akşam derslere gir çık, ödev yetiştirmeye uğraş veyahut da bir sınav için sabahla. Peki elime ne geçti veya geçmesini hedefliyorum? Bir parça ekmek mi? Yoksa daha güzel bir iş mi? Ne işe yarayacaklar ki ciğerlerimde bulunan son nefes de vazifesini ifa ettiğinde? O zaman daha yüce bir amaç olmalı, bu hayatın basit çıkarlarından başka. Neden okuyorum? Aklımda at koşturan bu soru; neden okuyorum? Amacının bile farkına varmadan yıllarca peşinde koştuğum ilim… Neden okuyorum? Sormalı insan kendine, sorgulamalı. Ben bu sorunun ardındayım. Zifiri karanlık bir gecede, nereye gittiğini bilmeden ürkek adımlar atan biri gibi okuyorum eski masalarda. Her duyduğu sesten irkilerek, her an tedirgin bir halde. Karanlığın sebebi amaçsızlık ve korkunun sebebi belirsizlik… Yürüyorum bu yolda, ufukta şavkıyan ışığa ulaşmak için. Yolumu ve orayı bilmeden yürüyorum. Olması gerekli olan o ışığa doğru, ışığı görmeden… Dedim ya olmalı işte, yüce bir amaç olmalı bunca çilenin ardında. Belki herkes için tek belki de kişiye özgü bir ışık… Ama o ışık orada, kara yoldaşa baş dayayıp da bıraktığımız basit çıkarlardan daha önemli bir amacın simgesi olan o ışık orada. Hem çok uzak, erişilmesi imkânsız gibi hem de hemen yanı başımda elimi atsam tutacakmışım gibi. Biliyorum, hissediyorum ama ulaşamıyorum. Bir belirsiz karanlık içinde oradan oraya sürükleniyorum ve bulamıyorum, ne ışığı ne de ışığa götüren o yolu. Beynimin içinde dönüp dolaşan o ışığı görür gibi oluyorum ıssız bir sokak ortasında ve koşuyorum bütün gücümle, içimdeki bütün enerjiyi sömürürcesine. Bir an önce varmak ve bulmak için. Bulmak için, peşinde geceler boyu sürüklendiğim o amacı. Ama yanına vardığımda yok oluyor, bir bilinmezliğe tekrar sokarak. Yine yürüyorum önümü görmeden. O amaçla bütünleşip de okumak gerektiğini biliyorum ve ardına düşüyorum. Evet. Evet evet, onu bulmalı ve onunla yola koyulmalıyım. Karanlığıma ışık, korkuma cesaret olmalı ve yoluma öyle devam etmeliyim. Peki ya, neden okuyorum? Ömer YILMAZ Mehmet Ali Hoşkan İKİ BİN ON YEDİ Bir dünya hayal edin, kimsenin özgür bir şekilde nefes alamadığı, kimsenin özgür bir şekilde yaşayamadığı, kimsenin özgür bir şekilde düşünemediği bir dünya. Düşüncelerinizin bile takip edilip, hiçbir şeyi sorgulayamadığınız bir dünya. Tarihin sadece insanları yönetmek için üretilen bir değişken olduğu bir dünya. Herkesin birbirine benzediği ama aynı zamanda da herkesin hiçbir şeye benzemediği bir dünya. Evimizdeki televizyonlar tarafından izlendiğiniz, içinizden biri olması gereken ama aslında gerçek bile olmayan, “Büyük Birader” diye adlandırdığınız bir kişiliğin sizi yönettiği bir dünya. Çok uzak gelmiyor aslında değil mi bu dünya? Çok farklı değil, çok da yabancı değil bize. Orwell’in öngördüğü anti-ütopyadan çok da farklı durumda sayılmayız. Yaşayan varlıklarız biz; uyanırız, hemen hazırlanıp derse yetişmeye çalışırız, yüzümüz asık bir şekilde caddeleri doldururuz, yalan hayatlarımızı yalandan gülümsemelerle süslemeye bile yeltenmeyiz bazen. Aldığımız nefesi bile başkalarını memnun etmek için, zorunda olduğumuz için alırız. Yaşayan varlıklar olduğumuzu mu gösterir peki bunlar? Aksine yaşamadığımızı gösterir. Yaşadığımızı sandığımız ama içimizin dolduramadığımız kocaman boşluklarla dolu, delik deşik olduğu bir toplumuz biz. İnsanız biz, bilinçli varlıklarız ama ne kadar bilinçliyiz, ne kadar farkındayız yaşadığımız hayatın gerçek olduğunun? Toplum olarak geldiğimiz durumun vahametinin farkında bile değiliz. Yaşamıyoruz biz. Hiçbir şekilde yaşamıyoruz, yaşayamıyoruz. Ailemizi memnun etmek için iyi okullara gitmeye çalışıyoruz, hayatımızda olmalarının bile hiçbir anlam ifade etmediği insanlar için giyimimize kuşamımıza dikkat ediyoruz, aynanın karşısına geçtiğimizde olduğumuz kişiyi değil de olmamız gereken kişiyi görmeye çalışıyoruz. Toplumun hoşuna gitsin diye, onaylanmak için, yargılanmamak için davranışlarımızı toplumun belirlediği çizgiler içinde tutuyoruz. Kendimiz olmuyoruz, kendimiz olmaya çalışmıyoruz bile. Yaşadığımız yalan hayatlarda mutlu gibi davranmaya çalışıyoruz. Ama o soğuk yatağa tek başımıza girdiğimizde, o boş odada tek başımıza kaldığımızda bütün maskelerimiz düşüyor. Eğer şanslıysak bir şeylerin farkına varıyoruz ve tek başımıza kaldığımızda düşünüyoruz bazı şeyleri; yeterince şanslı değilsek tek başımıza kaldığımızda bile rol yapmaya, kendimizi kandırmaya devam ediyoruz. Belki ‘Okyanusya’, ‘Avrasya’ ya da ‘Doğu Asya’ gibi süper ülkelerin hiç bitmeyen savaşları ile kandırıldığımız bir dünyada yaşıyor olmayabiliriz ama yaşadığımız hayatlar 1984’deki hayatlar kadar korkunç ve tüyler ürpertici. Aldığımız nefes bile bu denli önemsizken nasıl kendimizi yaşamaya inandırabiliyoruz ki. Belki de bu sebeptendir bu suç oranları, belki de bu sebeptendir gerçek anlamda yaşayamıyor oluşumuz. Kendi oğlunun canına kıyan annenin sebebi budur belki de. Hayatın, dünyanın ve toplumun geldiği durumdandır. Taş gibi kalpler bu sebeptendir belki de. Aldatmaların, cinayetlerin, hırsızlıkların, psikolojik problemlerin bu denli artması bu yüzdendir. Bu yüzdendir belki de güvensizliklerimiz, bu sebeptendir kendimizi bile kandırmamız. 1984’deki dünya kadar korkunç ve tüyler ürpertici olmasa da; kimseye içimizi açamadığımız, kimseye güvenemediğimiz bir dünyadayız. Fikirlerimiz, umutlarımız ve inançlarımız insan olmak için en çok ihtiyaç duyduğumuz şeyler; ama bunları dışa vurmak bir yana kendimizle bile paylaşamıyoruz. Belki başımızda 1984'deki gibi bizi tekdüzeleştirmek için bu kadar büyük işlere kalkışabilecek kadar büyük bir güce sahip bir yönetim olmayabilir ama bu gücü onlara vermek için elimizden geleni yapıyoruz. Yaşamamak için elimizden geleni yapıyoruz. Yıl belki 2017 olabilir ama biz yıllardır Orwell'in öngördüğü 1984 yılında sıkışıp kalmış durumdayız. Ne zaman umutlarla dolu yeni bir yıla gireriz bilmiyorum ama en kısa sürede olmasını umuyorum. Umarım en kısa sürede kendimiz için nefes almaya, kendimiz olmak için yaşamaya başlarız. Alkım Büke Özduran 21501304/TURK101-29 BİR YILDA BİR ÖMÜR Hayat bana hep çok uzun gelirdi.Küçüklüğümden beri etrafımdaki insanları izler ve onların nasıl onlarca sene aynı sıradan şeyleri tekrar tekrar yapıp sıkılmadıklarını sorgulardım.Herkes sabah kalkıp okula veya işe gidiyor, sonra evine dönüyor, ertesi gün bu kısır döngüye baştan başlıyordu ve ben buna bir türlü anlam veremiyordum.Ben de elimden geleni yapıyor, kurulu düzene ayak uydurmaya çalışıyordum ama ne kadar uğraşsam da çabalarım boşunaydı.Daha henüz 17 yaşındaydım ve hayat benim için adeta sıkıcı bir dersin o asla bitmeyecekmiş gibi gelen son beş dakikası kadar geçmek bilmez bir hal almıştı. Tekrar hayattan zevk almak için bir şeyler yapmam gerektiğinin farkındaydım ve bu düşünceyle, o zamanlar ne kadar farkına varamasam da, hayatımı sonsuza kadar değiştirecek bir karar aldım. Bu karar bir lise değişim programına başvurmaktı. Böylece hem çocukluğumdan beri hayalini kurduğum yurtdışında yaşama deneyimini yaşamış olacaktım hem de bana çok anlamsız gelen hayatımdan en azından bir süreliğine uzaklaşmış olacaktım. Emindim. İhtiyacım olan şey buydu. Kararım kesindi.Programa başvurdum ve zorlu bir süreçten sonra başvurumun kabul edildiğini öğrendim. Kısa bir süre sonra da önümdeki koskoca bir yılı geçireceğim ülke belli oldu: Norveç. Hazırlanma süreci göz açıp kapatırcasına hızlı geçti. Başvurumu yapmam ile kendimi elimde bir bavulla havaalanında bulmam bir oldu. Yola çıkmak için günleri sayarken bir de baktım ki büyük gün gelmiş. 17 Ağustos 2015. Hayatımın değiştiği gün. Çünkü o gün anladım ki hayat aslında benim sandığımdan çok daha değerliymiş. Norveç’te edindiğim arkadaşlıklar,bana ikinci bir aile olan kendi ailemin yokluğunu hissettirmeyen Norveçli ailem, okulum, İskandinav kültürü… Orada geçirdiğim bir seneyi anlatmaya başlasam asla duramam.Çünkü ben bir yılda bir ömür yaşadım. Yeni doğmuş bir bebek gibi yepyeni, hiç tanımadığım, yabancı bir dünyaya gözlerimi açmıştım. Bu dünya bazen korkutucu, bazen beni hayal kırıklığına uğratabilen ama tüm olumsuzluklarına rağmen keşfedilmeye değer güzellikleri olan bir dünyaydı. Bu dünyanın yeni bir dili, yeni insanları, yeni yerleri, yeni bir kültürü vardı. Ve bu dünyanın en güzel yanı da bana kucak açmış olmasıydı. Öğrenilecek bir sürü şey vardı ve ben hazırdım. Bu bir sene maceralarla doluydu. Bunlardan ilki Norveç’te yanında kalacağım aileyle tanışma sürecim oldu. İlk defa 18 yıldır birlikte yaşadığım ailemden ayrı kalıyordum ve şimdi yepyeni bir annem, babam ve kardeşlerim olmuştu. Başlarda zor da olsa bir süre sonra aramızda sinerji oluştu ve birlikte ahenk içinde yaşamayı öğrendik. Daha sonra ev yaşantısına alışma sürecim başladı. Alışık olduğumdan farklı görev dağılımlarından daha önce hiç yemediğim yemekler, hiç izlemediğim televizyon programları ve filmlere kadar tüm düzenim değişmişti ve ben buna ayak uydurmak zorundaydım. Ama pes etmeden önüme çıkan her yeni duruma adapte oldum. Ev yaşantımdaki bu değişikliklerle eş zamanlı olarak okul hayatım da son hızla ilerliyordu. Okulda görmeye başladığım yeni dersler hatta yeni bir okul sisteminin yanı sıra kendime bir sosyal çevre edinmeye çalışıyorudum. Gittiğim lisede hem Norveçli hem de benim gibi değişim programıyla Norveç’e dünyanın dört köşesinden gelen arkadaşlar edindim.Sıfırdan başlarmışcasına kendime yeni bir hayat kurdum. Alkım Büke Özduran 21501304/TURK101-29 Peki bu tecrübelerim hayata bakış açımı nasıl mı değiştirdi? Cevabı aslında çok basit. Perspektifimdeki bu değişim sebebi değişim yılımda yaşadığım belli bir olaydan kaynaklı değil. Sebebi bu senenin bitmesi. Ben bir yılda bir ömür yaşadım ve bize verilen sürenin ne kadar değerli olduğunu, ne kadar çabuk geçebileceğini ve gerçekten boşuna harcanmaması gerektiğini gördüm. Hayat sadece sonun gelmesini beklemekten ibaret değilmiş. Kurduğum bu hayata veda ederken hayatımın her anının tadını çıkarmaya karar verdim. "Herkes ölür ama herkes gerçekten yaşayamaz.” (Braveheart/Cesur Yürek, 1995).Ben de bundan sonra hayatımın her anını gerçekten yaşayacağım.Çünkü hayatın anlamı budur. Kaynakça: Braveheart/Cesur Yürek (1995). [Film]. U.S.: Icon Productions Ufuk Bora Üşümüş Farklı Düşün Fark Yarat Günümüz eğitim ve iş hayatında, bireylerin kendilerini kanıtlayabilmesi, “ön plana” çıkarabilmesi ve iyi bir konuma gelebilmesi için “yaratıcılık” önemli bir yer arz etmektedir. Farklı düşünen, işine kendi yorumunu katan ve yeni ürünler ortaya çıkaran kişiler; “sıradan” hâle gelmiş, eskimiş ve geçerliliğini yitirmiş olguları kırarak, evrenimizi ve düşünce yapımızı günceller. Bu güncellemenin öncüleri el üstünde tutulur, ön plana çıkar; yarattıkları fark, onları milyarların arasından açığa çıkarır. Bu “ön plana çıkma” süreci, reklam ve tanıtım gerektirdiği için her yaratıcı birey fark edilemeyebilir, yok olup gidebilir. Farklı düşünce denince akla dünyanın önde giden teknoloji firmaları, yöneticileri ve mühendisleri gelebilir ama atlanılan birçok “sıradan” insan da var; deliler, şizofrenler… Yakın zamanda okuduğum, Okay Uludok’un, 40 Şizofrenden 1 Öykü adlı yapıtı; ne denli yaratıcı düşüncelerin, kurguların ve hikâyelerin sönüp gittiğini fark etmemi sağladı. Beni, nasıl daha yaratıcı olup, düşüncelerimi günlük hayatla bağdaştırıp, mantıklı ve anlaşılır bir şekilde nasıl açıklayabileceğim üzerinde düşünmeye sevk ederken; neyin “normal” neyin “anormal” olduğunu sorgulamama sebep oldu. Günlük hayatta “anormal” olarak tanımlanan, benim az önce “sıradan” olarak tanımladığım deliler ve şizofreniler, farkında ol(a)madığımız boyutta yaratıcı bireyler aslında. Okuduğum kırk öyküde de şaşkınlık ve hayret içerisinde kaldım; bazı düşünceler saçma gelirken bazılarına hayal gücüm yetmedi bile. Bu insanların “anormal” olarak sıfatlandırılmasının sebebi bu olsa gerek; “çoğunluğu” normal olarak baz alan toplumda, kalıplaşmış değer yargılarına ters gelen düşüncelerin “saçma” olarak nitelendirilmesi ve bireylerin “anormal” olarak damgalanması… Tamam, hepimiz biliyoruz ki “şizofreni” bir hastalık; görsel ve işitsel halüsinasyonların bireyin “gerçeği” karıştırmasına sebep olan bir hastalık. Ama şunu kabul edemiyoruz ki onların da gerçeği bu, normali bu. Onların düşüncelerini reddetmektense saygı gösterip göz önünde bulundursak kim bilir teknoloji, tasarım, edebiyat ve felsefe ne kadar ilerleyecek. Herkesin elinden düşmeyen kurgusal metinler, hangi akla hizmet yazıldı acaba? Vampirler, kurtadamlar, büyücüler; elfler, jediler, orklar, çok mu mantıklı karakterler de bu kadar ön plana çıktı? Bunlar yaratıcı düşünceler, var olmadığını bildiğimiz (!) ama yaşayışlarını okumaktan ve hayal etmekten keyif aldığımız figürler. Peki bizim ne farkımız kaldı şimdi delilerden, şizofrenlerden? Onların hayalleri, gerçekleri iken; biz, hayalle “gerçeği” ayırt edebiliyor(muş)uz; sanki neyin gerçek olduğundan yüzdeyüz eminmişiz gibi. Var olmadığını bildiğimiz figürler demiştim, peki kime göre neye göre yoklar? Ya gerçekten varlarsa? Şu anki teknolojimizin, bilimin ve beyin gücümüzün bundan emin olabileceğini söylersek, büyük bir yanılgı içerisindeyiz demektir. Sınırları keşfedilmemiş evren ve beynimiz dururken kesin yargılar söylemek normal mi sizce? Şimdi kim normal kim anormal? Ben normalim, sana sorsam sen de normalsin, “peki ‘normal’ ne?” desem “biziz” mi diyeceksin? Bu kavramların belli cevaplarının olmadığını, kişiden kişiye değişebileceğini söyleyebilirim. Delileri ve şizofrenleri “sıradan” diye tanımlama sebebim de bu; birisinin normali, başkasının anormali olabilir. Peki yaratıcı düşünceyi bize göre “normal” olanlarla sınırlandırmamız mantıklı mı? Bize saçma gelen düşünceler aslında yaratıcı değil mi? Hayır, yaratıcı. Sen yürüyen uçak hayal edebildin mi? Ya da “Allah” diyen tirbuşon? Hayır çünkü bunlar sana saçma geldi ama başkasına mantıklı, komik ve hatta “mümkün” gelmiş olabilir. Ufuk Bora Üşümüş Bunları göz ardı etmek, bizim düşünce evrenimizi kısıtlar. Çocuklar için çok yaratıcı derler ya, boşuna değil; neyin (bilimsel olarak) mantıklı neyin mantıksız olduğuna karar verebilecek yaşta değiller ve her şeyin var olabileceğini düşünmekteler. İlerde bunu kısıtlayan da eğitim sistemi. Halbuki şu an çoğumuza saçma gelen fikirler, başyapıt olabilecek kurgusal edebi metinlerin konuları olabilir. Yaratıcı olmak da bu yüzden önemlidir iş ve eğitim hayatında zaten; çoğumuz birçok düşüncemizi “imkânsız” ve “mantıksız” olarak sınıflandırıp çöpe atarken, bu düşünceleri mantıklı ve mümkün kılan, günümüz koşullarına uyarlayıp, bizleri ikna eden insanlar ön plana çıkıyor, fark yaratıyor bu dünyada. Yaratmak Tanrı’ya mahsustur derler. Peki ya Tanrı, insanoğluna aklı ve düşünme kabiliyetini verirken yaratıcılık özelliğinden de bir parça aktardıysa? Ya biz farkında değilsek? Saçma diyip kenara attığımız fikirler ya ilahi bir gücün ürünleriyse? Ya deliler ve şizofrenler, Tanrı’nın dünyaya yansımalarıysa? Hayır, onlarda bizler gibi “sıradan” ancak farklı “normal” lere sahip insanlar. Bizim düşüncelerimiz “yaratıcılık” iken onlarınki neden “saçmalık” olsun? Hepimiz Tanrı’nın yansımasıyız, hepimizin kendimize göre mantıklı düşünceleri var. İş ve eğitim hayatında önemli olan bu düşünceleri başkalarına da kabul ettirebilmek; delilerin yapamadığı bu olsa gerek. HEDEFİMİZDEKİ KÜÇÜK ENGELLER Dünyaya gelmiş herkesin tek bir amacı, hayali vardır: mutlu ve huzurlu bir aile kurmak. Bunu gerçekleştirmek için insanlar farklı yollar seçmiş olsa bile ortak noktamız aileden geçer. Kimi daha iyi bir gelecek için okumayı tercih ederken, kimi ise küçük yaşta çalışmaya başlayıp kendi ve gelecekteki ailesi için para biriktirmeye başlıyor. Küçük hedefler bizi asıl hedefimize ne kadar götürebiliyor? Her şey yolunda giderken bir anda her şeyin ters gittiğini düşündün mü hiç? Paula Hawkins’in kitabı olan Trendeki Kız’ı okurken aklımdan bu sorular geçmeye başladı. Kitabın ilk sayfalarında geçen “Bildiğim tek şey, bir an her şey yolunda gidiyor, hayat güzelleşiyor ve hiçbir şeye ihtiyaç duymuyor, sonra bir anda uzaklaşmak için can atıyor, allak bullak, darmaduman oluyordum.”(s.39) cümlesi aslında herkesin hayatındaki birden fazla anı yansıtıyor. Birbirinden farklı gözüken insanların böylesine bir ortak noktası olduğu düşüncesi aklımda hazırlıkta okuduğum zamanları getirdi. Evinden, ailesinden, alıştığı yerden daha iyi bir gelecek kurma hayaliyle yeni ayrılmış, daha hayattaki zorluklara göğüs gerebilecek biri hâline gelmemiş bir Ece. O zamanlar artık özgür olduğumu, aileme bağlı olmadığımı düşündükçe içimi hep bir heyecan kaplıyordu. Ama aslında ne kadar büyük bir sorumluluk sahibi olduğumu fark edememiştim taa ki hazırlıkta bir dönem daha okuyacağım gerçeğini öğrenene kadar. Geçen bir sene her şey o kadar güzeldi ki gözüm hiçbir şeyi görmüyordu. Sürekli dışarı çıkıp yeni yeni insanlarla tanışmak istiyordum. Hazırlık atlama sınavı olan COPE’a bütün arkadaşlarımla beraber aynı anda girmiştik ve o sınav sonucunda benim bir dönem daha hazırlıkta okuyacağım-ki o bile kesin olmayan bir şeydi belki bir sene de okuyabilirdim, arkadaşlarımın hepsinin bölüme geçmesi beni allak bullak etmişti. Hayatımın en depresif zamanlarını o yaz yaşamıştım. Hiçbir şey yapmak istemiyordum. Çaresizce gelecekte beni nelerin beklediğini, her şeyin daha da kötüye gitme ihtimali olduğunu düşünmekten kendimi alıkoyamıyordum. Üniversiteye bir an önce bölümümü bitirip güzel bir işte çalışma ve mutlu bir aile kurma hayaliyle girmiştim fakat o anda her şey yerle bir olmuştu. Evet, çok çalışarak bütün bu hayallerime en kısa sürede ulaşabileceğimi biliyordum lakin içimdeki şüpheden, beynimi yiyip bitiren başarısızlık düşüncesinden bir türlü kurtulamıyordum. O yaz Ankara’dan ayrılıp ailemin yanına İstanbul’a gittim. Dertlerini çok fazla paylaşan bir insan olmadığım için bu sıkıntımı kendime sakladım ve tek başıma çözmeye çalıştım. Herkesten uzaklaşıp düşünmeye ihtiyacım olduğunu sanıyordum. Ama düşündükçe bu konu içinden çıkılamaz bir hâl almaya başladı çünkü ilk defa böyle bir şeyle karşılaşmıştım. Bir gün annemi ve babamı karşıma aldım, bütün sıkıntımı onlara anlattım. Onlara anlattıkça ben rahatladım, ben rahatladıkça hayatım koyu griden tozpembeye geri dönmeye başladı. Çünkü şunu fark ettim ki her ne olursa olsun, en kötü, en mutlu, en sıkıntılı zamanlarda bile ailem benim her zaman yanımdaydı ve yanımda olmaya devam edeceklerdi. O akşam birlikte uzun bir konuşma yaptık. Bana uzun uzun gerçek hayata daha yeni adım atmışken böyle tökezlemenin ve bu durum karşısında ne yapacağımı bilememenin doğal bir şey olduğunu ve herkesin hayatında böyle şeyler hatta daha da kötüleri olduğunu anlattılar. İşte o zaman kendime geldim ve içimde ben bunun üstesinden gelebilirim düşüncesi yeşermeye başladı. Kaç yaşında olurlarsa olsunlar çoğu insan çaresiz kaldığı durumlarda ne yapacağını bilemez. Bazı insanlar profesyonel destek almaya ihtiyaç duyarken, bazıları ise sevdikleri ve güvendikleri kişilere danışırlar, onlardan yardım isterler. Bizi allak bullak eden, herkesten uzaklaştıran, darmaduman eden şey en büyük hedefine giderken aralardaki küçük hedeflerde yenilgiye uğramak değil, kendi düşüncelerimizle kendimizi yiyip bitirmemizdir. KAYNAKÇA 1. Hawkins, Paula. Trendeki Kız.2015. İstanbul; İthaki Yayınları. Ece Gülberk ESEN ETİKET SEVDASIDoğası gereği bencildir insan. Sever, belki en derinlerinde sever; değer verir ama kendi de istemez mi ilgi görmek, değer görmek, sevilmek? Şimdiye dek izlediğimiz bütün o aşk filmlerini bir de geri çekilip uzaktan “izleyelim”. Her zaman biri vardır bu filmlerde, üzüntüden mahvolan, aşk acısı çekip kıvranan biri… Peki,neden böyle harap olurlar? Sevdikleri kadından ya da erkekten karşılık alamadıkları için, sevgilerine ortak bulamadıkları, yani, yalnız kaldıkları için üzülürler. “Passengers” filmi bu bencilliğin en bariz örneklerinden birini barındırıyor. Uzay gemisinde, uyanmaması gereken bir zamanda uyanan (gerekenden 100 sene önce) Jim, uykusunda mışıl mışıl uyuyan Aurora’yı görüyor ve kadının güzelliği karşısında büyülenerek ona aşık oluyor. Ardından ne mi yapıyor? Onu uyandırarak yapabileceği en büyük bencilliği yapıyor ve kadının hayatını kelimenin tam anlamıyla mahvediyor. Aynı gerçek hayatta olduğu gibi. Kendi duygusal boşluğunu doldurmak ve yalnızlığına bir ortak bulmak adına bir başkasının hayatını hiçe sayabiliyor. İşte bencildir ya insanoğlu. Yeryüzü, gökyüzü fark etmiyor. Tek başına yaşayamaz mı insan? Yaşar ama fiziksel olarak sağlığını koruyabilse de ruhsal sağlığı için aynı şeyleri söyleyebileceğimi düşünmüyorum. Biz insanoğlu birilerine ihtiyaç duyarız. Bize kol kanat gerecek, bize değerli olduğumuzu ve sevildiğimizi hissettirecek. Bunların sonucu olarak da bencillik doğuyor işte. Fakat şu da göz ardı edilemez bir gerçek ki doğamızın yanı sıra sistem de itiyor bizi buna. Adeta bizleri çift çift paketlemek istiyor, buna mecbur bırakıyor. Şöyle bir düşünün bakalım. Sinemadaki sevgili koltukları, tek kişilik masası olmayan restoranlar, çift kişilik otobüs koltukları, bir şemsiyenin altına atılmış iki şezlong… Bu örnekler sadece birkaçı. Tek kişi olmak, yemek yemek suçmuşçasına üstüne geliyor insanın her şey. Buna bir örnek de kendimden vermek gerekirse, geçtiğimiz 14 Şubat’ta akşam bir kahve içip ders çalışmak adına her zaman gittiğim bir kafeye gidip bir kahve almak üzere kasaya gittim. Kahvemi söyledim ve beklemeye başladım. Benim kahve Nasrettin Hoca’nın kazanı misali doğurup geldi. Görevli “Sevgililer gününüz kutlu olsun.” diyerek iki kahveyi uzattı bana. İki kahvemle bir masaya oturup çalışmaya başladım. Lakin üstümdeki gerginliğin haddi hesabı yok. Geçen herkes bana ve kahvelerime bakıyor sonra garip bir ifadeyle dönüp gidiyordu. Neden peki? Çünkü tek kişi olamazsın, çünkü bu çok tuhaf. İster istemez diyor insan “Neden tekim?” diye. İşte tam da böyle itiyor sistem bizi çift olmaya. Bu psikolojik baskı başlarda taşıması kolay olsa da zamanla omuzlarımızdaki bu yükün altında ezilip büzülmediğimizi inkâr edemem doğrusu. İşte bu baskı, bu –diğer bir deyişle- küçümsenme; insanı bencil olmaya itiyor. Kendi benliğini, toplumda edineceği yeri, bedava kahvesini verebileceği birilerini bulmaya itiyor bizi sistem. Bir toplumda edineceğimiz bir etiketin peşinden koşturuyor, uçan balonların ardından koşan küçük çocuklar gibi.Bu gibi nedenlerden dolayı kafamda oluşan sorular,sevgininvarlığını sorgulamaya itiyor beni. Var mı gerçekten sevgi yoksa sahiden de böyle bir duygunun altına sıkıştırılıp bir kenara itilebilecek kadar değersiz mi? Eğer gerçekten böyleyse “Asıl sevgi nerede?” sorusu bir anda beliriyor ister istemez. Bu soruya da şöyle bir yanıt çıkageliyor, aile.Koşulsuz, sorgusuz, sualsiz senelerce verilen emek, sevgi, şefkat… Gerçek sevgi böyledir. Verdiğin emekle ölçülür sanki. Ama biz insanların kendi bencilliğini arkasına gizlediği “sevgi” bu sevgi ile ayırt edilebilir olmalı diye düşünüyorum. Böyle saf, temiz bir duyguyla aynı kefeye koyulmamalı. Beni bir sevgi yoksunu, belki de bir aşk düşmanı olarak düşünebilirsiniz lakin yapmayın… Ben de sevdim, hem de çok. Sadece aynı anlamı taşıdığını düşünsek dahi birbirinden bir o kadar farklı iki duyguyu anlatmak istedim sizlere.BESTE ÜNVERKaynakçaFotoğraf: http://www.forbes.com/sites/insertcoin/2016/12/24/the-passengers-trailers-all-hid-a-twist-that-ruins-the-movie-from-the-start/#5d72b7db73b6Hayatı Koklayan Adam Eminim çoğunuz düşünmemiştir hayatlarımızda bu kadar önemli olan koku duyusu bir insanda çok yoğun olursa ne olur? O insan dünyaya nasıl bakar, nelerin peşinden koşar, kendini nelerin çekimine kaptırır, gözlerini kapattığında neler görür ve o kişi bir müzisyen edasıyla kokuların senfonisini yapmaya kalkıştığı zaman neler olur, başına neler gelir? İşte bu soruların cevabını ben de yakın zamanda izlediğim bir filmde buldum. “Koku: Bir Katilin Hikayesi” ondan fazla ödül almış, “Koku”( Patrick Süskind, 2005) adlı bir Alman romanından uyarlanmış, orijinal adı "Perfume: The Story of a Murderer” olan bir film. Bu film Jean-Baptiste Grenouille adlı kahramanın kokuları hapsetmek uğruna bir katile dönüşmesini anlatıyor. O hırslı bir adam, hayatı boyunca hiç sevmemiş sevilmemiş... Kötü şartlarda büyümüş. Özel bir yeteneği var kokuları çok net ayırt edebiliyor. Böyle dediğimde gözünüzün önüne basit şeyler gelmesin. Çilekle limonun kokusunu ayırt edebilmekten bahsetmiyorum. Benim anlatmaya çalıştığım adam camın, bakırın, suyun ve dahasının, kokmaz dediğimiz şeylerin bile kokusunu alabiliyor. Tabii bunların hepsi kurgu, filmde yaratılan değişik dünyanın bir parçası. Paragrafın başında hırslı bir adam dedim peki neden öyle söyledim diye düşünenleriniz vardır eminim. Adam koklamak için yaşıyor, hayatı kokluyor. Var olan her şeyin kokusunu bir küçücük bir parfüm şişesinin içine hapsetmek istiyor. Ama cahil, nasıl yapacağını bilmiyor. Sonuçta o ne bir parfümcü ne de bir kimyager... Belki de onun bu hırsı annesizlikten, babasızlıktan kaynaklanıyor. İnsanlara kendini sevdirme isteği... Hayatında onu seven bir insan bile olmadığı için… Kokulara resmen âşık oluyor kendi kokusuz bedeninin de öyle kokmasını insanların onu parfümüyle hatırlamasını istiyor. Bu amaç uğruna katil bile oluyor. Peki bu adam neden öldürüyor? İnsan öldürmeden parfüm yapılamıyor mu? Aslında yapılabiliyor. Hatta o da zararsız bir yol deniyor kötü şeyler yaşanmadan önce. İyi niyetiyle kokusunu elde etmek istediği insanlara kokuyu nasıl hapsedeceğini anlatıyor fakat hiçbiri ikna olmuyor adamın sözlerine. Belki de adamın aletlerinden korkuyorlar. Kaçmaya çalışıyorlar. Adam da ne yapsın, zaten beyni normal insanlarınkinden biraz farklı işliyor, o da kaçmalarını engellemek için bu insanları öldürüyor. Aklından çıkmayan o mükemmel parfüm için… Sadece güzel parfümünün parçalarını bir araya getirmeye çalışan bir bakıma masum olan bu adam, aklıma “kötü olmak kötü şartlarda yoğrulmakla mı olur? “ sorusunu akıllara getiriyor. Aslında onun tek arzusu, tek dileği kendini diğer insanlar tarafından tanınır kılmak. Onun hiç bir kötü niyeti yok. Mükemmeli aradığı için bunlar başına geliyor belki de. Güzel kızları sadece mükemmel parfümü için öldürüyor ne kadınlıkları için ne başka bir şey için. O sadece kendisinin de burada olduğunu, onun da yaşadığını diğer insanlara göstermek istiyor. Herkesin onu dünyanın en iyi parfümünü yapan adam olarak tanımasını istiyor. Çok şey mi istiyor? Bence hayır. Ama çoğu iyi niyetle yapılan şey gibi, bu adamın mükemmel parfüme ulaşma isteği kötü sonuçlar doğuruyor. Gencecik yaşamlar sönüyor, yuvalar yıkılıyor, anneler babalar yüreklerine taş basıyorlar. Onu bu kadar savunmama rağmen, onun iç dünyası beni ürkütmüyor değil. Bu bir korku, belki de bir çekince ya da filmin etkisinde kalmak… Çünkü filmi izlerken Jean gerçekten dünyanın bir köşesinde yaşıyormuş hissine kapıldım ve kendimi korkmaktan alıkoyamadım, ya benim kokum için de gelirse beni bulursa, öldürürse diye. Eğer siz de biraz ürkmek, şaşırmak kısacası değişik bir beynin dünyasına adım atmak istiyorsanız ve “Güzelliğin kokusu mu olur, olursa saklanabilir mi?” Sorularına cevabınız hayırsa, insanı kokular üstüne bir daha düşünmeye sevk eden bu filmi izlemenizi şiddetle tavsiye ederim. Gözde Deniz Gazioğlu Section 33 Alara Deniz Özkan Emir Kulları Hep imrenmişimdir, kendini ve başkalarını savunabilen, koruyabilen, kolaylıkla fedakarlık yaparak hayatta aldığı darbeleri daha da güçlenmek için kullanan insanlara. Askerler de öyle değil midir? Daha önce hiç karşılaşmamamıza, bizi tanımamalarına rağmen geceleri hiç bilmediği, belki de çok korktuğu bir yerlerde bizi korumak için kendi canlarından oluyorlar. Murathan Mungan’ın “Merhaba Asker”1 adlı kitabında toplanmış öyküler de okuduğum zaman bu nedenle beni çok derinden etkilemişti. Askerlerin gerçek hikayelerini okumak, içinde bulundukları gergin ve kaotik ortamda nasıl dayandıklarını bazen de nasıl dayanamadıklarını görmek... Hayat adil mi diye düşünüyorum bazen ve tabii ki değil diyorum kendi kendime; ben bir ailenin biricik evladıyım ve daha on sekiz yaşındayım ama orada bizler için savaşan on sekiz yaşında ki bir genç de kendi ailesinin biriciği. Peki neden böyle olmak zorundaydı, bu mesleği kendi seçtiği için öldürülmek zorunda mıydı veya alt-üst ilişkileri arasında hep ezilen taraf olup psikolojisi mi bozulmak zorundaydı? Kimse bu şekilde, hem mental hem fiziksel bir savaş içerisinde, her anı ölümü bekleyerek gergin geçen bir yaşamı hak etmez. Kim ölümü hak eder ki zaten, hele hele daha 18 yaşında gençliğinin baharındaysan. Ne zaman savaş çıkacağını, ne zaman çatışmaya gireceklerini bilmeden gergin bir bekleyiş içerisindeyken bazı genç askerlerin de yaşamları konusunda tüm umutlarını kaybetmiş ve kendi ölüm anlarını beklemeye başladıklamış olduklarını görüyorum. Ölümü beklemek, kulağa ne kadar da korkutucu geliyor. Bunlara nasıl katlandıklarını gerçekten anlayamıyorum. Psikolojilerinin bozulmasına şaşmamak gerek. Bu psikoloji bozukluğu da onların kararlarını derinden etkileyerek normalden daha radikal davranışlar sergilemelerine neden oluyor; zaten öleceklerini düşünürken neden bu anı beklemek zorunda olduklarını sorgulamaya başlıyorlar belki de kendi kendilerine. Bazıları bu süreci sonlandırmaya karar vererek intihar edip hayatlarını, bu gergin bekleyişi sonlandırıyorlar. Özelliklede zorunlu askerlik nedeniyle o ortamda bulunun kişiler orada olmak dahi istememelerine rağmen paraları yoksa eğer aylarca, yıllarca kalmak zorunda kalıyorlar. Bu da şüpheli asker ölümlerini ve intihar ederek kendi canlarına kıyabilecek pozisyona gelen asker sayısını gittikçe arttırıyor. Bence bu problemin asıl nedeni askeri düzendeki eksiklikler yani alt ve üst ilişkilerinden kaynaklanan bir problem. Daha yeni asker olmuş erlerin üstlerinin onları ezerek bir hiçmiş gibi hissettirmeleri sizce ne kadar doğru ya da bunun sonucunda psikolojilerinin bozulmaması beklemek ne kadar mantıklı? Evet, komutanların düşüncelerini de anlıyorum onları savaş vaktine ve psikolojisine hazır hale getirmeye çalışıyorlar fakat zaten tedirgin olan, savaştan korkan gencecik çocukların üstüne bu kadar gidip hırpalamaya da gerek yok. Zaten gönüllü olarak askerlik mesleğini yapan kişi sayısından daha çok zorunlu askerlik nedeniyle orada olan insan var yani onlarda hazırlıklı veya istekli gelmemiş ezilmek için. Kimse zaten kendinden daha güçlü ve otorite sahibi biri tarafından kötü duruma düşürülmek istemez. Aslında askerler sadece kendinden daha üstteki kişiler tarafından da ezilmiyor kendi durumlarındaki askerlerde aynı şeyi birbirlerine yapıyorlar. Belki de güçlerini kanıtlamak için göz korkutmaya çalışıyorlardır ama bunların askerlik kurumunu zedelediği açıkça anlaşılıyor. Neden her ne olursa olsun askerlik döneminde ya da mesleğinde insanların psikolojilerinin bozulduğu gayet aşikar. Bu psikoloji bozukluğunun temelinde de ortamda maruz kaldıkları baskı yatıyor. Baskı kurmak ne kadar doğru bilemeyiz ama asker olmuş kişilerin bu baskı sonucunda kendi canlarından vazgeçebilecekleri pozisyona gelmeleri durumun ne kadar acıklı olduğunu bizlere göstermeye yetiyor Bibliyografi Mungan, M. (2014). Merhaba Asker. İstanbul. Miraç Lütfullah Gülgönül 21602357 Panikleme! “Milyarlarca galaksiden oluşan bir evrende milyarlarca yıldızdan oluşan bir galaksinin Batı Sarmal Kolu’nun uçlarına doğru ortalıkta salınan haﬁf sulu bir kaya parçasının üzerinde yaşayan pembe toz parçacıklarından ibaretsek eğer, ne bu tantana ? Ne bu kuru gürültü ? Bir kelebeğin kanat çırpışı kadar kısan olan hayatlarımızı neden anlamsız sıkıntı ve acılarla dolduruyoruz ?” İşte kendi kendime böyle sorular sormama sebep olan kitaptır Douglas Adams’ın “Otostopçu’nun Galaksi Rehberi”. İlk defa 2012 yazının ortalarına doğru karşılaştım kendisiyle. Can sıkıntımın hat safhalarda olduğu bir öğle vakti Yılmaz eniştemin “Otostopçu’nun Galaksi Rehberi’ni okudun mu ?” sorusuna “O ne ya?” diye karşılık vermemle başladı yıllar boyunca süren ilişkimiz. İlk sayfadan beni kendine bağladı ve yaz mevsiminin sonuna geldiğimizde serinin beş kitabını da okumuş mutlu bir liseliydim artık. Sonradan yaptığım araştırmalar sonucu farkettim ki çevremdeki pek az kişi bu kitabın varlığından haberdar olsa da aslında Wikipedia, ekşisözlük ve e-kitap okuyucu gibi birtakım önemli ﬁkirlere ilham kaynağı olmuş etkili bir kitap. Ayrıca 27 Eylül’de SpaceX kurucusu Elon Musk’ın açıkladığı üzere Mars’a gidecek ilk insanlı gemiye “the Heart of Gold” ismi konulmuş, ki bu kitaptaki ana karakterlerin kullandığı uzay gemisinin adı. Kitabı okumamış olsanız da “42”yi bir şekilde duymuş olma olasılığınız yüksek. İnternette ve bazı ortamlarda, maalesef yanlış bir şekilde, “hayatın anlamı” gibi kavramlarla ilişkendirilir. Ama aslında 42, kitapta geçen “Hayat, Evren ve Her Şey’e Dair Nihai Soru”nun cevabıdır. Eğer bu “Nihai Soru”nun ne olduğunu merak ettiyseniz kitabı okumanızı tavsiye ederim. Kitapla ilgili bir yerlerden duymuş olabileceğiniz diğer bir kavram ise Havlu Günü. 2001’den beri her 25 Mayıs’ta dünya çapındaki Douglas Adams ve Rehber* hayranları toplanarak geleneksel Havlu Günü’nü kutlarlar. Yani o gün ortalıkta havluyla dolaşan insanlar görürseniz şaşırmayın, kendilerini çay içmeye davet edin. Rehber*’in benim düşünce biçimimi tam olarak hangi şekilde değiştirdiğini incelemek gerçekten çok zor, çünkü birçok şey hakkında birçok ﬁkir barındıran bir kitap. Buna rağmen rahatlıkla söyleyebilirim ki hayat görüşümü büyük ölçüde şekillendirdi. Her Perşembe gökyüzüne bakıyorsam ve “büyüyünce” ﬁzikçi olmak istiyorsam bunların yegane sebebi bu kitaptır. Bu kitap sayesinde yaşama ve insanlara dair yeni bir perspektif kazandım. Evrenin ne kadar soyut, büyük, korkutucu, ıssız, absürt ama aynı zamanda ne kadar eğlenceli, garip ve anlaşılmaz bir yer olduğunu keşfettim. “Eğer bir gün biri çıkıp da Evrenin hangi nedenle ve niçin burada var olduğunu keşfederse,Evrenin birdenbire yok olacağını veyerini çok daha garip ve anlaşılmazbir şeyin alacağını öne süren bir kuram vardır. Bir başka kuramsabunun zaten gerçekleştiğini ileri sürer.” (sf. 145-146) Bu kitap bana öğretti ki çoğumuzun önemli gördüğü gündelik işler ve hedeﬂer, yalnızca hayali bir koşuşturmacadan ibaret. Daha iyi bir hayat, daha çok para, daha iyi bir iş, bizi daha çok sevecek ve daha çok anlayacak daha mükemmel bir kişi, daha iyi bir okul, daha iyi notlar, daha iyi bir telefon, daha çok çalışmak, liste uzayıp gider. Milyonların koşuşturmacası arasında kendi kişiliğimizi, benliğimizi, ne istediğimizi yavaşça kaybediyoruz. Bazen tüm bu hengameden sıyrılıp bir nefes almalıyız. Görmeliyiz ki uğruna bu kadar uğraşıp ter döktüğümüz, ağlayıp sızlandığımız bu şeyler aslında sandığımız kadar önemli değiller. Evren değişik bir yer. Yıllarca emek verdiğimiz uğraşlar bir gecede küle dönebilir. Önemli olan bu son derece kısıtlı ve dünyevi bakış açısından vazgeçip, başımızı yukarı kaldırmak, doğayı ve tüm güzelliğini ve tüm akıl almazlığını tek bir bakışta sezebilmek. O zaman göreceğiz ki tüm sıkıntılar insan yapımıdır. Mutsuzluğumuzun tek sebebi kendi kendimize oluşturduğumuz kafeslerdir. “Bu gezegenin şöyle bir sorunu vardı : Üzerinde yaşayan insanların büyük bölümü çoğu zaman mutsuzdu. Bu sorun için pek çok çözüm önerilmişti, ama bunların çoğu genellikle yeşil renkli küçük kağıt parçalarının hareketleriyle ilgiliydi. Bu da tuhaftı, çünkü aslında mutsuz olanlar yeşil renkli küçük kağıt parçaları değildi.” (sf.17) * : Rehber = Otostopçu’nun Galaksi Rehberi Bibliyografya Adams,Douglas. Otostopçu’nun Galaksi Rehberi. © Kabalcı Yayıncılık, İstanbul 2014GÖRMESELERDİ HİÇ PAPATYA GÜL, GÜL PAPATYA OLURDU Oldum olası bilim kurgu ve fantastik filmlerin bendeki yeri bambaşka olmuştur. Çocukken süper kahraman çizgi filmleri izleyerek başlayan içimdeki bu tutku asla son bulmadı. Büyüdükçe gerçeklerin farkına varıp uzaklaşmam gerekirken onlardan; gerçekliğimizin sınırlarını, hayal gücümüzü zorlayan ve bu sınırları aşan o filmlerin daha da meraklısı oldum. Her fırsatta kendimi beyaz perdenin karşısında bir bilim kurgu izlerken buluveriyorum. Yine günlerden birinde The Space Between Us filminin afişini gördüm, yemyeşil bir tarla ve ortasında yalnız bir astronot ve batan bir güneş. Dünyasından uzak kalmış yapayalnız bir astronot gibi görünüyordu, neresiydi ki ora acaba? Afişten belli olan ve bende merak uyandıran kesin bir şey vardı. Ya o astronot Dünya’dan değildi ve orası Dünya idi ya da astronot Dünyalı idi ancak orası bambaşka bir gezegen belki de bambaşka bir galaksiydi. Dayanamadım ve yine ilk seansa biletimi aldım. Eduardo Jerez, The Space Between Us(Bu Dünyanın Dışında), STX Entertainment, 3 Feb 2017, stxmovies.com/thespacebetweenus/. Işıklar söndü, mısır sesleri arasında ilk sahnenin ışıkları vurdu beyaz perdeye. Mars’a gidiyoruz. Bambaşka bir bilim kurguydu bu. Sadece uzayın, farklı galaksilerin ve yıldızların şöleniyle büyüleyen değil bütün bunların yanında sizin uzayınız yani ucu bucağı belli olmayan zihninizin keşfetmediğiniz yerlerini keşfettiriyordu size. Bilmediklerinizi öğretiyor, bilip hatırlamadıklarınızı hatırlatıyor, hatırlayıp değerini bilmediklerinizin değerini gösteriyordu size. Gelin hikayeden kısacık ama kısacık bir kesit vereyim size. Nathaniel Dünya’da doğup büyüyor ve çocukluğundan beri hayali Mars’a gitmek, tam tersine Gardner, annesi Mars’a giderken doğup, Mars’ta büyüyor ve en büyük hayali ise Dünya’ya geri dönebilmek, Dünya’yı görebilmek bir kere de olsa. Görüyorsunuz hep aynı çıkmazda buluyoruz kendimizi; sahip olmadığını istemek! Gardner’ın, Dünya’ya ayak bastığı an bizim için sıradanlaşmış güneşin ışığına, yağmurun yağışına, kelebeğin kanat çırpışına verdiği akıl almaz tepki ve sevinci aklıma yine o soruyu getirdi: Sahip olduklarımızın değerini ne kadar biliyoruz? Elimizden alınınca anlarız; Bir hücreye tıkılınca biliriz güneş ışığının değerini, Betonda yatınca ararsın yatağını, Ayağımız burkulunca anlarız yürümenin özgürlüğünü… Peki bu yetinememek mi yoksa merak mı? Kırmızı parıl parıl parıldayan oyuncak araba mı yoksa daha sıradan görünen gri oyuncak araba mı? Ayağındakiler mi yoksa Kaan’ın ayağındaki ışıklı spor ayakkabılar mı? Işıklı ayakkabılar, ya sonra, patenli ayakkabılar, ya sonra? Hayır hayır merak değil bu, bu yetinememek. Peki ya meraksa bu? Gardner’ınki merak peki seninki nedir? Burada hikaye bitiyor işte, dön kendi dünyana. Merak değil seninki dostum, sen yetinmeyenlerin dünyasındansın. Sen artık daha iyisini değil daha güzelini değil, daha pahalısını daha gösterişlisini istiyorsun. Çünkü senin atmosferini hiç almadılar elinden, temiz havanı masmavi gökyüzünü, çiçeğini baharını hiç almadılar elinden. Halbuki umarsızca ezip geçtiğin o papatya bile o kadar muhteşem ki o kadar eşsiz ki! Unutma her şey değerli bu dünyada. Papatya görmeselerdi hiç, herkes birbirine gül verirken, kimsenin bilmediği bir diyardan çıkagelseydi papatya, işte o zaman papatya gül, gül de papatya olurdu. Ama şimdi söyle bana gül mü daha güzel papatya mı? Hepsi güzel değil mi? Biri diğerini hiçe saymaya değer mi? Değmez dostum. Sahip olduklarının değerini bil. Bil bilmesine, yenisine sahip ol da olmasına, ama unutma yeni olmayanları, çünkü onlar da çok değerli, emin ol sahip olamadığında yine anlarsın değerlerini, yine sahip olmak istersin ona. Böyle bir filmdi işte, seviyorum böyle filmleri, unuttuklarımızı hatırlatanları. Bizlere evreni gezdirirken, yeni diyarlar gösterirken, insan olduğumuzu unutturmayanları. Şevki Gavrem Kulkuloğlu C.TİLBE YILMAZ 21301177 TURK102-24 16.10.2014 Klasik bir aşk romanı mı yoksa duygu ve insan tasvirinin kusursuzca işlendiği bir solukta okunacak bir hayat serüveni mi? KÜRK MANTOLU MADONNA/ SABAHATTİN ALİ Küçüklüğümden beri kitap okumaya ilgi duymuşumdur. Yaşım büyüdükçe kitaplara olan ilgim arttı, her kitapta başka bir beni keşfetmek kimi zaman macera dolu gelse de kimi zaman da bu maceralar beni anlam veremediğim bir kaçışa sürükledi. Bu kaçışlarımdan bir tanesi, belki de en sevdiğimdir Kürk Mantolu Madonna. Bir uyku kaçması neticesinde tekrar okuduğum ve her okuduğumda bir önceki okumada eksik kalan hazineleri keşfettiğim bir roman. Peki ya Sabahattin Ali? Attan düşüp koluna kırmasına rağmen kitabı yetiştirme pahasına kolunu sıcak suda bekletip tekrar yazmaya devam eden biri ne kadar sığ olabilirdi ki? Peki o sıcak suyun onun kemiklerine işlediği gibi tek tek içimize işleyen her sözcüğün mucidi nasıl inkar edilebilirdi? Öyle kırılgan öyle ince ki satırları, her hikayesinde henüz tadılmamış duygular gizli. Evet farkındayım, daha önce Sabahattin Ali okumamış insanları ölesiye kıskanıyorum. Onun eserlerini en baştan, Hindistanı bulma heyecanıyla Amerika’ya sürüklenenen Kolomb’un içinde kopan fırtınalı duygularla tekrar keşfetmek, okumak istiyorum çünkü benim için Sabahattin Ali bir yazar olmaktan çok bir özlem, duygularımın farkına varmamı sağlayan bir öğretmen. Kürk Mantolu Madonna eşşiz tabirleri ve anlatımıyla duygu yüklü bir şölen sunmuştur bize. Romanın ana karakterleri Maria Puder ve Raif Efendi'dir. Raif Efendi dış dünyadan kopuk bir yaşam süren, içine kapanık bir karakterdir. Sevmediği bir kadınla evlidir. Bu tekdüze ve çoğu zaman arzu edilmeyen bir hayata tutunmasını sağlayan tek şey günlüğüne aktardığı anılarıdır. Maria ise Raif Efendi’ye hakim olan bu naifliğinin aksine son derece dominant ve kadın olmayı erkekliğin bir alt başlığı konumunda nitelendirmeyen bir kadındır. Aralarındaki bu zıtlık onları adeta çok güçlü bir mıktanıs gibi birbirlerine çeker. Roman Raif Efendi’nin suskunluğunun arkasında büyüyen aşkını anlatır. Oldukça mütevazi ama bir o kadar da güçlü bir dille anlatılmış bir aşk vardır bu romanda. Gerçekten var mı yoksa bir hayalden mi ibaret kestiremezsiniz. Bazen dominantlık yönüyle kendime yakın bulduğum Maria’ya kızarım bazen kendi davranışlarımın arkasında nasıl duruyorsam onunkilerin de arkasında yer alırım. Emin olduğum tek bir nokta vardır bu romana dair; o da Raif Efendi’nin ne güzel bir aşık olduğudur. Elimde kalemle, en ufak bir sözcüğü, cümleyi kaçırmamak için gözlerimi faltaşı gibi açarak aradığım, altını çizdiğim o muhteşem aşığın