ve hizmetlerinden yararlandıklarını saklamaya gerek görmüyordu. Eksiye nazaran tek fark, kepazeliğin doruk noktada olduğu bu dönemlerde, imparatorluğun gerçek yöneticileri ittifak güçleri liderleri idi ve onlar da istedikleri gibi hareket ediyorlardı. Umur Bey, kısa bir süre için Latinlerle yaşadığı bir anlaşmazlık yüzünden Balkan Yarımadası'nda Kantakuzenos lehine, daha doğrusu kendi ve korsanlarının menfaatine yürüttüğü faaliyetleri askıya almak zorunda kaldı, zira 1344 yılı Mayıs ayında Batı'dan gelen Haçlılar, Halkidikya Yarımadası'nın sularında, Pellene yakınlarında İtalyanların Portolongo dedikleri düzlükte, Aydınoğullarının 60 hafif gemiden oluşan bir filosuna rastlamış ve yok etmişti. Bu çatışmanın galipleri, sonbaharda İzmir önlerine gelmiş ve ciddi bir dirençle karşılaşmamışlardı. Umur Bey o sırada şehirde bulunmuyordu ve piyadeleri Orhan Bey'in askerleri ile kıyaslanamazdı. Şehir, direnemeyip düştü ve büyük bir kısmı Rodos Şövalyeleri, daha küçük bir kısmı da Cenevizli Zaccarias'ın o sırada Bizans'ın hizmetinde bulunan adamları tarafından işgal edildi. Türklerin bayrağı yerine surlarda Bizans'ın bayrağı dalgalandı ve Frankların gemileri baharı beklemek üzere Eğriboz'a geri dönerken, hisarda İstanbul'un Latin Patriği ve Haçlı Seferi komutanı Heinrich yönetimi devraldı. Bundan uzun bir zaman önce Ermeni Kralı Kıbrıs'taki Lusignan hanedanından o dönemlerde henüz dinen sapkın olan devleti için bir ruhban toplantısında Roma kilisesi ile ittifak ilan etmiş olduğundan, aynı aileye mensup, ancak uzun yıllar boyunca Tesalya'da Ferecik valisi olarak Rumlar arasında yaşamış olan halefi Guy, 1344 yılında Küçük Ermenistan'ın başkenti olan Sis'te, belki de Ermeni Limanı Ayas (Lajazzo/Yumurtalık)'da İzmir'in yeni beyleri ile aynı politikayı yürütmekte idi91. Hristiyanlar çok kısa bir zaman sonra umutlarının suya düştüğünü görmek zorunda kaldılar. Avrupa'da, İzmir'in fethi sevinçle karşılandıktan kısa bir süre sonra Umur Bey geri döndü ve Aydın'ın iç bölgelerine çekilmiş olan adamlarına ulaştı. Türkler, şehri çevreleyen dağların tamamına sahip olduklarından, bir tepenin üzerine kurulmuş olan İzmir Kalesi'ne karargâh kurarak, zaferin verdiği sarhoşlukla dayanıklı düşmanlarını küçümseme hatasına düşen Hristiyanları sürekli tehdit ettiler. 17 Ocak 1345 tarihinde Patrik, Zaccaria ve Cenevizli komutan Zeno, şehrin yeni surlarının dışında bulunan kilisesinde ayine katılmak üzere, limanın güvenli bölgelerinden çıktılar. Ayin yapıldığı sırada bir Türk birliğinin saldırısına uğradılar ve öldürüldüler. Geri kalan Rodos Şövalyeleri, her ne kadar birkaç İtalyan ile birlikte limanı Bizans adına ellerinde tutmayı başarsa ve Lombardiyalı Rodos Şövalyesi İzmir'in savunucularının liderliğini üstlense de, daha önceleri Bizans topraklarına ait olan bu bölgede hükümdarlığını yeniden sağlamlaştırmayı düşünen Zaccaria gibi, en önemli üç komutanın ölmesi ile batılıların büyük fetih planları bozuldu. Eğriboz'daki gemiler silahsızlandırıldı ve Hristiyanların amansız takipçisi Türklere karşı savaş, daha uygun bir zamana ertelendi92. Umur Bey'in Haçlılar ile İzmir için yaptığı savaş, savaşçılarından bir bölümünün önceden de olduğu gibi Bizans'ın hizmetinde bulunması için bir engel değildi. Porto Longo muharebesinden kurtulan Türkler, Gelibolu Yarımadası'na geldi ve sınırlarını Selanik yakınlarına kadar genişletmiş olan ve bölgenin huzuru için Türklerden korkmak zorunda olan Sırp Kralı Duşan, işgalcilere karşı birkaç yüz atlı gönderdiğinde, atları Türk oklarıyla yaralanan Sırplar, atlarından inmek ve dağlara kaçmak zorunda kaldılar. Atları, Türklerin ellerine geçti. Ağır Bizans zırhlıları yüzünden engellenen insanlar da, arkalarındaki tepelere çıkıp, yollarını kesen ve onları katleden bu yetenekli insan avcılarından kaçamadılar93. Bu, daha sonra Osmanlı'nın kılıcı altında kırılacak Sırp halkına karşı Türklerin elde ettiği ilk zaferdi. Bu silahlı çatışmadan sonra Aydınlı birlikler, beylerinin müttefiki Kantakuzenos'un yanına gitti ve düşük bir ücret ile ganimet toplama izni alarak, 40 günlüğüne onun hizmetine girdiler. Paralar, Kantakuzenos'çuların Dimetoka'daki karargâhına geldi ve bundan cesaret alan birlikler, sayıca çok az olan Rumların ve Sırpların yanında fethedilen Gratianopolis'in ve Ereğli'nin kuşatmasına katıldılar94. Aynı zamanda sahil şeridini yöneten Osmanlı Beyi Akçakoca ile pazarlık yapan İmparatoriçe Anna, çekilmelerini sağlamak için yarı komutan, yarı haydut Bulgar Momçilo'nun hizmetlerine başvurmak zorunda kaldı. Bu haydut, Umur Bey'e ait 15 gemiden üçünü bütün mürettebatı ile birlikte ateşe vermeyi başardı95. Kantakuzenos ise bu hadiseden sonra ayakta kalabilmek için, kendisi ne kadar Farsça biliyorsa, o kadar Rumca bilen ve Bizanslı Magnat Ioannes Matatzes'in kızı ile evli olan son Karesi Bey'i Süleyman Bey'e başvurarak, yeni bir Anadolulu müttefik aramak zorunda kaldı96. İlk yardım edenlerden biri olan Aydınoğullarının daha önce geldikleri Gelibolu Yarımadası yakınlarındaki Cumalıköy (Aigospotamoi)'de buluştular. Bunun neticesinde Türk akınları yine İstanbul kapılarına kadar dayandı. Bölgede yaşayan insanların bir çoğu, kaçarken derin sularda hayatlarını kaybetti97. Kısa bir süre sonra, Latin düşmanlarını yenmeyi başaran Umur Bey de tekrar Avrupa'ya yönelebilecek ve Rum iç savaşını canlandıracak duruma geldi. Ölümünden önce ona bir kez daha Avrupa'yı görmek nasip oldu. Umur Bey, daha İzmir zaferinin yılı olan 1345 yılında, Saruhan Beyi'nin oğlu Süleyman Bey eşliğinde 2 bin Türk askeri ile Avrupa'ya geçti. Kantakuzenos, dostunu Apokaukos tarafından savunulan başkentin yakınlarında bekledi ve Umur Bey, ilk kez yaklaşık 100 yıl sonra bir Türk Sultanı'nın ikameti olacak olan İstanbul'un eşsiz güzelliğini gördü. Bu dev gibi şehrin kuşatılması tabii ki düşünülemezdi bu yüzden müttefikler Dimetoka'ya, buradan da Rodop Dağları'nın geçitlerine doğru hareket ettiler. Umur Bey, Aydınoğullarına verdiği zararın intikamını almak için Bulgar Momçilo'nun üzerine yürüyerek, kendi davasını güttü ve karşı İmparator Kantakuzenos, hamisinin isteğine boyun eğmek zorunda kaldı. İskeçe ve Momçilo'nun yeğeni Raiko'yu barındıran Perithorian'da Bulgar çeteleri ile karşılaştılar ve haydut Momçilo'nun çeteleri ve Umur Bey ile Kantakuzenos'un savaşçıları bu kasabanın yakınlarında çatıştılar. Okçuların bulunduğu sağ kanadı Umur Bey'in kendisi yönetirken, sol kanatta Rum zırhlılar bulunuyordu VI. Ioannes (Kantakuzenos) ise kendi adamları ve Türk sipahileri ile birlikte tam ortada idi. Sırplarla yapılan çatışmada olduğu gibi, Türkler bu sefer de atlarından indiler ve düşmanlarını savaş naraları ile dehşete düşürerek, düşmanları ile ayakta savaşmaya devam ettiler98 1.500 Bulgar'a karşı zafer kazanıldı ve Momçilo, adamlarından çoğu ile birlikte ölü olarak savaş meydanında kaldı. Bu, Türk birliklerinin çökmekte olan Bulgarlara karşı kazandıkları ilk zaferdi. Müttefikler, Kantakuzenos'a karşı düşmanca bir politika izleyen Sırplar üzerine yürüme kararı aldılar ve güçlü krallarını Ferecik'te karşılamak üzere harekete geçtiler. Ancak, karşı İmparator Kantakuzenos rakibi Apokaukos'un esirlerin bir isyanına kurban gittiği haberi (11 Haziran 1345), hadiselerin akışını tamamen değiştirdi. Ordunun tamamı, Bizans metropolüne doğru harekete geçirildi, ama imparatoriçenin yeni danışmanları, Umur Bey'in ve adamlarının gelişi karşısında yılmadılar ve VI. İoannas'in başkentin sakinlerini kendi lehine hareketlendirme umudu suya düştü. Dinayır karargâhında, genç Saruhan Prensi de Umur Bey'in tüm çabalarına ve Bizans'ın marufilacı Tiryak'a rağmen sinsi bir hastalığın pençesinden kurtulamayınca, geri çekilme kararı alındı. Karesi Beyi'nin tebaasından gelen ve Rum Batatzes, zaten talana uğramış bölgede gerekli erzakları temin edemeyince, Matatzes'e saldıran ve kendi beyleri ile akrabalık bağına aldırış etmeden öldüren bir diğer Türk birliğinin de bu ülkede artık işi kalmamıştı99. Bütün bu hadiseler Bizans'ın iç mücadelesinin sonu anlamına gelmemişti aksine çok önemli bir şehir olan Ferecik'in, kendine Rumların ve Sırpların İmparatoru ünvanını layık gören ve gözü İstanbul'un fethinde olan Çar Stefan adındaki Sırp Kralı tarafından alınması ile durum eskisinden daha da zor hâle geldi. Müttefiki Kantakuzenos, bu sefer yine Papa tarafından kışkırtılan Latinlerin düşmanlıklarını göğüslemek zorunda kalan Umur Bey'in yardımından vazgeçmek zorunda kaldı. İtalya'daki büyük ticaret cumhuriyetleri her ne kadar Kırım'da Karadeniz'deki konumları tehlikeye sokan kargaşalar yüzünden yeni akınlara katılamasalar ve Fransız-İngiliz savaşı Batı'da Frankların ülkesindeki şövalyeleri yeterince meşgul etse de, Ceneviz, zayıflamış olan Bizans'ın elinden hem daha önce kendilerine ait olan Foça'yı ve hem de çok önemli olan Sakız Adası'nı almaya çalışmakta – ki, bunu başardılar da – ve tamamen iflas etmiş bir prens olarak topraklarını krala satmak zorunda kalan serüvenci bir Fransız, Viennois Dofini Humbert, kaynakları az olduğu için yavaş da olsa, eski zamanın görkemli stilinde yeni bir Haçlı Seferi için hazırlıklar yapmaktaydı. Marsilya'dan İtalya'ya geçti ve Venedik'te, kâfir doğunun sahillerine doğru yol almak için gerekli gemileri bulmak için uzun bir süre beklemek zorunda kaldı. Kış aylarındaki bayram günleri süresince Eğriboz'da konakladı. Bahar ayları geldiğinde ise nihayet yola çıkabildi, ama yolda Sakız Adası işgalcilerinin saldırısına uğradı ve büyük zarar gördü. Bu yüzden İzmir Limanı'na Haçlı Seferi komutanından ve Hristiyanların kurtarıcısından çok, birkaç serüvencinin lideri gibi girdi ve faaliyetlerini Aydınoğullarına karşı kahramanca dövüşmek ve Avrupa'daki inançlı kesimlere dinî efsaneler için malzeme sağlamakla sınırlandırmak zorunda kaldı. Papa ve diğer nüfuzlu kişiler tarafından hiçbir şey bekleyemeyeceği için ve Avignon'dan rakibi ile 10 yıllığına barış yapması yönünde bir tavsiye geldiğinden, Humbert kısa bir süre sonra, gerek mevcut durumları, gerekse kendi gücünü tamamen yanlış değerlendirmiş bahtsız bir serüvencinin gülünç figürü olarak Avrupa'ya geri döndü. Büyük bir görkemle ilan edilen bu Haçlı Seferi'nin tek başarısı, İzmir'in Rodos Şövalyelerinin elinde kalmasını sağlaması idi. Şehrin kaybını bir türlü sindiremeyen Umur Bey ise en iyi limanını zenginliğinin ana kaynağını geri almak için zamanın geldiğine karar verdi. 1347 yılı bahar aylarında gemileri, Gökçeada'da nöbet tutan Rodos filosuna saldırdı, ancak Katalonyalı komutan, Aydınoğullarının 150 küçük gemilerini dağıtmayı başardı – bu, gerçekte iki tarafın konumunu çok fazla değiştirmemiş olmasına rağmen, Batı'da yine sevinçle karşılanan bir zaferdi. Kısa bir süre sonra bir taraftan Papa adına Büyük Amiral ve diğer taraftan Umur Bey ve kardeşi arasında Ayasuluk(Selçuk/Efes)'ta ateşkes imzalandı. Bu ateşkese göre Hristiyanlar, İzmir'de inşa etmiş oldukları surları yıkacak ve İzmir'den çıkacaktı. Tabii ki, ne Papa, ne de Kıbrıs ve Venedik kralları bu anlaşmayı kabul etmediler ve Aydınoğulları ile Kutsal İttifakın tarafları arasında yeniden savaş çıktı. Umur Bey, İzmir'e daha büyük bir hırsla saldırdı ve İzmir'in savunucuları ile yapılan çatışmada hayatını kaybetti (1348). Tahtın ortağı ve halefi olan kardeşi, o zamana kadar yürütülen politikayı devam ettirecek gücü kendinde bulamadı ve 18 Ağustos 1348 tarihinde, kendisi için Hristiyanların İzmir'de kalması ve hiçbir saldırıya maruz kalmaması gibi küçültücü şartlar içermesine rağmen geçici bir barış anlaşması yapmakla yetindi100. Umur Bey'in adı ve cüretkâr kahramanlıkları, kendisi ile defalarca karşılaşan Avrupalıların hafızalarında daha uzun süre canlı kalacaktı ve Morbassan'ın (Umur Bey) ve kardeşlerinin Papa IV. Clemens'e yazdıkları ve onun liderliği altında birleşen İslâm'ın müttefik güçleri tarafından yapılacak bir intikam seferi ile tehdit ettikleri iddia edilen sözde mektup, 14. ve 15. yüzyılının el yazıları ile sürekli olarak kopyalanıp, yeni durumlara adapte edilmişti101. Yine de bu ünlü emir, uzun süreli bir devlet yaratamamıştı ve gücü yeni ve gelişime açık bir ordu düzenine değil, Bizans'tan kopyalanan müesseselerden kaynaklanmış veya tesadüflerle belirlenmişti ve Umur Bey, kahramanca yapılan savaşlara, hayranlıkla izlenebilecek müteşebbisliğine ve kusursuz şövalyelik davranışlarına rağmen, babasından kendisine miras kalan Aydın ilinin sınırlarını hiçbir yönde genişletememişti. Aksine, İzmir gibi en değerli varlığı ebediyen elinden alınmış ve birlik zamanlarında Selçukluların şanına benzer bir şan elde etmek için topraklarını, mal varlığını, askerlerini ve olağanüstü bir kişiliği kullanmış, ancak boşa harcamıştı. Kardeşinin yeteneksizliği gerileme dönemini, onlarca yıl boyunca Türklerin kendilerini özdeşleştirdikleri bir güç olan Aydınoğullarının batışını hızlandırmış ve kısa bir süre sonra bu beyliğe de Saruhan Beyliği'nden çok fazla değer biçilmemişti. Birkaç hükümdarlığa bölünmüş ve karanlığa gömülmüş vaziyette, çok yavaş ilerleyen Osmanlılar tarafından fethedilmeyi beklemeye başlamıştı. Umur Bey'in yine İzmir'de mücadele etmek zorunda kaldığı 1346 yılından beri Türklerin yardımına ihtiyacı olan Bizanslı taraflar, kalan tek Türk Beyi olarak, tarihçi Gregoras'ın dediği gibi gücü yakınındaki tüm İranlı hükümdarları aşan Orhan Bey'e102 başvurabilirlerdi. Onunla kıyaslandığında, Philadelphia, Karya, Lidya ve İyonya'daki barbarlar, yani Alaşehir, Aydın, Saruhan ve Karesi beylikleri Bizans'a destek için söz konusu bile edilemezlerdi103. Karesioğulları gerçekten de sadece kısa bir süre için Avrupa'ya geçmişler ve paralarını ödeyen imparatoriçeye karşı her an sadakatsizlik yapabileceklerini göstermişlerdi104. 1346 yılında Silivri ve İstanbul arasında ortaya çıktıklarında, sadık Aydınoğullarından da büyük bir birliğe sahip Kantakuzenos'un tarafına geçmişler ve imparatoriçenin gemilerindeki adamlarını ok yağmuruna tutmuşlardı. Daha sonra, kendi hesaplarına bir akında bulunmak üzere Bulgaristan'a geçmişlerdi105. VI. Ioannes (Kantakuzenos) artık İstanbul'da tahtta olduğu 1347 yılında Osmanoğullarından olmayan bu Türklerden oluşan bir birlik Trakya topraklarına girip, Kara Mehmed ve Kara Osman'ın komutasında, kısmen 1.200 atlı ile Vize'ye, kısmen 700 piyade ile Halkidikya Yarımadası'na doğru hareket ettiğinde, bu birlik yakalanmış ve cezalandırılmıştı İmparator, püskürtülen süvarileri, yolda 300 ceset bırakacak kadar acımasızca Edirne'den denize kadar takip etmişti. Sahilde, liderlerden biri öldürülmüştü. Adamları, diz çöküp imparatorun ayaklarını öpmüş, ancak bu bile Kantakuzenos'un damadı olan Despot Nikephoros'un onları soğukkanlılıkla katletmelerine engel olmamıştı. Halkidikya Yarımadası'nda Kantakuzenos'un oğlu Manuel, imparatorluğun savunucusu olarak görevini yerine getirirken, savaş yeteneğini kanıtlayan bir zafer elde etti. Anadolu'daki hükümdarların ayaklanmasını önlemek için birkaç Türk'e hediyeler verildi ve aynı dönemde Mora sahillerinde görülen deniz korsanlarına karşı da aynı hırsla savaşıldı106. Orhan Bey'i ikinci bir Umur hâline getirmek için VI. Ioannes, tıpkı son Karesi Beyi'ni damat olarak kabul eden Batatzes gibi, bir Bizans İmparatoru'nun tüm asaletini kenara bırakarak, kendini küçülecek kadar ileri gitti. Kantakuzenos, imparatorluk hanedanından genç bir prensesi - henüz reşit olmayan kendi kızı Teodora'yı – Bursa'daki yaşı hayli ilerlemiş Orhan Bey'e verdi. Ancak, hâlâ şüpheli olan Orhan Bey, prensesi Anadolu'ya götürmek için kendi gelmediği yerine muhtemelen, son Karesioğulları, yani Karesi Beyi'nin oğlu ve iki yeğeni de ortadan kaldırıldıktan sonra son hükümdarın mirasını devralmış olduğu Karesi Beyliği'ne ait 30 gemiden oluşan bir filo gönderdi107. Anadolu'daki beyliğin en nüfuzlu kişilerinden bazıları ve büyük bir süvari birliği bu misyonla görevlendirilmişti ve düğün, damat sanki Hristiyan bir prensmiş gibi, eski görkemli merasimlere uygun olarak Silivri'de yapıldı. Gelin, ağaçtan yapılmış yüksek bir minberin üzerine çıktı ve ancak ertesi gün atının üzerinde gelen imparatorun huzurunda altın işlemeli ipek perde kaldırıldı. Prenses, bir taraftan davullardan ve borazanlardan oluşan saray müziği çalınırken, bu tören için özel olarak hazırlanmış şiirler okunup, evlilik bağı ile birleştirilen iki aileye övgüler ve methiyeler yağdırılırken, üzerinde imparatorluk cüppesi ile diz çökmüş haremağalarının elinde bulunan meşalelerin ışığında belirdi. Yerde oturarak yemek yiyen Türklerin de katıldığı büyük bir ziyafet verildi. Bunun ardından, ilk kez Orhan Bey'in bayrağını göndere çeken Osmanlı filosu Bitinya sahillerine doğru yelken açtı108. Kısa bir süre sonra, 1347 yılı Şubat ayında, VI. Ioannes yeni ve çok büyük bir bedelle edinilen yeni müttefikin yardımı olmadan, İstanbul'a girdi ve Bizans'ın iç savaşına son verdi109. Osmanlı ile kurulan ittifakın en büyük avantajı, imparatorluğun Anadolu'da kalan son yerlerinin – İstanbul'un karşısında bulunan Ereğli ve İtalyan denizcilerin Samastro dedikleri Amasya'nın - Türk akınlarına karşı artık güvencede olması idi110. Orhan Bey'in, kesin zaferin alındığı aynı yılın baharında İstanbul Boğazı'nda bizzat görülmesi aslında imparatorun konumunu daha sağlama almak için düşünülmüşken, yapılan şenlikler yüzünden aynı zamanda Osmanlı Devleti'nin itibarını yükseltmeye ve Bizans kültürüne yaklaştırmaya da yarıyordu. Türk Beyi, Avrupa topraklarına geçmemiş, İstanbul'da hiç görülmemişti. Aksine, Bizans sarayı mensupları zaman zaman beyin, Üsküdar'da hanesi, yani reşit olan dört oğlu ve ülkenin ileri gelenleri ile birlikte ikamet ettiği karargâhına geçerlerdi. Burada, kayınpederi ihtiyar VI. Ioannes onuruna birkaç gün boyunca av partileri düzenlendi ve ziyafetler verildi İmparator ve Osmanlı Beyi bir masada, Orhan Bey'in oğulları diğer masada oturuyor, değerli kilimler üzerinde ise imparatorluk mutfağının yemekleri eşliğinde Bizans'ın en yüksek rütbeli subayları ve Türk vezirler, paşalar ve sipahiler dostluk kurarlardı111. Hristiyan dininden vazgeçmeyen ve birçok Hristiyan köleye özgürlüklerini kazandırarak ve daha birçok başka hayır işleri ile adını duyuran Teodora, başkente geçip, birkaç gün annesi ve kardeşleri ile vakit geçirirdikten sonra Üsküdar'daki eşinin yanına geri dönerek, buradan Bursa'daki saraya doğru hareket ederdi112. Bu toplantının siyasi sonucu, en büyük Osmanlı şehzâdesi Süleyman'ın, kardeşleri ve anlatılanlara göre 10 bin askerle birlikte Duşan'ın Sırplarına karşı savaşmak için gelmeleri oldu. Ancak, Makedonya toprakları için yapılan bu savaş, Türklerin müdahalesi ile düzensiz akınlar ve Türklerin kısa zaman sonra geri dönmesi ile sonuçlandı113. 1350 yılında, Kantakuzenos ve Galata'daki Cenevizliler arasındaki mücadele sona erdikten sonra Selanik'i tehdit eden Duşan'a tekrar savaş açıldığında, şehzâde Süleyman bu sefer daha büyük bir ordu ile – Kantakuzenos bu sefer 20 bin askerden bahseder. – Bizans'ın davasını desteklemek üzere tekrar geldi. Osmanlıların seferi, bu sefer de talanlarla kendini gösterdi. Babası tarafından Asya'ya çağrılan Süleyman Bey gittikten sonra, Meriç Nehri ağzında 22 Osmanlı gemisi görüldü ve gemilerden inen birlikler imparatora Karaferye, Edessa (Vodena) ve Üsküp'ün fethinde yardım etti. Aynı zamanda Macarlar tarafından da rahatsız edilen Sırp Kralı, fethettiği yerlerden elinde sadece Ferecik, Melenikos, Kesriye, Usturumca, Zihna ve dağlık araziyi bırakan bir barış imzalamak zorunda kaldı114. Aynı yıl, Karadeniz'in kuzey bölgelerinde, Venedik ve Ceneviz arasında yıllarca sürecek ve taraflardan birine, doğunun sularındaki hükümdarlığı kazandırmak yerine, her iki tarafı da tamamen yıldıracak ve Osmanlıların ileride yapacakları fetihlerini kolaylaştıracak bir savaş başladı. Ceneviz Eğriboz (1350-1351), Boğaziçi (1352), Koron dolaylarındaki Portolongo (12 Haziran 1355) ve batının değişik noktalarında yapılan amansız muharebelerden 14. yüzyılın ikinci yarısında Chioggia Savaşı'nda yapılan harcamalar ve gösterilen çabalardan sonra Fransa, Montferrat ve Milano'ya boyun eğmek zorunda kaldı ve partizanlıkların da etkisi ile bağımsızlığını ancak zayıflatılmış, onuru kırılmış ve çaresiz kalmış bir biçimde geri kazandı. Venedik açısından bakıldığında ise onlar da Türklerin Balkan Yarımadası'nda ilerleyişini durdurmak için harcadıklarından daha fazla güç harcayabilirlerdi. Cenevizlilerin daha önceki taleplerinden ve küçümsemelerinden dolayı onlara kırgın olan Kantakuzenos, bu hırslı korsanları nankör ve barış bozucu Cenevizlileri cezalandırmak için Mayıs 1351 tarihinde yapılan bir anlaşmayla Venedik'le ittifak kurdu115. Her iki taraf, yararı olacağı kadar zararı da dokunabilecek Orhan Bey'e avantajlı teklifler sundular özellikle, Ayasuluk, Balat ve Aydınoğulları Beyliği'nin tamamı ile iyi ilişkiler içerisinde olan Cenevizliler, çok büyük saygı gösterilerinde bulunuyorlardı116. Ağabey ve baba saydıkları Orhan Bey'le, Batılı Hristiyanlar ve Osmanlılar arasında ilk sayılan resmi bir sözleşme imzaladıktan sonra Orhan Bey gerçekten de bin okçuyu emirlerine verdi117. Kralları, kızını Orhan Bey'in daha küçük şehzâdelerden birine vermeyi teklif ederek, Sırplar da büyük saygı gösterilerinde bulundular. Kral Duşan'a hediyeleri götürecek olan Türk elçiler, Tekirdağ'da imparatorun Halkidikya valisi olan damadı Nikephoros tarafından durdurulduklarında, Orhan Bey evliliğinden kaynaklanan tüm bağları kopardı. Dağlardan indi ve Amiral Pagano yönetimi altındaki Ceneviz gemilerinin göründüğü Kadıköy'e kadar gelip, tehditler savurarak, Rumlardan tarziye talep etti. Büyük oğlu Süleyman ve ikinci oğlu Halil, Ceneviz gemileri ile Bulgar sınırına kadar tüm toprak sahiplerinin ve şehirlerin Türk akınlarından korunmak için haraç ödemek zorunda oldukları Trakya'ya geçtiler. Onuru kırılan Kantakuzenos, damadının öfkesini dindirmek için onunla resmi bir anlaşma yapmak zorunda kaldı118. Ama Orhan Bey, bu sözleşmeye rağmen Venediklilerin düşmanı olarak kaldı ve gemileri, Aydınoğulları tarzındaki yağmaların tekrarlanacağı Mora sahillerine kadar gitti119. Kantakuzenos ve Ceneviz arasında 1352 yılında yapılan sözleşmede ise Ceneviz Cumhuriyeti'nin Orhan Bey'le yaptığı önceki anlaşmaların geçerli kalacağı katiyetle belirtilmişti120. Ancak, Orhan Bey'le yapılan barış anlaşması, Bizans'a en bahtsız savaştan daha fazla zarar veriyordu. Tekrar iç savaşlar başladı ve Kantakuzenos'un oğlu Matthaeus, tahtta hak iddia etti. Böylece, sınırları iyice daralan Bizans, üç bölüme ayrılmış bir vaziyette idi Yaşlı VI. Ioannes, elde etmek için büyük çabalar gösterdiği tahtın tadını huzur içinde çıkartamadan İstanbul'da Matthaeus, Edirne'de ve taht elinden alınan genç Paleolog V. Ioannes kendisine timar olarak verilen Dimetoka'da oturuyordu. Kısa bir süre sonra Edirne için amansız bir mücadele başladı ve taraflardan her biri, öncelikle eski Çar Aleksander'in sefil Bulgarları ve hükümdarlarına bir imparatorluk tacı kazandırmak için bu gibi savaşlara katılmaktan asla yorulmayan Sırplar olmak üzere, yabancılardan yardım istedi121. Gerek yaşlı imparator, gerekse yeni imparator tabii ki Orhan Bey'in Türklerini o dönemin en iyi askerleri olarak çağırdılar. Orhan Bey ise birliklerini ikisi arasında bölüştüremeyeceğinden, imzalanan barış anlaşmasına uyarak, koruması gerektiğine inandığı kişi olarak sadece gerçek ve yasal imparator olan kayınpederini tanıdı. Çıkan iç savaşın ilk yılında, Orhan Bey Avrupa'ya Türk birliklerini gönderdi. Sonunda IV. Ioannes'in eline düşen Edirne'ye yerleştirildiler ve böylece ilk kez daha sonra Avrupa'da, Rumeli'nde başkentleri olacak şehre ayak basmış oldular. Dimetoka'da aynı zamanda Osmanlılara bağlı olmayan Türklerden oluşan bir birlik de Paleolog'tan ayrılarak, eski dostlarının tarafına geçti. Bununla memnun olmayan ve tekrar ortaya çıkan rakibini sonsuza dek ortadan kaldırma ve onun elinde bulunan Lapseki'yi fethetme arzusu ile yanıp tutuşan Kantakuzenos, Orhan Bey'den oğlu Süleyman'ın komutasında 10 bin kişiden oluşacak büyük bir ordu istedi. Süleyman'ın yardımı ile Dimetoka'da müttefik Bulgar ve Sırp güçleri karşısında büyük bir zafer kazanıldı Anadoluluların heybetli sipahileri, düşmanları atlarının nalları altında ezdi ve Sırp liderlerinden sadece biri, bu muharebeden sağ çıktı. Süleyman, bu zaferden memnun olan imparatorun bulunduğu Edirne'ye geldi, ancak kısa bir süre sonra kendi soyuna ait olacak Trakya topraklarında çok fazla kalmadı ve imparatoru selamladıktan sonra Anadolu'ya geri döndü. Enez'e kaçmış olan Paleolog, arkasından elçiler gönderdi ve davasını desteklemesi için birçok vaatte bulundu, ama boşuna122. Orhan Bey'in oğlu Trakya'dan ayrılmış olsa bile Türklerin bir kısmı, emellerine henüz tam olarak varmadığını düşünen IV. Ioannes'in hizmetinde geri kaldı. Çimbi Kalesi'ne123 yerleştirilen seçkin askerler burada, Kral II. Frederik'in sadece Müslümanların bulunduğu Lucera'da bir araya getirdiği asker kolonisi ile kıyaslanabilir bir koloni biçiminde, maaşlarını da imparatordan alarak, eşleri ve çocukları, kadılar ve ata geleneklerine göre ahşap bir cami ile birlikte yaşamaya başladı ve düşman Rum veya Sırp ve Bulgarlara karşı silahlarına davranma çağrısını beklemeye koyuldular124. Ancak, hem tecrübeli, hem acımasız İmparator Ioannes, aynı amaçla Gelibolu Yarımadası yakınlarında Bulgar ve Sırp köyleri de kurmuştu125 ve Trakya'da misafir olan Türkler, çadırlarında gece gündüz sanki evde Anadolu topraklarındaymış gibi yaşadılar126. Ama anlatıldığı gibi, Süleyman'ın, hiçbir fetih niyeti ve dost topraklarında herhangi bir ganimet toplama umudu olmayan bu küçük birliğin başına geçmek üzere tekrar Avrupa'ya gelmiş olması pek olası değildir127. Paleologos, Bozcaada'da sürgünde idi ve sürgün edildiği yeri yönetiyordu. Ancak 2 Mart 1354 tarihinde meydana gelen büyük deprem, siyasi dengelerin değişmesine sebep olacaktı. Trakya'daki birçok kalenin, hisarın ve şehrin surları yıkıldı ve İstanbul'un surları da dünyaca tanınmış kalınlıklarına rağmen, zarar gördü. Ortasında o dönemlerde çok önemli bir yere sahip olan Gelibolu Limanı bulunan dar ve uzun yarımada, Bizanslılar tarafından neredeyse tamamen boşaltıldı. Bu hadise, Çimbi'deki Türkler için, depreme taş ve ağaç yapılarda yakalanan Rumlar için olduğu kadar kötü değildi bu felakette, yağma akınları düzenlemek için bir fırsat gördüler. Birkaç hafta boyunca, muhtemelen belli bir hedef olmadan ve Orhan Bey ya da en azından karşıdaki Anadolu topraklarını yöneten en büyük oğlu Süleyman [Paşa] nihayet kararlılıkla müdahale etmeye karar vermeden önce, böyle akınlar düzenlendi1. Süleyman, Biga'daki kışlık karargâhından ayrılarak, kısmen yıkılmış Rum şehirlerinden, hayatı boyunca geçimlerini sağlayacağı insanlar bulup, yardım etmek üzere Avrupa'ya geçti. Yanındaki Türklerden, Rumlar tarafından terk edilen evlere yerleşmelerini istedi. Daha önce de belirttiğimiz gibi, onlar Çimbi surlarının altında kurulan çadırlardan oluşturulan bir kolonide yaşıyorlardı. Aralarındaki en asilleri, hiçbir sabit yerleri olmayan ve dar kalede yaşamak için yeterince yer bulamayacakları Avrupa'ya muhtemelen sadece geçici sürelerle geçmişlerdi. Bu kargaşa ve Hristiyanların aşırı korkusu karşısında ise hareketsiz kalmak mümkün değildi. Böylece, Gelibolu ve Bizans'ın başkenti arasında bulunan her köy ve kasaba yavaş yavaş Türklerle dolduruldu ve Süleyman için Gelibolu'da bir saray yaptırıldı. Türkler, bölgeyi sahipsiz kabul ettiklerinden, sipahiler arasındaki asil aileler arasında bölüştürdüler2. Her yerde Osmanlı sübaşıları ve sultanın temsilcileri, kaçan korkak Bizanslı subaylarının yerine getirildi3. Rum tarihçi, ayrıca köylerde amir diye adlandırdığı muhtarlardan da bahseder. Bu sahiplenme, düşünüldüğü gibi merhametli değil, aksine Kantakuzenos ve imparatoriçenin emrindeki askerlerin herşeyi yapma izinleri olduğu zamanlardaki gibi şiddetli, acımasız ve sert bir biçimde yapılmıştı. Türklere köle olmaktan kurtulmak için birçok Hristiyan köylü İstanbul'a kaçtı. Burada ya özgürlüklerini kendi din kardeşlerine gönüllü olarak sattılar, ya da sokaklarda boş boş dolaşıp, dilencilik yaptılar. İstanbul'da yerleşik insanların, hem bu saldırılardan, hem de daha önce de bahsettiğimiz gibi eski surları kısmen yıkan doğal felaketten dolayı cesaretleri kırılmıştı kendilerini ve en değerli eşyalarını şehir dışında güvence altına almak için düşmanın gelmesini bekliyorlardı. İmparator'un, atalarından birinin benzer bir hadisede yaptığı gibi, yine uyuşmuş gibi olduğu söylenebilir4. Ancak Süleyman'a göre Bizans başkentinin üzerine yürüme zamanı henüz gelmemişti Akıncılarının, ganimetlerden ona düşen payını gönderdikleri sahil kenarında kaldı. Bundan kısa bir süre sonra, savaşçıları tarafından aynı merhametsizlikle yağmalanan Bulgar topraklarına yöneldi. Avrupa'da Türk stilinde, Türk memurlar tarafından yönetilen, hiçbir hukuki bağımlılığı kabul etmeyen bir Türk yerleşimi, o kadar utanç verici ve tehlikeli olarak algılanıyordu ki, artık iyice çökmekte olan Bizans bile bunu hissedebiliyordu. Bu hadiselerin baş suçlusu Kantakuzenos da bunu mutlaka hissetmişti. Yaptıklarının sonuçlarını hafifletmek için çaba gösterdi ve kroniğinde, Avrupa'ya yerleşen binlerce Türk'ün tekrar bu topraklardan çıkmasını sağlamak için damadı Orhan Bey'le sürekli ve ciddi görüşmeler yaptığını ve 10 bin altın kurtarmalık ödemeyi teklif ettiğini anlattı – ama deprem felaketinden önce5. Bu kroniğe göre Orhan Bey, imparatorun teklifini kabul etmiş ve Trakya'da Gelibolu Yarımadası'nda bulunan kalelerin, şehirlerin ve köylerin iadesine ilişkin bir anlaşma yapmak üzere İzmit Körfezi'nde yeni bir görüşmeye hazır olduğunu bildirmişti. VI. Ioannes, gerçekten de Anadolu'da Bizans için artık kesin olarak kaybedilmiş İzmit'e geldi, ama Orhan Bey, mazeret bildirdi Hasta idi ve belirlenen yere gelmesi mümkün değildi. Kurnaz ve yaşlı Kantakuzenos'un, bunu bir yeminle tasdik ettirmekten çekinmediği söyleniyordu, ama bu hadise üzerine rencide oldu ve İstanbul'a dönmekten başka bir şey yapamadı6. Nihayet, Süleyman Anadolu'da Tatarlara karşı savaştıktan ve Ankara ile Eretna Beyliği'nin batı ucundaki toprakları Osmanlı Devleti'ne kazandırdıktan sonra [1354], Avrupa'daki yerleşim bölgelerine ilişkin yeni görüşmeler başlatıldı. En azından Kantakuzenos, bunun böyle olduğunu söylüyor ve Çanakkale Boğazı'nın etrafındaki yerlerin boşaltılmamasının tek sebebi olarak, rakibi V. Ioannes'in hırsı yüzünden çıkan iç savaşı gösteriyordu7. Kantakuzenos'un, intikam almak için zamanının gelmesini bekleyen eski imparatorun bulunduğu Bozcaada'ya yapacağı seferin iptal edilmesinden sonra, intikamından vazgeçmeyen Paleolog, gerçekte de kız kardeşi Maria'yı vermeyi söz verdiği Gattilusi hanedanına mensup bir Cenevizli ile ittifak kurdu ve 1354 yılı Aralık ayının soğuk bir kış gecesinde müttefikler Heptaskalon Limanı'nı işgal edip, ertesi gün halkın sevinç nidaları arasında imparatorluk sarayını zapt ettiler. Kantakuzenos, uzun süre direnemedi ve İstanbul dışında kendilerine tahsis edilen yerlerde bulunan oğlu Matthaeos, damadı Nikephoros ve eşinin kardeşi Asanes'ten boşuna yardım umdu. Etrafını saran her zaman kahramanlık derecesinde sadık Katalanların çabası da boşuna idi. Davasını bu sefer kesin olarak kaybetmiş ve hükümdarlık hayatı sona ermişti Türk dostu, Türk Beyi'nin kayınpederi, Umur Bey'in sırdaşı olan Kantakuzenos, Peder Joseph olarak umutlarının kaybını unutmak ve siyasi hataları ile son siyasi suçunun kefaretini ödemek üzere Magana Manastırı'nda inzivaya çekildi8. Ancak V. Ioannes'in tahtı yine de güvencede değildi, zira Kantakuzenos'un oğlu genç Matthaeos, 1352 yılı sonbaharında kendisine verilen imparatorluk payesinden vazgeçmek niyetinde değildi. Eniştesi Nikephoros, kısa bir süre sonra boyun eğse de amcası Asanes ona destek verdi. Diğer taraftan Sırp Kralı, gözünü Makedonya ve komşu topraklara dikmiş ve Rumların ve Sırpların bu yeni kralı, kendisine elçi göndererek onurlandıran Papaya, sözde sadece Hristiyanlığın düşmanı kâfir Türklere karşı yapılacak yeni bir Haçlı Seferine liderlik etmeyi teklif etti. 20 Aralık 1354 yılında Diavoli'de ölmesi üzerine9, Sırpların büyük fetih savaşı engellendi. Bu hadiselerin tarafları ise binbir çeşit pohpohlamalar, vaatler ve hediyelerle Türkleri kendi taraflarına çekmek için yarış halindeydiler. IV. Ioannes bile, kendi anlattıklarına bakılırsa, tahttan çekilmeden önce bir kez daha Türklere başvurmuş ve bundan dolayı Patrik Philotheos'un öfkesini üzerine çekmişti10. Ancak oğlu Matthaeos, Orhan Bey'in desteğini almayı başardı Orhan Bey, Avrupa tarafında Çimbi Kalesi'nin karşısında bulunan Abidos'a kadar geldi ve destek sağladığı genç karşı imparator, Bulgaristan'a akın düzenleyen 5 bin Türk ile yola çıkıp, Filibe'de Sırp Voichnas ile çarpışırken, Bizans'taki anlaşmazlıkları daha iyi takip edebilmek için buraya karargâh kurdu. Sırp Voichnas, savaş esnasında galibin eline düştü ve Paleolog'a teslim edildi11. Türklerden yardım alabilmek için bu sefer İstanbul'daki imparator, yaşlı sultanla görüşme zemini hazırlamaya çalıştı. Bu görüşme, Bizans'ın başkenti yakınında, V. Ioannes'in üç gün kaldığı Arkla'da yapıldı. İmparator, Orhan Bey'in Foça'da hüküm süren ve Anadolu sahillerinde serüvenci olarak kazanç elde etmeye çalışan Rum Kalethetos tarafından esir tutulan oğlu Halil'i kurtarmaya ve kızı ile nişanlamaya söz verdi. Bunun için bir sefer hazırlandı ve düzenlenen ziyafetlere ve av partilerine katılmak, hatta şüphe ile belki de Hristiyan ev sahibini kaçırmaya geldiği düşünülen12 Aydın Beyi'nin arabuluculuğu ve 100 bin altın ve görkemli ünvanların verilmesi ile genç Osmanlı, Kalathetos'un esaretinden kurtarıldı. Gelecekteki kayınpederi, gelecekteki damadı ile birlikte düğün için süslenmiş bir kadırgaya binerken görülüyordu. Filo, İstanbul'a yazın hasat zamanında vardı tüm gemilerden müzik sesleri geliyordu ve sahilde, tıpkı imparatorları ve hükümdarları gibi tehlikeyi daha da büyütecek böyle bir olayın öneminin bilincinde olmayan halk, alkış tutuyordu. Kendisine hediye edilen kaftan içerisinde kâfir oğul , baba olarak kabul ettiği Hristiyan imparatorun yanında atını sürdü. İmparatorluk hanedanı mensubu, imparatorun oğlu veya kardeşi gibi atının üzerinde saray avlusuna girdi. Bu çok nadir görülen, büyük bir onurdu. Halil, kendisine gösterilen bu önceliklere karşı direnmeye çalıştı hatta elini, imparatorun elinden çekmeye çalıştığı görüldü. Genç Osmanlı sonunda atından indi ve sadık bir vasal gibi Paleolog'un atının dizginlerini tutarak, eski saray geleneklerine göre Pezeteurion bölümüne kadar yürüttü. Gynekeion bölümünde ise Kantakuzenos'un henüz çok küçük olan kızı [İrene] ve İmparatoriçe Helena, damadın gelmesini bekledi. Orhan Bey'in, oğlunu ve henüz 10 yaşındaki gelinini beklemek üzere üçüncü oğlunun da Çanakkale Boğazı'na varmış olduğu haberi üzerine Halil, askerlerden ve saray görevlilerinden oluşan görkemli bir alay eşliğinde, zillerin ve davulların çaldığı müziklerle ve ne olduğunu bilemediğimiz-belki tuğ- şeref alametleriyle oraya kadar götürüldü. Oraya vardıktan sonra Orhan Bey'in yeni başkenti İznik'e geçildi. Düğün burada yapıldı ve Bizanslı imparator kızı, çobanların, köylülerin, karada ve denizde savaşanların elçilerinin kendilerine koyun, öküz ve birçok başka şeylerden oluşan sade, ama yürekten gelen hediyeler getirdiklerine tanık oldu13. V. Ioannes, bu sayede tıpkı kendisinden önce IV. Ioannes gibi, benzer bir aile bağı ile hükümdarlığı için barış dolu bir geleceği güvence altına almış olduğunu düşünüyordu. Bulgarlardan, Ahyolu ve Misivri'yi almayı başarmış ve veliaht Andronikos'u Çar Aleksander'in kızı Maria ile nişanlamıştı. Sırp topraklarında, Duşan'ın kardeşi olan Kral Simeon, ölen kralın oğlu Kral Uroş ve bir zıpçıktı olan Vulkaşin (ayrıca bağımsızlıklarını isteyen sayısız voyvodalar) hükümdarlık için birbirleriyle savaşıyorlardı. Paleolog, Papa ile iyi geçiniyordu ve İtalyan tüccarlar, son savaşlardan dolayı, düşmanlıklarını doğu sularına taşıyamayacak kadar yorulmuşlardı. Çökmekte olan imparatorluğun yerine Sırp, Macar – büyük Kral Ludwig, yöneteceği yeni bir Haçlı Seferi yapmayı düşünüyordu – Venedik veya Ceneviz kökenli bir devlet kurma hayalleri kuranların umutları, bir bir suya düşüyordu. İmparatorluk, genç hükümdarının zekâsı sayesinde tekrar eski sağlamlığına kavuşmuş gibi görünüyordu. Ancak, Bizans politikalarının yarattığı yapay başarılar, aniden av sırasında bir çukura düşen14 Abidos ve Gelibolu hükümdarı Süleyman'ın ardından imparatorun yiğit ve anlayışlı damadı Halil'in ve adı son olarak 1358 yılında geçen Orhan Bey'in ölümleri üzerine tekrar tartışılır hâle geldi. Ölen Osmanlı sultanın bir diğer oğlu olan Murad, Trakya fatihi ve Türklerin Avrupa'ya geçişlerinin öncüsü olarak ön plana çıktı. Türk kroniklerine göre, Karesi Beyliği, Orhan Bey zamanında Osmanlı Devleti'ne katılmıştı. Karesi Beyi Yahşi Bey'in* ölümünden sonra iki oğlu arasında çıkan mücadeleleri kendi lehine kullanmış ve bu oğullardan biri, Orhan Bey'e Balıkesir'i, Bergama'yı ve Edremit'i teklif etmişti. Kardeşi ile görüştüğü sırada, birkaç yeri elinde tutan diğer kardeş Dursun, bir ok atışı ile öldürülmüştü. Daha sonra, Yahşi Bey'in Bergama'ya ani bir baskın düzenleyen diğer oğlu da Orhan Bey'e teslim olmuştu. İki yıl sonra, yok olmaya yüz tutmuş bir hanedanın son temsilcisi olan bu oğul da Bursa'da genç yaşta hayata gözlerini yummuştu. Orhan Bey'in oğlu Süleyman'ın Bolayır'da kendisi için hazırlanan mezarda toprağa verilmeden önce Osmanlı Devleti'ne, özellikle Ankara olmak üzere, Anadolu'da iki önemli şehri kazandırdığını daha önce de belirtmiştik15. Avrupa'da Rumeli diye adlandırılacak yeni eyalet de gerek tesadüf eseri, gerekse Süleyman'ın enerjisi sayesinde alınmıştı. Ama yukarıda belirtilen hadiselerde Orhan Bey'in bizzat komutan olarak hiçbir katkısı yoktu. O, savaşlarını gençliğinde yapmış ve Türklerde daha o zaman yerleşik geleneğe göre, devletin büyütülmesi ve Osmanlı şanının yayılması işlerini daha genç, yiğit ve müteşebbis oğullarına bırakmıştı. Orhan Bey, Türk tarihinin ilk yıllarına ilişkin resmi nakillerde daha çok Kürt Taceddin gibi bilginlerle bilgi alışverişi yapan ve dünya malında gözü olmayan, dağlarda geyiklerle konuşan ve insan sevgisinden dolayı mezarlara müessir ıhlamur ağaçları diken dervişlerle sohbetlere katılan dindar ve iyi huylu yaşlı bir adam olarak belirmekte idi. Fakir gezginlerin huzur içinde konaklamaları ve Kur'an'ın öğrettiği sonsuz bilgeliğin yayılması için birçok imaret ve medreseler inşa ettirdiği söylenmekte idi. Bursa ve İznik'te güzel ve yararlı yapılar yaptırmaya özellikle özen gösterdiği de söylenenler arasında yer almakta idi. O, küçük gördüğü Bizans'ın Avrupa'daki topraklarına bir kez bile girmek istemeyen, kendisi veya babası tarafından fethedilen Rum şehirlerinde veya otağlarda yaşayan köylülerin ve çobanların arasında kendini daha mutlu hisseden ve bir atanın saf sevinci ile mazlum, çalışkan ve memnun yaşayan çocuklarından asıl Osman ilinde vergi olarak getirilen koyunları, öküzleri, atları, ilk hasatları ve güzel kilimleri teslim alan son gerçek Anadolu Beyi idi. 14. yüzyılda Bursa'ya gelen gezginler 200 bin ev, ister Hristiyan, ister kâfir, ister Yahudi olsun, bütün fakirlere kucak açan sekiz imaretten bahsedebiliyorlarsa, bunda bu eski Bizans şehrinden daha büyük ve daha güzel başka bir yerde gözü olmayan bu son beyin payı çok büyüktür16. Sonraları neredeyse terk edilmiş bu başkente sadece sultanların naaşları nakledilecekti, zira gümüş kubbe altında ilk Osmanlı ve Bursa fatihi Osman Bey ve oğlu Orhan Bey yatıyordu17. Buraya, daha sonra kanlı Kosova meydanında karnı deşilen I. Murad'ın ve Germiyanoğulları Beyi Yakup Bey tarafından, Orhan Bey'in Tatarlara esir düştükten sonra utancından ve üzüntüden hayata gözlerini yuman torunu büyük Yıldırım Bâyezid'in naaşları da getirildi18. Sade bir stilde inşa edilmiş Çekirge Camii'nde sarıkları ile işaretlenmiş türbeleri gösterilir19. Yıldırım Bâyezid'in oğlu I. Mehmed ise çok çeşitli değerli mermerlerin, kırmızı mermer parçaları üzerinde bütün camları çerçeveleyen yazıların ince işçiliğinden ve giriş kapısının nadir ağaç oymalarından dolayı Anadolu'daki Arap ve İran yapı sanatının Osmanlı hükümdarlarını yüceltme namına yarattığı en güzel eserlerden biri olan, duvarları, tavanları ve kubbeleri mavi ve yeşil İran çinileriyle kaplı mermerden yapılmış Yeşil Camii inşa ettirmişti. Bu camiin yanında her camide olduğu gibi bânisinin ve dolayısıyla II. Murad'ın 15. yüzyıl yapısı olan türbesi bulunur20. Bursa, İstanbul'un fethine kadar herşeye rağmen uzun yıllar boyunca çok iyi ve ticaret açısından zengin Türklerin sahip olduğu en iyi şehir olarak kalmıştı. Yukarıda, koyu çam ormanları ile bezenmiş Olympos Dağı'nda koyun sürüleri ile Türkmen çobanlar gezerdi yüzyıllar boyunca Hristiyan rahiplerin ve keşişlerin, Hristiyan dualarını ettikleri yerlerde artık şeyhleri, babaları veya dedeleri ve abdalları ile birlikte Müslüman dervişlerin hücreleri ve manastırları olan tekkeler duruyordu saygıyla karşılanan yerleşim yerleri sayıca o kadar büyük, paçavralara sarılı ince bedenlerine o kadar sık rastlanıyordu ki, bu Dağı'n adı ülkenin yeni hükümdarları tarafından Keşiş Dağı olarak değiştirildi. Burada sıcak ve soğuk pınarlar fışkırıyor ve iki küçük kaynak, berrak ve sakin Nilüfer Çayı'nı besliyordu. Bu çayın kıvrımları ve kayalıkların yükseltileri geniş bir alana dağılmış şehri birkaç bölüme ayırıyor ve 15. yüzyılda iki kez tekrar inşa edilen surların dışına kadar yolunu buluyordu. Cami kubbeleri, resmi yapılar ve sarayın kuleleri surları aşıyordu. Saray, bir tepenin üzerine kurulmuş ve yaklaşık bin ev ve Arap ve İran stilinde görkemli salonlar, bakımlı bir bahçe ve sultanların gözdeleri ile gezintilere çıktıkları bir gölü kapsıyordu. Şehrin merkezini ise yüzlerce dükkânı barındıran Kapalı Çarşı oluşturuyor ve ortadaki büyük Bedesten çarşısı hayran bakışları üzerine çekiyordu. Yerli tüccarlar burada ipek, yün ve pamuklu kumaşlar, beyaz sabun gibi her türlü ürünü sunuyorlardı. Rumlar da sayıca fazlaydı ve Suriye'den, Şam'dan veya Beyrut'tan bir kervanla ham ipeği getiren veya Müslüman hacılar kervanı ile gelen Franklar, bilgi almak, dinlenmek ve bir sonraki yolculuk için gerekli donanımları temin etmek üzere burada mutlaka bir Cenevizli'ye, İspanyol'a, Floransalı'ya rastlardı. Bursa'nın daha yüksek noktalarından denizin ötesi ve Gelibolu bölgesi görülüyordu. Yaşlı Orhan Bey, müteşebbis ve şansı yaver giden oğlunun yerlerini buradan istediği zaman izleyebiliyordu. Ormanlar, çeltik tarlaları ve ünlü Türk halılarının dokunduğu Karamürsel, Kartal ve Pendik gibi farklı ırklardan insanların yaşadığı zengin köylerin arasından bir karayolu geçiyordu. Bu karayolunu kullanarak terk edilmiş, ancak surlarının kalınlığı ile hâlâ göze batan İzmit'e, İznik'e, Bizans stilinde inşa edilmiş yeni başkente ve Boğaz'da doğrudan Galata'ya çıkan Üsküdar'a ulaşılabiliyordu21. Babasının mirasını devralan ve ağırlığı Avrupa'ya vermesi yüzünden Osmanlı tarihinde yeni bir ufuk açan I. Murad hakkında, tahta çıktığı güne kadar hiçbir bilgi yoktur. Rum kaynaklarında, Orhan Bey zamanında yaptıkları hakkında hiçbir bilgi bulunamadığı gibi, Türk kroniklerinde de sadece 1359 yılından sonra adı geçer. Artık sultan olmuştur ve ağabeyi Süleyman tarafından alınan Ankara'yı tekrar fethettiği söylenir. I. Murad, Türklerin tarihinde yine tarihi kaynak eksikliğinden dolayı, en büyük askeri başarıların ortasında bile bizim için sadece sisler içerisinde beliren büyük bir şahsiyet. Tamamen Avrupa'ya yönelik olacak saltanatının hemen başında Bursa hareminde yaşamış olan ve şimdi İstanbul'a geri dönmelerine izin verilen imparator kızlarının hatırına bakmadan – Bizanslılara saldırdı. I. Murad, muhtemelen Çanakkale Boğazı'nda kurulan beylikteki temsilcileri Lala Şahin ve atak Hacı İlbey sayesinde yapılan ilk fetih dalgasında, Hristiyan İstanbul'un sırtında, bu şehri diğer yerlerden ayıran bir kemer gibi sıralanacak bir dizi Rum Limanı ve şehirler kazandı. Anadolu'daki birçok kahramanlıklardan tanıdığımız ve sadece Türk yazarlarına özgü bir hayal gücü ile sürekli yeni özellikler kazandırılan bir biçimde İstanbul'dan Edirne'ye giden ticaret yolu üzerinde bulunan ve Lüleburgaz (Arkadiopolis) da denilen Pyrgos Büyükdükalığı fethedildi. Karadeniz sahilindeki Burgaz Limanı'ndan ve İstanbul yakınlarındaki Kemerburgaz'dan ayırmak için Lüleburgaz, Çatalburgaz veya Arababurgaz diye adlandırılacak bu yeni Burgaz'a Türkler yerleştirildi ve eski surları tamamen yıkıldı22. Lüleburgaz, adı geçen ticaret yolunun dördüncü etabı idi. Üçüncüsü, Bizans'ın elinde kalan Silivri'den sonra bir tepe üzerine kurulmuş güzel bir şehir olan Tzouroulos'du. Türkler tarafından fethedildikten sonra bu şehrin surları yıkıldı ve sadece Müslümanların oturduğu, Çorlu adında bir şehir hâline getirildi. Çorlu ile Lüleburgaz arasında, bugün Büyük Karıştıran mevkinin bulunduğu yerde, yine bir Büyükdükün hüküm sürdüğü Hristiyan Messene (Misinli) Şehri bulunmaktaydı Burada surlara dokunulmadı. Burada Türklerin yanında Rum aileler de barınıyordu. Yeni kazanılan bu timar ve insanları, bir Türk derebeyi tarafından yönetiliyordu23. Bizanslıların elinde Edirne'ye kadar sadece iki yer kalmıştı. Bunlardan birisi, Bulgarların Ortaçağda büyük zaferler elde ettikleri Bulgarophygon'du (Babaeski) Osmanlılar ayrıca boydan boya zengin otlaklara sahip güzel ve verimli ovaları da zapt ediyorlardı ormanların bulunmayışı, Türkleri, Bizans'ın elinde kalan yerlerde yaşayanların muhtemel bir saldırısına karşı koruyordu24. Ama Edirne, hemen bir seferde fethedilemeyecek kadar güçlü olduğundan, I. Murad geçici olarak, isyancı Kantakuzenos'un eski ikameti olan ve Türkler tarafından iyi bilinen Dimetoka ile yetinmek zorunda kaldı. Türkler, Dimetoka'ya gitmek için ticaret yolundan ayrıldılar ve Meriç Nehri'ne akan Ergene kıyılarını takip ederek sola saptılar. Dimetoka'da, bir tepenin üzerinde duran ve sultanın sarayını çift surlarla çevreleyen – kuşatma zamanları için derin bir kuyu ile birlikte - bir kale bulunuyordu. Asıl şehir ise bu kalenin önünde uzanıyordu25. Çok sağlam olduğu söylenen bu kalenin fethiyle birlikte Osmanlıların Avrupa'daki eyaleti olan Rumeli , bir taraftan Ergene ve Meriç nehirlerinin, diğer taraftan ile Çorlu ve Burgaz'ın oluşturduğu bir daire içine alındı. Atlılar için beş akçe, yayalar içinse üç akçe geçiş ücreti alınan Gelibolu, liman olarak ve Anadolu'daki Türklerin sürekli geçişleri için kullanılıyordu26. Türk geleneklerine göre, her bahar devletin sınırlarını genişletmek için yeni bir seferin düzenlenmesi gerekiyordu. Bu yüzden, Avrupa'daki Türk toprakları Gelibolu Yarımadası ve büyük ticaret yolu ile Meriç havzası tarafından oluşturulan üçgenle fazla sınırlı kalmadı. Aksine Sultan I. Murad, ilk kez İmparator I. Aleksios'un etrafında görülen maiyete benzer sadık adamları, kapusunun nüfuzlu insanları ile birlikte bizzat harekete geçti27. Verdiği emir üzerine askerî timarların tüm sahipleri, timarın değerine göre belirlenen sayıda süvarilerle birlikte toplandı. Sınır eyaletlerini yöneten beyler, Anadolu'da olduğu gibi, Osmanlı soyundan gelenlerin hükümranlığını kabul etmek kaydıyla tek başlarına bağımsız hareket edebiliyorlardı. Bu durumlar ve yeni olmayıp, aksine otonom eyaletlerin kurulması gibi kısmen Moğol daha sonra Yeniçeri olarak adlandırılacak muhafız kıtasının kurulması gibi Rum menşeli olan araçların kullanılması karşısında, Trakya'daki yerlerin hızlı bir biçimde ve çoğunlukla I. Murad'ın saltanatı sırasında fethinin kaynağı olarak adamlarının savaşçı ruhu canlarını fedaya hazır olmaları askerler arasındaki güçlü bağlar ve İslâm uğruna savaşta öldükten sonra elde edilecek ödüle inanç olarak açıklanabilir. Edirne'ye giden yol üzerindeki bir diğer etap, daha önce de bahsedilen Bulgarophyron'du. Bu şehir, yaşlı bir babaya ithaf edilerek Babaeski diye adlandırıldı ve aynı dönem içerisinde Osmanlı topraklarına Rodosto da eklenerek, buraya daha sonra Türkmenler yerleştirildi28. Fatihler, güney sahillerindeki bu önemli limanın adını Tekfur Dağ Tekirdağ olarak değiştirdiler. Ancak, bu şehir sultanın bayrağı altında alınmamış, aksine büyük komutanlardan birinin inisiyatifi ile fethedilmişti. Edirne'nin kaderi belli oldu. Sultan'ın komutası ve zeki yaşlı danışmanı ve vasisi Lala Şahin'in denetimi altında Hacı İlbey'in veya kaynaklarda ilk kez adı geçen Evrenos Bey'in enerjisi ile Meriç Nehri kenarındaki güzel ve güçlü şehre karşı saldırılar başladı. Bizanslı bir kaynak, Edirne'nin düşmesini düşmanlara tarlalara daha hızlı gidebilmek için köylülerin kullandığı gizli bir yolu göstermiş olan bir Rum'un ihanetine bağlamaktadır29. Ancak, Türk kaynaklarının tamamında Rum birlikleri ve sultanın askerleri arasında meydana gelen bir meydan muharebesinden bahsedilir. Bu kaynaklara göre imparatorun komutanı mağlup oldu ve kısa bir kuşatmadan sonra ailesi ile birlikte bir sandala binip, Enez'e kaçtı. Ertesi sabah, Bulgarlar ve iç savaş sırasında Rum tarafların baskısı altında çok büyük zorluklar yaşamış olan şehir sakinleri şehri teslim ettiler. Sultan I. Murad, Edirne'yi 15 bin evi30, güçlü surları ve yılan gibi kıvrılan geniş nehri ile birlikte Rumeli'ye açılan bir kapı haline getirdi. Arda ve Tunca nehirleri burada Meriç Nehri ile birleşiyordu ve çevresi ormanlarla kaplı idi. Şehir, sultanın payitahtı olmaya uygundu. I. Murad, hayatının büyük bir bölümünü burada geçirdi ve Trakya'daki durumları düzenlemek ve fethedilen yerlerin tahkim edilmesiyle ilgilendi. Bizanslı komutanın evi, bir sultanın ve Müslüman'ın ihtiyaçlarına cevap verecek şekilde değiştirildi, ama birçok avlu, güzel bahçeler ve sayısız galeri ve köşkler ile 14. yüzyılda inşa edilen bu saray hakkında çok fazla bilgi yoktur. Sultan sarayı, Meriç Nehri kenarında bugün zengin yaban otlarının arasından ağaçların fışkırdığı ve nehrin karşı tarafında bulunan kışladan gelen seslerin ormanda kaybolduğu yerde idi. Cuma akşamları, Edirne'deki Müslümanların eşleri, gözetim altında olmadan ve rahatsız edilmeden yeşillikler içerisinde sohbet etmek üzere buraya gelirlerdi. Şehrin askerî komutanı ise küçük bir köşkte doğal hali korunan bu doğada işinde yaşadığı zorlukları üzerinden atıyordu. Edirne'nin büyük ve güzel camileri daha sonraki zamanlara aittir ve antikalar ile sanat eserleri açısından sultanın Avrupa'daki ikametgâhı Anadolu'dakilerle boy ölçüşemez Ne fatihlerin ilk camilerinden, ne de Hristiyanların geçmişteki sayısız kiliselerinden hiçbir iz kalmamıştır. Ticaret açısından Edirne o zamanlar da canlı bir şehirdi. Birçok insanın ziyaret ettiği başkentin Kapalıçarşısı'nda Türklerin ve Rumların yanında birçok Frank görülebiliyordu Ticaret yapan Venedikliler, Cenevizliler, Floransalılar ve Katalanlar31. Edirne alındıktan sonra Lala Şahin'in komutası altındaki Türk öncü birlikler, Meriç Nehri'ni yukarı doğru takip ettiler. Gittikleri her yerde imparatorluğun idaresi artık neredeyse hiç hissedilmiyordu, aksine kasabalar, şehirler ve kaleler uzun zamandan beri kendi kaderlerine ve güçlerine terk edilmişlerdi. Türklerin gördükleri, Anadolu'nun fethinden önceki durumlara benzer durumlardı. Burada da her zamanki yöntemlerini kullanarak kısa zamanda istedikleri başarıları elde ettiler. 1344 yılında Bulgarlar, yavaş akan suları ile Meriç Nehri kenarında geniş ve verimli bir ovadan yükselen granit benzeri kayalar üzerindeki güçlü Filibe'yi ele geçirmişlerdi32. Rumlar, bir daha Bulgarlar tarafından Plovdiv diye anılan bu şehre geri dönmediler. Ancak, Bulgar halkı da tarihi misyonlarının savaşlarla yerine getirilmesi bütün gücün, zenginliğin ve toprakların Boyar diye adlandırılan kavgacı ve disiplinsiz bir asilzâde sınıfında birleşmesi ve baştaki hanedanın iç mücadeleleri sebebi ile zayıf düşmüştü. Çar Aleksandr hâlâ hayattaydı, ama en büyük oğlu ölmüş ve babasına yönetim işlerinde yardımcı olan ilk veliaht Mikael Asen'in, ardından yönetimde yine babasının yanında kısa bir süre için yer alan Jan Asen'in de ölümünden sonra – eski bir Bulgar kroniği, bu iki veliahtın ölümünden, onları sözde meydan muharebesinde öldüren Türkleri sorumlu tutar33 - çökmekte olan Bulgar Devleti'ni, dur durak bilmeyen Osmanlıların taze enerjisine karşı korumak için, sadece Çar Aleksander'in küçük iki oğlu kalmıştı. Bunlardan biri olan Straşimir, daha o zamanlar muhtemelen sürgün gibi, bu son Bulgar hanedanının kökeninin dayandığı Sırp sınırındaki Vidin Şehri'nde yaşıyordu. Straşimir, bütün Romen ülkesinin ilk prensi Basarab'ın kızı, Argeşli bir Eflak prensesin oğlu idi34. Şişman'dı. Lala Şahin, güçlü Filibe kenti önlerinde belirip, bu şehri kısa bir zamanda alırken, bu oğullardan hiçbiri yerlerinden bile kıpırdamadı ve Filipopolis/Plovdiv, böylelikle Türklerin Filibe'si hâline geldi ve Bulgar komutanın yerine bir Türk komutan geçti. Sultan I. Murad, buraya bizzat hiç gelmedi ve kralın hazineleri kullanılarak adına bir saray veya camii de yaptırılmadı. Şehir, eski Rum karakterini taşımaya devam etti ve Trakya'da ticaretle ilgilenen Rum tüccarlar burada yaşamlarını aynen sürdürdüler. Saruhan Beyliğinden gelen Türklerin buraya yerleştirilmesi – Türkler artık tarımla da uğraşıyorlardı35 - daha sonra I. Murad'ın oğlu I. Bâyezid zamanında gerçekleşti36. Tunca Nehri kenarında bulunan ve Osmanlılar için kuzeyde bir nevi sınır beyliği oluşturan Karaferye, Lala Şahin tarafından fethedilen yerlere dahil edildi. Bu şehir de eski adını kaybetti ve etrafındaki Zağra Eyaleti'ne uygun olarak önce Zağra , sonra kuzeydoğuda yeni bir şehrin (Yeni Zağra) kurulmasından sonra Eski Zağra diye anıldı37. Aynı zamanda güneyde uç beyliği kuruldu ve müteşebbis genç Evrenos Bey'in yönetimine verildi. Türk ilerleme hareketinin en büyük ikinci komutanın emrindeki sipahiler, birkaç yıl içerisinde Meriç'in alt kısımlarındaki İpsala'yı – bu şehrin de surları yıkıldı38 - ve doğrudan deniz kenarında, Semadirek Adası'nın tam karşısında bulunan Megri ile batıda dağların ötesinde daha sonraki zamanlarda bir gezginin sağlam surlarla çevrilmiş küçük ve güzel bir şehir39 olarak tarif edeceği Gümülcine'yi Osmanlı topraklarına kattılar. Adı geçen son iki şehir, Selanik'e giden batıdaki büyük ticaret yolu üzerinde idi. Enez'in henüz alınmamış olmasının tek sebebi, bu önemli limanın Paleolog'un eniştesi olan Gattilusio'ya ait olması ve Osmanlıların Cenevizli ile daha önce kurulan ittifaka saygı göstermeleri idi. I. Murad, bu arada Bursa'ya geri dönmüştü ve kısa bir süre için fetihlere ara verilmek zorunda kalındı. Sadece batıda, cesurca direnen Tırnova ve Sofya üzerine yürümüş ve Tunca Nehri takip edilerek batıdaki denize ve Sırpların ilgi alanına girilmişti. Ama Sırpları bir kez yenmiş olmalarına rağmen, Türkler bu sefer Duşan tarafından kurulan büyük Sırp Devleti'ne karşı tekrar şanslarını denemek istemediler. Sırplar için, uzun zamandır istedikleri Trakya topraklarının hükümdarları hâline gelen ve doğal olarak ticaret yollarını ele geçirme eğilimini takip ederek, Sırp-Arnavut ya da Arnavut-Rum beyleri gibi Sırp prenslerinin ve Voyvodaların hüküm sürdüğü Makedonya ovalarına ve Adriyatik Denizi'nin limanlarına da girmesi beklenen Osmanlıları bu topraklardan çıkartmak için hazırlık yapma zamanı gelmişti. Barbarların ve kâfirlerin, gümrük vergilerini yükseltenlerin, direnen borçluların ve eskiden beri barış bozanların, büyük stilde deniz korsanı ve yol kesenlerin mevcudiyeti onları rahatsız etse bile, inatçı düşmanlıklarını sürekli olarak taze tutan ve büyük sayıda kurban verdikleri savaşlardan dolayı siyasi ve ekonomik ideallerini onlarca yıl için takip edemeyecek kadar yorulmuş olan İtalyan Cumhuriyetleri, doğunun savunmasına ilişkin yükümlülüklerini yerine getiremeyeceklerdi. Bu yüzden bu büyük görev, hâlâ Avignon'da Fransız esaretinde bile olsa, otoritesini güçlendirmek için Haçlı Seferleri düzenleme gibi araçlar da kullanan Papalığın büyük planlarından vazgeçmemiş olan Papaya düşüyordu. Frankların ülkesinde ise uzun ateşkeslerle kesilen İngiltere-Fransa savaşından dolayı, kahramanlık ve ün kazanmaya yönelik hırslarını tatmin için arzu ettikleri hareket alanını bulamayan yeterince şövalye vardı. Viennois'nın eski Dofin'i ve Umur Bey'e karşı düzenlenen Haçlı Seferi'nin lideri Humbert, Batı'da görünen bu tip şövalyelerin ilki değildi. Aksine, dindar Hristiyan ülkelerini kurtarma arzusu, aynı zamanda kan dökme ve ganimet toplama arzusu ile yanıp tutuşan birçok serüvenci, kâfir doğuya karşı gürültülü ve düzensiz seferleri yenilemek için Hristiyanlığın kutsal liderinin onayını almış uygun birini bekliyordu. Avrupa, yine birkaç yıl boyunca Tanrı adına ve onun görünmez yönetimi altında yürütülecek bir savaşın hayali ile yaşadı. İlk harekete geçen, yaşamın yasak olan ve olmayan tatlarına bakmayı fazlasıyla seven, ancak daha yüksek değerleri hiçbir zaman aklından çıkarmayan ve ona göre krallık ünvanını taşıdığı yasal mirası olan Kudüs'ün tekrar geri kazanılması hayali ile yanıp tutuşan, olağandışı bir kişiliğe sahip genç Kıbrıs Kralı I. Pierre oldu. Ona göre, Osmanlıların ne kadar tehlikeli olduğunu anlayamayacağı ilerleyişleri önemsizdi. Onun arzusu başka yönde idi İslâm'ın Suriye'de bozulmakta olan koluna ve kutsal topraklarla etrafındaki bölgeyi kendi aralarında paylaşmış olan emirlerin yönetimine karşı yapılacak büyük bir Hristiyan savaşı. O, Mısır Sultanı'nın çökmekte olan gücüne ve Suriye hükümdarına hem Afrika'daki İskenderiye'de, hem de Batı Asya'nın limanları olan Balanea, Marakleia ve Trablusşam'a saldırmayı planlıyordu. I. Pierre, bunun için uygun zamanı beklerken, hızla yükselen Osmanlılarla düşmanlıklarda bulunacağına, terk edilmeye yüz tutmuş küçük Anadolu beyliklerine akın düzenleyip, yağmalamak ve Kıbrıs politikaları ve ekonomisi için çok değerli olan şehirleri, Cenevizli ve Venedikli tüccarların uğrak yeri olması yüzünden çok zengin olan ada devletine dahil etmek için eline geçen her fırsatı değerlendiriyordu. Kilikya ovalarındaki Küçük Ermenistan, hem Suriye beyleri, hem de güçlü Karamanlı İbrahim Bey yüzünden batma tehlikesi ile karşı karşıya idi. Başkent Sis'te, Tarsus'ta, en önemli limanı Ayas'da, Adana, Misis, Pilerga şehirlerinde ve Seyhan Nehri'nin bütün ovalarında Müslümanlar görülüyordu. Lusignan hanedanından Latin Kral'ın elinde sadece üç yer kalmıştı bunların arasında Rumların oturduğu, buraya sık sık gelen Franklar arasında Le Kourk adı ile tanınan ve doğal bir liman olarak Karamanlıların çok değer verdiği Gorigos Limanı vardı. Önemi, bu şehirde yaşayan az sayıda Ermeniden ve birçok mucize gösterdiğine inanılan Meryem Ana'nın bir tasvirinden kaynaklanıyordu. 1359 yılında şehrin korku içindeki insanları, yardım için Kıbrıs Kralı'na başvurdular ve her zamanki gibi İzmir üzerine gönderilen kadırgaları geldikten sonra liman hiçbir dirençle karşılaşılmadan zapt edildi. Gerçek güç, Gorigos için bir komutan tayin eden Lusignan'ın elinde olmasına rağmen, görünüşü korumak amacıyla surlara Papa'nın bayrağı çekildi. I. Pierre, daha sonra Kıbrıs Adası'nın karşısındaki körfezi yöneten güçlü ve zengin Antalya'yı fethetmek gibi daha önemli bir teşebbüs için hazırlık yapmaya başladığında, ordusunda sadece timar sahipleri değil, Kıbrıs aristokrasisinin Fransızca konuşan Latin dinine mensup az sayıda temsilcisi ile halktan Rum ve Suriyeli piyadelerin yanında ayrıca Lombardiyalı ve Floransalı gönüllüler ve paralı askerler de vardı. Böylece 1361 yılında Haçlı Seferi için tekrar kazanılan Batı'nın vekili olarak hareket etmiş oldu. Teke Beyi, Müslüman kaynaklara göre 12 şehir ve 25 kaleye ve binlerce süvariye sahip olmasına rağmen, ticaretle zenginleşen başkentini savunamadı ve Antalya, kralın karaya ilk çıkan ve başlarında kralın kardeşi Ioannes'in bulunduğu birlik tarafından işgal edildi. Toros Dağları'nın eteklerinde sadece Türklerin yaşadığı kaleyi zapt etme onuru ise Kral Pierre nail oldu. Civarda bulunan Teke Beyi, işgalcileri kovamadı ve Antalya'daki Latinlere karşı, Umur Bey'in daha önceleri İzmir'i işgal eden Hristiyan birliklerine karşı uyguladığı ve sürekli küçük saldırılardan oluşan politikayı uygulamak zorunda kaldı1. Kurtarmalık teklifi geri çevrildi ve Teke, Alanya ve Manavgat'taki diğer Müslüman hanedanları tarafından en azından açık olarak desteklenmedi. Bu hanedanlar aksine Kıbrıs Kralı'na tâbi olduklarını ilan ettiler ve bunun karşılığında toprakları ellerinde kaldı. Şehre gelen Hristiyan prens, Alanya Beyi'nin kendisine uzattığı şehrin anahtarını gerçek bir onurlu şövalye olarak almadı ve Türk'ün galibin kölesi olduğuna dair açıklaması ve kendisine hediye edilen güzel bir yakutla yetindi. Bu yeni ve güvensiz vasallardan haraç da almış olabilirdi. Müslümanları yenen kral, evine dönünce başkenti Lefkoşa'da halkının sevinç nidaları arasında ve Papa'nın temsilcisi olarak bu başarılı Haçlı Seferi'nin yaratıcılarından biri olan Fransız Karmelit Pierre Thomas tarafından karşılandı. Birkaç ay sonra Antalya'nın yeni komutanı Kıbrıslı Amiral Johann von Tyr, Aziz Nikolas'ın piskoposluk yaptığı Demre (Myrrha)* bölgesini de Hristiyan yerleşimi hâline getirmeyi başardı ve azizin tasviri adada bir kiliseye nakledildi2. 1359 yılı baharında Papa VI. Innocent yeni Haçlı Seferi'ni ilan etti ve Macaristan ile Balkan ülkelerindeki durumu çeşitli gezilerinden dolayı bilen Pierre Thomas – aynı zamanda Koron Piskoposu ünvanını taşır – bu seferin vekili tayin edildi. Haçlı Seferi'nin sebebi olarak İzmir'in Aydınoğullarının muhtemel saldırılarına karşı güvence altına alınması ve Katolik Savoylu Anna'nın inatçı oğlu olan imparator, kendini diğerlerinden soyutlasa bile, Rum İmparatoru'nun korunması olarak verildi. İstanbul Limanı'na Papa tarafından gönderilen bir filo geldi ve I. Murad'ın Osmanlıları ile yukarıda belirtildiği gibi savaş hâlinde olan İmparator Ioannes'e, hiçbir yararı olmasa da yardım önerdiler. Yine de onların yardımı ile Rumlar en azından Asya tarafındaki eski ve tehlikeli bir Türk yuvası olan Lapseki'yi ele geçirdiler. Ama galiplerin farklı ırklardan oluşan birlikleri dönüş yolunda büyük bir mağlubiyete uğradılar ve Papa vekili bile ölümden kıl payı kurtuldu. Aydın'ın yeni hükümdarı Hızır Bey, şeklen de olsa Papa'nın hükümranlığını kabul etmek zorunda kaldı3. Hayalperest Karmelit Pierre Thomas, daha sonra tacını taktığı Kıbrıs Kralı ile tanıştıktan sonra, kralı doğu Türklerin ve Müslümanların hükümdarlığından kurtarılmasına dair yürütülecek kutsal görev için kazanmak üzere adada kaldı. 1362 yılı sonlarına doğru Lusignanlı Kıbrıs Kralı Venedik'e doğru yola çıktı ve 5 Aralık tarihinde buraya vardıktan sonra, Haçlı Seferleri konusunda uzman olan ve çok hevesli görünen yeni Papa V. Urban ile seferi görüşmek üzere Avignon'a hareket etti. Batı'nın her yerinde Osmanlıların ilerleyişine dair haberler duyuldu 22 Kasım tarihinde Venedik'te bulunan Rum elçiler4, hadiseleri dışarıdan soğukkanlılıkla izleyen bu Cumhuriyetten yardım istemişlerdi. Yeni Papa artık daha fazla bekleyemezdi 12 Nisan 1363 yılında Papa V. Urban Batı'nın her yerine gönderilen bir yazı ile kaybedilen Hristiyan ülkelerin tekrar kazanılması için Türklere karşı yeni bir kutsal savaşın ( passagium ultramarinum ) açıldığını ve bu büyük seferin lideri ( praecursor magnificus ) olarak Pierre'nin tayin edildiğini ilan etti, ama bu Haçlı Seferi ancak 1 Mart 1365 yılında adı belirtilmeyen, fakat çok daha güçlü birinin liderliğinde yola çıkabilecekti. Kıbrıs Kralı, tekrar Almanya'ya ve Lehistan'a gidip, oranın kralları olan kuzenlerinden Haçlı Seferi'nin yapılması için yardım istedi. Aynı zamanda yetenekli başkanı Mezieres'li Phillip, Venedik'te bu olayın gerçekleşmesi için teşebbüslerde bulundu, ama Fransa Kralı'nın 17 Ocak 1364 yılında ölmesi üzerine Papa, planlarını ertelemek zorunda kaldı ve Girit Adası'ndaki Rum isyanı yardım sözü veren Venedik'in sefere katılmasını engelledi. I. Pierre, bunlara rağmen 1364 yılı sonlarına doğru tekrar Venedik'e gittiğinde birçok gönüllü toplamayı başardı ve 1365 yılı Haziran ayında gerçekten de doğuya doğru yola çıktı. Bu sefer kendini çok daha güçlü hissettiğinden, ilk hedefini İskenderiye olarak belirledi, ama işgal edilen ve yağmalandıktan kısa bir süre sonra terk edilen şehrin, Osmanlılara karşı savaşta hiçbir önemi yoktu ve Suriye beyleri ile uğraşan Peter, Anadolu'daki karmaşalara daha sonra da katılmadı. 1363 yılı Eylül ayında Kıbrıs Kralı, Krakow'da Lehistan Kralı Kazimir'in yanındayken, onun komşusu olan Macar hükümdarına da rastlamıştı ve onurlu bir şövalye olan bu Angevin soylusu, Hristiyanlık uğruna yürütülen davaya destek verme sözü vermişti5. Kıbrıs'ın yetkilileri daha sonraları da kutsal davada ortak teşebbüs için sürekli yazışmalarda bulunmuşlardı. Doğudaki Katolik menfaatlerinin ilk savunucularından biri olarak bilinen Macar Kralı Ludwig, hüküm sürdüğü devletlerin coğrafi konumları yüzünden hazırlanan bu büyük savaşta lider pozisyonlarından biri için uygun bir adam gibi görülüyordu. 1364 yılında ise kendini doğunun kurtarılması amacıyla yapılacak bu Haçlı Seferi'ne adayan başka bir adam çıktı Sınırları içinde ve dışında yapılan turnuvalarda ve diğer silah oyunlarında sürekli tercih ettiği yeşil renkten dolayı Yeşil Şövalye olarak adlandırılan ve ünlü bir şövalye olan Savoylu Kont VI. Amadeo. Kıbrıs hükümdarından çok daha üstün olduklarına inanan bu iki hükümdardan hiçbirinin Kıbrıs hanedanından gelen yarı doğulu kralı, tüm savaş yeteneklerine ve ününe rağmen boyun eğmeleri mümkün değildi her biri bağımsız bir faktör olarak kendi hesabına hareket etmek istedi. Her birinin ayrı bir siyasi amacı veya en azından hanedanı için planları vardı. Ludwig, uzun zamandan beri Bulgarlara, Sırplara ve Bizans'a ait topraklarda Macaristan'ın bayrağı altında büyük bir Doğu Latin Devleti kurma hayaliyle yaşıyordu. Ayrıca sefil Rum ve Slav komşuları ile Karpatlar'ın ötesinde Romen ülkesindeki prenslikte ve Alplerin ötesindeki Macar ülkesindeki komşularını ve (1360'lı yıllarda kurulan) Boğdan'da organize olmuş Romenleri kendi amaçları için kazanmayı veya ilhak etmeyi umuyordu. Arpat hanedanından gelen eski krallara ilişkin kaynaklara göre, Papa tarafından Litvanya'daki kâfirlere veya Karpatlarda ve Tuna boylarındaki rafızîlere karşı yapılacak bir Haçlı Seferine teşvik edildi ve maceraya düşkün Macar şövalyeler eşliğinde Budinli Angevin tekrar Latinlerin eline geçen Doğu'nun İmparatoru olmak istedi. 1354 yılında Sırplarla savaş halindeyken, Tanrının elçisi olan Papadan rafızîlere karşı Capitaneus (lider) ünvanını aldı. İki yıl sonra Papa'nın tüm çabalarına rağmen kâfirlere ve rafızîlere karşı değil, Venedikli Dalmaçya'ya karşı bir sefer düzenledi. Ludwig, Krakovi'deki toplantıdan kısa bir süre önce, bu sefer doğuda Sırp Bosna'yı tamamen ele geçirmesini engelleyen Patarenlere karşı savaşa gitmişti. Kısa bir süre sonra Macaristan ve Kral IV. Şarl (1364) arasında sürekli bir barış antlaşması yapıldığında, Kral Ludwig yine kâfirlere karşı bir seferin yapılacağını ilan etti, ancak onun gözü aslında sadece en yakınındaki topraklarda idi Ona göre, çökmekte olan Bulgaristan'ın bir parçasını almanın zamanı gelmişti 6. Savoylu Amadeo, Paleolog'un akrabası, bir kuzeni idi ve doğunun davası ile sadece bu yüzden ilgileniyordu. Onun için tek amaç, Bizans'ı tehlikeli ve kâfir düşmanlardan korumak olmalı idi. 1364 – 1366 yılları arasında, Haçlı Seferi'ni hızlandırmak zorunda kalacağı hadiseler ortaya çıktı. 1330 yılında Ludwig'in babası Kral Şarl Robert'in komutasındaki Macar ordusunu yenen ve ülkesine otonomi ve gerçek bağımsızlık kazandıran Basarab'ın oğlu Eflak Prensi Aleksandr, 16 Kasım 1364 tarihinde Argeş'te dağların tepesindeki ikametinde öldü. Ludwig, önceleri Aleksandr'ın halefi olarak Argeş'teki tahta çıkan genç oğlu Vladislav veya Layko'ya karşı bir sefer düzenlemeyi düşündü, ancak 15 Ocak 1365 yılında gelen bir emirle Macar süvariler Şubat ayında hükümdarları tarafından Tımışvar Kalesi'ne çağrıldı ve Ludwig, uzun zamandan beri almak istediği Severin Kalesi'nin üzerine yürümeyi düşündü. Aynı yılın başında yaşlı Bulgar Çarı Aleksander hayata veda etti ve Bulgar toprakları, Yahudi annenin oğlu olup, Sofya'da tahta çıkan Şişman ile Teodora'nın oğlu olan ve hanedanın beşiği Vidin'i yöneten Straşimir arasında bölüşüldü. Dobrotiç'e ise Kavarna ve Kaliakra ile bugünkü Dobruca'yı kapsayan sahillerin yönetimi kaldı. Ludwig, Bulgar Çarının öldüğü haberi üzerine bu anı değerlendirmeye karar verdi. Layko'nun tahta çıkmak için onay almadığını unutup, Batı Bulgaristan ve sadece sınırlı bir bölgeye sahip olmasına rağmen, Çar ünvanını taşıyan prensin üzerine yürüdü. Kral, Mayıs ayında Eflak topraklarına ayak basmadan Demir Kapı'da Tuna'yı geçti ve birkaç gün sonra Vidin'in büyük bir kayanın üzerine kurulu kaleleri Belgradcık ve Lagan'ı aldı. Çarın ikameti olan güçlü şehir, Straşimir'in ve Laykos'un üvey kardeşi olan Romen eşinin adamları arasındaki paralı Yaziklerin direnmesine rağmen çok fazla savunma yapamadı7. Vidin Bulgarlarının lideri esir alındı ve Macaristan'a götürüldü. Ancak kralın kendisi daha fazla ilerlemedi ve aynı ay içerisinde tekrar geri döndü. Vidin'in muhafazası ile kardeşi Severinli Ban Emerich'in yardım ettiği Transilvanya (Erdel) Voyvodası Diyonisus'u görevlendirdi. Ana kilise, Minoritlere teslim edildi. Ludwig, aldığı bu tedbirlerle Vidin'i sadece devleti için önemli bir sınır şehri olarak değil, aynı zamanda Balkan Yarımadası'nı ilhak etmek ve Haçlı Seferi planının gerçekleştirmek için yeni bir çıkış noktası olarak gördüğünü de gösterdi. Bu husus, yeni genel Haçlı Seferi'nin oluşturulması ile sonuçlanacak diplomatik görüşmelerle de kendini gösterdi. Bu görüşmeler, 1365 yılının ikinci yarısında Macar Kralı ve İtalyan Kontu arasında yürütüldü – Kıbrıs Kralı Pierre, İskenderiye'yi boşaltarak Haçlı Seferi lideri olarak rolünü kaybetmişti. Eylül ayında Macaristan'dan gelen bir elçi, VI. Amadeo'un sarayında konakladı. Birkaç hafta sonra Kral V. Ioannes, Bulgaristan'ı geçerek, bilinen yol üzerinden Vidin'e geldi. Voyvoda Diyonisus, Karansebes üzerinden Budin'e kadar ona eşlik etmek için şehirden ayrıldı. Kışın, Budin'deki barbar kraldan yardım istemeye giden ve Macaristan'ı ziyaret eden ilk Bizanslı imparator, küçük düşmüş bir vaziyette, kendisine her türlü saygıyı gösteren kral ile birlikte Vidin'e geri döndü. Şişman ise Macarların Bulgaristan'daki yerleşimlerinden tahrik olmuş bir vaziyette imparatora, topraklarından geçmesine izin veremeyeceğini bildirdi8. Böylece Ioannes, aylarca Macar Ban'ının misafiri olarak Vidin'de kaldı ve yolunu açacak birini bekledi9. Rum İmparatoru uzun bir süre İstanbul'dan uzak tutan ve faaliyetlerini aylarca engelleyen bu hadiseden dolayı Papa'nın Doğu'yu kontun ve kralın yardımları ile Türklerden temizleme ve kurtarılan Paleolog'un Roma Kilisesi'ne geçmesini sağlama planları engellenmiş oluyordu. VI. Amadeo, bahtsız akrabasına yardım etmek üzere doğuya tek başına gitti. 25 Ocak 1366 tarihinde Papa, Kıbrıs Kralı'nın da rol oynayacağı genel Haçlı Seferi'ni ilan etti. Amadeo ve Pierre gemi ile geçmeyi düşünürken, Macar birlikler karayolunu kullanacaktı. Bahar aylarında, Türklere Asya'dan yardım gelmesini engellemek üzere, Antalya Körfezi'nde Venedikli kadırgaların bulunmasını sağlamak için Macar elçisi Venedik'e geldi10 ve bu konuda yardım sözü aldı. Bunun karşılığında Cumhuriyete düşmanlıkların Balat ve Ayasuluk'taki dostlarına yönelik olmayacağı sözü verildi. Bu arada Rum Başkan Georg Magnikarthes, Avignon'a geldi ve hükümdarının Papa'nın hükümranlığını kabul ettiğini resmen iletti. 1 Temmuz 1366 tarihinde, bu sefer Trakya topraklarının işgalcileri olarak Osmanlılara karşı kutsal savaş ilan edildi. Kont Amadeo, Mayıs ayında topraklarından ayrılarak, Haziran ayında Venedik'e varmış ve burada uzunca bir süre beklemek zorunda kalmıştı. Burada, aralarında Cenevre Kontu, Montfort Kontu, Lüksemburg ve Neuchatel hükümdarları, Fransa'nın gelecekte mareşalı olacak Jean die Vienne ve Burgond Mareşalı ile bu kutsal göreve katılmak isteyen birçok Fransız, İngiliz ve Bohemya asilzâdeleri bulunan birçok şövalye ile karşılaştı. Suriye'ye saldırmamak kaydıyla Venedik tarafından emrine iki kadırga verildi ve bunun karşılığında Venedik Cumhuriyeti'ne Bozcaada'yı barışçıl bir yolla kazandırması talep edildi. Kont Amadeo, Temmuz ayında Haçlıların diğer bölümü ile Koron'da buluştu. Ağustos ayında hepsi Eğriboz'a varmıştı. Buraya, Kıbrıs Kralı'nın Alanya'ya saldırdığı ve limanı zapt ettiği, ancak kaleyi işgal etmeye boşuna uğraştığı haberi geldi. Elde ettiği bu tek başarı ve Manavagat'ta birkaç gemiyi yakmış olma ünü ile İskenderiye kahramanı tekrar Mağosa'ya geri dönmüştü11. Amadeo, Rumlar tarafından imparatorun bir akrabasına ve sadece V. Ioannes'in ülkesine geri dönmesini sağlamak için gelen şövalye prense yakışacak bir biçimde desteklendi. Yeni adı İstife olan ünlü Thebes'in elçilerini nasıl karşıladıysa, kendisi de daha sonra Limni Adası'ndan gelen erzaklarla donatıldı. Midilli Adası'nda hüküm süren Cenevizliler de onu Gelibolu sularında selamladılar. Türklerin bu dönemlerde donanması yoktu. Umur Bey'in ölümü, Karesi Beyliğinin çökmesi ve Kıbrıs Kralı'nın son seferleri ile birlikte cesur denizcilerin küçük gemileri kayboldu ve Osmanlılar, henüz yeni karakterine uygun, yani Bizans ve İtalyan örneklerine göre oluşturulmuş bir filoya sahip değildi. Bu yüzden batıdan gelen Hristiyanlar Gelibolu Limanı'na rahatlıkla girdi ve birkaç ahşap ve taş evden oluşan şehri zapt etti. Ancak, yüksekte bulunan ve adamlarla donatılmış kaleden eşsiz Türk okçularının okları sürekli üzerlerine yağdı. Cesur Vassili Roland bu esnada hayatını kaybetti. Kont'un adamları sonunda yine de surlara bir gedik açmayı başardılar12. Osmanlılar bu hadise üzerine korktular ve ertesi gün kalenin surlarında Osmanlıların yüksek beyaz başlıkları yerine kalenin sevinç içindeki Rum sakinleri görüldü ve imparatorlarının dostu olan galipleri kaleye davet ettiler. Aymon Michel ve Luzernli Jakob komutan tayin edildiler ve 24 Ağustos 1366'dan, Gelibolu'nun Rumlara geri verildiği tarih olan 14 Haziran 1367 tarihine kadar 9 ay 21 gün13 boyunca Osmanlıların o güne kadar Avrupa'daki en büyük limanında Spiegel, Witard, Watingrode gibi Latinler, İtalyanlar, Fransızlar, Almanlar ve İngilizler yaşadılar. Amadeo, Gelibolu'da kalırken, başlarında Urtieres'in hükümdarı bulunan bir elçi grubu, Tuna yolunu kullanarak, Rum İmparatoru'nu Vidin'de ziyaret edip, İstanbul'a geri getirmek üzere yola çıktı, ama çıkan bir fırtına yüzünden kadırga birkaç gün Boğaziçi'nde kalmak zorunda kaldı ve V. Ioannes'in uzakta bulunduğu yere gitme planından vazgeçilmek zorunda kalındı. Kontun, de Treverneiz adındaki bir kuryesi yine de Vidin'deki imparatorun yanına gitmeyi başardı14. Kısa bir süre sonra Amadeo, imparatoru yokluğunda temsil eden imparatoriçe ile görüşmek üzere İstanbul'a geldi. Bu görüşme sırasında Balkanların güneyindeki limanlara saldırmaya ve böylece Bulgar hükümdarını yolu açmaya zorlamaya karar verildi. Haç işaretini taşıyan kadırgalar, eski ve çok önemli bir yer olan Misivri önlerine geldi ve genelde Rumlar olmak üzere birçok Yahudi'nin, Cenevizli'nin, Katalan'ın ve başka Frank'ın oturduğu şehir15, teslim olmakta zaman kaybetmedi ve Batı örneğine göre bir kurtarmalığın ödenmesi ile fethin doğal sonuçlarından kurtuldu. Ayrıca, aynı burunda bulunan Emmona (Emine Burnu) kasabası da Haçlıların eline düştü. Daha güneyde bulunan Ahyolu yine Franklar tarafından işgal edildi ve Latinlere ağır bir vergi ödedi. Komşusu olan Bizanslı Süzebolu'da ise kontun adamları dost olarak karşılandı. Amadeo, o dönemlerde muhtemelen Asya'da küçük bir çete reisi olarak gördüğü Türk hükümdarı ile görüşmeler yapmayı düşünmüyordu, zira onun devletini resmi olarak tanımıyordu. Rum İmparatoru, zayıf komşusu olarak sultana elçiler göndermiş, hatta aile bağları bile oluşturmuş olabilirdi gururlu ve Batılı bir şövalye olarak onurunu bu şekilde ayaklar altına alamazdı. Onun amacı, Trakya bölgesinde sadece Rumları ve Bulgarları bölgenin hakimleri olarak kabul etmekti Şişman ise ona göre V. Ioannes gibi bir imparatordu. Amadeo, bu yüzden Ekim ayının son günlerinde Bulgar hükümdarına bir elçi grubu gönderdi. Bulgaristan'ın hiçbir sonuç alınamadan saldırıya uğran büyük liman şehri Varna'dan eski başkent olan Tırnova'ya hareket eden bu grup, İstanbul'un Latin Patriği Paul, bir Fransız, bir Bohemyalı ve üçüncü bir asilzâdeden oluşuyordu. Tırnova'da uzun bir süre kaldıktan sonra, Patrik Pavlus ancak Aralık ayında tekrar Varna'ya döndü. Kont, onları Misivri'de karşıladı16 ve yanlarına imparatoru da alarak geri döndüler. 21 Aralık Şişman, her ne kadar limanlarını geri almak istese de, bunun karşılığında Varna yakınlarındaki Galata'da yapılan çatışmalar sırasında aralarında Burgond Mareşalının da bulunduğu esir düşen Latinleri iade etmek istemedi aksine bu esirler Şubat 1367 tarihinde V. Ioannes onların serbest kalmasını talep edip, bunu başarana kadar uzun bir süre ülkenin iç kısmında bulunan Prevadi Kalesi'nde esir tutuldular17. Daha sonra sahil boylarının hükümdarı olup, uzun zamandan beri Bizanslı despot ünvanını