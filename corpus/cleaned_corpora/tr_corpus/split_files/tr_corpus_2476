1960'tan sonra beliren bu iki yazarın Türk düşüncesine, Türk gazeteciliğine katkıları çok büyük. Şoförler, bakanlar, işçiler, öğretmenler, şairler, işsizler, herkes çok şey öğrendi onlardan. Eleştiri Çetin Altan'dan pek bir şey koparamaz. Hatta, onu daha da zenginleştirir belki. Çünkü düşüncesini iyice kişiselleştirmiştir de. Polemiğe gelince, o, hiç... Çünkü Çetin Altan'ın saygınlığında, saygı kavramının yanında güç ve dokunulmaz ilginçlik kavramları da ağır basmaktadır. Üstelik kimse kolay kolay polemiğe giremez onunla. Bir nokta vardır, yumurta küfesinin beş kuruşluk değeri kalmaz Çetin Altan için hiçbir zaman o noktaya gelme gereksinimi söz konusu değildir ama bir karşıtlık diyaloğuna da girmeyecektir, ağzını bir bozuverir ki... Değerli bulduğu kişilere karşı ise her zaman kibardır. Yine de, denebilir ki, kendi özeleştirisi Türkiye'nin romanını verecektir. Roman dedim ‘40'lı yıllarda şiir, ‘60'lı yıllarda oyun, ‘70'li yıllarda roman yazmış. Romanlarında ve oyunlarındaki kişilerin kendinin doğrudan sözcüleri olduğunu söyleyenler var. İncelenmeye değer. Değer de, varılan sonuç düşünce yazılarıyla çelişirse değer, çünkü Çetin Altan düşüncesini gazete yazılarıyla, politika serüvenindeki davranış ve sözleriyle açıkça ortaya koymuş bir kişi. Değişmekten, değişebilmekten korkmayan bir kişi. Bu yüzden düşüncesini sanat ürünlerine bağlamaktan çok, sanat ürünlerinde düşüncesinin yansılarını aramak daha doğru olacaktır. Kendi payıma, Çetin Altan'ı her şeyi denemeye hak kazanmış bir yazar, bir sanatçı olarak görüyorum. Ama o şoförler, o bakanlar, o işçiler, o öğretmenler, o şairler, özellikle de işsizler, iki konuda (yalnız iki) özeleştiri isterler Çetin Altan'dan. Bir, Türkiye İşçi Partisi Kongresi'nde yaptığı ve bu partinin o günlerinde yazgısını değiştiren konuşması için bugün ne düşünüyor. Beş yıl önce ne düşünüyordu. İki, Güneş'te son yıllarda yazdığı yazıların da göze fazlaca battığı anlaşılıyor. Bir de üç var. Fütürist görünümlü, ütopya tadı taşıyan, aslında günümüz gerçeklerinin eleştirisi olan, yine de biçim öğesinden ötürü tam anlaşılamayan yazılar için özellikle yöneltilen ayrı bir soru O yazılarda forsalar, zincirleriyle oynamaya başlamış da olmuyorlar mı. Çetin Altan dogmalarla savaşmaktan bıktı mı. Böyle deniyor. Çetin Altan yanılmaktan korkmayan bir yazar. Ama zaman zaman bunu bir hak gibi gördüğü sanılıyor. Çetin Altan'da çok şeyimizle hepimiz varız. Yıllar önce yazılmış şu iki dizedeki gibi Hepimizin kanı onda aktı Temiz kanla birlikte kirli kan. Bütün bunlar da yetmiyor Çetin Altan'ı anlatmaya. 12 Temmuz 1987 Meksikalı Bir Eskimo Toroslar'la Orta Amerika'daki dağ zincirleri arasında eski jeolojik zamanlardan kalma bir akrabalık bağı var mıdır, bilinemez. Olsa da herhalde ilk zamanlardadır. Ama o, Toroslar'da doğduğu halde bir Türkten çok bir Meksikalıyı andırmaktadır. Aslında Toroslar'da değil, Antitoroslar'da doğmuş. Bu yüzden olacak, görünümünde bir Eskimoluk da var galiba. Kısacası Meksikalı bir Eskimo. Hele gözlük takınca. Öğretmendi. Milli Eğitim müfettişliği de var. Yolu Paris'e düşmüş bir Zenci gibi şık giyinir. Giysisi maviyse, gömleği de o renktedir çorabı da, çakmağı da, kalemleri de, pabucu da, iç çamaşırı da. Bir başka gün, diyelim beyaz giysilerini çekti, o gün, akla gelebilecek her şeyi beyaz... İş saatlerinin dışında içki içer, onun dışında da yazı yazardı roman, öykü, deneme... Roman, öğretmenliğin öykü, içkinin deneme de, yazarlığın karşılığı oluyordu. Emekli olunca romanı bırakması bundan mıdır. Çok şaşırmışımdır, bunca çok içtiği halde, işini ve yazarlığını birbirinden, o ikisini de içkiden nasıl öyle ustalıkla ayırabiliyor diye. Ve romanı öyküden, onu da denemeden neden hiç ayıramıyor diye. Yücelik ve soytarılık gözlemi neden iç içe... Bu üç uğraş başka bir şeyle perçinlenir onda Aşk, kadınlar. Hayatının asıl köşebendinin kadınlar olduğu söylenebilir. Tek bir aşk söz konusu değil ama. Sürekli, nesnelerini zaman içinde değiştire değiştire akan, hiç durmayan bir aşk. Kadınlar olmasaydı roman yazmayacaktı belki de deneme, öykü hiç. Hatta öğretmen de olmayacaktı. Hatta hatta, içki de içmeyecekti. Bir keresinde sayrılarevine düşmüştü. On yedi gün kaldı orada. O arada, açık kalp ameliyatı geçiren çok genç bir kadını sevdi. Evlenecekti onunla. Ne yazık ki kendisini çabuk taburcu ettiler. Haftalarca düşündü, sayrılarevinde yeniden yatabilmek için yollar aradı. Sonunda buldu da. Kadıköy iskelesinde bir özel arabaya çarptı elverişli biçimde kolu kırılmış ya da incinmişti. Rüzgâr gibi gitti sayrılarevine. Ne yazık ki sevdiği kadın o sabah taburcu olmuş ve meçhul bir ilçeye gitmişti. Saygılı bir sarhoş. Bugüne dek kimseye öyle büyük zararı dokunmamıştır. Kendisini saymazsak. Çok da sakıngandır. Bazı içkievlerinin patron çekmecelerinde iki bin, üç bin liralık depozitoları vardır. Üstünde ev adresi yazılı zarflar içine konularak içkievi ilgililerine teslim edilmiş paralar şu işe yarar Bizimki bir gün içkiyi fazla kaçırabilir, cebinde parası kalmamış olabilir. İşte o zaman içkievi ilgilisi hemen bir taksi çağıracak, o parayla onun rahatça evine dönmesini sağlayacaktır. Tutkulu bir yazar... Hayatı bunca kalabalık olan, evli olduğu halde gömleklerini bile temizleyiciye verdiğini söyleyen bir adamın onca yazıyı nasıl kotarabildiğini her zaman düşünmüşümdür. Hatta, kimi zaman, bunları bir başkası mı yazıyor diye kuşkulandığım olmuştur. Yine de biraz az içseydi daha iyi bir yazar olacaktı kuşkusuz. En büyük gazetelerimizden birinin ikinci sayfasında zaman zaman yazıları yayımlanır. Yıldönümleriyle ilgili bu yazılar ( İkinci İnönü Utkusu , Atatürk'ün X ilçesine girişinin şu kadarıncı yıldönümü... ) arkadaşımız tarafından üç dört ay önce hazırlanır ve ilgili tarihten bir hafta önce yazı işlerine teslim edilir. Rastladığı kişiyle hemen dost olur. Bir bakarsınız, kahvede briç oynayan Kadıköy yargıç ve savcılarının yanında. Bir bakarsınız vapurda tanıştığı bir adamla Antalya'nın Kaş ilçesine gidiyor. İranlı bir mollayla Ankara yolculuğu yapıyor ve başkentteki Sanat Kurumu'nda yöneticileri birbirine düşürüyor. Yeni tanıştığı kişiyi hemen kendine bağlar. Çünkü o gece intihar edebileceğini sezdirmiştir ona. Kendi hayatının sorumluluğunu yüklemiştir. İçkievinde ya da bir taşıtta kurduğu dostluk, askerlik arkadaşlığı gibi değildir. Arayacaktır, yeniden arayacaktır dostunu. Pipo mipo armağan edecektir. İlişkiyi giderek sıklaştırır. Dost da onun intiharını önlemek için insanüstü bir çabayla didinir durur Bu gece lokantadan sonra bize gitsek... Bizimkiyse bir yandan eski dostlarını yitirmemek için didinip duracaktır. Bunun kolay bir iş olmadığını kim inkâr edebilir ki. Yakın dostu Mehmed Kemal bir yerde söyleşi yaparken, koşar, son derece iyi niyetle güç durumda bırakır onu. Sait Faik'i anma günlerinde, Burgaz Adası'nda, Salâh Birsel'i hüzünlere atar. Emekli olmadan önce büyük düşleri vardı. Alacağı ikramiyenin bir bölümüyle Cağaloğlu'nda bir yazıhane tutacaktı. Deney sahibi bir arkadaşıyla bir sanat dergisi çıkaracak, kitaplar basacaktı. Bir bölümüyle de Toroslar'daki babadan kalma dağ evini onartacak, sanatçıların yazlık cenneti (her şey şirketten) haline getirecekti. Soyadı kendisininkiyle aynı olan bir sinema oyuncusuna karşı dava açacak, o oyuncunun soyadını değiştirtecek, böylece kendi soyadının tekliğini gerçekleştirmiş olacaktı. Sonra da oturup bir sürü roman yazacak, hepsini kendi olanaklarıyla basacak... Düşlerin hiçbiri gerçekleşmedi. İkramiye uçtu gitti. Şimdilerde dağ evini nasıl paraya çevirebilirim diye düşünüp duruyor. Tek tek öykülerle sanat ödüllerine katılıyor. Zaman zaman içkiyi bırakıyor. Gazeteciler Derneği'nin kafeteryasında garsonu çağırıyor Bir duble su. Ayık günlerinde generali (Madanoğlu) ziyaret ediyor. Düşler gerçekleşmedi dedim. Vakit var daha. 19 Temmuz 1987 Posta Kartalı Altemur Kılıç Cihat Baban, İhsan Doğramacı, İhsan Sabri Çağlayangil, Feridun Çölgeçen, Halife Osman... Altemur Kılıç adı bunları da çağrıştırıyor. Kimiyle benzeşiyor, kiminin bazı bakımlardan yerini tutuyor, kimiyle de yazgı birliği içinde. Son yıllarındaki Cihat Baban'ın silik olmasına özen gösterilmiş ikinci nüshası. Doğramacı'nın basın dünyasında iyice rokoko olmuş eşdeğeri. Gazeteci olmuş ve gözü başka yerlerde kalmış bir Çağlayangil. Yabancı firmayla ortak yapım olarak gerçekleştirilen sarı dizi bir filmde önemlice rol üstlenmiş bir Feridun Çölgeçen. Düşünce ve iman planında Muhammed'i hiç olmamış, daha doğrusu Muhammed'ini güle oynaya yitirme becerisini göstermiş bir Osman. İşadamı-gazeteci. İşadamı-bürokrat. Altemur Kılıç'ın mutlaka kendine özgü kişisel yanları, sevecenlikle eğildiği kimseleri vardır üyesi olduğu kuruluşlara ödentilerini düzenli olarak yatırıyordur yıkanırken banyoda şarkı da söylüyordur belki. Sözgelimi unutkanmış. Kendi telefon numarasını bile başkalarına sorduğu olurmuş. Kıskançmış sözgelimi. Vatan'da çalıştığı yıllarda çok sevdiği Marilyn Monroe'nun posterini odasının duvarına yapıştırır, sonra da posterin üstündeki askıya pardösüsünü asarak gözlermiş onu. Dikkatsizmiş de. Başbakan Adnan Menderes'e oldukça değerli bir çift kol düğmesi armağan etmiş üstlerine de başbakanın ad ve soyadının ilk harflerini işletmiş tabii, A. Menderes hiç kullanamamış o düğmeleri. Aslında bunlar da önemli. Unutkanlığı ve dikkatsizliği onun temiz yanlarıdır. Ama biz burada Altemur Kılıç'ın topluma, çevresine yansıyan ve kendi adıyla belirlenen yanlarına bakma durumundayız. Öğrenimini ve yetişimini ABD'de tamamlamış. Gazeteciliğinin yanı sıra Birleşmiş Milletler Teşkilatı basın uzmanı, Washington'da basın ataşesi olarak çalışmış. İki önemli ve açıklayıcı dönemde iki kez Basın Yayın Genel Müdürlüğü yapmış Menderes'in son iktidar yılı (19591960) Demirel'in şapkasını alıp gideceği yıllar ve 12 Mart döneminin başı (1969-1972). 27 Mayıs'ta çok korktuğu söyleniyor. Demirel'den sonra 12 Mart iktidarının da kendisini bir süre tuttuğuna tanık olmaktayız. Şöyle özetleyelim, ilericiliğin üste çıktığı evrelerde Altemur Kılıç ortadan kayboluyor gericilerin öne geldiği evrelerde yıldızı parlayan bir adam olarak beliriyor. Ayrıca o evrelerin damgasını en çok taşıyan adam oluyor. Diyelim, 12 Mart bütün kurumlarıyla oturdu ama Ecevit ve Demokratik Sol gerçeği de tırmanma içinde 1973'te, Altemur Kılıç hemen yeni bir planda denenecek, işadamlarının doğrudan sözcüsü olan Devir dergisini çıkaracaktır. İleriyi gören bir adam mı. İleriyi görenlerin adamı mı. Her ikisi de. 24 Ocak Kararları'nı ve Özal iktidarının koşullarını önceleyerek işadamlığına soyundu. Rothmans'ın Türkiye Mümessili ve Grup Başkanı oldu. Ortadan kaybolduğu zamanlarda da aslında silinmiyor, dibe iniyor. Yabancı dostlarının da yardımıyla yeni çıkışlar için birikim sağlıyor. Varsayımlı Halife Osman örneğini vermiştik. Altemur Kılıç ırkçı düşüncelerle büyüdü. Ancak bugün o düşüncelere bağlılığından söz edilemez. Aslında düşüncesi değil, işlevi var Altemur Kılıç'ın hayat biçimi var. O işlev ve o biçim onun bir yerde değer yargılarını da oluşturmakta. Bir düşüncesi yok. Ama sürekli olarak karşı-düşünce üretmeyi sever. Görevi solda ne söyleniyorsa, tersini bulup yazmak... Görevi bu onun. Yazılarındaki rapor tadı da buradan geliyor olmasın. Bunlarda sözcükler cümle içinde akmaz kendi yerlerine çekiçle çakılırlar birer ikişer. Yalan söyleyecektir. Bir Amerikan dergisinin adından aldığı Ufuk Turu başlıklı sütununda sakalı ve kısık gözleriyle Anadolu ufkunu süzerken kendi gerçeğini dile getirir Sakalı çenesinden değil, sanki doğrudan canından bitmiştir ve yonga biçimindedir süzüş ise, boy ölçüşme anlamı taşır. 12 Eylül'e tek bir noktada karşı çıktı. O da yine sakalla ilgili. Kendi sakalını çok sevdiğini belirtti. Üniversite öğretim üyeleri için getirilen sakal yasağını yumuşakça değerlendirdi. Keşke sevdiği bir kitabı, mahpusta bir yakını, asgari ücretle çalışan bir dostu da olsaydı. Bu da ikincil kişileri etkisizleştirdi. Kişi, Atlantik'i aşan bir posta kartalı özlemiyle göneniyorsa, bir anda, ya da tarih süreci içinde, kendini niyet çeken akbaba durumunda görmüş olmaktan hüzünlenmez mi. Ne dedik, Altemur Kılıç için o hayat biçimi de çok önemli. Parası pulu var. Ama işlevi son derece azalmış. Çünkü etkisiz. Özellikle yayın konusundaki bütün girişimleri başarısızlıkla sonuçlandı. Gerçi kuşçuların niyet kutularına ilkel birer bilgisayar olarak da bakılabilir, otuz kadar bilgi ya da yazgı yüklenmiş bilgisayarlar... Ama özlenen o posta kartalıdır. 26 Temmuz 1987 Perihan Abla Perran Kutman, Müjdat Gezen'in dişisi ve Ayşen Gruda'nın temizidir. Ancak Müjdat Gezen'in güldürü serüveninde büyük sayılabilecek bir emek, gözlem, deney birikimi de bulunduğu halde, Perran Kutman yalnızca sahne sempatisine dayanıyor. Hıdrellez güzeli. Ama bohçacı kadını oynarken, onu gülsuyu propagandisti gibi canlandırıyor. Yine de terzi kız imgesi Perran Kutman'ın yüzünde öylesine canlıdır ki, oyunculuğa gerek kalmaz. TV'nin yarattığı birçok arkadaş gibi, tiyatro değil para-tiyatro kişisidir. Rolünü, Figüran Osman'ın dişisi olan gece güzeli Ayşen Gruda'dan devralırken yapaylıktan da kurtardı. TV'de, aynı planda, Tekin Akmansoy'un da sık sık yer aldığını gördük Gazanfer Özcan'ın da. Nedir ki onlar daha önce kendilerini şu ya da bu biçimde kanıtlamış sanatçılar. TV'nin yerli dizilerde ünlendirdiği, kapı açtığı kişiler var kurumun yayın politikasının ayırıcı özelliği onlarla belirleniyor. Bunun için, yukarıdaki adları ele alırken onlardan doğruca sahne ya da perde sanatçıları olarak söz etmiyoruz bir çeşit ekran sanatçıları olarak bakıyoruz kendilerine. Çünkü TV gerçeğinin güncel gücünü aradan çıkardığımızda, Türkiye'de güldürücüler yelpazesi bambaşka kişilerden oluşur. TV yaygın ün sağlıyor. Ama dayanıksız ünler bunlar. Küçük bir zaman kesintisi, unutulma yazgısı da demek. Hatta diyebiliriz ki, halkımızda bu tür sanatçılara karşı bir unutma açlığı da var. Bizim Sınıf diye bir dizi anımsıyorum. Özinel diye biri vardı. Yüzünü üç çeşit buruşturabildin mi güldürü ustasısın. Buruşturamıyorsan daha iyi, jön'sün. Bunu da yapamıyorsan, daha da iyi, aracı olursun. Der demez Zeki Alasya-Metin Akpınar ikilisi geliyor aklıma. Akpınar gerçek bir oyuncu. Alasya ise onun elinde karnından konuşarak var ettiği (hani vardır ya şovmenlerin ellerinde), Hacı Bekir'in vitrini önünde fotoğrafı çekilmiş ilkokul öğrencisi bakışlı dört yaşında bir bebek gibi. Ne demişti Türk Fernandel'i olan o at suratlı arkadaş, (Kemal Sunal) Çok mutluyum, Allah bana böyle bir yüz ihsan etmiş. Belli bir fizik yapı günümüzde güldürü sanatçısını belirlemeye yetiyor. Suna Pekuysal sonunda her şeyi kambur duruşa bağlamadı mı. Adile Naşit de bir bakıma öyle değil mi. Ama Adile Naşit pekâlâ bir kraliçeyi, bir boksörü, bir cumhurbaşkanını da oynayabilir. Oynamamışsa, gerek kalmadığındandır. Özellikle 12 Eylül'den sonra Türkiye'ye deri değiştirtmek isteyen akım, sanat hayatında bir karışıklık yaratmayı da becerdi. Kim daha değerli, ne daha iyi, belli olmamaya başladı kamuoyunun gözü önünde. Öykücüler bilirim, romancılar öykülerinin ve romanlarının daha ilk cümlelerinde bir gün TV'ye uyarlanabilsin amacıyla kendilerine göre kuruyorlar. Her şey sinopsis. görsel biçimler Öykücüler, romancılar öyle yapıyorlar, bir yerde görsellik adına yazının özgül olanaklarından vazgeçiyorlar da, TV ne yapıyor. O da, bu resim altı yapıtları, söz üstü fotoğraflar haline getiriyor. Süreç ve drama yok TV ürünlerinde. Perihan Abla'yı düşünüyorum. Bir grup fotoğrafı Perihan Abla. Şakir ve bütün öbürleriyle birlikte çektirilmiş. Bir de resim arkası var önemli. Orada ne yazıyorsa, banda almışlar. Perihan Abla , Kuruntu Ailesi , Kaynanalar , ilginç bir rastlantıyla aynı dönemde, kimi zaman yan yana gelerek TV dizisi oldu. Sivri akıllı bir gazete yönetmeni kamuoyu araştırması yaptırmış. Perihan Abla büyük bir çoğunlukla en sevilen yerli dizi olmuş. Öbürleri bir bakıma o soruşturmanın da sonucu devre dışı kaldılar. Perihan Abla dizisi (giderek daha bir kötülemekte) niçin bu kadar ilgi gördü. Bence hemen iki noktayı belirtmek gerekir Bir, ne olursa olsun, bir yazar var Perihan Abla nın temelinde. Daha doğrusu, öbür iki dizinin arkasında yazar emeği hemen hemen hiç yok. Başoyuncuların kaprisleri, Kuruntu Ailesi ni de, Kaynanalar ı da kısa metrajlı bir yapıtı sonsuz uzatmaya götürmüş gibi. Sonuçta yoğunluk kalmamış, mesaj yitmiş, her şey silikleşmiş. Kuruntu Ailesi nde bir çöp bidonu Gazanfer Özcan'ı 50 dakika oyaladı. Yoksa bu iki dizi de elbet, Perihan Abla ya göre çok yönden daha değerli yapıtlardı. Perihan Abla belirsiz. Esnaf saçma uçlara kadar yüceltilir. Hiçbir gerçekçi yanı yok bu dizinin. Perihan Abla nedir, necidir. Şakir küçük eleman mıdır, bazı büyük giderleri hangi kaynaklarıyla gerçekleştirir. O semtte öyle hayat olur mu. Kasap neden o kadar sevimli ve zavallı. Paralar nereden geliyor. Perran Kutman bu dizide Turgut Özal'ın ve Semra Özal'ın simgesi sanki. Kaynanalar , rövanşı almak isteyen ve büyük sermayeyi yeniden temsil etmeye soyunmuş Doğru Yol Partisi yandaşlarını ve yöneticilerini akla getiriyor. Kuruntu Ailesi nde elini başına koyup düşünen Gazanfer Özcan da sosyal demokratların iyi niyetlerini, cansızlıklarını, beceriksizliklerini simgelemiyor mu. 2 Ağustos 1987 Sakıp Sabancı Karun, çok zengin adam demek. Her ülkenin Karun'ları vardır. Kitaplarda Karun'un, eski Batı Anadolu'da Lydia Kralı Kroisos (Krezüs) olduğunu da okumuşuzdur. Ülkemizde de Karun'lar, Kroisos'lar var. Bunların başında Vehbi Koç ve Sakıp Sabancı geliyor. İkisi de Karun. Ama fark var aralarında. Vehbi Koç, Solon'unu her an sezmek isteyen bir sakınganlık içindedir. Hatta, bir gün gelir diye, onun için Divan Oteli'nde oda da ayırtmıştır. Kyros'tan (Keyhüsrev) çok Solon'dan çekinmektedir. Sakıp Sabancı'da ise Solon öğesi sıfır. Öyle bir yeniyetme Krezüs ki, Keyhüsrev'i ile de tavla oynayarak işi idare etmeyi tasarlayan bir tavın içinde. Tarih planında son derece deneysiz. Ayrıca başarı fena halde başını döndürmüş. Gazetesini bedavaya getirmiş bir Rockefeller. Yazılar yazan bir Ford. TV'de öğütler verirken komiklikler yapmayı da ihmal etmeyen bir G. Carnegie. Hababam Sınıfı oyununda rol almak için can atan bir Karun düşünebilir misiniz. Hem profesör (zaten profesör ), hem sunucu, hem şarkıcı, hem kadı, hem tanık, hem savcı, hem ilim irfan tüketicisi. Neredeyse sanık da... Başarı, bir melek de çıkardı ondan. Ölüm meleği değil elbet şey meleği asgari düzeyde yaşasınlar, ama daha aşağıya da inmesinler ha. meleği. O tür meleklerin de en iyisi. Başı dönmüş dedik. Ama bu daha çok oyunculuk, yazarlık, spikerlik için geçerli. Yoksa Sakıp Sabancı kendi işinde son derece akıllı. Barış içindeki bir alışveriş düzenini savaş durumuna dönüştürmek istemez. Bunu sadece gerektiğinde yapar. Faşizmin silahlanmış sermaye olduğunu bir yerde işitmiştir. Bu yüzden tabanca taşımaz. Yardımseverlik bilmecesini Amerikancadan tercüme yoluyla çözmüştür. Serveti, vakıflara gömmeyecek kadar genç ve enerjik görür kendini. İşadamlarının yeni velisi (eskisi yok). Bilek gücü var. İyilikler toplumunun havarisi. Eşiyle gider, otoparkta oturur. (Koç, Yıldız Parkı'nda güzellik kraliçelerini seyreder Şarık Tara, makine parkında kaçamak yapar Halit Narin milli parklarda sendika lideri avındadır.) Menderes-Demirel-Özal'ın birbirinde buluşmuş ve bundan son derece memnun görünen ortak profilleri arasında Osman Kibar'ın yüzünü cepheden görmeye çalışalım İşte Sakıp Bey. Batı'da büyük vakıfların kötü yanları yanında iyi yanları da vardır. Sözgelimi bir Kinsey Raporu Rockefeller'ın parasıyla Gunnar Myrdal'ın Zenci sorunu üzerine yaptığı ünlü araştırma G. Carnegie'nin parasıyla gerçekleştirilmiştir. Bizim Sabancı bu tür araştırmaları da kendisinin yapması gerektiği kanısında sanki. Bunu da kendisi için bir üstün hizmet olarak görüyor gibi. Madalya verilsin. Özel hayat skandalları olmadı. Skandal, para kazanmak ve kabineye bakan sokmaktır onun için. Erdem de odur. Güncel ve toplumsal-siyasal olaylar içinde bir Aziz Nesin ataklığı. Aziz Nesin'in iş dünyasındaki karşı değeri. Nuri Kantar. Para sevinci. Hız. Para kazanmanın yöntemlerini anlatan bir kitap da yazdı Para Başarının Mükâfatıdır. Hani, Ovidius'un Sevme Sanatı adlı bir yapıtı vardır adına karşın, hovardalık yöntemlerini anlatan bir kitaptır. Sabancı'nınki de o. Para niçin mutlaka başarının ödülü olsun. Çalma da bir çeşit para kazanma değil midir. Başarının başka ödülleri yok mudur. Bağ-Kur süper emekliliği de bir çeşit toplumsal aşırma değil midir. İkinci bin lirayı kazanmak için ikinci milyarı doğrultmaktan daha mı kolay. Ne diyelim, melek işte, hoşnutluk meleği... Proforma iş güzeli... Güler yüzlü provizyon. Görkemli par(SA)cı. Lobici değil ama. Lobide oturmaz. Neden otursun ki. Yazılı ve sözel basın nicedir emrinde. İnsansal. Ama insancıl olduğunu yeterince kanıtlayamadı. Ailesinden bir bayanın bir büfeciyle aşkını herkes biliyor. Evlendiler de. Eşler birbirinden acımasızca koparıldı. Parayı harcama sanatı, para kazanma sanatından daha zordur. Hele günümüzde. Sabancı bundan habersiz görünür. Artık-değeri yeniden, yeniden yaratacaksın ve ondan devletçe pay alınmasını önleyeceksin. Budur öğretisi. 12 Eylül'ü hazla imzaladı. Şimdi sevimliliğiyle bunu örtmek istiyor. Şöyle diyor kitabında Gerek Müslüman dininden gelen vecibeleri ve gerekse insanlığa karşı sorumluluğu, insanın ‘mümkün olduğu kadar para kazanmasını' zorunlu kılar. Benzetmek gibi olmasın, Hacı Ömer'in oğulları ile ünlü Rothschild ailesi arasında çok ufak da olsa bir benzerlik var Rothschild'in de beş oğlu olmuş. Benzerlik bu kadar. Ayrım da var Rothschild'lerin kendi bankalarından 20. yüzyılda bir adet cumhurbaşkanı (G. Pompidou) çıkarmış olmalarına karşın, Sabancılar başbakanlarla, bakanlarla yetiniyorlar. O da olur elbet. Daha kaç günlük aile ki Sabancı ailesi. Beş altı yıl önce ABD'de bir sağlık operasyonu geçirip yurda döndükten sonra Hürriyet'te bir yazı yayımlamış ve Rockefeller gibi konuşmuştu, artık Tanrı'ya daha çok inanıyormuş. Bir şair de o yazı üzerine oturup şu dizeyi düşürmüştü Bende de o kadar para olsa, inanırdım. Zengin olmasaydı ne olurdu diye düşündüm. Aklıma Patrona Halil geldi. 9 Ağustos 1987 Banker Kastelli Balzac, roman kişisi Tefeci Gobseck için altından yapılmış adam der. Banker Kastelli'yi (Cevher Özden) tanımlamak için benzer bir söz bulamıyorum. Toz duman içinde, tasarruf bonoları, sertifikalar yakan adam desem... Olmuyor. Adı bir karışıklığın üzerine yazılmış. Orada hem çok büyük, hem çok küçük. Gerçek çizgileriyle çıkmıyor ortaya. Eskiden bankalar tefeciydiler, bir ara tefeciler banker olarak göründüler, şimdi de bankalar banker... Bu belirsiz ve eksiltili cümlede Cevher Özden'in yüzünü seçer gibiyim. Banka sistemindeki değişmez ve acımasız yüzde 5 faiz geleneği, elbet, enflasyon olgusuyla yıkıldı. Ama o arada bankerler çıkarmasının rolünü de yabana atmamak gerekir. Kastelli'nin çok kurbanı oldu. Onun yüzünden birçok kuruluş ve birkaç banka battı. Yine de toplumda sevimli bir yüzü oluşmuş. Bugün de, sözgelimi bir Suphi Baykam gibi sevimsiz değil. Bunu nasıl açıklayabiliriz acaba. Milyarder işportacı. Bir banka neyse, o. Yürüyen, çay içen, küfreden banka. Öyleydi. Serüven duygusunu bugün de yitirmemiş görünüyor. Bu kez paranın fiyatını gayri menkullerle saptayacakmış. Sanırım, Kastelli'de, bir an için bile olsa, büyük görünme, güncel olma itisi para kazanma itisinden daha güçlü. Parayı zaten kazanmış. Sevimliliği buradan da geliyor olabilir. Dayı odur sanki. Arabesk de. Başıbozukluğunda güzel bir yan var, diyorum. Lümpen neşesi. Başarı, bazı kişilerin içlerindeki karaduyguyu giderek daha bir öne getirir. Bazı kişilerde de tersi olur bunun. Toplumdaki yansılarına göre bir yargıda bulunmak gerekirse, Cevher Özden ikincilerden. Nasıl olmuşsa, iyi adam imgesi de yaratmış. Keloğlan'dı. Padişahın kızından tokat yedi. Ardı sıra gelen koca bir Veledi zinalar ordusu yenilgiye uğradı. Çoğu kaçtı, öldü, canına kıydı, yıkıldı, yok oldu. Kastelli'nin ise her şeyini yitirmediği anlaşılıyor. Açıklanmaz bir yanı var bu olayın. Bir mucize. Nasıl oldu. Nasıl kurtardı peştemallığı. Evet, bir zamanların para Sindbad'ı, 24 Ocak Kararları'nın Küçük Karun'u, tam da şehit olması beklendiği bir sırada, gazi olarak çıkageldi. Sesi bir çocuk sesiydi. Kolay başarı biraz tokluk kazandırdı ona. Kasım Gülek gibi herkesin elini sıkmaya başlayınca da yapaylaştı. Yaşlandı. Ahmet Kahraman'ın İşte Biz adlı kitabında Cevher Özden'le cezaevinden çıktıktan hemen sonra yapılmış bir konuşma da yer alıyor. O konuşmada Cevher Özden, doruğa yükseldiği günlerdeki gibi söz etmekte Ben kaçmadım. Genelde 250 bin kişi benden istifade etti. Ekonomik konjonktürün dinamosu olduk. İflas ne demektir biliyor musunuz. Karakterini de kaybetmek demektir. Karakteri olan bir adam iflas etmez. Ben bir pratisyenim. Beni üniversitede ders vermeye davet ettiler. Gerçekten, konferans çağrıları almıştı üniversiteden. Menkul Kıymetler Borsa Bankeri Cevher Özden'de Fenerbahçe Kulübü'nün başkanlığı özlemi de var. Zaman zaman bu özlemi dile getiren demeçler verir. Kolay ve denk düşmüş başarı, onda, her alanda boy göstermesi gerektiği konusunda peşin ve sarsılmaz bir güven yaratmıştır. İkinci Boğaz Köprüsü'nün finansman biçimi konusunda Turgut Özal'a akıllar verip sürekli olarak yasaların boşluklarını incelemiş ya da inceletmiştir. Cahilliği bir sanata dönüştürmek istedi. Bir zekâsı, bir yeteneği vardı. Ama, onlara gereğinden fazla güvendi. Özellikle yükseliş günlerindeki gerçeğinin, bir boşluğun karşılığı, geçici bir durum olduğunu kavrayamadı. Konuşması da giderek kabalaştı, sözgelimi Nokta'da şu sözleri de kapsayan bir demeci yayımlandı Ben aracıyım. Paranın Lüks Nermini'yim. Benim bütün yaptığım orospuyla zamparayı buluşturmaktan ibaret. Bankerlerin çökertilmesi olayı üzerine Cevher Özden tatil yapmak için Türkiye'den kaçtı. İsviçre'ye gitti. Bu ülkede tonlarca altını olduğu söyleniyordu. Tatili uzatmak için gittiği Tunus'ta yakalanarak Türkiye'ye gönderildi. Tutuklandı. 8 ay kadar cezaevinde kaldıktan sonra salıverildi. Her alanda altın arayıcısı olduğuna inanmış bir kere. Cezaevine düşene kadar hiç kitap okumadığını söyler. Bir bakıma övünür de kitap okumamış olmakla. Ama bir kitap yazmaktan da kendini alamamıştır. Sorunlarla Sermaye Piyasası adlı yapıtında oldukça yüksekten konuşur. Kitap okumaz ama sanatı yüceltir. Özellikle sinemaya ve tiyatroya tutkuyla bağlı. Bu sanatlara yakınlık duymasının başka nedenleri de var. Gençliğinde bir sinema ortaklığının muhasebesini tutmuş. Daha sonra bir sinema salonunun sahibi olmuş, bir de tiyatrosu olmuş. Dahasını da söyleyelim, yine gençliğinde bir derginin düzenlediği ve Ayhan Işık'ın birinci olduğu artist yarışmasında ilk 6'ya girmiş. Bununla da kalmadığını, kendi kuşağının en ünlü jönleri (Cüneyt Arkın, Fikret Hakan, Orhan Günşiray...), TV'deki kendi eküri'sine kattığını hep biliyoruz. Artist'çi. İki de ödülü var Bakırköy Akıl Hastanesi'nden ve Kızılay Şişli Şubesi'nden. Kim Kimdir'de bunlarla ilgili bir açıklama yapılmamış. Ama adlarından da belli ki yardımseverlik ödülleri. Başı hâlâ dönmekte. Yine o soru Peştemallığı nasıl kurtardı. 16 Ağustos 1987 Kısa Türkiye Tarihi O yıllarda ülkemizde Çeşitli hükümlerle Yetmiş iki dilden İkisi yasaklanmıştı İkincisi Türkçe 23 Ağustos 1987 Sanatçı Olmayarak Bülent Ersoy Lirik bir olay Bülent Ersoy olayı. Hatta, kendi bağlamında destansı bir yanı da yok değil. Alaturkanın dehası tartışılabilir Rimbaud'suna, cinsiyet değiştirme girişiminden sonra soluk aldırmadılar. Bir kez bile insan gözüyle bakılmadı ona. Hukukçular, nedense, kendilerini hekim yerine koydular hekimler deseniz, hukukçu kesildiler. Yöneticiler belge sorma merakını en uç noktalara götürdüler. Basın acımasız bir davranış bütünü içinde oldu. Bülent Ersoy iyi bir zamanlama da yapamamıştı. İki arada kaldı. Acıları, büyük olaylarla sarsılan Türkiye'de çok geri planda bir magazin öğesi olarak örtülüverdi. Aradığını bulamadı. Sanırım, ne aradığını da bilmiyordu. İlginç yanı burada. Reşat Ekrem Koçu'nun şiirlerini, yarım kalmış İstanbul Ansiklopedisi'ni düşündüm. İsmet Ay'ı düşündüm gerçek bir kişilik olarak kalmış aklımda. İşin bilgesi, dervişi olmuş. Her işte bilgelik yolu açık... Geçende Ece Ayhan'la beraberdik. Bu yazı için, Zeki Müren'le Bülent Ersoy arasındaki bağlantı ya da ayrımı anlatan bir cümle söylemesini istedim. Şöyle dedi Zeki Müren gençken gerçekten kelebekti Bülent Ersoy da şimdi kelebek... Kelebek sözcüğüyle ne demek istemişti acaba. Soramadım da. Ne olursa olsun, Bülent Ersoy, umulmadık biçimde, bir şeyi sonuna kadar götürme yürekliliğini gösterdi. Daha önce başka deneyler olmamış değil. Ama o bunları kendi malzemesi olarak kullandı bir olayı kendinden başlatmış oldu. Aslında transseksüel kişi eskiden neyse yine odur. Bazı para canlısı hekimlerin aldatıcı sözlerine karşın, gerçek bir dönüşme olanaksızdır. Yeni bir orgazm olasılığı, hiç... Erkek eksik bir erkektir, kadın eksik bir kadın, eşcinsel ise yine eşcinsel... Ama bir yerde umar insan. Deneyebilir. Denedi. Müren'le aralarındaki ayrım mı. Ersoy eşcinselliği bir noktada aşmaya da çalıştı. Müren öyle değil. O salyangoz gibi görünmeyi ayrıca ister. Salyangozların cinsel hayatı konusunda Plexus dergisinde bir yazı okumuştum. Sezar gibiymiş salyangoz bütün kadınların kocası, bütün erkeklerin karısı. Zeki Müren öyle değil elbet. Kadın sevgilileri olduğunu da söyler o kadar. Eşcinsellik konusunda sorulan sorulara adamakıllı incelikli, çağrışımları sözcük labirentlerinde yitiveren karşılıklar verir. Gerçekten zeki kişidir. Bir Sezar ki her an düşsel bir Kleopatra'yı da joker olarak pantolonunun arka cebinden çıkarabilir. Ama kendini hiçbir zaman ortaya koymamıştır. Ersoy'un şans ve yazgı serüveni onda kazanç ve güven serüveni oldu. Ama orada oldukça akıllıydı. Bodrum'da bir sokağa adı verildi. Bence Alanya'daki bir anacadde daha uygundu ona. Ersoy'a da Nişantaş'ta bir çıkmaz Zorla Güzellik Çıkmazı. Kinsey Raporu, ABD'de ‘40 yıl kadar önce, yaklaşık 12 bin kişiye yöneltilmiş soruların sonuçları değerlendirilerek hazırlandı. Toplumbilimci Kinsey, kalabalık bir bilim adamı kadrosundan da yararlanarak anket karşılıklarını bir araya getirdi yorumladı. Sonuçların daha bir kısmı alınmıştı ki, bilim adamları büyük bir şaşkınlığa kapıldılar. ABD toplumunda eşcinsel oranı toplam nüfusun üçte birini geçiyordu (yüzde 37). Sonuçlar yanlıştır diye yeni araştırmalar yapıldı. Hayır, anket bir gerçeği yansıtmaktaydı. Dünyanın yeni Roması olan Amerika'da 70-80 milyon eşcinsel ya da eşcinsel duyumlu kişi. O arada başka bir gerçek daha ortaya çıktı Amerikan toplumunda bakireliğe çok önem verildiği için gençler arasında sevişme teknikleri doğal sayılmayacak biçimlere de yönelmişti. Burada Mercimek Ahmed'i anımsamamak olanaksız. Onun İranlı Keykavus'tan Türkçeye uyarladığı Kâbusname'de cinsel bir öğüt vardır Yazın kadınlara meylet, kışın oğlanlara... Bu cümle kişisel bir kanıyı olduğu kadar, yaygın bir pratiğe ilişkin bir değer yargısını da yansıtmıyor mu. Osmanlıda eşcinsellik, baskın ve bencil bir erkek cinselliği olarak vardır. Zulmün, doğrudan rekabetin, cezalandırmanın da bir parçasıdır. Eşcinsel tanınan yaşlı bir şair yıllar önce kafasını kızdıran iki genç eleştirmen için şöyle bağırmıştı Pasiftir onlar. Yeri geliyor, eşcinsel de eşcinsele insan gibi bakmayabiliyor. Tersine de rastlanmakta. Bugün, hâlâ, Anadolu'nun bazı yörelerinde, bir adamı cezalandırmak, aşağılamak için onu dağa kaldırır ve beş on kişi birden üstünden geçerler. Geçenler de, geçilen de eşcinsel değildirler. Yunan eşcinselliğiyle İran eşcinselliği Anadolu'da karşılaşmış, iç içe geçmiş ve kolay açıklanmaz bir biçim oluşturmuş. Bülent Ersoy zulmü aşmak için mi zulümden yararlanmak için mi o dönüşsüz transseksüel yolculuğa çıktı. Başka nedenler de sıralanabilir. Sözgelimi çokkökenli ve belirsiz bir yarışma tutkusu. Bence asıl olan kendini kadın olarak duyumsamaya başlamasıdır. Belli ki bıçağın altına onun için yattı. Kendini bunca riske atabilmek bir suçsuzluk göstergesidir. Ne var ki toplum ilgilileri (o hukukçular, o hekimler, o yöneticiler) hemen yoluna dikildiler. Kadın olmamıştı. Erkek de sayılmazdı artık. Boyuna fotoğraf çektirdi. Memeleri çenesinin hemen altından başlıyordu, eli yeni kalem tutmaya başlamış çocukların yaptığı resimlerdeki gibi. Yani naif bir yanı da vardı o fotoğrafların. Bir cinsellik vatansızı Bülent Ersoy bugün. Bunun da bilemem. bazı ayrıcalıkları var mıdır, Peki o hukukçular, o hekimler. Toplumumuz, bir yerde dondurduğu eşcinseller kadrosu daha da fazla daralsın istemiyor mu yoksa... 30 Ağustos 1987 Melek Yüzlü 1960'lı yılların ikinci yarısının ortalarında dergi yönetim yerlerinde yeni bir yüz görülmeye başlamıştı. Öyküler yazan, sonsuzcasına ufak tefek bir genç. O sıralarda lise öğrencisiydi. Ama çelimsiz bedeniyle, özellikle yüzüyle, olduğundan da küçük gösteriyordu. Kendi olanaklarıyla bir de öykü kitabı yayımlamıştı. Belki de erken ve hazırlıksız bir çıkışın sonucu olarak, öyküleri belli bir nitelik düzeyini tutturamıyordu. İlk aşamada büyük güçlüklerle karşılaştığı söylenebilir. Ama yılmadı. İçinde bir tutku, büyük bir tutku olduğu anlaşılıyordu. Gerçek anlamda direndi. Bugüne geldi. O tutku, delikanlının hayat öyküsünde, öykülerinkinden de belirgin çizgiler taşımıştır. Bedensel bir şanssızlıkla örselenen bir hayat. Ama aynı zamanda beklenmedik çıkışlarla dolu bir hayat. Bakarsınız, bir devlet kuruluşunda memur olarak çalışmaya başlamış. Sonra, bakarsınız, işe başladıktan birkaç ay sonra, bütün gemilerini yakarak soluğu bir Orta Avrupa ülkesinde almış. Artık hep orada kalacak, yurtdışında kendine yeni bir hayat kuracak. Ama, o ne. Bakarsınız, Orada yaşayamayacağımı anladım diyerek bir hafta sonra geri dönmüş. Hem de bavulunu mavulunu orada, bir otelde bırakarak. Bir kızı sevmiş, karşılık görmeyince intihar etmeye karar vermiştir. Kararını tam yerine getireceği akşam bir edebiyat ödülünü kazandığını öğrenerek kurtulmuştur. Edebiyat yalnız bir yaşama biçimi değil, bir kurtuluş alanıdır da onun için. Biri çıkıp ‘herkes için öyle' diyecek. O da haklı, ama bizimki için biraz daha fazla öyle. Ayrıca şu Yalnız bir gereksinim, vazgeçilmez bir şey değil onun için edebiyat bir görünüm yeri, bir uyum çaresi, yerine göre saldırı için de kullanılabilen bir silah. Bir giysi. Bir zırh. Belki de bundan, yazmaktan çok, yazar oluş önemli onun hayatında. İnsan toplumunda ilk sanatçının belirişini gerektiren nedenlerle de ortaya çıkmış biri karşısındayız. O ilk ve çıplak nedenlerle. Görünme yeri, arena, sığınma köşesi, kimi zaman pusu, kimi zaman ağlama duvarı... Bunların hepsidir yazı. Yine de onun şanssızlığı, yoksunluğu hiçe saydığı, sayrılığa değil de bilgeliğe yöneldiği, giderek hayatındaki her şeyi bilgelikte toparladığı görülüyor. Şanssızlığına bir tuhaf sarılmış, ondan mizahlar, özseverlikler, her çeşidinden parıltılar çıkarmıştır. Bulduğu yol en iyi yol olmasa da, kendisi için elverişli yoldur. Yakışmaktadır da. Anlamıştır yakıştığını. Daha yakışsın diye de, iki gün yaşayamayacağını anladığı Avrupa ülkesinin yolunu ikinci kez tutar. Bu kez iki yıl kalır orada. Ülkenin dilini öğrenmek için en küçük bir çaba göstermeden, belki de böyle bir çabaya gerek de olmadığından, her gün iki günlüğüne gelmiş gibi kentleri dolanır durur. Aç, susuz, zorluklarla dolu iki yıl. Bir ara hayatını kazanmak için resim ve heykel atölyelerinde çıplak model olarak çalışmayı tasarlar. Sonra tasarısını çılgınca ya da ütopik bularak hemen vazgeçer ondan. Bir birahanede tanıştığı ve bir şeyler (eski nesneler) sattığını sandığı bir adamın yardımcısı olmak ister. Bir kadınla kısa bir aşk serüveni yaşar. Dönüş. Gelir Ankara'ya, gider İstanbul'a. Sonra yine gelir Ankara'ya. Sonra yine İstanbul'a. Ve kalır orada. Yayınevlerinde çalışır. En uzak semtlerde ev tutar. Ev çok uzak olduğu için gecelerini otelde geçirir. Tabii, yakın otellerde. Yeni bunalım. Çok sürmeyecek. Bir yeni ödül yetişecek, kurtaracak onu. İkinci ödülü aldığı zaman şöyle demiştir Kırk yaşımda ölürüm diyordum. Bu ödülle yaş sınırı artık yetmişe doğru açıldı. Yetmiş yaş sınırını berkiten bir olay daha var Evlenmiştir. Kitaplar çıkardı. Bir yayınevi kurdu. Onu da intihar eder gibi yönetti. Babasının kendisine ayırmış olduğu küçük malvarlığının büyük bölüğünü (hepsini değilse) orada tüketti. Aralarında bazı ünlü yazarlar da bulunan birçok kişi, incelemesi için ona kitaplarını getiriyorlardı. Bir hafta sonra da telif haklarını almak için uğruyorlardı. Yüzü tutmadığından ödemeyi hemen yapıyordu. Sanırım, basmayacağı kitaplar için de telif ücreti ödeyen tek yayımcı odur dünyada. Yayınevi bitkisel hayata geçince bir reklam kurumunda çalışmaya başladı. Bürosu yapayalnız duruyordu orada. Sonunda depoyu olduğu gibi sergicilere devretti. Yine görünme isteğiyle dolu. Hiçbir düş kırıklığına bana mısın demiyor. Makasla kesiyor düş kırıklıklarını. Nötr, hatta güzel denebilecek biçimler, nesneler çıkarıyor onlardan. Bembeyaz. Ama uzun yıllar bir elinin iki parmağı zenciydi. Sigaradan. Yüzünün yarısı bıyık. Melek yüzlü jest havarisi. Mat yolcu. Ebruli tanık. 6 Eylül 1987 Erdal İnönü Çevresine belirsiz bir mizah da yaymakta. Uzun vadede düzeltici, gözaçıcı, yerine oturtucu bir mizahtır bu. Gülmece değil de, gülümsemece... Yarısı kendinden, yarısı hesaplanmış. Acemi görünüm, Erdal İnönü'de, yalınlığın, iyi niyetin, çıkarsız çabanın sadece kabuğu ya da süsü değil, tanıtım ilanıdır da. Kravatının öyle hafifçe yana kayıvermiş olması, yalnızca kumaşının çok hafif olmasından mıdır acaba. Demokrasimizin utangaç jokeri. Gerçek anlamda cesaret sahibi. Yasal kuruluş temsilcileri arasında, 12 Eylül uygulamalarına ve General Evren'e karşı ilk çıkışı o yaptı. Doğrudan kişiliğinden geliyor. Fotoğraflar. Bir sürü fotoğraf. Yan yana çekilmiş ya da gizlice çekilmiş resimler. Erdal İnönü gri, solgun, silik, uzaklara bakıyor. Objektife sanki rüzgârgülü niyetiyle bakıyor. Fen Fakültesi'ni bitirdiği 1947 yılından bir gençlik anısı. 1952'de, Princeton'da, koyu yeşil ağaçlar altında, hüzünlü. 1959'da yine dünyanın bir ucunda, bir laboratuvarda, konuk araştırmacı olarak elini alnına götürmüş. 1970'te, ODTÜ'de, öğrenciler arasında biraz memnun, biraz da memnun görünmek zorunda. Fotoğraflar. Yüzü balıkçıl yüzü. Biraz da turna gibi olsun isteniyor. Hem, ne olacak, üst tarafı ikisi de su kuşu. Özal'ın yanında Güzel günler anteni. Hiç değilse, kötü günlerin sonu anteni. Özal onun yanında, olduğundan da acımasız, yontulmamış, yalancı görünüyor hatta, olmadığı kadar da eğlendirici, nursuz, mevlit diskcokeyi... Ecevit'in görev tutkusundaki bencillik katsayısı fena işlemeye başlıyor. Erbakan, hiç de fenni olmayan bir sünnetçiye düşmüşçesine ağzını açıyor. Türkeş, kıymeti harbiyesine tatil hakkı tanıyor. Kısacası, Erdal İnönü, yandaşlarınca yadırganan, azımsanan bazı nitelikleriyle, başkalarının birtakım özelliklerini açığa çıkardı. Politika sahnesine düzey getirdi. Mavi Melek filmini görmüş müydünüz. Yaşlı profesörle genç kızın aşkı. Ama başrolde Curd Jurgens değil de, James Stewart oynayacak... Kız, demokrasimiz gibidir, kabak çiçeği gibi... Erdal İnönü o çiçek karşısında herhangi bir sapınç göstermedi. SHP Genel Başkanı olalıberi kendi kişiliğiyle açıklanmaz sayabileceğimiz bir tek yanlış yaptı bence Turgut Atalay olayında fazla aceleci davrandı. Bir süre sonra da, olaylar geliştikçe, o davranışlarıyla çelişik bir duruma girer gibi oldu. Daha doğrusu girmek zorunda kaldı. Aynı sonuca gitse de, bunu kendine özgü ritim içinde gerçekleştirebilirdi. Özal, Demirel için bir bela İnönü, Ecevit için yazgıya da dönüşebilecek bir şanssızlık. Çünkü Özal, Demirel'in karikatürüdür onun kusurlu yanlarının da adamakıllı abartılmış imgesi... Erdal İnönü ise Ecevit'in iyi yanlarının da yansısıdır. Ecevit kendi iyi yanlarıyla savaşma durumuna düştü. Biraz da düşürüldü. Ne olursa olsun, bu tutumuyla, hele pazar ekonomisi gibi hemen buluşturulmuş sanısı uyandıran ve kendi çizdiği çizgiyle uyuşmayan sözlerle rövanşı kolay kolay alamaz. Şu da var ama Bir Ecevit olayı olmasaydı, bugün Erdal İnönü de olmazdı. Nasıl acımasız bir toplumuz biliyor musunuz. Ama Ecevit de sanki az mı acımasız... Ecevit'e gerçek anlamda elini uzatan tek SHP'li. Daha nasıl olsun. Geçici adamın kalıcılık olasılığı Budur Erdal İnönü. Konuşma yeteneği olmadığı söylendi. TV'deki birinci referandum konuşmasına ve İzmir mitingine kadar birçok gazete yazarı o kanıdaydı. Çok daha önce Gösteri dergisinde tersini düşündüğümü yazmıştım. Bir de Melih Cevdet Anday yazdı. Ne söylediğini bilen bir iki politikacıdan biri de o. Boş laf etmez. Sorunlardan kaçarken bile. Coşkusuz diyorlar. Ama o istemiyor ki öyle bir coşkuyu. Hamasi olmak, öfkeli görünmek, bağırıp durmak mıdır coşku. Hem, sosyal demokratım diyen kişide o tür coşku niye olsun. Devrim mi yapacak. Yine de, Erdal İnönü'nün konuşmalarındaki tek sapma, zaman zaman başkalarının vurgularına yenildiği, onlar gibi olmak istediği anlarda ortaya çıkıyor. Demek, o yargılara yine de kulak vermiş. Erdal İnönü'yü Conrad'ın Ölüm Seferi başlığıyla dilimize çevrilen ünlü romanındaki zeki, ama idaresiz İkinci Kaptan Baker sananlar var. Kendi partisinde de var böyleleri (Hasan Fehmi Güneş, vb). Oysa, o, aynı romandaki kaptan Allistoon gibi sakin ve güçlü... Ne romandır o. Gemi okyanusun ortalık yerinde birdenbire doğruluverir. Sol'a her zaman gerçek bir demokrat aydın gibi baktı. Babasına benzememek için bıyık bırakmak istemiyor. Turna işini düşünsün. 13 Eylül 1987 Karanlık Kule Kâmran İnan Bitlis Kalesi'nin karanlık kule diye anılan bir burcu vardır. Kâmran İnan kürsüde konuşurken, duruşuyla o kalenin dıştan, yüzüyle de içten görünümünü andırır. Gerçekten de, konuşurken, İnan'ın yüzünde tek çizgi oynamaz. Kurulmuş bir aygıt gibidir. Ağzı açılıp kapanıyor mu, o bile belli değildir. Karanlıktır yüzü. Asurbanipal'in mumyasını almışlar, içine ses koymuşlar sanki. Hakkını yemeyelim. Onun kadar düzgün konuşan adam da azdır. Birer kilometreden aşağı düşmeyecek biçimde kurduğu cümlelerin dilbilgisi açısından tam kusursuz olduğunu söylemeliyiz. Ne var ki, aşırı düzgün, hatta hastalıklı düzgün cümlelerdir bunlar. Batı dillerinden kapılmış bir aksan o cümlelere hemen her sözcükte gölge düşürür. Ama, Kâmran İnan gerçeğini o cümlelerle birlikte o gölgeler de oluşturmaktadır. İki anadili var. İkisine de pusu kurmuş. Tetiği her çekişte birkaç sözcük indiriyor aşağı. Karanlık kule nin dışından da söz ettik. O burç çok görkemli bir burçtur. Ama bir kule gibi durmak isterseniz, sadece sevimliliğinizi yitirmekle kalmaz, komik de görünebilirsiniz. Hele antik bir kule gibi durursanız. Üstelik İnan, Avrupa görmüş bir antik karanlık kule ye öykünüyor. Yüzündeki durukluk aslında bir belirsizlik katılığı. Bir sürü anlam içerir Çalışkan öğrenci ciddiliği, memur boyun eğerliği, ağalığa kutsallık taşımakla görevli bir taşra hüznü onurla el ele tutuşmaya can atan bir kibir amatör paralı asker paralı amatör kendini işbölümü olarak sunmak isteyen bir işbirlikçilik. 18 Şubat 1929'da Bitlis'te doğdu. İyi bir öğrenim gördü. Hukuk doktorasını Cenevre Üniversitesi'nde verdi. Hariciyeci, Avrupa Konseyi Parlamenterler Asamblesi Başkan Yardımcısı, Senatör, Enerji ve Tabii Kaynaklar Bakanı, Büyükelçi, Daimi Delege, Milletvekili. Gerçekten parlak bir devinim çizgisi. İyi yetiştirildi. Hariciye'nin altın çocuğu, Türkiye Büyük Millet Meclisi'ne Bitlis daimi delegesi olarak girerken yüreğine zarif bir aslan yatırmıştır Dışişleri Bakanlığı. Sanırım, Adalet Partisi'nde, genel başkanlık için Demirel'e rakip olarak adaylığını koyarken de aynı özlem içindeydi. Kendisine genel başkanlık düşmeyeceğini az çok kestirmekteydi. Ama doruğa yükselmiş bir kişinin dışişleri bakanlığı... Neden olmasındı. Dışişleri için de aynı durumun söz konusu olduğundan habersizdi. Doğu Anadolu'daki ağalık sistemi içinde gücünü ancak bu biçimde yürütebilirdi. Bir zorunluluk olarak görür bunu. Zaten anasının adı da Mecbure. Onu böyle doğurmaya mecburdu. Lacivert kâtip. Dar kravat delisi. Her şey bir yana, bilgilerini özümlemediği sanısındayım. Kendi alanında iyice ayrıntılarına indirebildiği o bilgiler süzülerek bir kültür davranışının yapıcı öğelerine dönüşememiş bir bakıma kaba malzeme olarak kalmış. Evliya Çelebi, Seyahatname'sinde, bir Bitlis Beyi'nden hayranlıkla söz eder sayfalar ayırır ona her şeye yeteneği olan, her şeyde birinci gelen bir kişidir bey. Bütün bilgi ve becerilerini bir zarafet bağlamında bütünlemiş, bir bilgeliğe de ulaşmıştır. İnsan, Kâmran İnan'dan o adamın erdemlerinden bir ikisini beklerdi. Bitlis'te Ankara'nın temsilcisi Ankara'da Bitlis temsilcisi Birleşmiş Milletler nezdinde Türkiye temsilcisi Türkiye'de Batılı ülkelerin temsilcisi... Böyle bir izlenim uyandırmış Türkiye ve dünya kamuoyu belleğinde. Bir adam var, Cenevre Üniversitesi'nde verdiği doktora tezinin başlığı İnsanlığa Karşı İşlenmiş Suçlar. Ama aynı adam senatörlük ve milletvekilliği dönemlerinde insanlık kavramının yanından bile geçmek istemiyor işkenceler karşısında tek laf çıkmıyor ağzından Milliyetçi Cephe'lerin, 12 Eylül'lerin çeşitli uygulamalarını onaylıyor. ANAP'a girdiği gün, daha o gün, o partinin ilkelerine hemeninden uyarlanıveriyor. Bir yapıtı daha varmış Dünden Düşünceler. Merak ettiğim kitaplar arasına girdi o da. Amerika'nın kucağına oturmuşuz. Bunu bir de ondan öğrendik. Hayır, şöyle dedi Amerika'nın kucağına oturmuşuz bir kere. Bu bir kere de, Kâmran İnan'ı özetleyen iki sözcüktür. Yani, boşa çabalamayalım, kalkamayız o kucaktan. Kabul edelim. Evet, kitaplar da yazdı. İnsanlığa karşı işlenmiş suçların kataloğunu, sınıf geçme amacıyla da olsa, çıkarmaya çalıştı. Ama aydın bir kişi midir Kâmran İnan. Değil bence. Aydının tavrında kitlenin haklarını koruma eğilimi kesinkes bulunmalıdır. Kâmran İnan, bugüne kadarki tavrıyla, bilinçli, siyaseti, kimi zaman da güdülmüş bir biçimde, bu haklara karşı. Kibriti çakıyorum karanlık kule nin içinde göz gözü görmüyor... 20 Eylül 1987 Güngör Bayrak Fotoğraflarına bakıyorum. Bir elini kapamak içinmiş gibi göğsüne götürürken, öbür eliyle yukarıda tuttuğu tülle çıplak bedeninin yarısını günbatımına uğratmış. Başka bir fotoğrafta siyah bir kumaşı kucaklamış içine fetişler sızdıracak sanki. Bir başkasında eldivenli eli havada başparmağıyla öbür parmaklarını sayıyor. Birinde de bir bebe kozmetiği broşürüne bakıyor. Hepsinde ağzı belli bir formüle göre aralanmış. Bir yerde Çingene, bir yerde Avusturya Sarayı'nda düşes yardımcısı, bir yerde revü filmlerinde sonradan ortaya çıkan kız, bir yerde arabesk yıldızı... Bakıyorsunuz, sonsuz güzel ve uçucu sonra bakıyorsunuz, katı şirret ve ağır bayağı. Hayat çizgisi hiç belli değil o fotoğraflarda. Geçmişe, yetişim sürecine göndermeler yok. Gelecek de yok. Fotoğrafçıyı aşamamış mı Güngör Bayrak. Belki de bu kadarı ona yetmiş. Fotomodellik, mankenlik, sinema oyunculuğu, şarkıcılık yapmış biri, fotoğrafta nasıl bu kadar acemi durabilir. Ama sanırım, Güngör Bayrak bu fotoğraflardır da aslında. Beden olarak da ruh olarak da onlardır. Onun deneyinde sinema oyunculuğu da, mankenlik de, şarkıcılık da amaç değil. Amaç, hangi planda olursa olsun ortada görünmek, durumları delmek, yükselmek... Güngör Bayrak'ı yine de yüzünde, bakışlarında aramak gerek. Bir hırs var açık, konuşkan, öç alıcı, verirken alan, dopdolu bir hırs. En eski meslekler onda en yenilerinin biçimleriyle de ışıldar. Güngör Bayrak çok açık oluşuyla hemeninden ayrılıyor benzerlerinden. Net kadın. Yer hostesi. Yeni ve yerli Ajda olma özlemini hiçbir zaman gözden çıkarmaz. Ama çocukluğunu elden kaçırmıştır bir kere. Öyküsü oldukça yalın. Çumra'da doğmuş. Daha beşikteyken Konya'da bir aileye evlatlık verilmiş. Gerçek ana babası olarak o kadınla o adamı anımsıyor. Yine de evlatlık olma gerçeği bir yabancılık yaratmış Güngör Bayrak'ta Yeni anneme, babama değil de topluma karşı... İtici güç burada. Kökende duralama duygusu, kökenini ya da varlığı kendinden başlatma tutkusu yaratmış. Bekâretlerini yitirene kadar erdemli kalmış kızlar vardır. Bu Balzac cümlesi Güngör Bayrak'ın hayatı için de geçerli. Şöyle diyor Hani erken gelişmiş derler ya, genç kızlığa geçtiğim yıllarda öyle bir halim vardı. Çok gösterişliydim. Bir Rönesans gibi yürürdüm sokaklarda. (Bu cümleyi bir kitapta okumuş.) Sokağa çıkmazdım, çıkınca da bütün gözler üstümde olurdu. Çocukken Kuran kurslarına gitmiş. Yasin'i ezber etmiş. Ankara Yüksek Hemşirelik Okulu'nun sınavlarını kazanmış. Ak giysi ve kep. Hastane duvarlarında işaretparmağını dudağına götürerek hepimize Sus. diyen aşırı güzel ve fazla kıpırtılı bir düşünün... Florence Nightingale adayı Ama okulu ikinci yılda bırakacak. Çünkü yerinde duramayan bedeni o ak giysiyi iç çamaşırına çocuk-kadın yüzü, o kepi serbestlik halesine dönüştürmüştür. Fena taktılar bana, evet. Niçin saklayayım, güzeldim. Kıskandılar. Hikâyeler düzdüler. Okulu bırakmak zorunda kaldım. Güngör Bayrak iş arıyor. Etimesgut Havaalanı'ndaki barda içki veriyor müşterilere. Adını muska gibi sakladığı ünlü bir gazeteciye de içki vermiş. Kendisi de bir yudum içtikten sonra, bakmış ki İstanbul'a gelmiş. Lobilerde görünüyor. oturuyor. Fuayelerde Pilsen Pub'da ulaşılmaz garson kız. dalgın Hilton'da rahat kahveci güzeli. Devekuşu Tiyatrosu'nda Metin Akpınar ve Zeki Alasya arasında biraz konuk sanatçı. Sık sık Ankara'ya gidiyor. Ne günlermiş o günler, uçak bileti 175 lira. Berlin Film Festivali'nde ödül alan Düşman filminin başkadın oyuncusu. İzmir Fuarı'nda bulaşık yıkar gibi skandal üretiyor. Kuran kurslarına giden, beş vakit namazını hiç aksatmayan, Yasin'i ezber etmiş genç kız, yıllar sonra sahneye donsuz çıktığı savıyla Emniyet Müdürlüğü'nde ifade verecek. Bir Meryem ki başı dönmekte İsa'sı sıfır ama o kentte Pontius Pilatus'u hazır Özfatura soyadlı biri. Otellerden havlu, tabla, kaşık gibi nesneler kaldıran bir azize. Avrupa ülkelerinde yapamıyormuş bunu. Çünkü o ülkelerde otel yöneticileri daha danışmada adresini yazdırırken, o tür nesneleri armağan ediyorlarmış... Giysilere değil, bedenine güveniyor bir çul atabilir eğnine. Polemikçi Ortaya koyduğum fiziği, düşüncelerinde soyup biçimlendirmelerine izin vermemek için soyundum. Bu konuda agnostik (bilinemezci). Ama gerçekçi de Dostlar, yarı dostlar, çeyrek dostlar. Ne tuhaf, Karadenizli çocuk Güngör Bayrak'ı, evlenmeye yanaşmadığı için bırakmıştı. Bekâret de o sırada (17 yaşında) yitirilmiş oldu. Aşk değilmiş o. Büyük yaş farkına karşın, piyanisti sevdi. Hani, aynı zamanda kulüp sahibi olan bir piyanist. Daha önce o gazeteci. Daha sonra Çakır. Sonra işadamı. Ama araya giren öbür sinema oyuncusu. Sonra o pis konfeksiyoncu ile karısı. Karısı durumu öğrenmiş. Bir Turizm ve Kültür Bakanı. Ve Franco Nero. Aşklar bunlar. Oysa Güngör Bayrak için aşk değil iş önemli. Aldığı küçük armağanları şöyle betimliyor Bunu, işin biçimi, nezaketi olarak düşünüyorum. Bazı küçük nesneler duyguyu ifade eder. Sonunda evlendi ve bir Avrupa ülkesine gitti. Cupp. diye atladı belirsizliğin sularına. 27 Eylül 1987 Bir Bürokrat Anılarını yazmış. Kitabın adı Yenilgi. Bir nüshasını da bana getirdi. Tefrika edilmesi için büyük bir gazeteye vermiş. Daha bir sonuç alamamış. Bürokratlık aygıtı içindeki deneyini kamuoyuna yansıtmak istiyor. Belki, diyor, birkaç kuruş da geçer elime. Ayrılırken şöyle dedi Bunlar mı haklı yoksa. Bizler yanlış bir hayat yolu mu izledik. İnan ol, ev kiramı zor ödüyorum. Ev kirasını zor ödeyen adam, benim Siyasal'dan sınıf arkadaşım. Maliye Bakanlığı'nın gelmiş geçmiş en renkli kişilerinden biri. Öğrencilik yıllarında da öyleydi. Çok küçük, ilerici, sol bir grubun kendini hiç önermeyen, ama her zaman önde gelen üyesi. Güzel konuşmasıyla dikkati çekerdi. Sınıf arkadaşlarından bir iki yaş büyük olması, daha birinci sınıfa evli olarak başlaması, üstünlüğünü, başarılarını deney fazlalığına yoranların sayısını artırmıştı. Maliye Hesap Uzmanı oldu. Türkiye İşçi Partisi milletvekili adayı. Söylentiye göre çok alt sıralarda yer aldığı için seçim yerine gitmemiş. Kendisi bu olayı başka türlü yorumluyor ama. Partiye büyük katkıları olacağı düşüncesiyle özellikle çağrılmış daha sonra da o olanağın elinden alınması için alt sıraya konmuş. Bu konuda fazla bir şey bilen yok. Seçimlerden sonra Maliye Bakanlığı'na dönmek istedi. Yuvası, Hesap Uzmanları Kurulu, istemedi onu. Zor ve işsiz aylar geçirdi. Sonunda bakanlığa bu kez küçük bir unvanla (raportör) girdi. Yeni görevi Gelirler Genel Müdürlüğü'ndeydi. O sıra Maliye Bakanı Sait Naci Ergin, Gelirler Genel Müdürü Adnan Başer Kafaoğlu. Yeni raportör, uğraş alanındaki çalışmalarını öyle geliştirdi, bakanlık içinde öyle çarpıcı kıldı, öyle etkin duruma getirdi ki, genel müdür yardımcılarından da, hatta bazı genel müdürlerden de ad olarak öne geçti. Hem de, Maliye Teftiş Kurulu kendisini karşısına aldığı yuvası olan Hesap Uzmanları Genel Kurulu'nu kendisi karşısına aldığı halde. Kafaoğlu ondaki hem pratik, hem düşünsel yeteneği sezmişti, çok yararlandı. Ünlü genel müdürler, müsteşarlar vardır. Ama raportör kadrosunda onlardan çok ün yapan, hatta çalışma alanını türlü esnekliklerle genişleterek iş yapan tek maliyeci odur. Tek zırhı gözlükleri olan bu adam ne yaptı. Bürokrasinin ağır işleyişini düzeltme, iş gerçeğine doğal olması gereken bir akış getirme işlevini üstlendi. Ne var ki bu işleviyle bürokrasi çarkını tam tersine çevirdi. Yasaları değil, ama yazışmaları aşan, ilerki günlere erteleyen bir çalışma düzeni kurdu. Asıl ilginç olan şey, bunu koskoca Maliye Bakanlığı'na ve bürokrasi aygıtına nasıl kabul ettirdiğidir. Belki de bakanlığın böyle bir duruma gereksinimi vardı. On beş yılı aşkın bir süredir vergi dairelerinin kapılarında görmeye alıştığımız mali sloganlar onundur Vergilendirilmiş kazanç kutsaldır. Maliye'de halkla ilişkiler konusuna yeni bir hava getirdi. Rahat, cüretli ve hırslıydı. Sonunda, kimi zaman alaya alındı, kimi zaman kınandı. Afişle vergi toplamaya çalışıyor diye suçlandı. Ütopyacıydı. Ama gerçeğin ütopya sınırlarını bulmaya çalışıyordu. Yıllar sonra TRT'nin bir vergi programında, duvara asılı bir panoda onun şu sloganının Atatürk'e mal edildiğini okuyacağız İradesiyle kendini vergilendiren halk, millettir (Kemal Atatürk). Bir sürü düşmanı vardı. Kişiler değil kurullar, genel müdürler, partiler düşmanıydı onun. Türkiye İşçi Partisi için görevden kaçmış biri Hesap Uzmanları Kurulu için Gelirler Kontrolörlüğü mesleğini kurumlaştırarak ve büyüterek çeşitli rahatsızlıklar yaratmış bir dönek Maliye Teftiş Kurulu için klasik iş ciddiyetine caydırıcılık getirmiş bir fenomen. Lümpen bürokrat demişti biri onun için. Yazışmaları aştığını söylemiştim. Bir örnek vereyim. 1972 'de miydi, kendi hazırladığı vergi yönetimi tasarısına somut planda işlerlik kazandırmak amacıyla İstanbul 'da vergi dairesi müdürlerine lojman sağlamak istiyordu. Yasal olarak kolay değildi bu. Gitti, Ataköy 'de, Emlak Kredi Bankası'nın yaptırdığı birkaç bloku vergi dairesi yapacağı gerekçesiyle satın aldırdı. Bir ay sonra yanlış düşündüğünü, oraların vergi dairesi için elverişli olmadığını ama bir kere alınmış bu binaların vergi dairesi müdürleri için lojman yapılmasından başka çare olmadığını bakanlığa kabul ettirdi. 27 Mayıs'ta kurulan soruşturma kurullarında bilirkişi olarak çalıştı. Gelirler genel müdür yardımcısıyken tasarruf bonolarının vergilendirilmesiyle ilgili ayrıntıları o hazırladı. Finansman Kanunu da büyük ölçüde onun elinden çıkmıştır. İş yapma duygusu onu ideolojinin ve siyasetin dışına attı. Sadun Aren'le de, Dündar Taşer'le de dosttu. Sonunda da Demirel hayranı olup çıktı. Nasıl oldu bu. Ama vergi yönetimi reformuyla ilgili çalışmalarına öylesine coşkuyla sarılmıştı ki, dış göreve atanma emrini tebellüğ etmek istemiyordu. Gitmeyecekti. Belki sonra gidebilirdi. Arkadaşlarının baskıları ve bakanın üstelemesi sonunda yurtdışına gitmek zorunda kaldı. Kaç kez gitti yurtdışına. Kimi zaman kendisinden kurtulmak için yolladılar. O, çalışmak istiyordu. Yurtdışı görevleri, bütün yararlarına karşın istemedi. Müsteşarlığı söz konusu oldu. Önlendi. Bugün anılarını gazetede yayımlamayı düşünüyor. Başka hiçbir şeyi yok. Kitaba baktım, daha çok bir düşünce kitabı. O gazete onu yayımlar mı. 4 Ekim 1987 Tahta At Hasan Eren Gri adam. Yüzü, saçları, gözleri, giysisi, kalemi, çakmağı hep gri... İşte böyle, külrengi olarak anımsanıyor Prof. Hasan Eren. Özellikle de kapatılan Türk Dil Kurumu'nun üyelerince. Toz duman içinde, uzakta. Bin yıl mı geçmiş aradan. Türk Dil Kurumu'nun 707 numaralı üyesi. Dil Bayramı'nda, Ömer Asım Aksoy'un sofrasında 35. dil havarisi Yuda. Hayır, İsa olan Ömer Asım Aksoy değil, Atatürk. Roma Valisi Pontuis Pilatus (orgeneral) elini kalçasına koymuş. Hasan Eren'de sevinçtenmiş gibi bir kekeleme. Sesi de gri. Hemen uçuvermek, boşlukların biçimini almak için can atan bir gaz gibi. Sesi, gizlenmek amacıyla kısık. Zaman zaman düşünmüşümdür, Ankara'da nasıl dolaşabiliyor diye. Hoş, belki de dolaşmıyordur. Yolda yürüyen, kuşları gören, ağaçların yanından geçen, selam vermeyi öğrenmiş bir kimse onun yaptığını yapabilir mi. Vidinli Hasan Bey, Hıyanetname kişisi. Telgraf üslubuyla konuşur Nokta-çizgi-nokta. Telgraf dedim. Hasan Eren'in Türkiye toplumundaki varoluşunun kökeninde bir telgraf olayı var. AÜ Dil ve Tarih, Coğrafya Fakültesi'nde öğretim üyesiyken, 27 Mayıs'tan hemen önce, Emin Bilgiç'le birlikte Adnan Menderes'e bağlılık telgrafı çekiyor. Telgraf metni radyoda okunuyor. O günlerin Vatan Cephesi nde boy gösteriyor Hasan Eren. Bu olay ve 27 Mayıs'tan sonra tanık olduğumuz 147'ler olayı Hasan Eren'in kişiliğinde hem belirleyici bir öğe olmuş, hem de o kişiliğinin yansılarını oluşturmuştur. 27 Mayıs yönetimi üniversitelerden 147 öğretim üyesini uzaklaştırmıştı. Bunda haklı haksız, çeşitli ölçüler kullanılmıştı. Hasan Eren için ise o telgraf ve cephe olayına göre karar verildiği anlaşılıyordu. Bir süre sonra 147'ler üniversiteye dönme hakkı kazandılar. Ama Hasan Eren'in içinde iki olay fena düğümlenmişti. Hayatının köşebendi oldu. O iki olay sırasında, Hasan Eren'in Türk Dil Kurumu'ndaki durumunda en ufak bir değişiklik olmadı. Hatta, Kurum'un onu fazlaca değerlendirdiğini söyleyebiliriz. 1966 Kurultayı'nda birkaç oy daha fazla alsa yönetim kuruluna girecekti. Daha sonra Hasan Eren'i on iki yıl (1969-1981) yönetim kurulu üyesi olarak görüyoruz. Bir çeşit yurt olmuştu Türk Dil Kurumu onun için. Nelere katılmadı ki. Her şey onun onayından da geçmiş. Metinleri okumadan imzayı basmış olacağını düşünmek istemiyorum. Hasan Eren'in salt para ile çalıştığını ileri sürmek ve iç tutarlılığını inkâr etmek olur bu. Evet, bütün çalışmalara katıldı ve onları onayladı. Bir iki noktada eleştiri getirmesi bir iki sözcüğe, bir seçenek getirmeden, karşı çıkmış olması gerçeği değiştirmez. Bugün başında bulunduğu yapay kuruluşça ve en üst düzeyde söz hakkı sahibi olduğu TRT'de yasaklanan devrim sözcüğünü candan benimsediğini anımsamayan yoktur. Batı kaynaklı terimlere önerilen öz Türkçe karşılıklar sorunu var bir de. Sağ basın sonradan alaya aldı bunları değiştirdi, kaydırdı, yozlaştırarak sundu. Bizler, Kurum'un kimi üyeleri de, zaman zaman eleştirdik bulunan karşılıkları işin fazla aceleye getirilmemesi gerektiğini söyledik. Hasan Eren, o karşılıkları bulmakla görevli birimin de üyesiydi. Sözcüklerin bir bölüğünü kendisi bulmuştu. Hasan Eren kol başkanıydı da Türk Dil Kurumu'nda. Terim Kurulu Başkanı Dilbilgisi Kolu Başkanı. Ama ortaya koyduğu bir yapıta da rastlamadık. Kurum'un 1961 Şubat'ındaki yönetim kurulu toplantısında Prof. Hasan Eren'in bir etimolojik sözlük hazırlamasına karar verilmişti. Aradan birçok kurultay geçti. Her seferinde Hasan Eren, o sözlük konusunda Kurum ilgilileriyle yeni bir pazarlığa giriyor, fiyatını artırıyordu. Ama kitap da hiçbir zaman ortaya çıkmıyordu. Bazı Ankara kitabevleri de (sözgelimi Turan Kitabevi) durumu öğrenerek devreye girdiler. Hatırı sayılır ücretler önerdiler Hasan Eren'e. Etimolojik sözlük yok ortalarda. İsterseniz şöyle diyelim Hasan Eren öylesine titizdi ki eli hiçbir şeye varmıyordu. Bugün aradan 27 yıl geçmiş bulunuyor. Sözlük ortada yok. Kitapsız profesörler vardır ya, Prof. Hasan Eren onlardan. Âşık Hasan ı yapıt sanıyorsa, o başka elbet. Ha bir de şey var, Hamza Zülfikâr'la birlikte hazırladığı Anayasa Sözlüğü. Bir de eskisini bozarak çirişlenmiş, tutarsız İmla Kılavuzu. Kitapsız ama, bugüne bugün Türk-İslam sentezini Türkçede de gerçekleştirmek isteyen bir siyasal ideolojik devinimin öncülerinden biri. TRT'de üst düzeyde söz sahibi 12 Eylül'ün kurduğu yapay kurumun başında. Türkiye'de kültürün, iletişimin yöneticisi. Külrengi, biraz da unutulma rengidir. Hayır, diyorum. Hasan Eren unutulmayacak. Yaptığı kötülükle her zaman anımsanacak. Kurum tarihinde yönetim noktalarına yükselip de sonradan onu kösteklemeye çalışmış kişiler az değil. Sözgelimi bir Suut Kemal Yetkin. Kişisel kaygılarla densizlik derecesinde çıkışlar yapmıştı. Eski bir bakan vardı. Kurum'un genel başkanlığına da yükselmişti, adı şu anda aklıma gelmedi o da öyleydi. Ama Hasan Eren gibi, yönetim kurulu üyesi olduğu bir derneği kapatma girişiminin içinde Tahta At olarak rol alan bir başka üye daha gösterilemez. Kapatma girişimi gerçekleştirildikten sonra da, karşıkurumun başkanlığını üstlenen adam. Hasan Eren dönek mi. Yoksa öteden beri çeşit olarak mı bulunuyordu Kurum'da. 11 Ekim 1987 En Hayali Bakan Kurtcebe Alptemoçin Kurtcebe Alptemoçin... Bu adı görünce kişinin aklı ister istemez onu koymuş babaya da takılıyor. Kurtcebe Alptemoçin'in babası Ali Rıza Bey, belli ki, Cahin'in Gök Bayrak'ını okumuş. Çünkü hem Kurt, hem Cebe, hem Alp, hem Temoçin yalnız o kitapta var. Ali Rıza Bey oğluna o adı koyarken, Kurtcebe Noyan gibi her şeyden hile sezen bir bağatur, Temoçin gibi lider yapılı biri olmasını mı istemişti. Herhalde öyle. Adı, Alptemoçin'in hayatında belirleyici bir rol oynamış mıdır. İşi uzmanlarına bırakalım ve onun aslında iyi bir adam olduğunu söylemekle yetinelim. Oğuzhan Asiltürk var bir de. O da iyi bir adam. İkisinde de içler dışlar çarpımı ters sonuç doğurmaz. Oğuzhan Asiltürk = Oğuzasil Hantürk. Kurtcebe Alptemoçin = Kurtalp Cebetemoçin. Ne sağlam ve erdemli adlar. Öylesine sağlam ki, olasılık sıfır. Ama Maliye Bakanı Alptemoçin'in yüzü, bedeni, adım atışları adına göre oldukça değişken. Adını günümüz koşullarına adamakıllı uyarlamış. Daha doğrusu öyle olması istenmiş. Cepheden görünümüyle tam tanımanıza olanak yok Alptemoçin'i. Mutlaka yandan da bakmanız gerekir. Cepheden her şeye hazırlıklı bakacak objektif arayan evinde yumuşak, gazinoda asık bir yüz. Bu yüz, yana yatırılmış saçlarla bir ek finansmandan yararlanır. Düşük kaşların ve Müslüman bıyığın arasında başarı kazanmış esnaf bakışı. Profilde ise kendini bırakmış bir kabadayı arka masalarında hatırlı müşterilere gizlice içki servisi de yapılan bir çayevinin altın yürekli patron yardımcısı... Özal hükümetinde hayali bakan çok. Alptemoçin ise bunların en hayali si. Dahası var, Türkiye Cumhuriyeti'nde boy göstermiş ilk hayali maliye bakanı unvanını da taşıyor. Sonsuz yetkisiz. Alıcı ve verici düzenleri ayrı ayrı kutularda bulunan bir ses aygıtı. Yalnız alıcısı çalışır. Verdiği anda da almıştır. Saydam bir adam, bir tül gibi, bir gölge gibi. Ona baktığınızda sanki kendisini değil de, arkasında duran Özal'ı görürsünüz. Hazine'si koparılmış. Bütçe'sinin bir bölüğü fon'larla götürülmüş, Gelir Vergisi öldürülmüş bir Maliye Bakanlığı'nın, deyim yerindeyse, bir çeşit personel komiseri ya da emin'i. Buna karşın, atamalarda ad yetkisi yok. Parti buyruğuna yüzde yüz uyar. Kurtrobot Asttemoçin. Hani bunun kurtluğu, cebeliği, alpliği diyeceksiniz. O gücünü üst düzey bürokratlarına fırça çekmekte kullanıyor. Elbet, yalnızca fırça. Yine de, hakkını yemeyelim, belki yetkisizliğinin bir sonucu olarak, bürokratlara Vural Arıkan'dan sonra biraz rahat soluk aldırdığı da söylenmekte. Arıkan hep Gümrük'te çalışırmış... Alptemoçin üç yıl içinde bakanlığın iç yapısını kavramış... Maliye Teftiş Kurulu ve Hesap Uzmanları Kurulu arasındaki dengeyi korumaya başlamış. Kim Kimdir'de İngilizce, Almanca ve İtalyanca bildiği yazılı. Ama Turgut Özal dil bırakmamış ki Alptemoçin'de. İngilizce somurtuyor Almanca küfrediyor, azarlıyor İtalyanca övünüyor. Türkçe. Türkçede de bol bol yalan söylüyor. Tablolardaki sayısal verilerle en çok yalan söyleyen maliye bakanı o. 1940 doğumlu, 1962'de ODTÜ'yü bitirmiş. Bayındırlık Bakanlığı'nda yapı işleri mühendisi olarak görev aldıktan sonra üç yıl (1965-1968) Dusseldorf'ta çalışmış. Daha sonra Alptemoçin'i Türk Traktör Fabrikaları'nda imalat müdürü, bazı anonim şirketlerde genel müdür ve yönetim kurulu başkanı olarak görüyoruz. 1983 seçimlerinde Bursa Milletvekili. Bir süre devlet bakanı, 1984'ün son aylarından beri de Maliye Bakanı. Batmak üzere olan bir firması vardı bakan olduktan sonra o firmanın durumu düzelmiş. Bunun da kendi iradesi dışında gerçekleştiği söylenebilir. Dedik ya, en hayali. Ve insan elinde olmayan erdemleriyle suçlanmamalıdır. Şu cümledeki acımasızlığı, sakınımsızlığı, bir maliye bakanı için düzey yoksunluğunu düşünün Memurlara hak ettiğini verdik. Bir yazısında da maliye memurlarını sermaye olarak gördüğünü yazmıştı. Bir yerde de devlet bütçesinden devlet memuruna yapılan faizsiz ek bir yardım'dan söz etmişti. Kendi deyimiyle, büyük mali reformlar da yaptı. Bunlardan bir ikisini sıralayalım isterseniz. Bir bülten (Maliye ve Gümrük Bakanlığı Bülteni) çıkardı. Erken seçim olayının uç vermesinden hemen sonra yayımlanan bu bültenin 104 sayfalık ilk sayısında Alptemoçin'in tam 98 fotoğrafı yer alıyor. Elbet, çoğu grup fotoğrafı. Ama, ne olursa olsun, bu bir rekordur. Geçmişteki maliye bakanlarını düşünüyorum Kemal Kurdaş, Cihat Bilgehan, Mesut Erez, Müezzinoğlu, Kafaoğlu... Hiçbiri buna cesaret edemezdi. Demek ki, Ali Rıza Bey oğluna Kurtcebe Alptemoçin adını takarken öyle bir cesareti öngörmüş. Ajanstürk basımevinde basılmış bu 98 fotoğraflı lüks bültene bakıyorum. Hayır hayır, bu bülteni Alptemoçin'in yalnızca seçim propaganda organı olarak değil, görünme tutkusunun bir göstergesi olarak da değerlendirmek gerekir. Maliye Bakanlığı'nda yapılan eğitim reformu da Alptemoçin'in özel bir başarısı. Her birimde eğitim reformu yapılmış. Düşünsenize kaç birim var. Bunlar arasında Gelirler Bilgi İşlem Merkezi'nde yapılan mali-inşai reformu anımsayalım. Merkez bilmem kaç yüz milyon liraya mermerleştirilmiş. Bir anıttır. Sanırım, bir ara öğretmenlik de yapmış. Ankara'da Eğitim Koleji'nde. Pi sayısını hep tersinden okurmuş. 18 Ekim 1987 Faruk Sükan Beyaz gömlek yakasına gömülmüş çenesi, gergin bir kemerin son deliğe oturmuş tokası gibi biraz rahatsızdır. Bazı İvriz kabartmalarını anımsatır. Eski Frigya paralarının üzerindeki insan yüzlerini düşünün. Silikleştikçe naifleşir ve yeni çağrışım değerleri kazanırlar. Öyle bir yüz. Karantinada karanfil koklar. Röntgenci. Hayır, başlangıçta öyle değil. Başlangıçta Konya Ereğlisi'nde kadın ve doğum hastalıkları alanında ün yapmış bir dahiliye mütehassısı. Aynı zamanda Demokrat Partili belediye başkanı. Faruk Sükan'ın düzeyi o günlerde de deniz düzeyindeydi. Bugüne dek o düzeyden hiç şaşmadı. Özellikle politika konusunda. Sağlığını, mutluluğunu, yakın çevresinde kurduğu tutarlı bütünü ona borçlu. Yani o düzeye. Konya Ereğlisi'nin, başını önüne eğdiği zaman Udi Hırant'a da göndermelerde bulunan bu ünlü hekimi, ihtisasını 1951'de (ya da 1950'de) Paris'te yapmış. Dahiliyeciliği oradan geliyor. 1951'in hangi aylarında acaba. Ayrıca iki soru daha Paris'te ihtisasını mektupla öğretim yoluyla mı, açık öğretim sistemiyle mi gerçekleştirdi. Bırakalım bunları. En azından, ihtisasa önem veren bir kişi Faruk Sükan. 1965'te Demirel kendisine Dışişleri Bakanlığı'nı önerdiği zaman kabul etmemiş, dahiliye mütehassısı olduğu için İçişleri Bakanlığı'nı yeğ tutmuştur. Elinde stetoskop, sürekli olarak komünistlerin ve herkesin nefes alışlarını dinlemiştir. Büyük Millet Meclisi'nde arama yaptırtmıştır. Hepsi de devletin bekası için. Faruk Sükan'ın, devletin bekası için çalmayacağı kapı, almayacağı armağan, girmeyeceği cennet yoktur. Adalet Partisi geleneğinde Demirel dışında iki prototip daha var Cevat Önder ve Sadettin Bilgiç. Cevat Önder çıkarsız doğrultuyu Sadettin Bilgiç ideolojik davranışla pusatlanmış, süslenmiş çıkarları temsil eder. Demirel bunların inançsız bir bileşkesi gibi görünmeyi sever. Faruk Sükan ise nötr, kişisel, dünyası kendinden ibaret, başarıyı küçük ve günoğlu başarılarda arayan, esnaf tadını zehirle bürokratlaştıran bir yan adam... Adalet Partisi'nin bir Turhan Feyzioğlu'su olmadı. Onun bu partideki karşılığını bir değil, beş on ayrı kişi bir arada oluşturmakta. Bunlardan biri de Faruk Sükan. Oradan biri diyecek ki Ne ilgisi var. Var aslında. Adalet Partisi geleneğinde ancak bu kadar oluyor, efendim. O gergin kemerin rahatsız tokası zaman içinde gevşeyerek nereden nereye gitti kimlerle yan yana oldu. Sıralayalım isterseniz. Demirel sonra ona karşı Demokratik Parti kopuşuyla Bozbeyli sonra 1978 Ecevit hükümetinde başbakan yardımcılığı ve devlet bakanlığı sonra Demirel'e yeniden ve açıklamasız dönüş sonra Ulusu flörtü, sonra Sunalp'a sonuçsuz bir yaklaşma. Sonra da sönüş... Sönüş, çünkü politika alanına düzeyleri deniz düzeyinin de altında yeni adamlar girdi. Barbarlık, acımasızlık, bilgisizlik, düzeysizlik açılarından Sükan'ın ve benzerlerinin rekorları kırıldı. Yüzde yüz kişisel bir çizgi Sükan'ın çizgisi. Ama kasaba avukatının ülkemizdeki toplumbilimsel ve siyasal kesitinin karşısına bir de kasaba doktoru kesiti çıkarmak istedi. Ya da istemese de öyle oldu. 1978 Ecevit kabinesinde başbakan yardımcısı ve devlet bakanı olarak yer aldığında yolsuzluk dosyalarını elinin altında fazlaca ve sımsıkı tuttuğu görüldü. Bu da gizli bir güç odağıymış görünümü kazandırdı ona. Bir partinin Meclis'teki tek milletvekili hükümete bu biçimde girmişse, o görüntü çok önemlidir. Üstelik Demokratik Parti sürekli olarak yolsuzluklardan söz eden, bir yerde varlığını onlara bağlamış bir siyasal kuruluş haline gelmişti. Ama ne oldu sonunda. Pek bir şey çıkmadı Sükan'dan. Yolsuzluk dosyalarını sürekli güncel tutmayı başaran Sükan'ın bir süre sonra hükümetten usulca tüydüğü görüldü. O dosyalardan en önemli ve uluslararası uzantıları olan bir ikisinin serüveni basında tartışıldı. Başbakan bunların kendisine iletilmediğini söyledi. Arayın ki bulasınız Sükan'ı. İlkesizlerin en ilkeci kişilerinden biridir Sükan. Hakkını da yemeyelim, yakın çevresine ve yanında çalışan elemanlara çok iyi davrandığı biliniyor. Kebap falan ısmarlar onlara. Kendi mutfak beğenisi ise çeşitli risklerden ötürü, incelmek zorunda kalmıştır. Şeyde de çok usta Konya'daki seçim sonuçlarını kestirme sanatında. Oturak politikasını bir yere getirdi. Seçimlerde milli bakiye sistemine karşı oluşunu milli'liğe değil, bakiye'ye karşı bir tavır olarak anlamalıyız. Bakiye sözcüğünün çok sevdiği beka sözcüğüyle aynı kökten geldiğini nereden bilecek Faruk Sükan. Bir gücü kalmamış bugün. Yine de zaman zaman Sağlık Bakanlığı'na bağlı kuruluşlara hasta kabul ettirebiliyor. Emekli dostları aracılığıyla İçişleri Bakanlığı'na sağlıklı eleman önerebiliyor. Yaşını göstermediği kanısında. Devletin bekası için kendine iyi bakıyor. Son yıllarda kültürünü artırma girişimleri de iyi sonuç verdi. Kendi adına rastlamak amacıyla her gün bir sürü gazete alıyor. Bürosunda mazgal, korkuluk, boy aynası, karanlık oda, geçici hücre, pazarlık köşesi, seccade ve bataklık gölü var. İlçesindeki Akgöl'ü yazları buraya taşır. (O göl yazları kurur.) Anılarını yazacak. Geceleri okumayınız. 25 Ekim 1987 Cemal Süreya'nın açıklaması (22-28 Kasım) Faruk Sükan'ın Paris'te başladığı dahiliye ihtisası ile ilgili çalışmalarını İstanbul Tıp Fakültesi'nde tamamladığına ilişkin belgeyi aldık. Biz zaten yazımızda Sükan'ın ihtisas yapmadığını ileri sürmemiştik. Paris'te yapmadığını söylemek istemiştik. Bal Mahmut Meddah İzzet Yağcı'yı kitaplarda tanıdım. Öykülerinde, sokaklarıyla, çıkmazları, surları ve kapı tokmaklarıyla İstanbul'u canlandırmış. Dördüncü Murad'ın meddahı Sururi de öyleymiş. Vapurlar, iskeleler, yeni açılan yollar kalmış ondan da. İncili Çavuş'un latifeleri var sonra... Sururi'yi anımsayınca Dördüncü Murad'ın yüzü de gelir akla. İçki yasağını, hükümdarın uyuşturucu tutkusunu, Doğu seferini de başka bir çerçevede görür gibi oluruz. Ardından, hiç ilgisi yokken, Damat İbrahim Paşa'nın berberini de düşünmeye başlarız. Söyle meddahını, söyleyeyim kim olduğunu. Mahmut Baler'i, ünlü adıyla Bal Mahmut'u da bu anlamda ele alamaz mıyız. Bir çevrenin beğenisinin, kültürünün, haz kaynaklarının, erkeğe ve kadına bakışının göstergeleri demeyelim, ama hiç değilse ipuçları olarak... Geçen yıl bir gazetede kendisiyle yapılmış bir konuşmada İsmet Paşa çevresinden pek hazzetmediğini söylemişti. Bu da açıklayıcı. Anlattığı fıkraların bir bölüğünü yıllar önce Baldan Damlalar adlı bir kitapta toplayan Mahmut Baler, 27 Mayıs 1960'tan sonra köşeye çekilmek zorunda kalmış, bir bakıma unutulmuştu. Gerçi özel sofralarda, bazı eski siyasilerin yanında eksikliği duyulmuyordu, ama resmi yerini yitirmişti. Demirel'in yanında, o yeri Öztürk Serengil'e bırakmıştı. 12 Eylül yönetimiyle, bazı eski ve yaşlı değerlerle (Burhan Felek, Sadi Irmak, Vasfi Rıza Zobu) birlikte yeniden ortada görünme rolünü üstlendi. Daha doğrusu, üstlenmek zorunda kalması gerekti. Çünkü arısı gitmiş, darısı kalmıştı. Yine de üstlendi. TV'de göründü yazılı basında adı dönmeye başladı. Onunla birlikte Menderes'in, Koraltan'ın, Celal Bayar'ın, başkalarının sofra söyleşileri üzerine izlenimlerimizi tazelemiş olduk. Ne yazık ki Bal Mahmut TV'de, elinde olmayan ya da kalmayan nedenlerle, kendini ortaya koyamadı. Edep kuralını gereğinden fazla koruma zorunluluğu dehası sakınımsızlıktan, açık saçık sözlerden kaynaklanan bu söz ve temaşa sanatçısını iyice silahsız bırakmıştı. Yüzündeki küfürler ter halinde aşağı inmeye başlayınca delici olmasına her zaman özen gösterdiği bakışlarındaki külhani parıltı da yok oldu. Mimikleri gerekçesiz, karşılığı olmayan tiklere dönüştü. Meddah dedim. Aslında hiç de meddah sayılmaz Bal Mahmut. Kıssahan'lıkla mukallit'liği bir arada uygulayan, içerik olarak da belden aşağı esprilere ya da kaba konuşmanın sınır olanaklarına yaslanan bir sofra sanatçısı. Gerçek yüzünün ya da yeteneğinin ortaya çıkması için bu öğelerin hepsinin bir arada bulunması gerekir. Bu yüzden kitle iletişim aracı hiç de elverişli olmadı onun için. Meddahlık başlangıçta kıraattan ibaret iken, gelişerek sonunda tek oyunculu bir gösteri olmuştur. Seyirciyle yüz yüze, ama belli bir mesafe içindedir meddah. Kural olarak seyirciyi tanımıyordur. Bizim sofracı ise