bir şekilde ayağa kalkacaksınız. Biraz önceki çocuksu haline dönmüş gibi Nehir. İyileşeceğiz, diye mırıldanıyor. İyileşip İstanbul'a, evimize döneceğiz... Ancak, kafasında beliriveren, Hangi ev. sorusuna yanıt bulamıyor bir türlü. Gözlerini uykuya teslim ederken, Beylikdüzü'ndeki konakla, Levent'teki kendi eski bekâr evi arasında sıkışıp kalıyor... T Ya Deniz. Son üç yılını harcayarak, geceli gündüzlü sıkı bir çalışmayla ortaya çıkardığı, Sezenler İnşaat Grubu'nun yüz akı sayılan sitedeki konakların satışında kendisine yardımcı olacak pazarlama uzmanıyla evleneceğini aklına getirir miydi. Ama, olmuştu işte... Üstelik ikisi de, Aşkın gücü, Eros'un okları gibi gerekçelere asla kulak asacak yapıda değillerken. Haklarını teslim etmek gerekirse Nehir de, Deniz de hem birbirlerine, hem de kendi içseslerine sonuna kadar direnmekten vazgeçmediler. Profesyonel iş ilişkileri kıvamında başlayan doğal yakınlaşmaya ellerinden geldiğince karşı koydular. Ne var ki bu olağanüstü çabaları, beraberliklerinin başlamasını geciktirmekten (altı aylık bir gecikme) başka işe yaramadı. Daha ilk günden birbirine vurgun iki insan, altı ay boyunca dışına ışık vermeden, için için yaşadı duygularını. Birbirlerine de, çevrelerindeki üçüncü şahıslara da ser verip sır vermediler. Hatta, karşı taraftan gelecek ilk adımı görmeden hamle yapmayı içlerine sindiremediklerinden, kendi kendilerine bile itiraf etmediler sevdalarını. Her şey, Deniz'in Nokta Reklam Ajansı'na gelip Nehir'e iş teklif ettiği gün başlamıştı. Ancak, bir önceki kavgalı gürültülü günü de hiç yaşanmamış sayamayız. İlk kıpırtı, çelişkilerin, çatışmaların ortasında filizlenmişti sanki... Nehir, Sezenler İnşaat Grubu ile Nokta Reklam Ajansı arasında resmi anlaşmanın imzalanmasını beklemeden işe koyulmuştu bile. Önce çalışma grubunu oluşturdu. Şirketin önemli projelerini üstlenmiş, en gözde iki elemanı Pınar ve Hakan, bu tanıtımda Nehir'in eli, kolu olacaklardı. Nevzat Bey ve Deniz Sezen imzalarını atar atmaz, soluğu Manolya Konakları'nda aldı ekip. Tanıtacakları nadide ürünlerle tanışmak için sabırsızlanıyorlardı. Beylikdüzü'ndeki siteye ulaştıklarında, küçük bir çalışma grubu tarafından karşılandılar. Deniz, Sezen Şirketler Grubu'nun haftalık olağan toplantısına katılacağı için (belki de onları özellikle yalnız bırakmayı yeğlediğinden) gelememişti. İyi de olmuştu. Bu sayede, Nehir'in ve çalışma arkadaşlarının, her yanından hayranlık dökülen bakışlarını görmeyecekti. Hayran kalınmayacak gibi değildi ki. 15 bin metrekare arazi üzerine inci taneleri gibi serpiştirilmiş yalnızca kırk bir konak. Özgün çevre düzenlemesi, köprü ve şelale bağlantılı mini gölet ve hem açık, hem kapalı yüzme havuzlarıyla konut sitesinden çok, tatil köyü havasında. Sözün özü, tam bir yeryüzü cenneti. Derin bir soluk aldı Nehir. Temiz havayı, çimen kokusunu içine çekti. Kabul ediyordu tanıtım ve pazarlamasını yaptıkları ürünlerin kusursuz oluşu işlerini kolaylaştıran en önemli etkendi. Manolya Konakları da dört dörtlük özellikleriyle, abartılı süslemelere gerek duyulmadan alıcıların beğenisine hazır konutlardı. Ama Deniz onu, gördüklerinden gözleri kamaşmış halde asla yakalamamalıydı. Hakan kamerayla konakların iç ve dış çekimlerini yaptı, önemli gördüğü ayrıntıların fotoğrafını çekti. Nehir'le Pınar da site sorumlusu tarafından ellerine tutuşturulan tanıtım broşürlerindeki özelliklerin gerçeklik derecesini irdelediler ve evlerin aslının, anlatılanlardan da mükemmel olduğu sonucuna vardılar. Oluşturdukları veri dosyalarıyla şirkete dönüp, vakit kaybetmeden çalışmaya başladılar. Yapılacak işlerin listesini çıkardılar önce aralarında işbölümü yaptılar. Düzenlenecek etkinlikler için yazılı ve görsel basınla bağlantıların sağlanması, ilgili kuruluşlarla yapılacak ikili ya da çoklu görüşmeler, harcamaların saptanması... Ve çalışmaları hedefledikleri kıvama geldiğinde, yapılanların Deniz Sezen'le paylaşılması. Hırsla sarılmışlardı işe. Öyle ki, birinci haftanın sonunda Nehir, ayrıntılı bir çalışma planıyla Deniz'in kapısını çalmaya hazırlanıyordu. *** Öncesinde, Nehir'le Deniz'in, karşısındakini alt etmeye çalışan iki rakip gibi birbirlerini acımasızca yere vurmasına tanık olmuş mekân, bu kez daha ılımlı bir iş görüşmesine ev sahipliği yapacak. Karşı taraflarda değiller artık. Aynı safta mücadele verecek, çalışmalarını aynı amaca yöneltmiş iki iş ortağı kimliğiyle çaylarını yudumlarken, yavaş yavaş konuya giriyorlar. İlk etkinliğimizin temasını, Kır Buluşması olarak belirledik, diyor Nehir. Geniş katılımlı bir tanıtım kokteyli. Büyük bir alana sahip olmanın getirilerini sonuna kadar kullanabileceğiz. Davetli sayısını kısıtlamaya gerek yok. Davetli, derken kimleri kastediyoruz. Eş, dost, iş çevresi.... Her kesimden belli ölçüde katılım olsa da bizim hedefimiz, gerçek alıcı adayları. Ancak, böyle durumlarda kimin ziyaretçi, kimin müşteri olacağı önceden saptanamaz katılımcıları kesin çizgilerle birbirinden ayırmak zordur. Sizin iş çevrenizden ya da dostlarınız arasından da konaklara müşteri çıkabilir. Bu durumda bize düşen, satış amacını görünürde geri plana iterek, amaç yalnızca tanıtımmış gibi yola çıkmak ve gelişmeleri izlemek... Nehir, bir yandan konuşurken, bir yandan da Pınar ve Hakan'ın katkılarıyla hazırladığı, izlenecek yol planının ayrıntılarını içeren bilgisayar çıktılarını birer birer Deniz'in önüne koyuyor. Anlaşma yapılacak catering şirketi, kokteyle katılması düşünülen yazılı ve görsel basın temsilcilerinin listeleri, şehirden kendi olanaklarıyla gelemeyecek davetlilerin ulaşımını sağlayacak turizm şirketi, sunumu yapılacak ikram seçenekleri... Her şeyiyle öylesine inceden inceye düşünülmüş ki, söyleyecek söz bulamıyor Deniz. Karışmaya da niyeti yok zaten. Uzaktan uzağa izlemekle yetinecek, öyle karar almış. Bu aşamada, benden beklediğiniz nedir. diye usulen soruyor. Hiçbir şey, diyor Nehir. Katılmasını istediğiniz davetlilerin listesini verin, yeter. Onlara ulaşmak da işimizin bir parçası. Davetli listesi ve gerekli tüm ödemeler konusunda, asistanım ve halkla ilişkiler sorumlumuz size yardımcı olacaklardır. Toplantının sonu... Tokalaşıp ayrılacaklar, bir sonraki iş buluşmasına kadar iyilikler dileyecekler birbirlerine. Gürültüsüz patırtısız geçen görüşmenin ferahlığı var üzerlerinde. Ancak son anda, şeytan dürtüyor sanki Deniz'i. Kokteyle katılacak medya mensuplarının listesine bakarak, alaycı bir ifadeyle iğneliyor Nehir'i. Her şey iyi, hoş da... Sizin şu tılsımlı yönteminizle ilgili en ufacık bir iz bulamadım çalışmalarınızda. Ağızdan Ağıza Pazarlama'yı, gazetecilerle televizyonculara mı bıraktınız yoksa. Yanmasıyla sönmesi bir olan kısacık öfkesini maskeleyerek, yapay bir mahcubiyetle, Kusura bakmayın Deniz Bey, diyor Nehir. O konuyu kendi içimizde hallediyoruz. Onların çalışma raporlarını da etkinliğin ardından sunacağım size. Üslubu yumuşak da olsa, vücut dili farklı. Biraz daha üstüne gidilse, içine hapsettiği bombanın pimini çekiverecek sanki. Aldığı yanıtın tatlı sertliği yıldırmıyor Deniz'i. Tam tersine... Beklediği bu zaten. Kavgacı haline bayılıyor Nehir'in. Damarına basıldığında, işin sonunun nereye varacağını düşünmeden ortaya atılıp kafa tutuşuna, kendini ve davasını cansiperane savunuşuna... Hiçbirinden ürkmüyor ama Nehir'le tokalaşırken avucunda tuttuğu yumuşacık parmakların, kadife bir eldivenin içindeki, her an tırnaklarını çıkarmaya hazır, çelikten bir ele ait olduğunu düşünmekten kendini alamıyor Deniz... D iğer davetlilerden hiçbir farkı yok Deniz'in. Onlarla aşağı yukarı aynı zamanda geliyor kokteyle. Yabancı bir konuk gibi... Onu diğerlerinden farklı kılan çevreye, düzenlemeye, davetlilere, dikkati çekençekmeyen tüm ayrıntılara biraz daha eleştirel gözle bakması. Hiçbir şeye karışmayacak bugün, sorumluluk kendisine ait değil çünkü. Yalnızca tarafsız gözle inceleyecek, içten içe değerlendirmesini yapacak artıları, eksileri daha sonra dile getirecek. Ne var ki, şu andaki suskunluğu, önceden aldığı bu kararla ilintili değil. Burasını çorak bir araziden cennete dönüştüren Deniz, şimdi de görücüye çıkmaya hazırlanan Manolya Sitesi'ni, kendisi bile tanımakta güçlük çekiyor. Havanın, suyun, toprağın insan gücü ve emekle var edilmiş her bir taşın, taştan topraktan yapılmış kutu kutu evlerin, o evleri çevreleyen, güzelliklerine güzellik katan yemyeşil bahçelerin, billur sularla doldurulmuş havuzların aylardır, hatta yıllardır göre göre kanıksadığı bu sıradan nesnelerin birer ruha büründüklerini görmenin şaşkınlığı içinde Deniz. Bir yandan da kucağına düştüğü renk cümbüşünün sarhoşluğunu yaşıyor. Gökkuşağının yedi rengini alıp yetmiş yediye tamamlamışlar sanki. Ana renkler yitmiş ara renklerin, ara tonların hâkimiyeti söz konusu. Yeşilin, yosun yeşilinden neftiye uzanan geniş yelpazede yaşadığı soluk kesici serüvene ilk kez tanık oluyor Deniz. Gökyüzünün duru mavisinin, mini göletle buluşurken harelenen şelalelerin çapkın mavisine göz kırptığını da daha önce hiç görmemiş. İlk kez mi yaşanıyor bu coşku, yoksa kendisi mi ilk kez görüyor bilemiyor Deniz. Bildiği tek şey, buralara sihirli bir elin değdiği... O elin sahibine, Nehir'e övgüler yağdırmalı aslında ama, övgüsünü de yergisini de sonraya saklamayı yeğliyor. Başı kalabalık zaten düzenlemenin başarısını karşıdan izlemeye kararlı olsa da konuklarını karşılama görevini kimseye devredemez. Nehir'le Deniz, sitenin kemerli geniş kapısının önünde, bir saate yakın dikiliyorlar. Sezenler Şirketler Grubu'nun büyük patronları Hilmi ve Halil Beyler, eşleri Saadet ve Nisa Hanımlar, Deniz'in birinci ve ikinci kuşaktan kuzenleri, kuzinleri amcalar, dayılar, halalar, teyzeler... İş dünyasının bildik isimleri, büyük patronlar, bankacılar, gazeteciler, televizyoncular... Yanı sıra, Deniz'in bile tanımadığı kadınlı erkekli bir insan kalabalığı. Deniz, sabit tutmaya çalıştığı gülümseyişini bozmadan Nehir'e doğru eğilip, Bu kadar kişiyi çağırmamız gerekiyor muydu. diye soruyor. Deniz'inkine benzer donuk bir gülümsemeyle, Asistanınız ve halkla ilişkiler müdirenizin katkılarıyla oluşturduk listeyi, diyor Nehir de. Şu karşıdaki grup dışında. Farklı puzzle'lara ait, birbiriyle uzaktan yakından ilgisi bulunmayan yan yana, sırt sırta, karşılıklı konulduklarında asla bir bütün oluşturamayacak parçaları bir araya getirip yepyeni bir puzzle yaratmak... Geniş katılımlı kokteyl ve toplantılar için bize öğretilen bir kural vardır Davetli olan her kimse, katıldığı topluluğun, içinde bulunduğu mekânın bir parçası olduğunu hissetmelidir. Düzenlenen etkinliğin başarısı buna bağlıdır. Bizim de yapmak istediğimiz bu. Nehir konuştukça, saçlarından dalga dalga yayılarak havaya karışan parfümünün kokusunu derin derin içine çekiyor Deniz. Onunkiyle aynı uzunlukta yanıt verecek gücü yok. Gözleri Nehir'in, çimenleri kıskandıracak canlılıktaki yeşil ipek takımında, İçinde bulunduğu mekâna senin kadar yakışan birini göremiyorum ben, diye mırıldanıyor usulca. Bundan sonrasını, bambaşka bir boyutta yaşıyor Deniz. Bedeni orada, ruhu ise Nehir'le bütünleşerek göğe doğru yükselmiş, olanı biteni oradan izliyor sanki. Her şey olduğundan da güzel görünüyor gözüne. Dört konservatuvar öğrencisinin sunduğu, orada bulunan her kesimi mutlu edecek yetkinlikteki müzik ziyafetine, klasik müzikten Çigan'a geçerken sergiledikleri ustalığa alkış tutuyor. İstanbul'un önde gelen catering firmalarından birinin üstlendiği ikram tarzını da pek beğeniyor. Başka zaman olsa, farklı konuklara hitabeden farklı sunumların aynı ortamda bulunuşunu yadırgar, hatta şiddetle eleştirir. Örneğin, çeşitli peynirlerin boy gösterdiği servis tabaklarında rokfor'la Van'ın otlu peynirini yan yana görmeyi şaşırtıcı bulur. Şarabın yanında buzlu rakı, somon fümeyle pastırma... Tek kelimeyle uyumsuzlukların dansı. Umurunda bile değil Deniz'in. Ancak, bu boş vermişliğin gerisinde yatanlar, gerçek nedeni telaffuz ettirecek kıvamı bulmadı henüz. Nehir'in üzerine odaklanmış bakışlarını güçlükle koparırken, kolaycılığa sığınıp elindeki buzlu viskiye yüklüyor suçu. Konuklar arasında, durmadan bir şeyler yiyip içen, bir şeyler yiyip içerken durmadan konuşan, konuştukları sudan mevzular açık havaya karışıp yitiverenler çoğunlukta. Ancak, kokteylin amacının bilincinde, siteyi tümüyle mercek altına alarak inceleyen, örnek konağı gezmekle kalmayıp diğerlerini de adım adım gezenler var aralarında. Hepsini gözucuyla izliyor Deniz. Konukların yavaş yavaş ayrılmaya hazırlandıklarının farkında. Şimdi de uğurlama töreni, diye geçiriyor içinden. O kadar insanın her biriyle bir kez daha tokalaşmak gözünde büyüyor. Delice fikirler uçuşuyor kafasında. Kimselere görünmeden çekip gidebilse... Hatta, Nehir'i de alsa yanına. Hak etti bunu Nehir Deniz'in yanında olmayı, övgülerin en güzelini onun dilinden duymayı... Böylesine özverili bir çalışma mutlaka taçlandırılmalı. Aklından geçenleri okumuş gibi, Deniz'in yanına sokuluyor Nehir. Sakın bir yere kaybolmayın, diyor. Asıl sürpriz geride. Beyaz smokin takım giyinmiş dört yakışıklı genç, omuzları üzerinde taşıdıkları tahtırevanı getirip, havuzun başında önceden hazırlanmış upuzun masanın üzerine bırakıyorlar. Tahtırevanın içinden, Manolya Konakları'nın maketinden esinlenerek hazırlanmış, maketin devasa boyutlardaki bire bir kopyası görünümünde, eşine ender rastlanacak güzellikte bir pasta çıkıyor. Kısa bir şaşkınlık anının ardından, alkışlar yükseliyor kalabalıktan. Övgü dolu mırıldanmalar, hayranlıkla paylaşılan ortak coşku... Birdenbire hareketleniveriyor ortam. Aldıkları birkaç kare fotoğrafı, dağıtılan broşürlerdeki bilgilerle harmanlayıp haber yapmayı yeterli gören gazeteciler, tek şeritlik çekimin üstüne yatıp ortamın keyfini çıkarmayı yeğleyen televizyoncular alarma geçmiş gibiler. Peş peşe basılan deklanşörler, birbirinin üzerinden çekim yapmaya çabalayan kameramanlar... Grileşmeye yüz tutmuşken alacaya bürünen pırıltılı tablonun mimarı da Nehir. Gizlenmek ister gibi bir kenara çekilmiş, senaryosunu kendisinin yazdığı tiyatro oyununu, usta bir yönetmen becerisiyle sahneye koyuyor. Masanın dört köşesinde aynı anda patlayan şampanyalar da senaryonun bir parçası. Tüm bunlar olurken, Deniz nefesini tutmuş, hayranlıkla Nehir'i izliyor. Öylesine dalmış ki, kendisine yapılan açık çağrıyı neden sonra algılayabiliyor ancak. Pastayı kesmek üzere, Nehir'in yanına gitmesi gerekiyor... Geçmesi için yol açan kalabalığın arasından güçlükle sıyrılıyor. Uzatılan gümüş tepsinin üzerindeki şampanya kadehini alıp alkışlar arasında havaya kaldırıyor. Maket pastanın üzerine yayılmış renk renk albenili villaları göstererek, Manolya Konakları'na bir kez daha hoş geldiniz. diyor. İnanın, ben bile bu kadar güzel, bu kadar görkemli olduklarını bilmiyordum. Gözlerimi açan ve beni bu güzelliklerle gerçek anlamda tanıştıran, bugünün yaratıcısı Nehir Akın'a teşekkür ediyorum. Ardından Nehir'e doğru eğilip, Harikasın sen, bir tanesin. diye fısıldıyor. Ancak, anında toparlanıyor. Abartılı davranışını dengelemek ister gibi, Kutlarım seni, diyor. İyi iş çıkardın. Abartının da, toparlanmanın da farkında değilmişçesine, en doğal haliyle gülümsüyor Nehir. Teşekkür ederim. Görevimiz... Gerçek Manolya Konakları ile pastadan yapılmış maketini aynı karede görüntülemeye, araya Deniz'i, hatta Nehir'i de almaya çabalayan gazetecilere gülerek poz veriyor Deniz. Ne dersin. diyor Nehir'e. Basının bizden söz edeceği kesin galiba... Bundan hiç şüpheniz olmasın Deniz Bey. Üstlerine düşeni fazlasıyla yapacaklardır... T am da Nehir'in söylediği gibi, basın mensupları üstlerine düşeni fazlasıyla yapıyorlar. İki gün sonraki gazetelerin neredeyse tümünde kokteylle ilgili haberlere ve fotoğraflara geniş yer verilmiş. Ancak, farklı bir bakış açısından... Sezenler Holding'in genç prensi Deniz Sezen, yeni bir aşka mı yelken açıyor. diye hafiften nabız yoklayanların yanında, Sezenler'in veliahdı Deniz Sezen'in çiçeği burnunda sevgilisi. diye kesin tanı koyanlar da var. Nehir'le Deniz'in şampanya kadehlerini kaldırırken ya da pastayı keserken çekilmiş özel kareler... Konaklarla ilgili fazla bir şey yok. Kokteylin amacı, birkaç cümleyle geçiştirilmiş. Deniz Sezen, kimliği meçhul sevgilisiyle beraber, yeni yaptığı konakları tanıttı, gibisinden, alt parantez niyetine... *** Nehir'le ekip arkadaşları Pınar ve Hakan, iki saattir içeride, toplantı halindeler. Toplantının konusu, sözüm ona, Manolya Konakları ile ilgili son gelişmeler. Ama, adı gibi biliyor Nurcan, gazetelerde boy boy çıkan haberler üzerinde tartışıyorlar. Kötü oldu, diye geçiriyor içinden. Bakalım Nehir Hanım, öfkesini nasıl bastırabilecek. Üzerine bulaşan magazinsel kirlilikten sıyrılmak için nasıl bir yol izleyecek... Daha fazla sabredemiyor Nurcan. Kahve getiren servis elemanının arkasından süzülüveriyor içeriye. Gözleri yerde, elindeki kâğıdı masanın üzerine bırakıyor. Manolya Konakları hakkında bilgi almak isteyen iki müşteri adayı. AAP gönüllüleri aracılığıyla ulaşmışlar bize. Harika. diye gülümsüyor Nehir. Pınar'la Hakan'ı da arayanlar olmuş. Hiç beklemediği bu iyimser tablonun desteğini arkasına alarak, başını kaldırıp dikkatle Nehir'in yüzüne bakıyor Nurcan... Hayret. Masanın üzerindeki sumenin yanı başına yığılmış gazetelere inat, son derece neşeli görünüyor Nehir. Yazılanları okumamış, fotoğrafları görmemiş, yapılan yorumları algılamamış ya da hepsini görmüş ama, hiçbirinden zerrece etkilenmemiş gibi. İşin garip yanı, Pınar'la Hakan'ın yüzünde de benzer bir ifade var. Gülünç bir olay üzerinde konuşmuş ağız dolusu kahkahalarla gülmüşler de gülüşlerinin izlerini silmeye fırsat bulamamışlar sanki. Nehir, gözlerinde şeytani denebilecek hınzır ışıltılarla, Deniz Bey'den öğleden sonrası için bir randevu alır mısın bana Nurcan. diyor. Durum değerlendirmesi gerekçesiyle olduğunu da belirtiver lütfen. Bu eğlence kaçmaz. diye gülüyor Pınar. Keşke ben de orada olabilseydim. Çok doğru, diyerek destekliyor Hakan. Madem ekibin ayrılmaz parçalarıyız, neden biz de gelmiyoruz ki. Ben yalnız gideceğim. diye kestirip atıyor Nehir. Sabredin biraz. Yaşanacakları tüm ayrıntılarıyla anlatacağımdan kuşkunuz mu var yoksa. Yalnız olsalar, dayanamayıp soracak Nurcan. Bunca yıldır asistanlığını yapıyor Nehir'in yoldaşı, sırdaşı olmuş onun. Ama, diğer çalışma arkadaşlarının yanında paylaşım aramanın yakışık almayacağını düşünüp susuyor. Ne var ki, içini kemiren delice merakın susmaya hiç niyeti yok. Dili de işlek üstelik. Neler getirmiyor ki insanın aklına... Böyle bir skandalı asla kaldıramaz Nehir. Onun dizginlenemez öfkesini iyi bilir Nurcan. Kızdı mı, gözü hiçbir şeyi görmez. Ne Sezen Holding, ne de Deniz Sezen... Gitti mi, dağıtacak şirketi. Baharda eriyen kar sularıyla kabarmış, set çekilmesi olanaksız, gerçek bir nehir o şimdi. Önünde durmaya yürek ister. Keşke yapacak bir şeyi olsa Nurcan'ın. Kendisine söylendiği gibi, telefonu açıp randevu isteyecek yalnızca. Nehir Hanım, son gelişmelerin değerlendirmesi için Deniz Bey'le görüşmek istiyor... Neyse ki doğrudan Deniz Sezen'le konuşmayacak. Asistandan asistana ileti... Yeliz de kendini Nurcan'la aynı açmazın içinde hissediyor mu acaba. *** İki yıldır, işe başladığından bu yana, patronunu hiç bu kadar karamsar, moralsiz ve yıkık görmedi Yeliz. Sabah, gazeteleri odasına bıraktığında, yüzünde güller açan o değil sanki. Tamam, Yeliz de okudu, gördü hepsini hoş şeyler değil yazılanlar ama, koskoca Deniz Sezen, bunlara pabuç bırakacak adam mı. Daha önce de bu türden, kimi doğru kimi yanlış bir sürü haber yer almadı mı basında. Hangisini önemsedi böylesine. Hangisine, üzerinde beş dakikadan fazla durma ayrıcalığını tanıdı. Yoksa Manolya Konakları'na, tam da satışa sunuluş aşamasında zarar gelir diye mi bunca endişesi. Öyleyse eğer, Nehir Hanım işinde ne denli uzman bir reklamcı olursa olsun, Yeliz'in tanıdığı Deniz Sezen, aralarındaki ortak çalışmaya gözünü kırpmadan son noktayı koyabilir. Ancak Deniz, ortasında debelendiği çaresizlik yumağından onu kurtaracak tek yolmuş gibi, Nehir'in randevu talebini anında kabul edince ayılır gibi oluyor Yeliz. Hatta, yazılanlarda gerçeklik payı olabilir mi, diye düşünmekten kendini alamıyor. Ama hemen bunları siliyor kafasından. Deniz Sezen, işle aşkı birbirine karıştıracak yapıda biri asla değil. Bu konuda patronuna kefil bile olabilir Yeliz... Deniz ise başını ellerinin arasına almış, kara kara düşünüyor. Nasıl sıyrılacak bu işin içinden. Yalnız kendisi olsa neyse. Nehir'in sorumluluğu da onun üzerinde, öyle hissediyor. Asıl bu ağır yükün altında eziliyor zaten. Olaylar onların dışında gelişse de, yazılanlar külliyen yalan olsa da, kara çalındı bir kere üzerlerine. Temizlemesi, aklaması Deniz'in görevi, boynunun borcu. Kendisiyle ilgili magazin dedikodularına gülüp geçti bugüne kadar. Ama bu camianın dışından, bu işlerle uzaktan yakından ilgisi olmayan birine atılan laf karşıdakini yaralamışsa, hele o laf kalabalığının içinde Deniz'in de adı geçiyorsa, açılan yara bizzat kendisi tarafından onarılmalı. Nehir'i işte bu ruh haliyle karşılıyor Deniz. Karşısındakinin öfke katsayısını bilememenin ürkekliğiyle biraz mahcup, başını kaldırıp da hesap sormaya geldiğini varsaydığı Nehir'in yüzüne bakamadan, bakışlarını kaçırarak, ama sıcacık bir hoş geldin le... Hoş geldik, diyor Nehir de. Kaybedecek tek bir saniyesi yokmuş gibi, çantasından çıkardığı dosyayı masanın üzerine bırakıyor. Tanıtım kokteylinin raporlarını çıkardık arkadaşlarla. Görmek isteyeceğinizi düşündüm. Ne yazık ki asıl raporlar burada, diye önündeki gazete yığınını gösteriyor Deniz. Olumlu ya da olumsuz herhangi bir yanıt beklemeden, yerinden fırlayıp Nehir'in karşısındaki koltuğa oturuyor. Bedeninden geçecek iletinin daha etkili olacağını düşünür gibi, ellerini ellerinin arasına alıyor. O zamana kadar özenle koruduğu mesafeli tavrını bir yana atarak, Çok üzgünüm Nehir, diyor tüm içtenliğiyle. Böyle olmasını istemezdim. Nasıl uygun görürsen, tamire hazırım. Elini Deniz'in elinden güçlükle kurtaran Nehir, Bu kadar abartmaya gerek yok, diyor. Altı üstü gazete haberi. Deniz şaşkın. Gerçekten de böyle mi düşünüyorsun. Senin yönünden hiçbir önem taşımıyor mu bu yazılanlar. Şöyle sorayım... Adının bir işadamıyla aşk dedikodusuna karıştığını okurken, en ufacık bir üzüntü ya da sıkıntı duymadın mı. Duymaz olur muyum. derken, istemsizce sesi yükseliyor Nehir'in. Evet, deliler gibi öfkelendim, isyan çığlıkları attım. Ancak çabuk duruldum. Çünkü... inandığım davada beni haklı çıkardıkları için bu haberlere minnet borçluyum. Nasıl yani. Yerinden fırlama sırası Nehir'de. Biraz önceki sakin, dingin tavrını bir yana bırakarak, en üstte duran gazeteyi alıp Deniz'e doğru sallıyor. Ne bekliyordun. O gazetecileri oraya davet ederken, onlardan beklentin neydi. Manolya Konakları'nın teknik ayrıntılarını, benzersiz özelliklerini -ki bunlar kendilerine anlatılmış, dağıtılan ayrıntılı broşürlerle desteklenmiştiA'dan Z'ye kaleme alacaklarını, hazırladıkları haberleri evlerin iç ve dış fotoğraflarıyla bezeyeceklerini, bu sayede satışa sunulan konakların kusursuz bir şekilde tanıtılacağını mı umuyordun. Geçmiş olsun Deniz Bey. Sorarım sana, istediğin tarzda hazırlanan bir haber, kaç kişi tarafından okunur. Bu işin meraklısı, bir elin parmaklarını geçmeyecek sayıda insan... Şunu bil ki, ilgi odağının dışına düşen konulara göz atan olmaz. Oysa aşk dedikodusunun reytingi tartışılmazdır. Ona ne şüphe. İyi de... bunları anlatmakla nereye varmak istiyorsun sen. En can alıcı noktaya geldik sonunda... İtiraf etmelisin ki, konakların tanıtımının Ağızdan Ağıza Pazarlama yöntemiyle yapılmasına karar verirken, çalışma tarzımıza yeterince güven duymuyordun. Alışılagelmiş, sıradan bir tanıtım kokteyli, oraya gelecek gazetecilerin, televizyoncuların hazırlayacağı haberler yeter de artardı bile. Ne gerek vardı, adı sanı yeni duyulmaya başlanmış yöntemlere para yatırmaya. Bizimle anlaştığına pişmandın belki de... O kadar da değil. Pişman olsam, çalışmazdım. Getirdiği dosyanın kapağını açıyor Nehir. Kırmızı kalemle altı çizilmiş satırları gösteriyor Deniz'e. Bu gördüğün, onların çalışmaları ve yaptıkları ağızdan ağıza tanıtım sonucu bize ulaşıp, konaklar hakkında bilgi almak isteyen müşteri adaylarının listesi. Hepsinin alıcı olması mümkün değil tabii. Ancak bu tablo, bizim yaptığımız çalışmanın ses getirdiğinin göstergesi. Ya siz. Basında çıkan şu haberlerden sonra, Manolya Konakları'yla ilgilenip şirketi arayan tek kişi oldu mu. Başını iki yana sallıyor Deniz. Zafer kazanmış kumandan edasıyla gülümsüyor Nehir. O anı yaşamak her şeye değer. Yükseldiği konumun tadını çıkarmak ister gibi tane tane konuşuyor. Aynı noktaya geldik demek. O halde, bundan sonraki çalışma programımızı belirleyebiliriz. Şu örnek konakta düzenlenecek hafta sonu ağırlamaları... Daha önce konuşmuştuk. Evet, kokteylden önce gerçekleştirecektik aslında ama, senin bize ve çalışmalarımıza olan güvenini pekiştirmeden işe girişmeyi istemedik. Hem gönüllüler, hem de alıcı adayları... Basını da unutmuyoruz, merak etme. Ancak, magazinsel uyduruk haberleri değil, gerçekleri yansıtacak şeffaf aynalara yer vereceğiz. Örneğin, büyük bir gazetenin iş ekinde köşe yazısı yazan bir arkadaşım var. Onu davet edeceğim. Konuşmanın gidişatı ve aldığı şekille rahatlıyor Deniz. Çalışmalarınıza hemen başlayabilirsiniz, diyor. Sonuna kadar arkanızdayım. Ancak, aklına takılanları dile getirmeden de duramıyor. Çünkü Nehir'in, işteki başarısını kanıtlamak uğruna bir başka cephede yara almasına gönlü razı değil. Nehir... Eğer istersen, basın toplantısı yapıp ortak bir açıklamayla verilen haberin yanlışlığını vurgulayabiliriz. Seni rahatlatacaksa hemen harekete geçebilirim. Nasıl bir açıklama olacak bu. Gazetecileri toplar, sevgili değil arkadaş olduğumuzu söyleriz. Bu son sözler, Nehir'in iki dakikalık gülme krizine girmesine neden oluyor. Güçlükle toparlanıp kendine geldiğinde, gözlerinden yaşlar iniyor. Sevgili değil, arkadaş, ha. Sevgili değil, arkadaş... diye yineledikçe ardı ardına yuvarlanıyor kahkahalar. Yüzünü gözünü silip, konuşmayı başarıyor sonunda. Boyalı basında aşk dedikoduları çıkmış dizi oyuncuları ya da mankenler gibi, gazetecilerin karşısına geçip, ‘Yanıldınız sevgili değil, arkadaşız biz.' diyeceğiz, öyle mi. İlahi Deniz... Bu tür yalanlamaların, itiraf anlamına geldiğini bilmiyor musun. Yanı sıra, çok önemli bir noktayı da özellikle vurgulamalıyım Arkadaş falan değiliz biz. Konuşmanın baş kısmına değil de arkadaşlıkla ilgili son cümlesine takılıyor Deniz. Neden. İş arkadaşı sayılmaz mıyız. Sayılmayız. Geçici bir çalışma projesini paylaşıyoruz yalnızca. İşin uygulanış süresinin sonunda, herkes kendi yoluna gidecek. Şu anda aynı taraftayız, aynı yol üzerinde yürüyerek ortak bir amaca ulaşmaya çalışıyoruz, hepsi bu. Ancak, ille de bir sıfat arıyorsan, arkadaş yerine ‘yandaş' ya da ‘yoldaş' diyebilirsin. O da şimdilik... Hayal kırıklığını gizleyemiyor Deniz. Oysa bugün, farklı bir yakınlığı paylaştığımızı düşünmüştüm, diyor. İlk kez sizli bizli konuşmaları rafa kaldırıp iki yakın arkadaş gibi tartışmadık mı seninle. Doğaçlama gelişti o durum... Karşımdaki kim olursa olsun, çarçabuk samimiyet kurma alışkanlığım yoktur. Bey'li, hanım'lı hitapları, siz'li biz'li söylemleri kolay aşamam. Aradaki, kendi ördüğüm duvarımı korurum hep. Bugün de konuşmanın hararetine kapılmasam, asla aşamazdım o duvarı. Anlaşıldı, diye gülümsüyor Deniz. Ama itiraf et, o yıkık dökük duvar kalıntılarının üzerinde yürümek daha keyifliydi. Yeniden inşa etmeye kalkma lütfen. Tamam, arkadaş olmayalım. Yandaş, yoldaş her neyse... Sık telaffuz ettiğim sözcükler değilse de, onlarla da idare edebiliriz pekâlâ. Birden susup gözlerini kısarak Nehir'i süzüyor. Solcu musun sen. derken, onu ne kadar az tanıdığını fark etmenin sıkıntısı düşüyor sözlerinin üzerine. Siyasetle fazla ilgisi olmayan bir mesleği yürütüyorum, diye omuz silkiyor Nehir. Ancak, siyasi ortamdan tümüyle soyutlanmak da mümkün değil. Partidense, ideolojilerin taraftarı olmaktan yanayım. Uluorta konuşmayı sevmem, tercihlerim kendime ait. Konuşmanın yeniden resmiyete dökülmesinden hoşnut değil Deniz. Yeniden aynı yere dönmek istiyor. Bu durumda, basın toplantısına gerek yok diyorsun, öyle mi. Alaycı, alaycılığının gerisinde gizlice sorgulayan bir ifadeyle gülümsüyor Nehir. Benim yönümden gerek yok. Ancak siz, çevrenizdekilere dert anlatmayı kolaylaştırmak için üzerinize düşen gölgeden kurtulmak isteyebilirsiniz. Engel olamam. Her türlü açıklamayı yapmak, hakkınız. Üstü kapalı bir hesap sorma bu. Anlamamış görünse de gururunu okşuyor Deniz'in. Ancak, rehavete kapılıp yayılmadan, gerektiği gibi yanıt vermeli. Hepten boşta olduğunu belli etmemeli. Örneğin, Amerika'ya mastır yapmaya giden son kız arkadaşından iki ay önce ayrıldığını Nehir'in bilmesine gerek yok. Gene sizli bizli konuşmaya başladın, diye sitemle söze giriyor. Birilerine dert anlatmaya gelince... Orasını hiç merak etme, kriz yönetiminde üstüme yoktur. Çevremdekiler de harfi harfine söylediklerime inanırlar. Anlayacağın, bu badireyi da kolaylıkla atlatabilirim. En doğal haliyle, tepki göstermeden dinliyor Nehir. Kız arkadaşı varmış demek, yargısına varırken de son derece rahat. Bu kez Deniz, bebeklerine soru işaretleri nakşolmuş gözlerini Nehir'in üzerine dikiyor. Ben durumu idare ederim de... umarım bu haberler, seni zor duruma düşürmez. Deniz'in karşı sorusuna yanıt verirken, misilleme yapmanın tadını çıkarıyor Nehir. Yok canım... diye yapay bir gülüşle kıkırdıyor. Benim yakın çevremdekiler de anlayışlı insanlardır, üstüme gelmezler. Bunları söylerken, son erkek arkadaşından üç ay önce ayrıldığını Deniz'in bilmesinin gereksiz olduğunu düşünüyor... *** Yakın çevresindekilerin anlayışlı insanlar olduğunu, üstüne gelmediklerini söylerken yanılıyor Nehir. Daha doğrusu, ablasının varlığını bir an için unutuvermiş. Belki de onun, gazetelerdeki habere ulaşamayacağı varsayımına sığındığından, boş bulunmuş. Ne büyük gaflet. Gecenin ortasında ya da sabaha karşı çalan telefonları hiç sevmez Nehir. Ablasından öyle öğrenmiş. Nevin'in diğer öngörüleri gibi, bunu da sorgulama gereği duymadan beyninin bir köşesine yerleştirmiş. Öncesinde kötü bir yaşanmışlığı yok yani... Gecenin bir vaktiyle sabahın köründe çalan telefondan hayır gelmez, demişti bir keresinde Nevin. Ölüm, kaza ya da hastalık haberinden başka ne için açılır o saatte telefon. Kendisi de Nehir'i aramak için gecenin yarısını seçmiş ama. İş yoğunluğundan, gün içinde gazeteye elini sürememiş de... Uykusu kaçıp da, Gazeteye göz atayım, dediğinde... Sabahı bekleyecek değilmiş ya. O dehşetengiz satırları okuyup fotoğrafları gördükten sonra, telefona sarılmasın da ne yapsınmış zavallıcık. Ne bu rezalet. Nehir'in kulağına dolan ses öylesine tiz ve güçlü ki, ahizeyi kendinden uzaklaştırdığı halde, odanın duvarlarında yankılanıyor. Nehir'in suskun kalışına yüklenerek, Ne bu rezalet. diye yineliyor Nevin. Davranış biçiminle yalnız kendini değil, ailenin, hatta sülalenin diğer fertlerini de rezil ettiğinin farkında değil misin sen. Ablasıyla ilişkilerinde, daima alttan alan taraf olmayı benimseyen Nehir'in bile sabrı taşıyor bu sözlerle. Hangi sülaleden söz ediyorsun sen abla. diye dikleniyor. Osmanlı ulemasına dayanan köklerimiz, dalları bilmem nerelere uzanan soyağacımız, diye başlama gene. Kimsenin umurunda değil bunlar. Sülale kavramından ne denli uzak düştüğümüzü anlamalısın artık. Küçüle küçüle bir damla kalmış ailemizde, sözünü ettiğin konuyu dert edecek, seninle benden başka kimimiz var. Hem merak etme rezaletler tek kişiliktir, paylaşılmaz. Tabii ortada ‘rezalet' diye nitelenecek bir durum varsa... Kısacası, çıkan haberler seni bağlamaz ablacığım. Kardeşinin efelenmesine alışık olmayan Nevin için tam bir sürpriz. Gürleyenin karşısında susmak gerektiği bilinciyle çaresiz, ancak süngüsünü tam olarak indirmeden, uzlaşı yoluna gidiyor. Anlat da rezalet denecek bir durum var mı, yok mu, bilelim... İş diyor Nehir, pazarlama diyor, tanıtım çalışması diyor dilinin döndüğünce anlatmaya çabalıyor. Sakin sakin dinlerken, arada ateşleniveriyor Nevin. Şampanya kadehleri. Göz göze verilen pozlar... Abartma abla. Magazincilerin kurguladığı senaryoya sen bile inanırsan... İnanırım ya. Neden daha önce hiç söz etmedin o sosyete prensinden. Bugüne kadar iş yaptığımız kişilerin hangisini anlattım ki sana. Ama bu farklı. Daha öncekilerin hiçbiriyle gazetelere düşmemiştin ki. Magazincileri iyi bilirim ben, peşinizden ayrılmazlar artık. Merak etme sen. Sönüp gidecek bir balon attılar ortaya, devamı gelmeyince susup oturacaklar. Sen öyle san. Pes etmeyi kendine yediremiyor Nevin, ille de galibiyetle kapatacak telefonu. Bu kez de farklı cepheden hamle yapıyor. Alp gördü mü acaba. Yüreğine inecek çocuğun. Alp'i bu kadar sevdiğini biz beraberken söyleseydin keşke, diye sinirle gülüyor Nehir. Abla. Alp'le ayrılmamızın üzerinden üç ay geçti. Yeni bir kız arkadaşı var çocuğun... Olsun, bu haberler yıkmıştır zavallıyı. Klasik Nevin Abla tablosu. Nehir birisiyle yakınlaşmayagörsün... İkisine de hemen cephe alınır. Sevgili adayı asla beğenilmez yerden yere vurulur, hatta aşağılanır. Tek suçu Nehir'i ablasından çalmak, en azından onunla paylaşmak olan erkeğin gerçek değeri, ayrılık gündeme geldiğinde görülür ve takdir edilir ancak. Karşı yönden düşünülürse... Ne yapsın Nevin. Onun için yaşamak, Nehir demek. Soluk almasının tek amacı o. Kendini bildi bileli, bu böyle. Hastalıklı bir sevgi belki ama, hükmedemiyor yüreğine. Kardeş olmanın ötesinde erkencecik ölmüş anasının, doğuramadığı kızının da yerine koymuş onu. Bu marazi tutku yüzünden Nehir'in yalnızlığından, evlenmeyi erteleyişinden hoşnut. Onun birlikteliklerini değil, ayrılıklarını kutluyor hep içinden. Bir gün gelir de evlenmeye kalkarsa ne yapacak. Düşünmek bile istemiyor. Neyse ki Nehir'in evlenmeye hiç niyeti yok... N ehir'le Deniz, yaşadıkları ayrılıkları ve yalnızlıklarını kendilerine saklıyor hayalen beraber oldukları birilerinin varlığını açık açık değilse de ima yoluyla birbirlerine hissettirerek daha rahat hareket edebiliyorlar. İş görüşmesinden çıkarken aceleci tavırlar takınan Nehir'in arkasından, onun sevgilisiyle buluşmak için sabırsızlandığını düşünebiliyor Deniz. Nehir'de ise saplantı haline gelmiş sabah toplantılarında, Deniz'in bir önceki geceyi kiminle geçirdiğini düşünmeden edemiyor. İkisinin de karşısındakinin yanlış düşünmesini sağlamak için özel bir gayreti yok. Davranışları doğal. Ancak, kendilerinin henüz farkında olmadığı ilk aşk kıvılcımlarıyla beraber, kuşku ateşi de yüreklere düşmüş bir kere. Bu yüzden, gerçekte var olmayan hayali sevgililerle birbirlerinin canını yakmaktan kendilerini alamıyorlar. Bu konuda Deniz, Nehir'den bir adım önde... *** Geç kalmaktan, özellikle de şu sıralar, Deniz'le olan buluşmalarına yetişememekten nefret ediyor Nehir. Ama ne yapsın, burası İstanbul. Trafik karabasan gibi çöküyor insanın üzerine. Kesin bir randevu zamanı vermek imkânsız. Neyse ki bu saatlerde yoğunluk fazla değil, az sonra orada olabilecek Nehir. Dikkatini yola vermiş, elinden geldiğince hızlı sürüyor arabasını. Örnek konakta gerçekleşecek hafta sonu ağırlamasının son aşamasındaki pürüzleri gidermek amacıyla Beylikdüzü'nde, sitede buluşacaklar Deniz'le. Pınar, Hakan ve diğer ekip arkadaşlarıyla beraber, günlerdir suyolu yaptıkları Büyükçekmece yolunda, bu kez tek başına Nehir. Arabanın arkası yüklü. Biraz da alışveriş yüzünden gecikti zaten. Bu tür ince ayrıntılarla uğraşmak onun işi değil Pınar'la Hakan, özveriyle çalışıyorlar ama, Yılın moda renkleriyle kendinizi şımartın. sloganıyla tanıtımı yapılan nevresim takımlarını görünce dayanamadı Nehir. Konuk odalarındaki yataklara serilmek üzere, aynı desene sahip, farklı renk tonlarında beş takım seçip paketletiverdi. Turuncu-sarı, pembe-leylak, kırmızı-beyaz, sarı-siyah, lacivert-yeşil... Fazla mı kaptırmıştı kendini bu işe. Sezenler'le ortak çalışmaları bitip de yollarını ayırınca, sudan çıkmış balığa dönmesindi sakın. Aslında, sona eren her büyük işin, kampanya ya da tanıtımın ardından, boşluğa düşmüş gibi hissederdi kendini. Biliyordu, bu kez de öyle olacaktı. Hayır, onu kucaklamaya hazırlanan boşluğun derinliğiyle Deniz'in varlığı arasında hiçbir ilinti yoktu. Olamazdı, olmamalıydı... Sitenin kemerli kapısından girip arabasını otoparka bıraktıktan sonra, danışmadaki görevliye anahtarı uzatıyor Nehir. Bagajdaki eşyalar eve taşınsın lütfen... Deniz Bey geldi mi. Geldiler. Havuz başında sizi bekliyorlar... Geldiler, mi. Kimler. Yalnız değil mi Deniz. Yardımcılarından biri olmalı, diye düşünerek çimenlerin üzerinden seke seke havuza doğru ilerlerken, evden çıkmadan sımsıkı bağlayıp atkuyruğu yaptığı saçlarını tokanın kıskacından kurtarıp serbest bırakıyor. Hiç dile getirmedi ama, toplu saçtan hoşlanmıyor galiba Deniz. Nehir'in omuzlarına dökülmüş saçlarına dalıp gittiğinde, gözlerindeki ışıltı daha da belirginleşiyor sanki. Havuz başında, kamelyanın altındaki masayı ortalarına alıp oturmuş iki kişi... Deniz'in arkası dönük. Nehir'in ilk gördüğü de onun karşısında oturan kişi oluyor haliyle. Kızıl, hareli saçları omuzlarından aşağılara, neredeyse beline kadar inen, zerrece makyaj yapılmamış yüzündeki doğal güzelliğin onca mesafeden fark edildiği dapdaracık kot pantolonu, derin göğüs dekoltesinin seçildiği yakası açık ipek bluzu, yüksek topuklu çizmeleri, gülerken (ki, Deniz'e sokulmuş, devamlı gülüp konuşarak bir şeyler anlatıyor) iki yana sallanan ince halka küpeleriyle (sade kol saatine eşlik eden, üzerindeki tek takı bu) eskilerin afet-i devran dedikleri cinsten bir güzel. Donup kalıyor Nehir. Kesseler, kanı akmayacak... Derin soluklar alırken, adımlarını ağırlaştırarak zaman kazanmaya çalışıyor. Bir yandan da için için azarlıyor kendini... Ne bekliyordun. Söylemedi mi sana, Çevremdekiler, diye üstü kapalı anlatmadı mı. Kendi kendine, bilinçaltından umutlanır olmuşsun sen. Ne büyük hata. Bağışlanır gibi değil... Hadi, toparlan da işine bak artık. Neyse ki bu durumun tek tanığı, gene sensin. Kendinden bile utanırsın aslında, yapına ters çünkü böyle içten içe umuşlar. Boş ver. Hiç olmamış say... Bunun da altından kalkarsın sen... Yeterince toparlandığından emin olunca, adımlarını hızlandırıyor. Masanın yanına geldiğinde, olabildiğince sakin. Merhabalar, diyor, yüzüne iliştirdiği iğreti gülüşle. Konuğuyla, kendinden geçercesine keyifli bir sohbeti paylaşan Deniz'le göz göze gelmemeye çalışıyor. Hoş geldin, diye ayağa fırlıyor Deniz. Kusura bakma, diyor. Konuğumuz olacağından söz etmemiştim sana. Tanıştırayım... Dila. Bu sabah Londra'dan geldi. Ben de havaalanından alıp, doğruca buraya getirdim. Dilacığım, Nehir Hanım da daha önce sana söz ettiğim, konaklarımızın pazarlamasında bizlerden yardımını esirgemeyen çok değerli bir arkadaşımız... Dudaklardan dökülen, Memnun oldum, sözcükleri öylesine cılız ki, açık havaya çıkmalarıyla çiçek kokularına karışmaları bir oluyor. Geride kalansa, üzerlerine çöküveren gerilimli bir sessizlik. Sessizliği bozacak, biraz önceki sohbetin cıvıltısını yeniden canlandıracak, o sohbete Nehir'i de katıp ortamı rahatlatacak tek kişi Deniz. Ama o, birbirlerini merakla süzen iki kadının gizli çekişmesinden zevk alır gibi, meraklarını körüklemek, onları daha da kışkırtmak için elinden geleni yapıyor. Tanıtım kokteylinde gözlerim hep seni aradı, diyor Dila'ya. Geldim işte. diye nazlı nazlı gülümsüyor Dila. Şehre bile inmeden soluğu yanında aldım, gördüğün gibi... Havaalanıyla Beylikdüzü'nün yakınlığından değil yani... Aşk olsun. İstanbul'un en ücra köşesinde bile olsan, öncelikle sana koşmaz mıyım ben. Ne kadar özlemişim buraları... En çok da seni. Kaçacak yer arıyor Nehir, ama kıpırdayamıyor. Bugünkü toplantıyı yarına erteleyelim isterseniz, diye doğruluyor sonunda. Birazdan Pınar'la Hakan da gelecek. Konağın içindeki son düzenlemeleri yapar gideriz. Rahatınıza bakın siz. Deniz ağzını açıp bir şeyler söylemeye hazırlanırken, birden öne çıkıveriyor Dila ve gereken yanıtı yapıştırıyor O da ne demek öyle. Yabancı mıyım ben. Yüzünde tokat gibi şaklayan sözler, Nehir'i ayıltmaya yetiyor. Tabii ya... Yabancı olur mu hiç. Nasıl da düşünemedi Nehir. Deniz'in beraber olduğu insan, onun diğer yarısı değil midir. Dila ise konuşmasını sürdürüyor. İnci beyazlığındaki dişlerini ortaya çıkaran sıcacık gülüşüyle, Çok acımasızsınız, diyor Nehir'e. Ağabey-kardeş, iki satır hasret giderelim dedik, onu da çok gördünüz. Ağabey-kardeş mi. Bir anda kafasına üşüşüveren sorulardan hangisine yanıt arayacağını bilemiyor Nehir. Pot üstüne pot kırıyor şaşkınlığından. Kendisini denetleme gücünü yitirmiş gibi, Deniz'den fütursuzca hesap sorabiliyor. Neden kardeşim diye tanıtmadın Dila'yı. Deniz, yüzünde Nehir'in o güne dek görmediği hınzırlıkta alaycı bir gülüşle, Kardeşim olmadığını da söylemedim ama, diyor. Kendince yanlış yorumlar mı yaptın yoksa. Ancak o zaman, yaşananların kurgulanmış bir oyun olduğunu kavrayabiliyor Nehir. Dila'nın, Kaç kez dilimin ucuna geldi. Abicim, diyecektim. Zor tuttum kendimi, deyişiyle, oynanan oyundan iyice emin oluyor. Yanlış yorum falan yok. diye kayıtsızca omuz silkiyor Nehir. Kardeşinin yerinde bir başkası da olabilirdi... Ne var bunda. Son cümleleri söylerken, iyiden iyiye cılızlaşıyor sesi. İnandırıcılıktan uzak olduğunun farkında. Bir insan, kendi inanmadığı bir şeye, karşısındakini nasıl inandırabilir ki. Sonraları, dönüp serinkanlı bir bakış açısıyla olaya baktıklarında, ilk somut aşk itiraflarını karşılıklı olarak, o gün, orada yaptıklarını görecekler. Nehir, Deniz'e karşı kayıtsız olsa, nispet yapmak için karşısına çıkarılan kadın ya da genç kıza neden bu kadar tepki versin ki. Kendi içinde değerlendirdiğinde, daha net görebiliyor tabloyu. Bundan önceki iş ilişkilerinde, ortak çalıştıkları işadamlarından hiçbirinin beraber olduğu kişiyle böylesine ters düşmedi Nehir. Deniz ona vurgun olmasa, senaryosunu kendi yazdığı kıskandırma oyununu sahneye koyarak, neden Nehir'in tepkisini ölçmeye kalksın ki. Daha önce hiç kimselere böyle bir oyun yapma gereği duymadı Deniz... Oynanan oyunda perdenin inmesiyle beraber, gitgide koyulaşan sohbet, Nehir'le Dila'yı birbirine kaynaştırıyor. Londra'da ekonomi mastırı yaptığını, Türkiye'ye dönmek için en az iki yılı olduğunu anlatıyor Dila. Nehir ise daha yüzeysel konularla geçiştirmeye çalışıyor sohbeti, ayrıntılara inmesine gerek yok. Biraz sonra da, Yapılacak çok iş var, diyerek kalkıyor. Konağın içini düzene koymak için son günümüz... Yarın, catering şirketi gelip ön hazırlıklarını tamamlayacak. Cumartesi de konuklarımızı ağırlayacağız. Ona kalsa iki kardeşi baş başa bırakıp işe koyulacak. Ama Dila'nın oturmaya hiç niyeti yok. Ucundan yakaladım zaten, diye fırlıyor yerinden. Bırakın biraz da ben ter dökeyim. Konağın içi kalabalık. Yığınla çalışan var. Biraz önce gelen Pınar'la Hakan, onlara nezaret ediyorlar. Deniz'in büyük patron sıfatıyla elini işe sürmemesi doğal, ama o da kendi oturacağı evmiş, yuvasıymış gibi bir şeyler yapmaya çabalıyor kendince. Nehir'le Dila, hevesle çalışanların başında geliyor. Nehir'in getirdiği nevresimleri yorganlara geçirip yatakları hazırlıyorlar. Salondaki büfelerin içine çatal bıçak takımları yerleştiriliyor. Nehir de bu kadar çalışıp yorulmak zorunda değil, yapılan işleri denetlemesi yeterli. Ancak, severek yapıyor, özverisi içten. Tekrar tekrar dolaşıyor odaları eksik kalmasın, gelenler söyleyecek tek kusur bulamasınlar diye. Nehir, Deniz ve Dila, yorucu iş maratonunun ardından, salonda oturup yorgunluk kahvelerini içerlerken, Nehir'in gözleri dört bir yanı taramakta hâlâ. Arayış içinde sanki... Dört dörtlük döşenmiş salonda bir eksik var, ama ne. Bakışlarındaki açlığın nedenini buluyor sonunda. Çorak bir çöle benziyor burası, diye ifade ediyor içinden geçenleri. Madde var, ama ruh yok. Kristaller, gümüşler, Çin iğnesi işlemeli örtüler düşünülmüş ama, tek bir tablo asmamışız duvarlara. Örneğin, şöminenin üzerine ünlü bir ressamın tablosunu yerleştirsek, fena mı olur. Deniz'le Dila'nın, garip bir bakışmada buluşmaları üzerine ekliyor. Abarttım galiba... Ressamın ünlü olması şart değil. Salonun görkemine, sıcak havasına yaraşır bir tablo bulsak yeter. Doğru ya, nasıl da düşünemedik. diye kendi kendine söyleniyor Deniz. Hem de boğazımıza kadar boya kokusunun içindeyken... Buğday ambarında açlık çekilmiyor abicim, diye gülüyor Dila da. Ardından, görünürde konuyla hiç ilgisi olmayan bir soru yöneltiyor Nehir'e. Annemle tanıştınız mı siz. Yani Nisa Sezen'le.... Evet. Kokteylde tanışmışlar, ayaküstü hal hatır sormuşlardı birbirlerine ama, derinlemesine bir sohbeti paylaşacak fırsatları olmamıştı. Ressam Nisa Sezen desem, senin için bir şey ifade eder mi. Tabii ya... Ah Nehir, ah. Gaf üstüne gaf yapmakta üstüne yok. Nisa Sezen'le tanıştırıldığında, Kim bu Nisa Sezen. Nereden hatırlıyorum bu adı. Halil Sezen'in eşi olması dışında neyi çağrıştırıyor bana, diye kara kara düşüneceğine sonrasında, Baba oğul Sezenler'den birinin eşi, diğerinin annesi işte. aldatmacasının ardına sinip oturacağına, biraz sorup soruştursaydın, en azından internete girip baksaydın ya. Annem, Türkiye şartlarında ünlü sayılabilecek bir ressamdır, diyor Deniz. Eserleri, pek çok kişisel ve toplu resim sergisinde yer aldı. En azından, resme ilgi duyan kesimlerce tanınır. Konuşsa da durumu düzeltemeyecek nasılsa Nehir, susmayı yeğlemesi bu yüzden. Neyse ki Dila, cıvıl cıvıl konuşmasıyla bilmeden, onun mahcup sessizliğinin de üstünü örtüyor. Abicim, anneme söylesek... tablolarından birini bize armağan eder mi. Neden olmasın. Hele isteyen, gurbetten gelmiş biricik prensesi olursa, reddedeceğini hiç sanmam... E rtesi gün, Sezenler'in Yeniköy'deki yal ısına davet ediliyor Nehir. Davet sahibi, Nisa Sezen. Düzenleyicisi, senaristi, sahneye koyanı, yönetmeni ise annesiyle Nehir'in arasındaki köprü görevini seve seve üstlenen Dila. Akşamüzeri çaya bekliyor annem, diyor telefonda. Seni tablolarıyla tanıştırabileceğini söyledi. Aslına bakarsan, biraz dil dökmem gerekti. Yanlış anlama, sana değil tavrı. Eve gelen konuklarla resim çalışmalarını paylaşmaktan pek hoşlanmaz annem. Sanatçıların dünyasına girmek zor, anlayacağın. Ama senin, öncelikle resimlerle ilgileneceğini peşinen kabul etti. Deniz gelmemiş. İşlerinin yoğunluğunu bahane etse de resim seçimini, kadınların aralarında halledeceği bir durum, diye nitelediği kesin. Nisa Sezen, Dila ve Nehir, Yeniköy'deki muhteşem yalının salonunda, denize karşı oturmuş çaylarını yudumlarken, henüz kendisine tanınan ayrıcalığın farkında değil Nehir. Manolya Konakları'na armağan edilecek tablonun seçiminde, onun fikrini de alacak olmaları büyük incelik. Kafasındaki zamanlamaya göre, çay saatinin bitiminde Nisa Hanım birkaç tablo gösterip seçim yapmalarını isteyecek ya da kendi seçtiği tabloyu elleriyle teslim edecek. Tüm beklentisi bundan ibaret Nehir'in. Orada, sıradan bir konuk gibi koltuğa kurulmuş, Boğaz'ın sularını seyrederken, ziyaretinin burada noktalanmayıp köşkün bir başka bölümünde soluk kesici bir serüvene, gerçek bir yaşam dersine dönüşerek süreceğini aklına bile getirmiyor. Nisa Sezen ellili yaşlardan hiç payını almamışçasına genç görünümlü, bol ipek giysisinin içinde salınan incecik bedeniyle, konuşma aralarında denizin maviliğine teslim etmeyi yeğlediği buğulu ela gözleriyle, içinde yaşanılan dünyaya değil de gizemli, soyut, bambaşka bir âleme ait sanki. Ses tonu alçak, hep aynı düzeyde konuştuğunda kadifeye dokunuş hissi yaratıyor karşıdakinde. Kokteylde karşılaştıkları ilk gün sıkı bir topuzun içine hapsedilmiş saçları, doğal dalgalar halinde omuzlarından aşağıya dökülüyor. Güzel bir kadın. Ama, güzellikten öte, masalsı bir çekiciliğe sahip. Aura dedikleri, az sayıda insana kucak açan özel çekim alanının odağına kurulmuş, bu alanın içine girecek erkek-dişi herkesi etkileyerek kendisine tutsak etmeye hazır, ayrıcalığının saltanatını sürüyor. Çay servisi bitti. Dila'nın gözü, annesinden gelecek komutta. Nisa Hanım'ın uzaksıl bir gülüşle hafifçe başını eğmesi yeterli oluyor. Atölyeye geçebiliriz artık, diyor Dila. Bu iyi işte. Bir ressamı ilk kez yakından tanıma fırsatı bulmak bir yana, tabloları doğdukları yerde, atölyede görebileceği için şanslı olduğunu düşünüyor Nehir. Önde Nisa Hanım, arkasında Dila ve Nehir, yalı binasını bahçeden ayıran mermer yol boyunca yürümeye başlıyorlar. Yeşillik, çiçek ve ağaç yoğunluğu gitgide artmakta. İki yanı ve tepesi sarmaşıklarla örtülü upuzun bir çardağın altından geçerek ulaştıkları kapı, ulu ağaçların gölgesine gizlenmiş, tek katlı bir binaya ait. İşte annemin mabedi. diye fısıldıyor Dila. Varlığını bilsek de Nisa Sultan'ın gizli tapınağıdır burası. Duraklıyor Nehir, yeni adımını atıp atmamakta kararsız. Rahatsız etmeseydim... Meraklanma, istesen de rahatsız edemezsin, diye gülüyor Dila. Çünkü, onun izin verdiği kadarını görür, izin verdiği kadarıyla yaşarsın içeride... Nisa Hanım, demir kapıyı açıp Nehir'le Dila'ya yol gösteriyor. Adım attıkları yer, oldukça büyük bir sahanlık. Devasa boyutlara erişmiş renk renk çiçeklerle botanik bahçesini çağrıştırıyor. Orta yerde fıskıyeli bir havuz var. Mermer zeminin üzerine küçük antika sandalyeler, sedef kakmalı ceviz sehpalar serpiştirilmiş. Havuzun kenarından dolanıp atölyenin giriş kapısına ulaştıklarında, gözlerine inanamıyor Nehir... Kemerli kapının üzerinde, Frida Kahlo'nun Kırık Kolon tablosunun dev bir kopyası var. Frida'nın geçirdiği kaza sırasında kırılan omurgası, tüm bedenini saran metal korse, simsiyah uzun saçları, alnında simsiyah bir set gibi duran ortası çatık kaşları... Ve dayanılmaz acıları. Resim sanatıyla fazlaca ilgisi olmasa da Frida'yı ve bu trajik tabloyu tanıyor Nehir. Ancak, Nisa Hanım'ın atölyesinin kapısında aniden burun buruna gelince, şaşkınlığını ve sarsıldığını gizleyemiyor. Merak etmeyin, diye gülümsüyor Nisa. Un ufak olmuş kemiklerine, tüm organları örselenmiş bedenine inat, ayakta kalmayı ve dünyanın en ünlü ressamı olmayı başardı o. Ve burada yer almayı fazlasıyla hak etti. Konuğunu ne derece ürkütmüş, şaşırtmış olduğunu anlamak istercesine, tepeden tırnağa süzüyor Nehir'i. Beklediğini bulmuş gibi, daha sakin bir ses tonuyla anlatmayı sürdürüyor. Bilirsiniz, her alanda olduğu gibi, tüm sanat dallarında da erkeklerin egemenliği hüküm sürmüştür hep. Yalnız bizde değil, tüm dünyada... Frida Kahlo ise istisna. Onlarca yıl öncesinden bugüne uzanabilmiş, erişilmez bir efsane o. Tablonun altındaki tarihi eliyle okşayarak mırıldanıyor 6 Temmuz 1907-13 Temmuz 1954... Kısacık ömrüne neler sığdırmış. Tablonun önünde kendi kendine, sayıklar gibi konuşan Nisa Hanım'ın bu hali yadırganmayacak gibi değil. İmrenme, kıskançlık, hayranlık... Ve feminizmi çağrıştıran sivri düşünceler. Hangisinin ağır bastığını kestirmek zor. Gizli bir güç tarafından belli miktarlarda karıştırılıp harmanlanmış, Nisa Hanım'ın bedenine enjekte edilmişler sanki. Frida'ya hayran, imreniyor ona ama kıskanıyor da. Feminist söylemleri ise Frida'yla aynı noktaya gelemeyen hem kendisi, hem de diğer kadınlar için... Tablonun asılı olduğu kemerli kapı, büyücek bir salona açılıyor. Nisa Hanım'ın rehberliğinde içeriye adım attıklarında, Nehir'in şaşkınlığı ikiye katlanıyor. Zemini bordo halıyla kaplı olan salonun duvarları Frida Kahlo'nun tablolarıyla bezeli. Altlarında isimleri var Kökler, Otobüs Yolcuları, Trotsky'e Armağan... İstemsizce, geriye doğru bir adım atıyor Nehir. Yanı başında gülümseyerek kendisine bakan Dila olmasa, arkasına bakmadan kaçıp gidecek. Gördüklerinin ve yaşadıklarının hiç de normal olmadığını düşünüyor çünkü. Gerilen sinirleri gevşetmek, Dila'ya düşüyor. Gördüğün gibi Nehirciğim, annem gerçek bir Frida hayranıdır. Gergin ortamı yumuşatması beklenen bu sözler, tam tersine kışkırtıcı etki yapıyor Nisa Hanım'ın üzerinde. Kendince putlaştırdığı besbelli olsa da Frida'yı bir yandan göklere çıkarırken, bir yandan da acımasızca yermekten geri durmuyor. Evet, hayranım ona, diye meydan okuyor kızına. Pek çok eleştirmenin de onayladığı gibi, yalnız Meksika'nın değil, dünyanın en iyi ressamı o. Birden tizleşiyor sesi. Ama, söyler misin bana... Şansı yardım etmese, zirveye tırmanabilir miydi. Sinirle gülüyor. Bu da şans mı, diyeceksin. Altı yaşında çocuk felci, sonrasında vücudunu haşat eden o feci kaza. Karnından girip bel omurlarını zedeleyerek dışarı çıkan, kazık misali metal çubuklar... Otuz dört kez ameliyat masasına yatmış, bir türlü şifa bulamamış. Kocası tarafından aldatılınca da bedensel ve ruhsal acıları birbirine karışmış. Böyle bir insanda şans ne gezer, değil mi. Frida'nın farklılığı işte burada. Başkaları için felaket sayılabilecek her olumsuzluk, mesleki kariyerinin şans hanesine yazılmış. Misal mi. Kaza sonrasında yıllarca yatağa bağlı kalıyor Frida. Sıkılmasın diye tam üstüne ayna yerleştiriyorlar. Kendini bu aynadan göre göre, ünlü portrelerini yapmaya başlıyor. Otoportrelerini... Kazanın getirdiği, ilk anda kayıp gibi görünen bir başka ilginç gelişme daha var. Frida, Mexico City'de Ulusal Hazırlık Okulu'nun Tıp Eğitimi Bölümü'ne yazılıyor. Okulun hazırlık sınıfına kabul edilen ilk kız öğrencilerden. Amacı, okuyup doktor olmak. Kaza yüzünden devam edemiyor eğitimine. Düşünsenize, doktor olsa bu resimleri yapamayacaktı belki de. Annemi en çok etkileyen nokta da bu, deyip gülümseyerek araya giriyor Dila. Çünkü, Frida'nın tam tersi bir durumu yaşamış. Güzel Sanatlar Akademisi'nin resim bölümünde okurken, babamla tanışmışlar. Okulu bırakıp, gencecik yaşında evlenivermiş annem. Aradan geçen yıllara, onca yaşanmışlıklara rağmen, evlenmek uğruna eğitimini bıraktığı için kendini affedemiyor. Haksız mıyım. diyor Nisa Hanım. Birileri tıp tahsilini bırakıp ressam oluyor, bense eğitimli bir ressam olacakken, kızağa çekiyorum kendimi. Nereye koysa, yakışmıyor çünkü. Olur mu, canım annem. diye atılıyor Dila. Sen de kendi çapında ünlü bir ressam değil misin. Yapma Dila. İnsanların bana, ünlü ve zengin kocanın desteğiyle adından söz edilen sıradan bir ressam gözüyle baktıklarının farkında değil miyim sanıyorsun. Oysa Frida'nın kocası da ressam. Meksika'nın en ünlü ressamlarında Diego Rivera. Ve kar ısının kendisinden daha iyi resim yaptığını söylüyor her yerde. Bundan mükemmel bir itici güç olabilir mi. Sen de kendine Diego ressam bir koca bulsaydın, diye şakaya boğmaya çabalıyor Dila. Nehir ise Nisa Hanım'ın kendini, Frida Kahlo ile tehlike sınırlarını zorlayacak derecede özdeşleştirmesini şaşkınlıkla karşılıyor. Nisa'nın, Bir kadına bunları yazdıracak kocaya şapka çıkarılır. demesiyle, karşı duvarda iki tablonun arasına asılı panonun üzerindeki yazıyı fark ediyor Nehir. Demek, Frida Kahlo'nun kaleminden dökülen incilere de yer vermiş Nisa Hanım. Dila, dile geliyor artık. Yere göğe sığdıramadığı karısını aldatan Diego'yu da eklesene oraya... Haklısın, diye gülümsüyor Nisa Hanım, uzun konuşmasının ardından yorulmuş gibi. Karşılıklı ihanetlerle sarsılmış, çarpıklık ve çelişkilerle dolu bir ilişkiyi savunacak değilim. Hem, ne demiş Frida... ‘Hayatımda iki kaza geçirdim. Biri üzerimden geçen tramvay, diğeri Diego oldu.' Nisa Hanım, geçirdiği gereksiz hezeyanın ardından, kriz anında neler yaptığını, ne söylediğini hatırlamayan hastaların mahcup ve uysal haliyle, biraz önce açtığı yaraları onarmaya çalışıyor. Savunduğu, bayrak yaptığı insanın, bu kez de olumsuz yanlarını ortaya çıkararak dengeyi sağlamak istiyor sanki. Kahlo'nun sanatının rahatsız edici bir yanı olduğunu da söylemeliyim, diyor. Kanlı doğumlar, ölümler, cesetler, parçalanmış organlar... Ama gerekçesi hazır. Duygularını, ne hissediyorsa onu resmettiğini söylüyor Frida. Sürrealist olduğunu söyleyenlere kafa tutuyor. ‘Asla rüyalarımı resmetmem,' diyor. ‘Canlandırdıklarım, benim gerçeklerimdir.' Dila, annesindeki yumuşamanın farkında. Frida sohbeti bittiyse, atölyeye geçelim artık, diyor sabırsızlıkla. Nehir'e dönüp ekliyor Annemin Frida Kahlo'yu göklere çıkardığına bakma. Kendin de göreceksin, tarzları taban tabana zıttır. Doğru, diye onaylıyor Nisa Hanım. Hiç portre çalışmadım bugüne kadar. Hele otoportre. Her babayiğidin harcı değildir. Frida'yla boy ölçüşmeye kalkmak abes. Pablo Picasso bile, insan yüzünü onun kadar iyi çizemediğini itiraf etmişken... Yeniden Frida saplantısına dönmeye niyetli değil Dila. Annemin resim konusundaki duayeni, olsa olsa Monet'dir, diyor. Claude Monet. Abartılı, hatta Nehir'e biraz da sapkın gelen duygu ve düşüncelerin ürünü, küçük bir Frida Kahlo Müzesi denebilecek mekânı terk ederek, aradaki camekânlı kapıdan atölyeye geçerlerken, hâlâ kendi kendine mırıldanıyor Nisa Sezen. Kimse hakkını yemesin. Tuvalini ayna, aynasını tuval niyetine kullanarak yarattığı otoportreleriyle kendini ölümsüzleştirirken, sanat âleminin en nadide şaheserlerini sunan kaç tane Frida Kahlo geçti bu dünyadan.... E ngebeli, inişli yokuşlu, içine düşenleri afallatan, yoran, uğultulu bir vadiden sessiz, dingin, huzur verici uçsuz bucaksız bir düzlüğe amansız bir kasırganın ardından, yorulmuş bedenlerin ve ruhların soluklandığı sakin bir kıyıya çıkmış gibiler... Nisa Sezen, villanın giriş katından bile geniş bir alanı kapsayan atölyesini üç bölüme ayırmış. Sol tarafta, toplu ya da kişisel sergilerde yer almış tablolarının toplandığı küçük bir galeri var. Orta kısımdaki geniş alanda, yeni çalışmalarını yapıyor Nisa Hanım. Sağ taraftaki dinlenme bölümü ise yumuşacık minderlerle beslenmiş geniş bir divanla şık bir bambu koltuk takımından oluşuyor. Nisa Hanım'ın resim çalışmalarına mekân olan orta bölümün karşı duvarında, Monet'nin Gündoğumu tablosunun dev bir kopyası asılı. Hemen önünde iki tuval, üzerlerinde tamamlanmayı bekleyen tablolarıyla öylece duruyorlar. Nisa Hanım, biraz önceki hırçınlığıyla taban tabana zıt, en uysal haliyle, İki tabloyu aynı anda yürütmem şaşırtmasın sizi, diyor. Hep böyle çalışırım ben. Başlamak için duygularımın belli bir düzeye ulaşması gerekir. O yoğunluğu yakaladığıma emin olmadan asla işe koyulmam. Ancak, değişken bir yapım var. Tek noktada birleştiremediğim duygularım, birdenbire akışkanlaşarak, bambaşka bir yöne kayıp orada yoğunlaşabiliyorlar. Burada gördüğünüz yarım kalmış ya da bitmek için yalnızca birkaç fırça darbesinin değmesini bekleyen tabloların varlık nedeni bu. Tuvallerinden çıkarılıp iki yan duvar boyunca geçici olarak asılmış eksik tabloların sırrı da çözülüyor böylece. İlginç bir durum... Diğer ressamların çalışma tarzları hakkında hiçbir fikri yok Nehir'in. Ancak, bunca yarım bırakılmış işin, bunca bölünmüşlüğün, Nisa Hanım'ın ruh bütünlüğündeki şiddetli örselenmeden ve bölünmüşlükten kaynaklandığını düşünmeden edemiyor. Biraz önce Nisa Hanım'ın Frida Kahlo Galerisi'ni görmemiş, onun hakkındaki aşırı uçlara dayanan yorumlarını dinlememiş olsa, buradaki doğa ağırlıklı tablolara bakarak ruhunu fırtınalara değil meltemlere teslim etmiş, sakin yapılı, naif bir ressamla karşı karşıya olduğunu düşünebilirdi Nehir. Ama, kendisinin de söylediği gibi, öylesine değişken bir yapısı var ki Nisa Hanım'ın, ortada hiçbir somut neden olmadan, durduk yerde öfkeleniveriyor ve ancak öfkesini kusup sakinleştikten sonra, dışardan bakanların görmeye alışık olduğu güler yüzlü, hoşgörülü, sakin haline dönebiliyor. Deli değil ya bu kadın. Geride bu durumu yaratan çok, ama çok önemli nedenlerin var olduğunu hissedebiliyor Nehir. Kâbus bitti, diye fısıldıyor Dila, yüzündeki ne anlama yorulacağı belirsiz, alaycı bir gülüşle. Sıra düşler âleminde... Bundan sonrası kolay. Annemin tablolarındaki yumuşak renklerin dansını seveceksin. Kâbuslar, düşler, yumuşak renkler, sert çizgiler ve onların dansları... Hiçbiriyle ilgilenmek istemiyor aslında Nehir. Nisa Hanım'ın ruhsal durumu da umurunda değil. Konak için uygun görülen tabloyu versinler, bitsin bu iş... Ama hayır. Dinlemeye hiç de hevesli olmadığı yeni bir resim dersine daha girmek zorunda Nehir. Ressamları ölümsüz kılan, tablolarıdır, diyor Nisa Hanım derin bir iç çekişle. Keşke resme gönül vermiş, kendini bu işe adamış her ressamın adından ve yapıtlarından, yüzyıllar sonra da söz edilebilse... Eğilip, Claude Monet adının altındaki tarihi ve yazıyı okuyor Fransız izlenimci ressam (1840-1926). Şimdilerde ‘empresyonist' deniyor ‘izlenimci' yerine. Önünde durduğu tabloyu ilk kez görüyormuşçasına, hayranlıkla seyrediyor Nisa Hanım. diye soruyor, Nehir de resim sanatı hakkında en az onun kadar bilgiye sahipmiş, tüm akımları en ince ayrıntılarına kadar bilirmiş gibi. Ardından, zaten yanıt almayı beklemediğinden ya da alacağı yanıtı umursamadığından, anlatmasını sürdürüyor. İzlenimcilik, edebiyat ve resimde karşımıza çıkan ortak bir akım. Realizmin karşıtı. Dış dünyanın nesnel durumunun değil, sanatçının üzerindeki izleniminin aktarılması... Ressamsa eğer bu sanatçı, bire bir gerçek yerine, gördüklerinin kendisinde uyandırdığı duygu ve düşünceleri esas alır. Varlığın gerçekliği ve nesnelliği ikinci plana atılarak, kişisel yorum öne çıkarılır. İzlenimci bir ressamın tablosu, ışık ve renkten kaynaklanan görsel izlenimlerin tuvale yansıtılmış halidir. Monet'nin tablolarında olduğu gibi... Nehir, mavi ve yeşilin hâkim olduğu, sarıyla turuncunun da yan renkler olarak kullanıldığı tabloyu alıcı gözüyle incelemeye koyuluyor... Denizin mavi-yeşil hareleri, üzerindeki açıklı koyulu mavi tonlarında siluetler, sazlıkların belli belirsiz gölgesi sarıya, turuncuya kesmiş gökyüzü, dingin dalgaların kıvrımları arasında siyah bir balıkçı teknesi ve doğmakta olan güneş. Gökyüzüne asılı kalmış sarı bir benek gibi... Monet'nin fırça darbelerinin arasında yaşam vardır, diyor Nisa Hanım. Fırça darbeleriyle renk ve ışık etkisi yaratmayı başaran doğayı, özellikle de denizi bu derece mükemmel tasvir edebilen sanatçı azdır. Kayalara vuran dalgalar, yelkenlilerin suya düşen yansımaları, tutkunu olduğu çiçekler, ille de gelincikler... Ve çoğu tablosunda var olan, renklerin üzerinden yükselen o büyülü buğu... Ha, yalnızca doğayı resmettiğini düşünmeyin Monet'nin. Şemsiyeli ya da nakış işleyen kadınlar, erkekler, çocuklar, kır sofraları... Monet'nin diğer tablolarını da mutlaka görmelisiniz. Dila, Frida'yı, Monet'yi bir kenara bırakıp Nisa Sezen tablolarına geçsek artık. diye araya girmese, Nisa Hanım daha saatlerce sürdürecek söylevini. Bu kez de Nisa Sezen'in toplu ve kişisel sergilerde yer almış tablolarının bulunduğu, labirent gibi birbirinin içine geçmiş birkaç odadan oluşan galeri bölümüne geçiyorlar. Resim sanatına olan ilgisi, amatör gözlerle acemice izleyicilikten öteye geçmeyen Nehir, Nisa Hanım'ın tablolarını, biraz önce gördüğü dünyaca ünlü ressamların eserlerinden bile daha çok beğeniyor. Renklerin büyülü dünyasına aniden dalış yapınca, denizin dibinde iki akıntı arasında sıkışıp kalarak vurgun yemiş bir dalgıç gibi hissediyor kendini... Garip bir sarhoşluk sarıyor her yanını. Biraz öncesine kadar, buradaki işini bitirip günlük yaşama dönmek için sabırsızlanan o değil sanki. Bıraksalar, saatlerce kalabilir burada. Gözü yormamak için hafifçe loşlaştırılmış iç mekânda, ışığın köşelerden verildiği duvarlar boyunca dizilmiş tabloları teker teker incelemeye koyuluyor Nehir. Önden yürüyerek her yapıtın özgeçmişini sayıp döken Nisa Hanım, tıpkı Monet gibi genellikle doğa üzerine çalışmış. Benzer pastel renkleri, fırça darbelerini kullanmış. Özellik le Doğuş adlı tablosu, Monet'nin Gündoğumu'nun farklı bir yansıması sanki. Ancak burada, deniz öğesi daha çok öne çıkarılmış, güneşse ufuk çizgisinde, altın bir top gibi yüzünü göstermekte. Nehir'in bakışlarının tabloya çakılı kaldığını hemen fark ediyor Nisa Hanım. Monet'yi taklit ettiğimi düşünmeyin sakın, diye gülümsüyor. Aynı akımı benimseyen ressamların eserleri arasındaki benzerlik kaçınılmazdır. Benzer tarzda çalışırlar çünkü. Karşımdaki nesneyi, asla bire bir resmetmem. Realizm bana göre değil... Gözlerimden bedenime süzülenler, ruhumda nasıl bir etki yaratıyorsa, renklerin ve ışığın gücünü arkama alarak, hissettiklerimi dökerim tuvale. Ortaya çıkan eser de duygularımın yansıması olur haliyle. Bakmayın onca konuştuğuma... Aynaya bakarak kendi portresini yapan Frida'yla sanatsal yönden en ufacık bir ortak noktamız olamaz. Çünkü aynayı, duyuşlarımın üzerine tutuyorum ben... T abloların ortak özelliği, hepsindeki ana temanın deniz olması. Fırtınalı, sakin, kabarmış, çekilmiş... Sahile, kayalara, kumsala, yol kenarlarına vuran dalgalarıyla... Uysal, köpük köpük… Kükremiş, yırtıcı... Gökyüzünün grisiyle grileşmiş, mavisiyle masmavi. Yağmura uzatmış yüzünü, damlalara açmış göğsünü... Kimi yerde alabildiğine mutlu, kimi yerde katran karasına dönmüş kahrından. Deniz, deniz, deniz, deniz... Nedenini kestiremediği bir mahcubiyetle, Hepsinde deniz var, diyor Nehir. Evet. diye gururla gülümsüyor Nisa Hanım. Denizle ben, ayrılmaz bir bütünün parçalarıyız. Oğlumla olduğu gibi... Orta yerde asılı kalan sözleri tamamlamak Dila'ya düşüyor. Bu büyük aşkın nasıl başladığını da anlat bari, diyor annesine. Vazgeçilmez tutkunun kökeninde neyin yattığını Nehir de bilsin. Atölyenin sağ tarafında yer alan, Dila'nın, Annemin keyif köşesi, dediği dinlenme bölümüne geçerek, yumuşak minderli bambu koltuklara yerleşiyorlar. Nisa Hanım, kısa süreliğine uzaklara gönderdiği bakışlarını toparlayarak, geçmişte yaşananlara artık hoşgörüyle yaklaşabildiğini kanıtlamak ister gibi ılımlı bir tavırla ve yumuşacık boyun eğişiyle anlatmaya başlıyor. Güzel Sanatlar Akademisi'nin resim bölümünde, sanat adına gelecekten büyük beklentileri olan başarılı bir öğrenci... Doğuştan gelen yeteneklerini eğitimle taçlandırarak, okullu bir ressam olma yolunda. Ancak, tıkır tıkır işleyen düzen, umulmadık bir anda bozuluveriyor. Bir daha indirilmemek üzere rafa kaldırılıyor tüm beklentiler. Ve anasının babasının gözbebeği, nazlı Nisa'ları, ‘aşk izdivacı' nedeniyle okulunu bırakıyor. Kimsenin beklemediği bir durum bu. Nisa'nın da. Ne yazık ki... Nisa'nın da... O günlere dönmüş, her şeyi tüm canlılıyla yeniden yaşıyor sanki. Sesi titriyor konuşurken, dudakları, elleri... Başını dikleştirip gözpınarlarında göllenmiş yaşları güçlükle geriye itiyor. Çok büyük bir hataydı yaptığım. Kararımı verdiğim anda pişman olmuştum zaten. Ama dönüş yoktu. Suçlu aramak gerekirse, tek suçlu bendim. On dokuz yaşın kavak yellerine karşı duramamış, sevmiştim onu. Hem de aramızdaki onca yaşa rağmen... Bugünkü bakış açımla, Halil'in iyi bir sevgili olduğu kadar iyi bir koca olduğunu da söyleyebilirim. Ne var ki, bunları görecek, değerlendirecek olgunlukta değildim henüz. En sevdiği oyuncağı elinden alınmış huysuz bir çocuk gibi, oyuncağımı alan kişiye, kocama düşman olmuştum. Yaşadığım her şeyin sorumlusu oydu suçluydu, cezasını çekmeliydi. Öylesine uzlaşılmaz, öylesine hırçındım ki, en yakınlarım bile tanımakta güçlük çekiyorlardı beni. Hepsinden nefret ediyordum. Çıkmaz bir sokakta yapayalnızdım... Günbegün yüzü gülmeyen, kapkara bir kin yumağı haline gelmekteydim. ‘Depresyon.' dedi götürüldüğüm ünlü psikiyatr. Her öğünde yutmam gereken birer avuç ilacın yanı sıra, açık havada uzun yürüyüşler yapmamı önerdi. İşte bu öneri, hayatımın dönüm noktası oldu... Yürüyüşe çıkarken, önceleri yanımda birileri oluyordu beni yalnız bırakmaya korkuyorlardı çünkü. Attığım her adımda bileklerimdeki kelepçelerin çözüldüğünü, üzerime yapışmış kara lekelerin teker teker bedenimden uzaklaştığını görünce, içleri rahatladı beni benimle bırakmaya razı oldular. İlacımı bulmuştum. Durmak dinlenmek bilmeden saatlerce yürüyordum. Açık havada -ki o havanın yağmurlu, karlı, fırtınalı ya da boğucu sıcak oluşu hiç fark etmiyordu-, doğayla ve kendimle baş başa... Depresyon teşhisi konmuş, bunalımda olduğum, uzman ağzından onaylanmıştı ya... Biraz daha farklı ayrıcalıklarım olması gerektiğine inanıyordum. Yaptıklarımdan sorumlu tutulmamak, istediğim gibi davranma özgürlüğü... Yürürken başımı havaya kaldırıp avazım çıktığı kadar bağırabilirdim örneğin. Bir başkası için abuk bir hareketti belki, ama kimse bana hesap soramazdı. Birkaç kez denedimse de çabuk vazgeçtim. İlgi çekmek, milleti başıma toplamak değildi amacım. Yürüyüş boyunca kendimle konuşarak da meydan okuyabilirdim çözümsüzlüklerime. Kendi kendine konuşmak. Gitgide bir alışkanlık haline geldi bende. Zaman içinde bu kadarıyla yetinemez oldum. Birileriyle konuşma ihtiyacındaydım. Kimselere güvenim yoktu ama... Kiminle konuşacağımı buldum sonunda. Sabırla dinleyecek, dinlerken ne söylersem söyleyeyim beni ayıplamayacak, içten içe kınamayacak biricik sırdaşım, deniz oldu. Eskisi gibi çok yürümüyordum artık. Evden çıkıp deniz'e ulaşıncaya kadar yürümek yeterli oluyordu. Tarabya'da oturuyorduk o zamanlar. Can dostuma bir an önce kavuşabilmek için kestirme yollar bulmuştum kendime. Daracık sokaklardan sabırsızlıkla geçerken, bir gün bile âşığından uzak duramayan, iflah olmaz bir kara sevdalıydım sanki. Saatlerce konuşuyorduk onunla. Harika bir paylaşımdı aramızdaki. Gizlimiz saklımız yoktu. Yüreğimin kapılarını ardına kadar açmıştım ona. ‘İçini acıtan her şeyi, yaşadığın tüm olumsuzlukları savur bana.' diyordu. ‘Savur ki, o acılardan arınabilesin.' Dediğini yaptım... Ortak oldu dertlerime. Benimle ağladı, benimle haykırdı paylaştığımız isyanı. Benimle güldü dingin zamanlarımızda. Kimi kez köpük köpük, kimi kez azgın dalgalarıyla eşlik etti çığlıklarıma... Bendeki değişimi, ‘iyileşiyor' diye yorumluyordu yakınlarım. Deniz'in telkinleriyle kendimi suçlamaktan vazgeçmiştim en azından. Geçmişi sorgulayacağıma, geleceğe bakmaya hazırlanıyordum üstelik. Az şey miydi bunlar. Ancak, canlılığını yitirmiş, bir daha asla işlev göremeyecek bir yer vardı yüreğimde. Aşk'ı öldürmüş, oraya, derinlerde bir yere gömmüştüm. Beni örseleyen, kangren olmuş, habis bir dokuyu taşıyordum artık bedenimde. Çarpık sayılabilecek bu yaklaşımıma da karşı çıkmadı deniz. ‘Ölü de olsa, söküp atma yüreğinden,' dedi. ‘Bir süreliğine, aşksız yaşamayı dene. Başarabilirsin...' Haklıydı. Madem beni yaralayan aşk'tı görmezden gelmek, yok saymak, ona verilebilecek en iyi ceza şekli olacaktı. Birden ferahlamıştım. Daha iyimser bakabiliyordum olaylara. Evin içinde, az da olsa gülüp konuşabiliyordum artık. Neşeli halimi çoktan unutmuş yakın çevrem bile hayretler içindeydi. Tüm bu gelişmeler, beni deniz'e daha da çok bağladı. Ona olan minnetim günbegün katlanarak artıyordu... ...Bir gün, hiç ummadığım bir anda, yaşamımın daha sonraki bölümünde gerçekleşecek mucizenin ilk işaretlerini aldım. Deniz'e karşı bir banka oturmuş, elimdeki kalemle önemli gördüğüm yerlerin altını çizerek, altını çizdiğim o önemli yerleri deniz'e okuyup, kendi izlenim ve yorumlarımı onunla paylaşarak kitabımı okuyordum. Birden, nasıl oldu bilmiyorum, deniz'i resmetmek geldi içimden. Öylesine heyecanlıyım ki... Parmaklarım kıpır kıpır. Kalbim, göğüs kafesimi yarıp dışarı fırlayacak sanki. Kitabın kapağını çevirip Önsöz'den önceki boş sayfayı karşıma aldım. buluşturuverdim. Yetmedi bu kadarı yetmezdi, yetemezdi. Onca zamanın özlemi vardı içimizde. Deli gibiydim. Kitabın sayfalarını hızla çeviriyor, elimin altına düşen her boşluğa dalgalar yerleştiriyordum. Uysal, hırçın, köpürmüş kumsalla öpüşen, nazla salınan... Benim dost dalgalarım. Deniz, ben ve çizgilerim, harika bir üçlü oluşturmuştuk. Ancak, eksik kalan bir şey vardı renkler. Onları da aramıza aldık mı, keyfimize diyecek olmayacaktı. Kitabı banka bıraktığım gibi, fırlayıp kalktım. Hafiften çiseleyen yağmura gülümseyerek, ivedi adımlarla yolun karşı tarafına geçtim. O an için hiçbir işe yaramadıklarını düşündüğüm yığınla dükkân ve mağazanın içinden aradığımı buldum sonunda iki yüksek binanın arasına sıkışmış kalmış, yıkılmayı bekleyen eski yapının girişindeki küçücük kırtasiyeci. İçeri nasıl girdiğimi, doğal afet bölgesinden günler sonra kurtarılmış bir kazazedenin açlığıyla, resim malzemelerine nasıl sarıldığımı bilemiyorum. Ne var ki, duyduğum çıldırtıcı özleme rağmen, elimi attığım her nesneyi geri bırakmak zorunda kalıyordum. Ya yapamazsam. Ya beceremezsem... Parmaklarım gibi, renkler de ihanet ederse bana... Eder, eder. Yüreğimin ihanetine de uğramadım mı öncesinde. Ya da intikam almaya kalkarlarsa benden.... ‘Aylardır uğramadın yanımıza, hatırımızı sormadın bizim için yoksun artık.' derlerse. Yağlıboya... yanına bile yaklaşamıyorum. Suluboya... o da olmaz, kırgındır bana. Resim kâğıtları... kalsın. Bembeyaz yüzleriyle aşağılar gibi bakıyorlar suratıma. ‘Ne arzu etmiştiniz.' diyor tezgâhın arkasındaki güleç yüzlü genç kız. ‘Bloknot,' diyorum, beni bile şaşırtan kararlılığımla. ‘Büyücek bir bloknot.' ‘Bu iyi mi.' ‘İyi. Bir de...' ‘Evet.' ‘Bir kutu mum boya.' Bu kadarı yeterdi şimdilik... Bloknotla boyaları kaptığım gibi deniz'e koştum yeniden. Beni görünce sevindi deniz, hele onun için bir şeyler yapacağımı anlayınca, havalara uçtu sevincinden. Orada kaç saat boyunca, kâğıdın beyazına deniz'in bin bir tonunu çaldığımı, deniz'i kaç resme hükümdar kıldığımı bilemiyorum. Resim bile sayılmazdı aslında yaptıklarım. Anaokuluna başlayan çocuğun mum boyayla yaptığı ilk boya çalışmaları gibi, bir yığın karalama. Birbiri ardına çevirdiğim bloknot yapraklarına, dokundurduğum renklerle birer damla deniz suyu damlatmıştım yalnızca. Ama olsun çok beğendi deniz yaptıklarımı, öve öve göklere çıkardı. İrileşen yağmur damlalarıyla harelenen yüzündeki ürpertiyle, ‘Devam et,' dedi. ‘Daha iyilerini bekliyorum senden.' Bana geçti ürpertisi, titremeye başladım. Ancak o zaman, nicedir yağan yağmurun altında sırılsıklam olduğumu fark edebildim. Bir kısmı ıslanmış, fazlaca ıslananları hamura dönmüş resimlerimi aceleyle toplayıp deniz'le vedalaştım. Hava kararmıştı. Kim bilir nasıl merak etmişti evdekiler... Umurumda bile değildi. En son ne zaman bu kadar mutlu olduğumu hatırlamıyordum. Kapıyı kocam açtı. Gözlerinde endişeli bir ifade... Daha fazlasını göremedim. Kapkara bir perde indi gözlerime. Son bir gayretle elimdeki şekilden çıkmış resim müsveddelerini uzattım. ‘Son resim çalışmalarım.' diye fısıldadım gururla. Bayılmışım. Nisa Hanım, zorlu bir maratondan çıkmışçasına yorgun, arkasına yaslanıyor. Münevver'e söyle, çay getirsin bize, diyor Dila'ya. Sonra da sehpanın üzerindeki metal kutudan kahverengi, ince bir sigar1 çıkararak zarif hareketlerle yakıyor. Dört yıl oldu sigarayı bırakalı, diyor. Günde bir paketi bulunca, o beni bırakmadan ben onu bırakayım istedim. Nehir'in, elindeki sigar'a bakıp belli belirsiz gülümsediğini görünce, Buna takıldınız, değil mi. diye gülüyor o da. Tütün, tütündür doğru. Ama bu, ara sıra kapısını çaldığım minik bir kaçamak yalnızca. Böyle kaçamaklar da olmasa, yasaklamalarla yavanlaşan hayatımıza nasıl renk katacağız. Çayını yudumlarken, Nisa Hanım'ın neden bu kadar derinlemesine bir anlatım içine girdiğini merak etmekten kendini alamıyor Nehir. Evini, özellikle de çalışma ortamını açtığı her konuğa, ruhunun sır dolu labirentlerini de açmak zorunda değil ki. Bugün yaşananlar, yalnızca kendisine tanınan bir ayrıcalıksa eğer, altında yatanın ne olduğunu çok merak ediyor Nehir. Sıkıldıysanız burada kesebiliriz, diyor Nisa Hanım. Olur mu hiç. diye karşı çıkıyor Nehir. Sizi ve anlattıklarınızı dinlemek, benim için zevk. Nerede kalmıştık. diye Dila'dan yardım istiyor Nisa Hanım. Bayılmıştın, diyor Dila. Kapının eşiğinde yere yığılmıştın ya... Ha, evet... Yağmur altında, farkında olmadan çok üşümüşüm o gün. Ağır bir zatürre, yanı sıra geçirdiğim ruhsal deprem... Günlerce, kendimi bilmeden yatmışım. Çektiklerime değdi ama. Kalktığımda, salonun ortasına kurulmuş, kullanılmaya hazır bir tuvalle harika bir yağlıboya takımı beni bekliyordu. Kenarları sedef işlemeli palet ve her boydan birkaç tane fırçayla beraber... Renklerle ve çizgilerle dansım yeniden başlamıştı. Yaşamımın belki de en mutlu günleriydi onlar... Doktorlar evden çıkmamı yasaklamışlardı, uzunca bir süre dört duvar arasında kalacaktım. Ne gam. Hiç şikâyetim yoktu. Elimi fırçaya sürmediğim zamanın acısını çıkarmak, aradaki açığı kapatmak ister gibi, soluk almamacasına çalışıyordum. Yakın çevremde yaşayan hiç kimse, kendimi bu denli yormamı hoş karşılamıyordu. Mutfaktaki yardımcıdan bahçedeki bahçıvana kadar... Sözüm ona belli etmiyorlardı bana ama, biliyordum fısır fısır beni konuşuyorlardı aralarında. Bunalımlarımın yeni tezahürü olarak görüyorlardı belki de resim çalışmalarımı. Yalnız onlar mı. Gecenin geç saatlerinde, ayakta dikilmekten mecalsiz kalıp yatağa uzandığımda, kocamın endişeli bakışlarıyla karşılaşıyordum. Görmezden gelip, boya kokularıyla yoğrulmuş yorgun bedenimi, coşkulu bir sabırsızlıkla nicedir dinginliğini ve huzurunu unuttuğum uykunun şefkatli kollarına teslim ediyordum. Bir an önce uyumak, uyanır uyanmaz da beni bekleyen imge ve renk dünyama kavuşmak için. Tuvale yansıyan renkler ve tonlar durmadan değişiyordu da konu hep aynıydı deniz. Öylesine özlemiştim ki onu... Hayır, resim çalışmalarım için, ille de karşımda olması gerekmiyordu. Onunla dopdoluydum göremesem, kokusunu içime çekemesem de fırçamın ucundan o dökülüyordu nasılsa. O zamanlar farkında değildim ama, izlenimci ruhumun getirisiydi bu durum. Ve ben, gördüklerimin değil, hissettiklerimin izdüşümünü resmediyordum. Deniz'i en iyi tanıyan bendim. Diğer insanlar, doğanın bir parçası diye niteleyip geçerken, ben onu ruhuyla değerlendiriyordum çünkü. Farklı ruh hallerini renklerle kaynaştırabilmem, onu böylesine iyi anlatabilmem, bu yüzdendi. Hüzünlü, öfkeli, sevecen, gülen, ağlayan... Her bir fırça darbesi, dile gelip ses verecekti neredeyse... Onu tuvalin üzerinde görmek yetmiyordu artık. Özlemim dayanılmazdı. Hiç ummadığım bir anda, hiç ummadığım bir şekilde gerçekleşti kavuşmamız... 1 yaprak sigara Baharın, yerini ilkyaza bırakmaya hazırlandığı, ılık bir pazar günüydü... ‘Arabayla gezelim mi biraz.' dedi Halil. Hazırlanırken, bagaja nelerin yüklendiğini göremedim haliyle. Ancak sahile indiğimizde, deniz'in karşısına yerleştirilen tuvalin varlığını fark edebildim. Minnetle, uzun zamandır ondan esirgediğim, yürekten gelen sıcacık bir sevgiyle kucakladım kocamı. Deniz'le beni yalnız bırakıp giderken, el salladım arkasından, ince bir düşüncenin ürünü olan bu davranışına alkış tuttum içimden. Deniz ve ben. Baş başaydık işte... Bir süre konuşamadık heyecandan. Sonra da lafı birbirimizin ağzından alarak, susamışlığımızı giderme yarışına girdik. Tuvalin üzerindeki son çalışmamı gösterdim ona. ‘Biliyorum,' dedi, sevildiğini bilen mağrur ve mutlu bir âşık gibi. ‘Yalnızca ben varım tablolarında... Ama, kocanla da barışmalısın artık. Kötü biri değil o. Elleriyle seni bana getirdi, unutma. Ancak