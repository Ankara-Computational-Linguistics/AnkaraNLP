da sadece “geriye dönüp bakmak” istediğimiz yolu, tekrar aşmamız, ulaDşmamız gereken, başa dönmeyi arzu ettiğimiz yola dönüşür. Tıpkı en baştaki gibi yolun ucunu göremeyiz.Bir bakmışız ki yolu yarılamışız. Sonra durup etrafımıza bakarız. Hangi yoldan gideceğimiziPkestiremiyoruzdur. Ya en başa dönüp, aynı yoldan geçip anlamsızca bitireceğizdir yolu ya da yolunsonuna ulaşıp, “kendimiz” olarak yeni bir yola gireceğizdir. “Kendimiz” olarak. Çünkü ne eskisi gibi kendiyüklerimiz bize ağır gelir, ne de başkalarınınki ile yükümüzü daha da ağırlaştırırız. Artık “biz” olmueşuzdur. Nereye gideceğimizi, yolun nereye varacağını, yanımıza aldıklarımızı, gücümüzü, karşılaşacağımız şebyleri çok iyi biliyoruzdur.*oTek Kanatlı Bir Kuş. (Eylül,2013). http://kitap.ykykultur.com.tr/kitaplar/tek-kanatli-bir-kus.dAZeynep Gürakın TURK101 21501361 HAYATA FARKLI PERSFEKTİFLERDEN BAKMAK: VEFA Hayatta belirli bir olgunluğa geldiğimden beri, en azından bunu hissettiğimden beri, bazı kavramları ve anlamlarını; hayatlarımızdaki yerlerini, ne kadar benimsediğimizi sorgulamaya başladım. Güven, aşk, cesaret… Bugün hakkında konuşmak istediğim ise vefa. Çok sevdiğim bir sanatçı olan Sezen Aksu’nun dizelerindeki gibi sadece bir semt adı mıdır vefa, yoksa çok daha fazlası mı? Sanırım bu kavram sorgulama olayında, vefa kavramı için, Haydar Ergülen’in “Vefa Bazen Unutmaktır” adlı eserini okumam bana farklı bakış açıları kazandırdı. Vefa deyince birçoğumuzun aklına gelen şey aşağı yukarı aynıdır; yakın çevremize yeterince ilgi göstermediğimizde, ya da onları aramayı, hal hatır sormayı ihmal ettiğimizde duyarız bu kelimeyi en çok, “Vefasız oldun sen iyice!” şeklinde. Evet, belki de bu doğru bir kullanımdır, fakat Haydar Ergülen’in eserini okuduğumda ise vefalı olmak için bazen unutmak gerektiğini anladım. Haydi, biraz düşünelim; hepimizin hayatında canımızdan çok sevdiğimiz insanlar var, değil mi? Peki bir şeyi fark ettiniz mi? Canınızı en çok yakanların, o canınızdan çok sevdiğiniz insanlar olduğunu? Ya da o küçücük, ele avuca sığmayan hatalar bizim canımız bildiklerimiz tarafından yapıldığı için bu kadar dokunuyordur yüreğimize. Dışarıdan bir insan tarafsızca yorumladığında çok basit gelecektir bütün bu yaşanan gerginlikler, kırgınlıklar ve küslükler. Fakat iş dışarıdan bakmakla olmuyor işte. Bütün her şeyin sonunda ne oluyor peki? Nasıl bitiyor bu kızgınlıklar, kim kazanıyor, kim kaybediyor? Size söyleyeyim olanı; ne kötülük yaparsa yapsın insan karşısındaki o değerlisine sırtını dönüp de gidemiyor işte. Bir şekilde kabulleniyor olanları, ama tepkisi o kadar büyük oluyor ki, zannedersiniz ki bir daha yüzünüze bile bakmayacak. Tabii ki bu hayatta kabullenilmesi zor, hatta imkânsız olaylar da var, sınırları karakterden karaktere değişen. Birinin asla ama asla sindiremeyeceği bir durumu umursamayıp, kulak ardı edecek bir sürü insan var, tam tersi durum da gerçekleşebilir. Bu yüzden bu tarz şeyleri genelleştirmemek lazım, bunlar kişiden kişiye değişebilen durumlar zira. İşte Haydar Ergülen’e göre vefalı olmak, unutmayı başarabilmek demek. Sanırım ben de artık böyle düşünüyorum. Hayatımızda olan insanlara duyduğumuz vefadan dolayı unutmalıyız onları, işte bu da bahsettiğim şey oluyor; içinizde açtığı o kanayan yaralara rağmen affedebilmek bir insanı… Asla zorunluluktan dolayı değil, sakın yanlış anlamayın. Anneniz, babanız, kardeşinizden bahsetmiyorum. O ilişkiler herhangi ilişkilerin çok daha üzerinde, hatta adı üzerinde, “kan bağı”. Zorunluluktan, o kişiye olan muhtaçlıktan ya da alışkanlıktan değil, kesinlikle ona ve anılarımıza olan vefamızdan unutuyoruz yaşanan tüm olayları, unutmak istiyoruz hatta içten içe, kendimize olan saygımızın zedeleneceğini bile bile. İşte bu affedicilik gösteriyor bizim vefalı olup olmadığımızı; yaşanmış güzel zamanlara, sokaklarında kaybolunmuş şehirlere, bankında oturulan parklara, koklanan çiçeklere, birlikte dinlenen şarkılara, okunan şiirlere olan saygımızdan, vefamızdan dolayı unutmak istiyoruz içten içe. Bunu anılara olan sonu olmayan bağımlılık olarak yorumlayanlar, inanmayanlar ve hatta saçmalıktan ibaret olduğunu düşünenler de olacaktır elbette, biliyorum. Fakat birini en büyük hatalarını kabullenecek kadar sevip önemsedikten sonra, insanların ne düşündüğü kimin umurunda olacaktır sizce? İşte, vefalı olmak ve tam da bu yüzden unutmak denildiğinde benim aklıma gelenler bunlar… Fakat en sevdiğim kısmı da şu; hani canınız yana yana yine de unutmayı yeğleyip affediyoruz ya karşımızdaki insanı, çünkü içten içe yapmak istiyoruz bunu, bu kararın getirdiği rahatlama duygusu nerde var başka söyleyin bana? Bana birçok şey çağrıştırıyor; sert geçen bir kışın ardından yazın ilk meyvelerini Zeynep Gürakın TURK101 21501361 birlikte tatmak gibi, güzel bir günde içinizi ısıtan güneş gibi… Affetmenin verdiği rahatlığı hepinize tavsiye ediyorum. Deniz Özden Bir Kadının Dünyasından Hayatın insana ne getireceği, ne zaman getireceği hiç belli olmuyor. Bazılarımız hayatını sefillik içinde geçirirken, bazıları ise gününü gün ediyor. Kimileri ise bu iki sınır arasında gidip geliyor. Kendimizi hayata başladığımız noktadan çok farklı bir yerde bulabiliyoruz. Dolambaçlı yollar olabiliyor ve birçok iniş çıkış yaşayabiliyoruz. Kendimizi hiç istemediğimiz ve alışkın olmadığımız durumlara düşmüş bulduğumuz gibi hiç görmediğimiz bir konforun içinde de bulabiliyoruz. Sefil bir durumda yaşamak zor ama en tepe noktalarda, olabildiğince rahat bir hayat yaşayıp, herkese yukarıdan baktıktan sonra muhtaç duruma düşmek daha da zor. İnsanoğlu konforlu bir hayata çabuk alışırken, perişan bir duruma bir türlü kendini yakıştıramıyor. Elbette her değişimin bir zorluğu vardır ama elimizde olanı kaybettiğimiz zaman bu duruma adapte olma sürecimiz daha da sıkıntılı oluyor. Kabullenemiyoruz, istemiyoruz ve reddediyoruz. Bu bizi pek çok psikolojik sıkıntılara sokabiliyor. Fransız hükümetinde sözü geçen, krallığın merkezi Louvre sarayında yaşayıp zamanın en görkemli partilerini vermiş güzel, güçlü bir kadının çöküşüne tanık oluyoruz Stefan Zweig'in Bir Çöküşün Öyküsü adlı kitabında. Bizim aklımızın hayalimizin ötesinde bir konfora sahip Madam de Prie, kral XV. Louis'in onu Paris'ten sürmesiyle yaşadığı duygular sel olup sayfa sayfa bizi sürüklüyor. Tabii sürüldüğü yer başka bir saray. Yine birçok faninin sahip olamayacağı birçok olanağın içinde ama onun öncekiyle kıyaslayınca bunlar ne ki? Bütün dünyaya nam salmış, gösterişli partileri düzenlerken, soylu ve rütbeli erkeklerle aşk yaşamaya doyamazken taşrada bir saraya sürülmek onun için bir zulüm olabilir belki ama bize ne ifade edebilir ki? Bu durumda yazar Stefan Zweig bizim yardımımıza koşuyor. Belki hiçbir zaman sarayda yaşamadım, hizmetkarlarım olmadı ya da milyonlara harcadığım bir parti düzenlemedim ama yazar Madam Prie ile öyle bir empati kuruyor ki yaşadığı her zorluk bana net bir şekilde yansıyor. Yazarın yaptığı müthiş psikanaliz sayesinde acınası olmaktan çok uzak Madam Prie'ye üzülüyorsunuz. Paris'teki müthiş olanaklara sahipken saraydan kovulup onun yerine şehirden ve insanlardan uzak başka bir saraya yerleştirilen soylu bir kadının yaşayabileceği her duyguyu yüzünüze çarpıyor Stefan Zweig. Yaşadığı her zorluğu, eski hayatına dönmek için yaptığı her çabayı içinizde hissedebiliyorsunuz. Kitabı okurken o ihtişamlı kadın oluyorsunuz, yalnızlık ve terk edilmişlik duygusu damla damla birikip sizi boğmaya başlıyor. Sanki o şaşaalı hayat sizindi ve onu kaybetmişsiniz düşüncesinden kurtulamıyorsunuz. Kendisine acımaktan vaz geçtikten sonra kadın başka bir evreye geçiyor. Bu sadece konforla alakalı değil aynı zamanda döneminin en ilgi geçen, odak noktası haline gelen bir kadının köşeye atılmasıyla da ilgili. Sevgi ve ilgiye açken etrafında bunu verebilecek insanların olmaması onu daha da delirtmeye başlıyor ve umutsuzca çözüm aramaya çalışıyor. Bu umutsuz arayış intihara kadar sürüklüyor baş karakteri. Bu süreci de bize aşama aşama gösteren yazar okuru melankolik havanın ortasında bırakıyor. İnsanın istediğini elde edebilmek için sınırının olmadığını görebiliyoruz kitapta. Özellikle her şeyini kaybetmiş bir kadının yapabileceklerini yazar önümüze net bir şekilde koyuyor. Bizlerin hiçbir zaman sahip olamayacaklarımıza sahip olup onu kaybeden kadının hayatının çöküşüne tanık oluyoruz her sayfada. Hem onun hem de bizim elimizden kayıp gidiyor her şey. Birçok kitapta kendimizi karakterle özleştirebiliyoruz ama bu kitapta durum biraz farklı. Aslında kendimden bir parça bile bulamadığım bu kadının yaşadığı duygular, yazarın kalemiyle birlikte yüreğime dokunuyor. Kendimi Madam Prie ile özdeşleştiremesem bile onun yaşadıkları bende samimi duygular uyandırdı. Bir şekilde onun hissettiklerini hissettim, onun duygularına ortak oldum. Stefan Zweig'ı da en çok bu yönüyle seviyorum. Benim belki hiç empati yapmayı düşünmediğim insanların dünyalarına sokuveriyor. Zweig, Stefan. Bir Çöküşün Öyküsü. Çev. Regaip Minareci. İstanbul: Türkiye İş Bankası Kültür Yayınları, 2017. Baskı Sadık Yağız Yetim21602993Bunlar Nasıl Oldu ?“Aslında onlar iyi günlerimdi. Önümde beni bekleyen koca bir hayat vardı.” Amerikan Güzeli’nde on sekiz yaşındaki halinden bahseden ve kırklı yaşlarında olan Lester’ın pişmanlık ve özlemle söylediği bu sözler gelecekte kurmaktan en çok korktuğum cümleleri içeriyor. Gelecekte bir gün yaşamakta olduğum hayattan, işimden nefret eder bir şekilde “Bunlar nasıl oldu ?” diye düşünmek ve hayatımı yanlış kararlar ve yanlış kişilerle heba ettiğimi fark etmek geleceğe dair en büyük korkum. Şüphesiz sahip olduğumuz en değerli şey hayatımız. Ancak belirli bir yaşı aşmış olan insanlara bakınca çoğunun hayatlarını -en değerli varlıklarını- istemedikleri uğraşlar ve sevmedikleri insanlarla harcamış olduklarını görmek beni şaşırtıyor ve dürüst olmam gerekirse kendi geleceğim için korkutuyor. İnsanların büyük bir kısmının bu durumda olduğunu görmekse beni bunun sebepleri üstüne yazmaya itti. İnsanlar neden nefret ettikleri kişilerle yaşıyorlar, sonunda pişman olacakları hayatları nasıl seçiyorlar ?Bir kişiyi tanımlayan birkaç şeyden biri muhtemelen mesleğidir. Kendimizi tanıtırken bile ismimizden sonra mesleğimizi söyleriz. Elbette yetişkin bir insanın gününün neredeyse yarısını çalışarak geçirdiğini göz önünde bulundurursak bu oldukça normal bir durum. Garip olansa insanların önemli kısmının işlerini sevmemesi hatta nefret etmesi. İmkansızlıklar veya zorunluluk sebebiyle ellerinde olmadan bir işi yapmak zorunda kalan insanları bir kenara bırakırsak kendi istekleri doğrultusunda meslek tercihi yapan insanlar nasıl oluyor da bu kadar önemli bir konuda yanlış kararlar alıyorlar ?Geçtiğimiz yaz üniversite tercihiyle uğraşmış bir insan olarak bu sorunun cevabının kesinlikle bilinçsizlik olduğuna inanıyorum. Üniversite tercihi yapacak olan birçok arkadaşım hayatlarını şekillendirecek bir tercih yaptıklarının farkında değillerdi. Bölümden önce şehir, üniversite tercihi yapan çok kişi gördüm. “Tamam bu olsun.” dercesine bilgisayarda işaretledikleri birkaç kelimenin dört beş yıl sonra her sabah kalkıp gidecekleri işleri olduğunun farkında değillerdi.Kısmen bilinçli olarak tercih yapan arkadaşlarımın bile önemli kısmının yaptıkları tercihlerinin ciddiyetini kavrayamamış olduğunu söylemeliyim. Üniversite veya şehir yerine meslek, bölüm seçmeye çalışan -kısmen bilinçli- arkadaşlarım bu tercihlerinde maalesef maddi kaygıları göz önünde bulunduruyorlardı. Para, hayatın gerçeği başkasına bağlı olmadan hayatını devam ettirebilmek için insanın belirli bir kazancı elbette olmalı ama daha büyük bir evde oturmak, daha güzel bir arabaya binmek için sevmediği bir işi yapmak insanın kendisine ihanet etmesinden başka bir şey değil. İnsanın kendisine ihanet etmesi diyorum çünkü basit kazançlar peşinde elindeki en önemli şeyi, hayatını harcıyor hem de kendi iradesiyle. Bu konuda yine en önemli sebebin bilinçsizlik olduğu inancındayım ama önceki durumdakinden farklı bir bilinçsizlik söz konusu burada. Maddi beklentilerle bölüm tercihi yapan arkadaşlarım hayatları boyunca yapacakları işi seçtiklerini biliyorlardı. Ancak parayla sahip oldukları en değerli varlıkları olan hayatlarını, dünya üzerindeki kısıtlı zamanlarıyla takas ettiklerinin farkında değillerdi. Bununla bağlantılı olarak bir gözlemimi paylaşmak istiyorum ki yaşıtlarımda gördüğüm en büyük yanılgı olduğunu söylemeliyim. Meslek tercihi gibi hayatlarını şekillendiren kararlardaki bilinçsizliklerini de buna bağlıyorum. Gençlerin, yaşıtlarımın neredeyse hiçbiri bir gün ölecekleri gerçeğinin farkında değiller. Bu dünyadaki günlerinin, gençliklerinin geçici olduğunu göremiyorlar. Ölüm onlar için kimi zaman bir komşunun ya da bir akrabanın başına geldiğini duydukları bir olay, onların başına gelebilecek bir şey değil.İnsanı tanımlayan iki üç şeyden biri mesleğidir demiştim. İnsan hayatında mesleğinden dahaçok etkisi olan ve onu tanımlayan bir diğer faktör ailesi. İşlerine benzer şekilde insanların önemli bir kısmının eşlerinden nefret etmesi ve genelde bu durumun karşılıklı olması beni şaşırtan ve başıma geleceği endişesiyle beni korkutan bir diğer gerçek. Bu durumun nedenlerini gördüklerime ve duyduklarıma dayanarak açıklamak istiyorum. İnsanların spesifik olarak evlilik konusunda ve genel olarak hayatta aldıkları kararlarda hata yapmalarının önemli bir sebebinin insanın kısıtlı doğası olduğu düşüncesindeyim. İnsan doğasının kısıtlı olmasından kastım insanın geleceğin neler getireceğini ve kendisinin neler yaşayacağını bilememesi.Evlilik konusunda gördüğüm kadarıyla insanların en büyük problemi evlendikleri insanı yeterince tanıyamamaları. Ne kadar uzun süreli bir birliktelikleri olmuşsa da insanlar aynı çatı altında birbirlerinin sorunlarıyla uğraşmadan karşılarındaki kişiyi tanıyamıyorlar. Burada sorun eşleri birbirinden uzaklaştıran hatta sonunda birbirlerinden nefret etmelerine sebep olan olayları evlilik öncesinde yaşamalarının mümkün olmaması. İnsan doğasının kısıtlılığı derken aslında kast ettiğim bu, insanlar evlenirken gelecekte yaşayacakları ve aşık oldukları kişiden nefret etmelerine sebep olacak olayların varlığından bile haberdar değiller. Bu olayları -genellikle maddi veya manevisıkıntıları- yaşamadan da karşılarındaki kişiyi tanıdıklarını düşünmek bir yanılsamadan ibaret. İnsanları sıkıntılı zamanlarda tanıyabilirsiniz, eğlenceli mutlu günlerde değil.Bir karar alırken elimden geldiğince gelecekte bu kararın beni nasıl etkileyeceğini düşünerekhareket etmeye çalıştım. Hayat konusunda ahkam kesmek için çok gencim, az şey yaşadım ve mutlulukla söylüyorum ki “Önümde koca bir hayat var.” ama bu hayat ve gençliğim geçici bunun değerini bilerek yaşamaya çalışıyorum. Şimdiye kadar büyük bir pişmanlık yaşamamış olsam da gelecekte bir gün işten kovulmanın mutluluğuyla evine dönen Lester gibi geçmişe ve yaşamakta olduğum hayata bakınca “Bunlar nasıl oldu ?” demekten korkuyorum. Yanlış bir karar verdiysem zaten şimdi bunun farkında olamam farkında olsam yanlış bir karar vermem. Sonuçta kimse boşanmak niyetiyle evlenmez ama boşanan herkes zamanında evlenmiştir.KAYNAKÇAMendes, Sam. Amerikan Güzeli(American Beauty). 1999. DreamWorks. Film.SIRA DIŞI HAYATLARIN HAYATIMIZA KATABİLECEKLERİ DEĞERLER Mehmet Erkin Şahsuvaroğlu Değerler vardır sonradan kazanılır, değerler vardır hasletlerdir; insanın yaradılışından gelen özellikleridir. Bu hasletlerin, karakter sahibi insanlarda bir heykel gibi, bir sanat eseri gibi somutlaştığınma şahit olabiliriz bazen… Öyle ki artık o mümeyyiz bir vasıf olarak kişiyi açıklayan cevherdir, eseri anlamımızı sağlayan üslup ve temadır. Eser ve hayat kimi yüksek karakterli insanlarda bir bütünün ayrılmaz parçalarıdır. Her zaman öyle olmaz ama, kâh eser baskın çıkar, kâh hayat… Bazı hayatlar vardır eser gibi… Bazı eserler vardır hayat kurtarır… Bazı adamlar vardır, eseri kendinden büyük. Kimi hayatlarsa hiçbir esere sığmaz. Okuruz bir kitap ve hayatımız değişir… İnsan okumuşluğumuz ya… insanı okuyabilsek kim bilir neler değişir?... Tarih boyunca insanlık ne hayatlar kurmuş ve yıkmış… Öyle hayatlar yaşanmış ki, insanlığa yön vermiş… O yüzden “bir insanı öldüren bütün insanlığı öldürmüş; bir insanı dirilten, bütün insanlığı diriltmiş gibidir”… Bir Eyüp Sultan, bir Ulubatlı Hasan, bir Seyit Onbaşı, bir Zihni Derin olmasaydı…. Zihni Derin olmasaydı çay Türkiye’ye ne zaman gelirdi? Bir Halil Paşa olmasaydı patatesle ne zaman tanışırdık acaba? Onlar bazen soğukkanlı, münzevi, çekingen… Onlar bazen veli, bazen deli… Hayata ve insana dair birer numune… Tarihten, dünyadan yani hayattan birer kesit… … Her sıraya kuyruk olanlardan kahramanlık bekleyebilir misiniz? Hepimizi sıraya sokmaya çalışıyorlar. Sıraya girip nefsinizi mutmain bir nefis addederek huzuru paylaşabilir misiniz? Vicdanınız, sizi siz yapan hasletlerden herhangi birine müracaat etmeyişiniz karşısında hiç mi sızlamıyor? Sadakat, merhamet, fedakârlık, vefakârlık, hürmet, aşk, mesuliyet, hakikat kavramlarından tamamen vareste olarak size çizilmiş bir tekdüze hayatı yaşayarak kendiniz olabileceğinizi düşünüyor musunuz? Bu kavramlar olmadan nasıl var olabileceksiniz? … Hiç olmazsa yanınızda yörenizde tekdüze olmaktan ve sıraya girmekten kurtularak sıra dışı bir hayat ortaya koyanların hayatlarını bir eser gibi okumaya çalışmalıyız. Eseri ve hayatı birbiriyle çelişen insanlara yalakalık kuyruğundan çıkarak sıra dışı hayatları hiç olmazsa takdir etmemiz hakikatin ve Hakkın öğütlediği en pasif direnç noktamızın kavi kalması için olmazsa olmaz alt düzey refleksidir. İmanın en alt derecesi yani… Âkif’in dediği gibi… “Dövemezsin ki… Hiç olmazsa yanımdan kovarım…” Bari kovamıyorsak “buğz etme” tekniğine de mi başvuramıyoruz? İmanın en alt derecesine… Yoksa onu da mı kaybettik? “Zulmü alkışlayamam, zalimi asla sevemem; Gelenin keyfi için geçmişe kalkıp sövemem. Biri ecdadıma saldırdımı, hatta boğarım! ... -Boğamazsın ki! -Hiç olmazsa yanımdan kovarım. Üçbuçuk soysuzun ardından zağarlık yapamam; Hele hak namına haksızlığa ölsem tapamam. Doğduğumdan beridir, aşığım istiklale; Bana hiç tasmalık etmiş değil altın lale! Yumuşak başlı isem, kim dedi uysal koyunum? Kesilir belki, fakat çekmeye gelmez boyunum! Kanayan bir yara gördüm mü yanar ta ciğerim, Onu dindirmek için kamçı yerim, çifte yerim! Adam aldırmada geç git! , diyemem aldırırım. Çiğnerim, çiğnenirim, hakkı tutar kaldırırım!” … Değerler skalası bakımından “Asım’ın Nesli” rol modelini emanet bırakan İstiklal Marşı yazarımız işte hayat ile eserini önümüze somut bir sanat eseri, adeta bir heykel gibi koyuyor. Bunu yaparken de kebdi eseri ve kendi hayatı üzerinde hiçbir dpekülasyona yer vermeyecek biçimde sıradışı bir hayat olma işlevi gerçekleştiriyor. Bizim mesela bu sıradışı hayatları anarken eksikleriyle hayatımızın ne kadar sıradanlaşacağından haberimiz oluyor mu? Düşünebiliyor musunuz, çay içiyoruz her sabah, ya da her akşam; ama Zihni Derin’den haberdar değiliz. Ya da İstiklal Marşı okuyoruz stadyumlarda ama Akif’in sahip olduğu vasıflara yabancıyız. Ya da ne bileyim, kızartılmış patatesleri yahut kumpiri midemize gönderirken Halil Rifat Paşa’nın onu Türk çiftçisine benimsetmek için ne çabalar harcadığını umursamıyoruz bile… Sıradışı hayatların hayatımıza katabilecekleri değerleri, minicik yad edişlerle ne kadar da değerli bir hazine gibi dağarcığımıza koyabileceğimizi düşününce şairin: “Ol mâhiler ki deryâ içredirler, deryâyı bilmezler” Sözünün anlamını daha derinden idrak edebiliyoruz. BİR KAHVE İLE KURABİYE MOLASI Sevdiklerinle güne uyanmak güzeldir sevdiğin kadın,adam,ev…Kavala da uyanmak bambaşkadır.Sade kahvenin yanında çifte kavrulmuş lokumun eşlik etmesi gibi...Balkanların yavrulayan incilerinden bir tanesidir.Sadece denizi barındırması ile değil kültürü,yemekleri,mimarisi her biri ayrı güzel.Batı Trakya’nın Lozan Antlaşması ile Gümülcine,İskeçe,Dedeağaç şehirlerindeki yoğun Türk nüfusunun aksine Yunanlı halkın çoğunluk olarak yaşadığı bir şehirdir. 1387-1912 yılına kadar Osmanlı egemenliğinde kalmıştır.Tarihi konularda adını sıklıkla andığımız Kavalalı Mehmet Ali Paşa da bu şehirde doğan nadir şanslı insanlardandır.(1769)M.Ö 6.yy’da Kavala’nın tam karşısında bulunan Taşoz adasından gelen göçmenler tarafından kurulmuştur.Aynı zamanda Neapolis yani Yeni Şehir olarak adlandırılmıştır. Konum olarak kavşak bir bölgededir.Ceviz reçeli ile ünlü ,doğal su kaynağı ile kendi kendine yeten Taşoz adası ile karşılıklı yer alır.Gümülcine’ye 100km,Selanik’e ise 150 km,İstanbul’a 300km ister Türkiye’ye gelmek isteyin ister Selanik havası alıp Kavala kurabiyesi eşliğinde bir kahve içeyim derseniz oraya da yakındır.Kavala’nın sokaklarına girdiğinizde (ki çok şanslısınız demektir)keşif konusunda Macellan kadar olmasa da iddialı bir yola çıkmış sayılırsınız. Yay misali dağın eteğine kurulmuş bir şehirdir.İstediğiniz her yerden denize girebilme imkanınız da mevcut.Denizi,doğası oldukça bakirdir.Yunanlılar da oturmuş bir deniz kültürü hakimdir.Şöyle ki; plajlarda kitap ve kahveleri ile,gazeteleri ile insanlar denizin,sıcak kumun tadına varıyorlar.Gözlüklerin zırh olarak kullanıldığını zannedip çevredeki insanları göz hapsine alarak rahatsız eden bizim toplumumuzdaki insanlardan farklılar.İşte oturmuş kültür diye tam olarak bundan bahsediyorum. Deniz faslını sabahın erken saatine bırakırsanız sokakları ve şehri gezmek akşamüstüne kalsın. Daracık sokaklar, eski evler,dik yokuşlar hepsi ayrı ayrı kendine hayran bırakır.Bundan daha güzeli yoktur herhalde dediğinizde başka bir yapıyla büyülenirsiniz. Kavalalı Mehmet Ali Paşa’nın evi en temel yerlerden bir tanesidir.Tüm orjinalliği korunmuş diyebilirim ama restorasyona ihtiyacı var elbetteki.Aynı hizada yer alan İmarethane büyüleyici boyutta.Şu an otel olarak kullanılması ve gezilmesine müsaade edilmemesi (müşteriler hariç)hiç hoş değil.Tabii ki aralarda iki katlı güzel evler,Arnavut kaldırımlar var.Onların güzelliklerini vurgulamaya gerek duymuyorum bile.Bizans’tan kaldığı söylenen surları görmeden geçmemek gerek.Osmanlı’nın imzasını simgeleyen Kemer Kavala’da da mevcut. Şehirde ki yapılar tam anlamıyla kültürel bir mozaik.Bizans,Osmanlı aynı potada erimiş bu şehirde.Genlerimden kaynaklanan bir baskınlık hissi mi bu bilemiyorum ama Osmanlı hakimiyeti mimari olarak biraz daha fazla gelmiştir her bu şehre gelişimde.Belki de algıda seçicilik yapıyorumdur.Şu da çok ilginç gelir bana şehrin bir kısmında yeni yapılar mevcut,binaların her biri lego misali hiçbiri bir diğerinin manzarasını kapatmıyor.Nasıl da atladım Osmanlıdan kalma ,şu an çarşıya dönüştürülmüş güzel ambiyansı olan hanları.Her biri büyüleyicidir.Kusuruma bakmayın lütfen Kavala benim için çok özel bir şehir.Ne zaman ondan mevzu bahis olsa ne dilimin ne de kalemimin ayarı kalıyor. Çok gezdik çok yorulduk gelin güzel bir taverna da balık yiyelim ahtapot salatasının tadına bakalım.Üstüne de Yunanlılar ile aramızda paylaşamadığımız ama aslında bizim olan Türk Kahvesinden içeriz.Kavalı Mehmet Ali Paşa’nın evinin birkaç yüz metre ilerisinde hoş,lezzetli yemekleri olan bir taverna vardır.Kapıda sizi yaşlıca kır saçlı mübadele de gelmiş Maria hanım karşılayacaktır.Türk olduğunuzu anladığında sıcaklık artar ,sohbet koyulaşır gözler dolmaya başlar.Sizi tüm misafirperverliği ile ağırlar.Ahtapot salatasını mezeleri çok iyi yapar.Güzelce ağırlandıktan sonra üstüne kahvenizi içmenize rağmen görülmesi gereken yerler,tadına varılması gereken lezzetler vardır. Meşhur Kavala kurabiyesinin yapıldığı yer.Arka da yer alan imalathanesi denize yakın bir yere kurulmuş ve kafesi her anlamda büyüleyici.Size ufak bir detay daha vermek istiyorum.Sahipleri mübadelede Kayseri’den gelmişler Kavala’nın İskeçe’ye yakın tarafına yerleşmişler.Halen daha Kayseri’den bahsederken hasretle ve buruk bir acı ile bahsediyorlar.Siz Kavala kurabiyesinden bir ağzınıza alıp kahve ile birleştirdiğinizde her şeyi unutmuş olursunuz.Kavrulmuş bademin ve unun birleşimi birbirine çok yakışmıştır ve o tat her şeyi unutmaya kafi gelir. Kavala her mevsim canlı bir şehir.Yazın kışa nazaran daha yoğun tabiî ki.Şehrin her köşesinden kıyısından denizin tadını çıkarabiliyorusunuz.Bu yüzden turizm önemli bir geçim kaynağıdır.Bunun yanı sıra gözünüzün alabildiği yer üzüm bağıdır.Bu bağların arasındaki uzun ve dar yolları takip edip denize ulaşıyorsunuz kimi zaman.Bu üzümleri ağırlıklı olarak şarap yapımında kullanıyorlar.Gezilip görülmesi gereken yerlerden bir tanesidir bu şehir.Mevzu Kavala ise her işimi bırakır ona ayrı eğilirim.Kurabiye kahveme eşlik ederse hele saati unuturum.Gidin,gezin yokuşlarından çıkın merdivenlerine oturun denizinde alabildiğince yüzün.Balığını yiyin kahvesini için ama illa ki gidin görün.Kavala’dan dostluk getirin kurabiye getirin…Kurabiye sizden kahve benden olsun mübadilleri konuşalım ,tarihten bahsedelim birazda Lozan’a değiniriz belki Kavala’dan başlar Orta Asya’ya kadar uzanır sohbetimiz. Ayşe Nergiz SUÇLU KİM? Lütfen gözlerinizi kapatın ve hayal edin. Yıl 2003. İstanbul’da küçük bir ilkokul. Hepsi 7 yaşından oluşan 30-35 kişilik sınıfa sessiz olmaları söylenmiş. Ama içlerinden biri söyleneni çok da umursamamıştı belli ki. Adı Damla’ydı. Çoğumuzdan daha kısa, daha kilolu ama belki de hepimizden daha saftı. Damla, özel bir okula gönderilmesi gerekirken, bizim aramıza gelmiş otizmli bir çocuktu. Daha sınıfa adımımızı attığımız ilk günden anlamıştık onun bizden farklı olduğunu. Çocuk aklı bu ya, nasıl davranmamız gerektiğini de bilemiyorduk. Her derse onunla beraber giren aşırı korumacı annesi, yanlış okulda olduğunu defalarca belirten öğretmenler ve Damla’nın istemeden de olsa bizim eğitimimiz etkileyeceğini düşünen aileler. Evet, belki Damla’nın bizimle olması yanlıştı ama şu an geriye dönüp baktığımda bunun bize ne kadar fazla yansıtıldığını fark edebiliyorum. Zaten o yaşlarda bizden farklı olanı dışlama eğilimi varken bunun defalarca gözümüze sokulması ne kadar da hatalıymış. Nasıldı peki Damla’yla yaşamak? Kendimizle aynı görüp bir yandan da aslında çok farklı olduğumuzu bilmek? Hatırlayabildiğim çok kesin anılar yok. Sadece, o zamandan kalma bir kıskançlık duygusunu kalbimin derinliklerinde hissedebiliyorum. Annesinden ayrı kalmaya alışmaya çalışan çocuklar olarak onun sürekli annesiyle olmasının ne kadar üzdüğünü, sanki bugün yaşıyormuş gibi hala hissedebiliyorum. Aynı zamanda ilkokul öğretmenimiz, Mihrişah Hanım’ın bu duruma kesinlikle karşı çıktığını da hatırlayabiliyorum. Aramızdaki onca yaş farkına rağmen her zaman bizim yaşımıza inip, bize karşı nasıl davranması gerektiğini çok iyi biliyordu. Bilemiyorum, acaba bu konu bizimle daha önceden konuşulmalı mıydı? Yoksa bu bizim ona karşı daha da ön yargılı yaklaşmamıza mı neden olurdu? Kalbim ilk seçenekten yana. Çünkü bundan ne kadar utansam da, Damla’yı dışlıyorduk. Ona olması gerektiği gibi davranmıyorduk daha doğrusu bilmiyorduk ne yapmamız gerektiğini. Yanlış anlamayın, kesinlikle fiziksel ya da psikolojik olarak zarar vermek için bir şeyler yapmıyorduk. Kötü kalpli insanlar değildik, sadece ne yapması gerektiğini bilmeyen 7 yaşındaki çocuklardık. Kimse bize söylememişti ki, anlatmamıştı onun otizmli olduğunu. Sadece farklı olduğunu defalarca duymuştuk, sonu hiç gelmeyen bir tekerleme gibi. Fakat şans mıdır yoksa daha kötü bir durum mudur bilemiyorum, Damla onu dışladığımızı anlamıyordu. Anladığım kadarıyla hastalığı ciddi derece ileriydi. Çoğu şeyin farkında değildi zaten, bunu anlamaması da çok şaşırtıcı bir olay değil. Ama ya anlasaydı? Ya bizim, onun elinde olmayan bir durum nedeniyle farklı gördüğümüzü, zaman zaman onu istemediğimizin farkında olsaydı? Bunun suçlusu kim olacaktı? Biz mi yoksa bizleri eğitmek yerine olayın normal bir şey olduğunu ve utanılmaması gereken bir şey olmadığını fark edemeyen velilerimiz mi? Belki de şu an dünyada birçok otizmli çocuk sırf bu yüzden yaşamaması gereken şartlar altında yaşıyor. Toplumdan kaçıp, kendi güvenli ortamlarına sığınmak istiyor veya aileleri çok küçük yaşlardan itibaren bunu öğreniyorlar. Bu bizim suçumuz. Kesin ve net. Kaçmak, suçu başkasına atmak ya da habersizmişiz gibi davranmak yok. Eğitmiyoruz ve eğitilmek için uğraşmıyoruz. 2003’ün eylül ayında o gün bize durumu açıklasalardı her şey daha farklı olabilirdi. Damla için demiyorum, o kadar küçükken yapabileceğimiz bir şey yoktu zaten. Ama o zamandan öğrenebilirdik otizmin ne olduğunu. Ayşe Nergiz Sonraki her adımımızda daha dikkatli olurduk, üzmemeye, kırmamaya, dışlamamaya dikkat ederdik. Çünkü otizmli insanları hasta diye değil de böyle doğmuş kişiler olarak kabul ederdik. Eğitime çok daha küçük yaşlarda başlamalıyız. Ufakken daha etkileyici oluyor öğrendiğimiz şeyler. 19 yaşında aldığınız bir öğüdü çok kolay unutabiliriz ama eminim hepimiz 6-7 yaşımızdan kalma, bizi derinden etkilemiş bir anı hatırlıyoruzdur. Çocuklarımıza zihinsel engellilerden bahsetmeyerek aradaki uçurumu daha da açmış olmaktan başka bir şey yapmış olmuyoruz. Üstelik iki tarafı itebildiğimiz kadar birbirine doğru itmemiz gerekirken bunu yapıyoruz. Öğretilmemiş bir çocuk büyüyüp yapılmaması gereken bir davranışta bulunduğunda da suçlu arıyoruz. Tekrar soruyorum size, suçlu kim burada? Zihinsel engelli bir çocuk dünyaya getirmiş olan anne ve baba mı? Bu konuda eğitilme zahmetinde bulunulmamış bir çocuk mu? Yoksa etrafımızda gördüğümüz zihinsel engellileri yok sayan bizler mi? Suçun bizde olduğunu bile bile başka birini aramak ne kadar da kolaymış değil mi? Bu sefer böyle olmasın ama. Madem biliyoruz, ne, ne zaman ve kim tarafından yapılması gerektiğini, haydi daha ne duruyoruz! Anaokullarına, ilkokullara, ortaokullara gidilsin. Seminerler düzenlensin. Öğrenilsin, öğretilsin. İnsanlık kavramının bir hastalıktan fazlası olduğu herkese gösterilsin. İlayda Eva Baygın 21501467IE Evde kalmak güzeldir Bildiğiniz gibi bizim toplumumuzda belli bir yaşa kadar evlenmemiş olan kadınlara “evde kalmış” muamelesi yapılır. Bu bazen mahalle baskısından bazen de çevredekilerin çoktan evlenmiş olmalarından kaynaklanır ve henüz evlenmemiş olan kişinin kendini kötü hissetmesine neden olur. Kız çocuklarının küçükken bebeklerle oynamasının hatta onlara bakmasının altında yatan neden de budur. Hangimiz küçükken oyuncak bebeklerimize mama yedirmedik ki? Benim kuzenim Aylin de henüz evlenmemiş biri olarak bu baskının uzun süre kurbanı oldu. Aylin okulunu yeni bitirmiş, 25 yaşında bir genç kız ve fazlasıyla huysuz olan anneannemizle birlikte yaşıyor. Aylin’in her başarısızlığını evlilik konusuna getiren anneannem, uzun yıllar boyunca ona baskı uyguladı. Bunun temelinde yatan neden ise başlı başına bir toplumsal komedi. Anneannemin bütün komşularının torunları evlenmişti. Doğal olarak anneannem de bu komşulara, komşularının hazırlıklarına özeniyordu. Aylin’e her fırsatta “Senin de bir mürüvvetini görseydik!” muhabbetini yapmaktan çekinmemesi ikisi arasında gerginlikler oluşturuyor. Anneannem Aylin’in evlenmek için geç kaldığını düşünüyor Aylin ise halinden gayet memnun olduğunu anneannesine göstermek amacıyla sürekli bir iş görüşmesinden geliyor, kendini işlere veriyordu. Ancak hiçbir işe tam olarak odaklanamaması ve işlerini sadece anneannesine kendini kanıtlama aracı olarak kullanmasından dolayı işler başarısızılıkla sonuçlanıyordu. Anneannem bu başarısızlıkları da evlenemediğinden dolayı mutsuz olmasına bağlıyor bu da Aylin’i sinirlendiriyordu. Baskıların karşısında daha fazla dik duramayan Aylin, işten güçten elini çekerek bir eş arayışı içine girdi. Sürekli arkadaşlarına çöpçatanlık yaptırma derdinde olan Aylin’in bu halleri beni ne kadar üzse de anneannemi bir o kadar mutlu ediyordu. Fakat siz de bilirsiniz ki zorla güzellik olmaz. Aylin bir türlü aradığı eş adayını bulamadı. Belki de gerçekten bulmak istemiyordu ve yalnızca anneannemin baskılarını yatıştırmak için böyle bir arayış içine girdi. Bazen o ikisinin haline baktığımda “Acaba Aylin’den sonra sıra bana mı geliyor?” diye düşünmekten kendimi alıkoyamıyordum. Ancak eğer onun yerinde ben olsaydım bu baskılara direnerek karşıma doğru insanın çıkmasını beklerdim. Bir gün yine Aylin bir arkadaşı aracığılıyla biriyle görüşmeye gitti ve bu sefer anneannemin beklentilerini karşılayabileceğini düşündü. Bilirsiniz ki bu işlerde ailenin onayı çok önemlidir ve Aylin kendisini onun ailesine beğendirmek için adeta şekilden şekile girdi. İş hayatından uzaklaşarak kendini mutfağa kapattı. Anneannesinin deyimiyle “evinin hanımı” olma yolunda emin adımlarla ilerliyordu. Çok beceriksiz olan Aylin’in yaptığı yemeklerin tadına bakma cefası bize kalmıştı. Şimdiye kadar yemeklerinden ölen ya da yaralanan olmadı ancak yine de ortaya lezzetli bir yemek çıkmadı. Bir gün müstakbel eşi Aylin’in lezzetli(!) yemeklerinden tatmak istemiş. Bunun üzerine Aylin ne yapacağını şaşırmış bir halde yanıma gelerek benden yardım istedi. Fakat ne yazık ki dahiyane ﬁkrim(!) işe yaramadı. Aylin eve gitti ve yapacağını söylediği yemekleri dışarıdan istetti. Planlar beklediğimiz şekilde gitmedi ve kurye Aylin’in heyecanından unuttuğu para üstünü getirdiğinde bütün plan suya düştü. Sonuç olarak bu ilişki de hüsranla sonuçlandı. Aylin’e bu sevdalardan geriye kalan sadece kuryenin getirdiği para üstü oldu. Mahalle baskısı uğruna şehirli kimliğinden vazgeçmemesi gerektiğini öğrenen Aylin nasıl komik bir hale düştüğünü anladı. Kuzenim Aylin’in başına gelenleri düşünürken, Sinan Akyüz’ün “Bir Evlilik Komedisi” adlı romanından bir çok ortak yön buldum. Anneannemin evliliğe bakış açısı toplumun bakış açısı ile birebir örtüşürken, Aylin’in çabaları ve direnişi benim gözümde şehirli kadın bakış açısını yansıttı. Nihayetinde, hikayeden kârlı çıkan taraf ben oldum. Aylin’in yaşadıklarının hüsranla sonuçlanması, beni anneannemin bir sonraki kurbanı olmaktan kurtarmış oldu. Davut Erdem Aksoy 21300607 Aslı Uçar Turk 102 Hayatın Üstesinden Gelmeye Çalışmak mı Pes mi Etmek? Albert Camus, Sisifos Söyleni adlı Nobel ödüllü denemesinde hayatın anlamsızlığının ve rutinliğinin farkına varılması sonucu intihara kalkışılmasının absürdlüğünden, saçmalığından bahsetmiş ve bunun kolaya kaçmak olduğunu, insanların kendi hayatlarının ne kadar değerli olduğunun farkına varılamamasının ne kadar üzücü olduğunu açıkca belirtmiştir. İnsanların kendi kendilerine mutlu ve kolayca yaşayabileceklerine, çok saçma ve amaçsız şeyleri bile aslında kendimize amaç haline getirebileceğimize inanmıştır ve ne olursa olsun insan hayatının hiçbir şeyden önemli olamayacağını savunmuştur. Nitekim bu durumu her insanda görebileceğimiz gibi kendi yaşantımızda da gözlemleyebiliriz. Aslında hepimiz fark edilmesi çok da zor olmayan bir kısır döngünün içinde değil miyiz ? Her sabah kurduğumuz alarmlar tarafından insafsızca uyandırılıp adına iş yeri, ofis, dükkân, mağaza, okul dediğimiz dışardan imrenilen ama içinde olunduğu zaman birer zindana dönebilen yerlere gitmemiz. Giderken hep aynı otobüs numarasını, arabayı, metro durağını kullanmamız. En soğuk havalarda bile bizi ısıtan yataklarımızı bıraktığımız için somurtarak sabahı geçirip hayatın koşturmacası içinde bir şekilde eğlenmeyi başarıp tekrar yataklarımıza dönmemiz. Gel gelelim hiçbirimiz intihar etmeye kalkışmamışız ya da başarılı olamamışız ki şu an bunu okuyabiliyoruz. Camus’un da bu kitabında, hikâyesini baz aldığı Sisifos mitindeki gibi hiçbir şekilde hayattan vazgeçmemeliyiz çünkü bu gelip geçici dünyada kendi canımızdan, hayatımızdan daha değerli hiç bir şey olamaz. Her dibi görüşümüz aslında hayatımıza yeniden başlamak için verilen bir fırsattır. Önemli olan şey bu fırsatı değerlendirebilecek kadar azimli, inançlı bir başka değişle hayata karşı güçlü olabilmektir. Bize verilen görevler ne kadar gereksiz, sonuçsuz, saçma şeyler olursa olsun onu bütün ciddiyetimiz ve kararlılığımızla yapıp, yaptığımızdan keyif ve gurur duymalıyız. Aksi taktirde geriye baktığımız zaman pişmanlıklarla dolu, mutsuz bir hayat görürüz ki bunun da her insanın gençliğinden itibaren en büyük korkusu olduğuna inanıyorum. Bu nedenlerden dolayı hayatta karşımıza ne çıkarsa çıksın, kaç defa dibi görürsek görelim hayatımızdan vazgeçmek yerine başımıza gelen zorluklarla baş etmeye çalışmalıyız. Sonuçta bizi başarıya, gerçek mutluluğa ulaştıracak olan azimi, isteği, gayreti ancak bu zorlukların sonucunda kazanabiliriz. Hayata karşı bakış açımızı ancak her türlü sıkıntıya rağmen hayatımızdan vazgeçmeyerek, sürekli çabalayarak geliştirebiliriz. Şahsen kitabı okuduktan sonra yazarın da anlatmak istediği gibi aslında rutin diye gördüğümüz işlerin bile aslında kendi içinde değişiklik gösterdiğini fark ettim. Örneğin, evet belki her sabah aynı otobüsü, dolmuşu kullanıyoruz ama hiç içindekilere yani insanlara dikkat etmiyoruz hâlbuki somurtmak yerine çevremizde gerçekleşen şeylere daha dikkatli baksak çok daha kolay mutlu olabiliriz. Sisifos’un da yaptığı gibi, taşın tekrardan düşeceğini bile bile onu yukarı taşımalıyız ki böylece Camus’un Sisifos’u mutlu olarak tasarlamasına neden olduğu gibi biz de mutlu bir şekilde taşın düşüsünü izleyebilelim. Burada tabiiki de Sisifos yoğun çabaları sonucu dağın tepesine kadar taşıdığı taşın düşmesinden mutlu değildir ancak onu bu duruma sokmasına neden olan şeyden pişmanlık duymaz ve hayatın üstesinden yaptıkları şeylerin ona sağladığı enginlik duygusu ile gelir. Aynı şekilde haftanın beş günü gitmek zorunda tutulduğumuz yerler, evet belki gittiğimiz mekânlar aynı olabilir ancak o yerlerde gün içinde yaşadığımız olaylar kendi içinde farklılık gösteriyor çoğu zaman. Bütün bu nedenlerden dolayı kitabı okuduktan sonra istemsiz olarak yakın zamanda başımızdan geçen olayları ve bu olaylar karşısında verdiğimiz tepkilerin absürtlüğü üzerine düşünmeye başlıyor insan. Bir başka perspektiften bakıcak olursak Camus bu başyapıtıyla yaşamak için bir sebep bulamıyorsan en onurlu ölüm kendi ölümünü seçebilmektir fikrini aşılamıştır okurlarına. Trajik tarafı ise yaşamak için sebep olmadığına inandırabilecek argümanları da vardı. Ancak açıkca belirttiği gibi, sebep bulmak tahmin ettiğimizden çok daha kolay aslında. Önemli olan sadece hayatta yaşadıklarımızı daha dikkatli bir şekilde yorumlayabilmek, nitekim Polyannacılık oynamak. Görmek istediğimiz şeylerden çok ne gördüğümüze odaklanırsak daha mutlu olabileceğimize inanıyorum ve herkesin hayata karşı yeni bir bakış açısı bulabileceğini düşündüğüm için Albert Camus’un bu Nobel Ödüllü başyapıtını şiddetle tavsiye ediyorum. Halil İbrahim Karalar 21801617 SEKİZ SANİYE Arabalar… Çoğu insan için bir noktadan diğer noktaya ulaşmak için kullanılan, masraflı, dört tekerlekli metal bir kabinden ibarettir belki. Fakat bazı insanlar, arabaların da adeta bir insan gibi ruhları ve duyguları olduğunu düşünür. Arabalar cansız varlıklardan ibaret değildir onlar için, o insanların arabalarla aralarında görünmez bir tutku, bir dostluk, bir adanmışlık vardır. Bana hangi gruptasın diye sorarsanız hiç düşünmeden ikinci gruba dâhil ederim kendimi. Kendimi bildim bileli bu hep böyle olmuştur. Çocukken yaşıtlarım futbolcu kartları ve bilgisayar oyunları koleksiyonu yaparken ben oyuncak araba koleksiyonu yapardım. Dışarıdaki arabalara bakardım bazen. Hangi renkteler ve ne gibi özelliklere sahipler, hepsini sıkılmadan tek tek incelerdim. Bazıları gerçekten çok güzel gözükürdü gözüme. Yüksek hacimli motora sahip Amerikan araçlarının çıkardığı o güzel homurtular çoğu insan için gürültülü ve rahatsız edici iken bana dünyanın en iyi orkestrasının canlı senfonisi gibi gelirdi. Hafta sonları geldiğinde babamın kucağında araba kullanmak için can atardım. O direksiyonun başına oturduğumda her şeyi unuturdum. Sanki dünyada değil de arabanın koltuğunda yaşıyormuşum gibi… Orası artık benim kendi küçük dünyam olurdu bir nevi. Arabayla baş başa kalırdım o dünyada, o yaşadığım güzel dakikalar hiç bitmesin isterdim. Arabalara olan tutkum o kadar büyüktü ki dostlarım, büyüyünce ne olacaksın sorusuna iyi bir tamirci ve iyi bir yarış pilotu diye cevap verirdim. Tabii çocuktum o zamanlar, hayallerim büyüktü ve hayallerime ulaşmam için önümde hiçbir engel yoktu. İzlediğim Holywood filmlerinin de büyük etkisi vardı bu cevabı vermemde. Filmlerde başrollerin hep ikonik, hızlı ve pahalı arabaları vardı. Birbirleriyle yarışırlar, hayatlarında aksiyon dolu anlar hiç eksik olmazdı. Ben de tamirci olursam böyle bir hayatım olacağını düşünürdüm. Fakat büyüdükçe bu hayalimin neredeyse imkânsız olduğunu gördüm. Birincisi, Amerika’da benzin fiyatları ucuzdu ve insanlar, yakıt masrafları çok fazla olmadığı için güçlü arabalara çok rahat bir şekilde erişebiliyorlardı. Araba fiyatları da ülkemize göre çok uygundu aynı zamanda. Dahası, babamın arabalara tutkusu olduğu da söylenemezdi ve bütçemiz de öyle güçlü araçlar alabilecek kadar fazla değildi. Kısacası sevgili okur, hayat beni de yontmuştu ve hayallerimin büyük bir kısmından vazgeçmek durumunda kalmıştım. Fakat bu durum benim arabalara olan tutkumu azaltamadı. Daha ulaşılabilir bir hedef belirledim kendime bu sefer. Makine mühendisliği okumayı seçtim. Bu sayede ileride pahalı bir araba koleksiyonum olmayacak olsa bile hobi olarak ilgilenebilecektim en azından arabalarla. Bir gün, derslerimin getirdiği ödev yoğunluğundan bunaldım ve bir kaçış yolu olarak The Fast and The Furious filmini yeniden izlemeye karar verdim. Film beni o an bulunduğum zaman diliminden koparıp geçmişe, eski günlerime götürdü. Filmi izlerken ‘Dominic Toretto’ karakterinin şu sözü beni çok etkiledi: “Ben hayatımı çeyrek millik zaman dilimlerinde yaşıyorum.* Ne ev kredisinin, ne deponun, ne takımımın, ne de diğer saçmalıkların bir anlamı var. O on saniye boyunca, özgürüm.” Bu replik bana çocukluğumu hatırlatmasa bile lise yıllarımdaki o güzel günlerimi hatırlattı. Araba kullanırken lise yıllarımda, kırmızı ışıkta durduğum zaman onun yeşile dönmesini beklerdim. Nasıl bir bekleyiş ama… Sabırsızlıktan içimden sayardım kalan saniyeleri. Sarı ışık yanar yanmaz sağ ayağımın tabanı gaz pedalına şöyle bir göz kırpardı hınzırca, sol ayağım da fren pedalının üstünden kaldır beni diye bağırırdı sanki. Yeşil yandığı anda ise gaza sonuna kadar yüklenirdim. Arabam sıfırdan yüze hızlanana kadar hiçbir şeyi hatırlamazdım. O sekiz saniye boyunca sadece arabam ve ben vardım. Geride kalan hiçbir şeyin önemi yoktu. Ne şerit çizgileri, ne diğer arabalar, ne de kaza yapma korkusu. Sadece arabam ve ben... O kadar ki, günün birinde hafızamı kaybetsem bile o güzel günler aklımdan çıkmayacak diye düşünmüyor değilim. Ne yazık ki dostlarım, filmi izledikten sonra gerçek hayata acı bir şekilde geri döndüm. Ne o çocukluğumda kurduğum güzel hayaller vardı, ne de sıfırdan yüze sekiz saniyede hızlanan beyaz meleğim. Onların yerine başımı bir an bile kaldırmama izin vermeyen bir üniversite hayatı, samimiyetsiz insanlar ve ruhsuz, yavaş, sıkıcı bir arabam var. Fakat bütün bunlara rağmen içimde küçücük de olsa bir umut yeşeriyor. Kim bilir, belki ileride bir gün tekrar beyaz melek ile buluşacağım, kendi tamirhanemde olmasa bile yine de onunla bizzat kendim ilgileneceğim. Bakımını kendim yapacağım, onu daha güçlü ve daha güzel bir hale getireceğim. Yeniden gideceğiz trafik ışıklarına onunla ve yine saymaya başlayacağım, geçmek bilmeyen o saniyeleri. Sonra bir anlığına parlayan o sarı renk… Ayağım her zamankinden daha istekli ve tutkulu bir şekilde yüklenecek gaz pedalına. İşte o an, sekiz saniyelik özgürlüğümüze tekrar kavuşacağız. KAYNAKÇA The Fast and The Furious. Yön. Rob Cohen. 2001. Universal Studios. DVD *Amerikan arabaları çeyrek mili yani dört yüz metreyi on saniye veya daha kısa bir sürede katetmeleri ile ünlüdür. İLHAMİ 1 İlhami Özer Sıfırların Gölgesi Altında Kendini Bulabilmek Bazen hayatta öyle anlar olur ki sıkılırsın her şey üst üste gelir, ne yapacağını bilemezsin, konuşacak dertleşecek insanlar ararsın insanları da geçtim çoğul olmasına da gerek yok sadece “insan” olsun yeter dersin. En azından benim hayatımda öyle anlar oluyor. Ve çoğu zamanda o insanları bulamayıp bir kitap ya da film arayışına girerim. Elbette her bulduğum filmde aradığım duyguyu ve içtenliği bulamıyorum ve bu yüzden bir filme veya kitaba başlayacağım zaman biraz şüpheci yaklaşıyorum. İşte gene böyle bir zamandı “3 İdiots” u izlediğim zaman. Hayatımı sorguladığım, ne yapmam gerektiğini bilemediğim, stars sistemi üzerinden dört notumun sıfır olduğunu öğrendiğim, devamsızlığımın yanlış girildiğini fark ettiğim ve bunların hepsinin sorumlusunun aynı hoca olduğunu idrak ettiğim bir zamandı. İçinde bulunduğum hastalıklı durumu atlatmak için bende oturup Hint Filmi izleyecektim, çok şahane bir fikirdi. O zamana kadar hiç Hint Filmi izlememiş olan ben, biraz kaygılıydım; çünkü film yaklaşık üç saatti ve başladığı işi yarım bırakmayı sevmeyen ben sevsem de sevmesem de oturup üç saat izleyecektim filmi. Genelde aklına gelen başına gelir atasözünün canlı ve birebir örneği olan ben, bu sefer kendimi yanıltıp, daha filmin ilk anlarından itibaren kendimi filme kaptırmıştım. Bir taraftan “sıfırcı” hocamla beynimin içerisinde kavga ederken bir taraftan da filmi seyrediyordum ve bir noktadan sora bizim sıfırcı hoca beynimin içinden uçup dersliğine doğru yol aldı ve dersine kaldığı yerden devam etti. Bense hiç umulmadık bir şekilde bu filmin benim için yazıldığını ve benim için çekildiğini düşünmeye başlamıştım. Özellikle öğrencilerin vize haftasında nasıl dini bütün bireyler hâline geldiğini gördüğümde, kendimi dışarıdan izliyor gibi oldum. Koca bir dönem boyunca yatıp ders çalışmayan, yılana süt ikram eden, inek anaya ot bahşeden, meslektaşım öğrencileri görünce benim vize dönemindeki halim gözümde canlandı. Çaresiz, oradan oraya koşuşturan, kırk yıllık Müslümanlara taş çıkaracak derecede Müslüman olan, yok mu bana yardım edecek olan birileri diye aranan ben. Fakat film bana bu yöntemin doğru bir yöntem olmadığını “sıfırlarımın ” ışığı altında gösterdi. İLHAMİ 2 Benim yapımla örtüşmeyen, daha önce hiç karşılaşmadığım bir öğrenciyle tanışıyorum filmde “Rançonddas Çançardas”. Neredeyse bütün öğrenciler sınavlardan Azrail görmüşçesine korkarken, o sınavları önemsemiyor ve kendisine belirlediği hayat felsefesiyle sınavların kendisinden korkmasını sağlıyor. Başkalarının sistemine uymaktansa, kendi sistemini oluşturuyor ve ne zaman korkmasını gerektirecek bir durum olsa “ol iz vel” cümlesiyle korkusunu yenebiliyor. Keşke ben de öyle olabilsem diyorum, önemsemesem şu Allah’ın cezası sınavları ve sonuçlarını diyorum; ama aradan bir yerlerden benim sıfırcı hocanın “zor” dediğini duyuyorum. Onun sıfırı varsa diyorum, benim de süper kahraman babam var diyorum ve babamın “Hayatta ölümden başka zor diye bir şey yoktur” sözünü bütün vücudumda hissediyorum, bu sefer hocaya ben kocaman bir sıfır veriyorum. Beni hocaya sıfır verebilecek kadar uçuran Ranços, filmde arkadaşlarının da hayatlarını değiştiriyor her ne kadar da filmi izlerken; senin tuzun kuru tabi Ranços Efendi, senin sınavların hep iyi geliyor yazık arkadaşlarına desem de sonunda arkadaşlarının hayatına olan katkısını görünce, tekrar saygımı kazanıyor. Filmin sonunda, doğruyu söylemek gerekirse hayata ve sınavlara bakış açım değişiyor. Kendimde o zamana kadar hissetmediğim bir öz güven duygusu hissediyorum. Sınavların hayatımda önemli bir etken olduğunu; ama hayatımı karartacak ve kendimi kesmeme sebep olacak kadar bir önem arz etmediğini fark ediyorum ve bunu sağ olsun Ranços’un arkadaşı Raju, kendini okulun üçüncü katından atarak bana gösteriyor. Aslında üniversite hayatında yüksek notlar almaktan ziyade hayatını olumlu anlamda değiştirecek dostlar edinmenin daha iyi olacağını anlıyorum. Kısacası sıfırlara inat yaşayabileceğimi anlıyorum ve en önemlisi uzun zamandır bulamadığım kendimi, sıfırların gölgesi altında Ranços’un sayesinde bulabiliyorum… Semih Açıkgöz Mutluluğa Giden Yol Bir süredir düzenli olarak güncel piyasaları, bireysel ve toplumsal eğilimleri takip ederek çıkarımlar yapmaya çalışıyorum. Okuduğum bölüm dolayısıyla ekonomi bilimi ile yatıp kalktığım söylenebilir. Bu bilimi anlamak adına bir girişimde bulunduğunuz zaman duyacağınız ilk terimlerden birisi “kıtlık” olacaktır. Genel bir tanımlamayla, limitli kaynakların en etkin biçimde kullanılması hedeftir ekonomide. Günümüzün en yaygın ve güçlü ekonomik sistemi de kapitalizmdir. Arzularınızın ederinin parasal olarak değerlendirildiği ve yaşamınızı devam ettirirken gerekli koşulların yalnızca para ile sağlandığı sistemin adıdır, kapitalizm. Derslerde verimli kullanımından bahsediliyor, ancak ekonomi sistemimiz rasyonelliğin sınırlarını zorlayan, benliği kaybolmuş insanlara çeviriyor bizleri. Asla doymak bilmeyen piyasanın ve ekonominin yakıtı olma görevini üstleniyoruz. Her bir yanımızın “satın al!” propagandasıyla çevrili olduğu bir ortamda hep daha iyisini ve daha fazlasını isteyen aktörleriz. Ortada bir verimlilik var, ama kullandığımız kaynaklar için değil, satın alma çılgınlığını benimsemiş biz aktörler için var. İhtiyacımız olsun ya da olmasın alıyoruz ve bir üst modeli çıktığı anda gidip yine satın alıyoruz. Bu ulvi sisteme alışmış toplumlardan daha verimli bir para kaynağı olabilir mi? Çarkları oturmuş bu düzende yalnızca somut şeyler değil, soyut bir kavram da alınıp satılıyor. Hatta en büyük payı oluşturuyor o kavram. Aklınıza geldi mi? Elle tutulmayan, gözle görülmeyen neyi satabiliyorlar bize? Cevap: Mutluluk. Şirketler biz tükettikçe varlar ve biz daha çok tükettikçe daha çok kazanıyorlar. Ürünlerin pazarlama stratejisi öyle geliştiriliyor ki onlara sahip olmadan eksik hissediyoruz. Bilinçaltımıza mutluluğu elde etme yolunun, o ürünleri almaktan geçtiği vurgulanıyor. Ne yazık ki bize zorla kabul ettirilmiş bu algının pek de farkında değiliz. İhtiyacımız olmayan yüzlerce şeye sahibiz ama yine de mutlu hissedemiyoruz. Ünlü bir reklamcı olan Frédéric Beigbeder’in şu sözleri duruma özet mahiyetinde: “Sizi yenilik bağımlısı yapıyorum. Bir öncekini eskitecek bir yenilik her zaman bulunuyor. Salyanızı akıtmak başlıca görevim. Mesleğimde mutlu olmanız istenmez, çünkü mutlu olan insanlar tüketmezler.” İç açıcı olmayan bir tablo var karşımızda. Philip Roscoe’nun kaleminden Harcıyorum, Öyleyse Varım adlı kitabı okuyarak günümüz ekonomi dünyasının hayatlarımızı ne denli etkisi altına aldığını fark edebilirsiniz. Algılarımızın şekillendirildiği, hareketlerimizin kontrol edildiği, tercihlerimizin kendi benliğimizle yapılmadığını gözler önüne seriyor Roscoe. Satın alma çılgınlığından gelen kredi çekme, borç ödeme için başka borç altına girme gündelik karşılaştığımız senaryolar hâline geldi. Böyle durumlarda soluğu bankalarda alıyoruz ve sonrasında ver elini faiz karşılaştırma süreçleri, son ödeme günleri, ödeme planları… Hatta yazar bir adım daha öne giderek ekonomi esaslarının hayatlarımızın mahrem sayılan yerlerinde (bedenimizde, ilişkilerimizde, sevdiklerimizde) bile hakemlik yaptığından bahsediyor. İşin daha kötü yanı bunun bizim davetimizle gerçekleştiğini söylüyor. Kurulan arkadaşlıklardan evliliklere dek satın alınan nitelikler üzerinden ilişkiler yürütüyoruz. Çok paraya sahip olmakla, daha doğrusu daha çok satın almayla yüksek statülere erişebiliyor ve daha çekici gözükebiliyoruz. Kısa süreliğine de olsa yapmamız gerekenin ekonomiyi ve esaslarını kenara bırakıp hayatımızın her alanına nüfuz etmelerini engellemek olduğu sonucuna vardım. Bunu, hiçbir zaman mutluluğu hissetmek için harcama yapmamış, ama birçoğu gereksizce alınmış şeylerin taksitlerini ödeyen biri olarak söylüyorum. Anladım ki günümüz ekonomi sisteminde oynanan oyunları, göz boyamak adına yapılan hileleri fark etmek için ekonomi biliminin esaslarını öğrenmek yeterli olmuyor. Bu farkındalığı yaşamamış olmanın bir süre sonra getireceği senaryoda belki de yenilik bağımlılarından birisi rolündeydim. Ama artık sistemin insanlığa dayattığının aksine mutluluğa giden yolun harcama yapmaktan geçmediğinin bilincindeyim. Umarım çok geç olmadan bize öğretilenlerin gün yüzüne çıkmamış işleyişlere sahip olduğunu herkes irdeler ve tek bir ses olarak bu manipülasyonlara son verecek adımları atarız. Kaynakça Roscoe, Philip. Harcıyorum, Öyleyse Varım. Çev. Aydın Çavdar. İstanbul: Ayrıntı Yayınları. 2015 AYŞENUR AKÇALI CHRISTINA’S WORLD: HAYAL DEFTERLERİNİN CESUR KAHRAMANLARI Hepimiz hayallerimizle büyür ve onlar sayesinde hayata tutunma gücü buluruz aslında. Bir çocuğun resim defterine çizdiği dünya gibi bizler de kendi hayallerimizi bir deftere çizeriz. Bazen resmimize bir simge bile ekleyemeyiz. Bazen ise saatlerce yeni ekleyeceğimiz simge için en güzel yeri ve en güzel renkleri ararız. Fakat ne olursa olsun defterimizi her açtığımızda resmimize bakıp onun gerçekleşme ihtimaliyle mutlu olur ve günümüzün daha da güzel geçmesini sağlarız. Büyülü kalemlerle çizilmiş, renkleri eşsiz olan dünyamız bize kollarını açar ve orada günlerimizi geçirmemize izin verir. Bu dünyayı o kadar güzel çizer ve renklendiririz ki asla bozulmayacağına ve ne olursa olsun sonunda bu büyülü dünyaya ulaşacağımıza inanırız. Bazen öyle hayal defterlerine denk geliriz ki içerisindeki cesaret bizi şaşkına çevirir. O defterlerin sahipleri Tanrı’nın kutsadığı ve özel yetenekler verdiği insanlardır. Onlar öyle hayaller kurarlar ki engelleri, hayal kırıklıklarını, başarısızlıkları önemsemezler. Hayattaki güzellikleri görür ve hayallerine ulaşmak için her yolu denemek isterler. Onlar cesaretleriyle hayal defterlerini süslemiş olanlardır. Aslına bakarsanız onlar bizim eksiklik diye adlandırdığımız şeylerle dünyaya gelenlerdir. Fakat onlar bedenlerindeki eksiklik denilen şeyleri umursamaz ve hayallerine ulaşmak için onlara ihtiyaçları olmadıklarına inanırlar. İnsanları dinlemez ve görmezler. Başkalarının yapamazsın deyişlerine kulak asmadan sadece hayal defterleriyle konuşurlar ve bu sayede kimsenin inanmadığı şeyleri başarırlar. Kimisi bacakları tutmadan milli basketbol oyuncusu olur. Kimisi ise kolları olmayan bir yüzme şampiyonu... Onlar eksiklik diye adlandırdığımız şeyleri inançlarıyla savaştıranlardır ve bu savaşta onların eksiklikleri inançları karşısında kör bir kılıca benzer. Fakat bu savaşta kaybeden yoktur çünkü onlar eksikliklerine de kucak açarlar. Birlikte hareket eder ve inançlarıyla eksikliklerinin uzlaşmasını sağlarlar. Aslına bakarsanız hiçbir zaman bir tarafın diğerinden üstün gelmesine izin vermezler. Onların inançları ve eksiklikleri arasında hep bir denge vardır. Fakat hayatlarındaki bu denge anlatıldığı kadar kolay değildir. Onlar da yıpranır ve başarısız olurlar. Onlar da düşer ve kalkmak için yardım beklerler. Bazen öyle anlar gelir ki onlar için, gerçek acının bir uzuvla eksik yaşamanın değil de acı dolu gözlerle bakılmanın olduğunu öğrenirler. Büyük işler başaranlarından tutun da üç yaşlarındaki bir çocuğa kadar hepsi aynı muameleyi görmüştür hayatlarında. İlk muameleyse yolda yürürken insanların bakışlarının acısını tatmaktır. Bu bakışların azalacağına inanırlar. İnanırlar çünkü insanlara karşı daha yakın hissedebilmelerinin tek umudu budur. Fakat onlar ne yaparlarsa yapsınlar bu garip, üzüntülü ama bir o kadar da içten olan bakışları anlamlandıramazlar. Bir gün gelir yarışmalara katılırlar ve kazandıkları ödül sayesinde televizyona çıkarlar. Fakat insanların gurur dolu ama bir o kadar da “O bile bu hâliyle neler başarıyor” cümlesini bas bas bağıran bakışlarını anlamlandıramazlar. İşte tam da bu noktada hayatlarında eksiklik ve inanç dengesini kurmaya çalışırlar çünkü onlar hayallerine ulaşmış olsalar bile eksikliklerini sürekli onlara hatırlatan gözler vardır. Zamanla onlar bir şeyler başardıkça insanların bakışlarındaki ifadeler değişir. Gurur yerini hayranlığa bırakır. Fakat değişmeyen tek şey vardır. O da hâlâ içten içe düşünülen “O bile bu hâliyle neler başarıyor” cümlesidir. Bu his onların hayatlarına keskin bir bıçak darbesi gibi iner. Fakat bu bıçak ne kadar derine giderse gitsin bu harika yeteneklere sahip olan insanların eksiklik ve inanç dengelerini kurmaya her zaman güçleri vardır. Onlar hayata küsmez ve her zaman daha güçlü savaşırlar. Bizler ise onların bu savaşında konumumuzu seçmek zorundayız. Ya her bakışımızda onlara eksik olduğunu söyleyecek ve acı dolu bakacağız ya da onların yanında olup inanarak her şeyi başarabileceklerini hatırlatacağız. Fakat bu seçimi yaparken unutmamamız gereken bir şey var. Eğer onlara karşı inancımız yoksa yalan söyleyerek yanlarında kalmak bir şey ifade etmez çünkü onlar gözlerimizden kalplerimizi okuyabilirler. KAYNAKÇA Wyeth, A. (1948). Christina's World. Museum of modern art, New York. Zeynep Erdemir Boş Bilinçteki Fil Sanatın asla anlaşılmasını beklemedim. O çok bireysel, özgün, kapalı, uç ve bir o kadar da ucu açık kavram, herkesin elinde bambaşka bir şekil alabilecek kadar yumuşaktı özünde. Her zihinde farklı düşüncelere ortam hazırlayacak kadar esnek ve onlara kendilerinde var olanlardan sunabilecek kadar anlayışlıydı. Hakkında bu kadar konuşulabiliyor olmasının sebebi ise, onun kendine dair hiçbir şey anlatmaması; ama herkesin onun hakkında anlatacak bir şeylerinin olmasıydı. “Sanattan anlamak”, onun ne amaçla yapıldığını bir bakışta anlayabilmek miydi, yoksa kendi hayal gücü ile bir eserin anlamını bambaşka yerlere taşıyabilmek mi? İlki yalnızca, varılmış olan noktadan geriye dönmek, sanatçının kat ettiği her yolu tam aksi istikamette yürümeye ve kaynağı bulmaya çalışmaktı. İkincisi ise, aynı esere ikinci bir anlam yüklemek ve onu bambaşka bir sanat eseri haline getirmekti. Dolayısıyla, bu da bir çeşit sanat olmalıydı. Üzerinde bu kadar konuşulabilen bu kavramın doğduğu ilk yer, insanın düşünceleriydi ne de olsa. Anish Kapoor, belki de küçük dairenin yanındaki büyüğe “Fil” demişti. Kıyaslayabilmek gerekirdi, küçük daire işte tam da o amaçla orada duruyordu. Büyük daire ise hiyerarşide galip gelerek esere adını vermiş gözüküyordu fakat onlar belki de yalnızca metafordu. İnsan, kendisi ile fili kıyaslayarak onun daha büyük olduğuna karar vermiş ve “fil”i “büyük” sıfatı ile özdeşleştirmişti; fakat bakış açımızı değiştirsek ve bir insan bakışından ziyade saf bir bakış elde etsek, belki de fil ile dünyanın kıyaslanıyor olabileceğini görebilirdik. Bu durumda, küçük daire eseri anlamlandırmış olurdu. Perspektifi göz önünde bulundurarak baktığımızda, biri yakın diğeri uzak iki cisim görüp onların aslında aynı boyutta olduğu kanısına varabilirdik. Kadrajı biraz daha genişlettiğimiz takdirde, dünya ile güneşi bile o iki dairenin zihnimizdeki yansımalarında bulabilirdik ve tüm bunlar, aslında eserin yapılış amacı ile tamamen alakasız da olabilirdi. Öte yandan, kimse böyle düşünmek ile yanılgıya düştüğümüzü iddia edemezdi. Bunlar, bizim kendi zihnimize, bilincimize, yaşanmışlıklarımıza ait çağrışımlardı. Algı, bireyin kendi dünyasına aitti ve insanlar, algılayışlarına göre gruplanırdı. Biz de, kabul ettiklerimize ve etmediklerimize göre bir yer edinirdik dünyada. Bizimle aynı fikirde olanlar ile kümelenir ve aynı fikirde olmayanlar ile ortaklık etmezdik. Ne de olsa bize aitti fikirler, işleyişler, düşünceler. Kendi dünyamıza hakimdik kısacası. Sürekli kesişirdi insanlarla dünyalarımız; fakat en nihayetinde yine tamamen bize ait bir alanımız olurdu. Tüm duyu organlarımız kapandığında geriye kalandı işte orası. Gecenin karanlığında, sessizliğinde ve donukluğunda, durmuş olan zamanın içinde hissedilen mevcudiyet duygusuydu, var olşumuzun kanıtıydı. Bu iki daireyi gördüğümüzde aklımızda canlananların kaynağı da oradaydı. Yaşayarak biriktirdiğimiz ne varsa, diğer tüm gereksiz detaylarından arınmış bir biçimde orada yoğunlaşır, ardından oranın toprağından bir parça olurdu. Sanat, açık kapı bırakır ve o kapıdan sonrasından asla söz etmez. Orası, eserle karşılaşanın hayalgücünde şekillenecektir. Yolun devamı ona aittir. İşte bu noktada da, çalışmaya ortak olmuş olur. Öyle bir gezegendir ki sanat, doğrular ve yanlışlar; gerçekler ve hayaller orada geçerliliğini yitirir, aynı renge bürünürler. Yalnızca zihnimizde oluşan soyut kavramların mevcudiyetinden ve duyularımızın algıladıklarından emin olabiliriz. Onların bile bir kanıtlanabilirliği yoktur; gerçeklikleri sadece bizim kendi dünyamızın sınırları içinde geçerlidir. Kimi, esere baktığında orada fil ile yavrusunu görür, kimi fil ile güneşi görür. Kimi ise yalnızca, farklı boyutlarda iki amaçsız daire görür ve anlamı, hayal payı bırakmayan ve “ne ise o” olanda arar. Her ne kadar “realizm” olarak tanımlanmaya açık bir durum olsa da, materyalizmin keskin sınırlarının etkisi altında kalmaktır bu. Yeri gelir, özünü hiçe saymak pahasına, kendisinin bile yalnızca görünürdeki maddeden ibaret olduğunu söyleyebilir insan. O noktada da, ne acıdır ki, kendi içsel doğasından soyutlanıp gerçekten de yalnızca bir madde yığınımı temsil etmeye başlar. Öz reddedildikçe, ister istemez bireyi terk edecektir. Daha da acısı şudur ki, kişi bu kaybın farkına dahi varamayacaktır. http://www.sakipsabancimuzesi.org/tr/sayfa/sergiler/anish-kapoor-istanbulda Yavuz Selim Yıldız Kongar Amca’dan Genç Kızlara Nasihatler Türkçe 101 dersi için yazacağım- düzeltmeleri saymazsak- son yazı. Kelimeler, aklıma nasıl gelirse öyle serbest yazmak istiyorum. Yarın sessiz, sakin bir bayrama uyanacak olmanın huzuru var içimde. Bu huzur neredeyse hiçbir şey yapmama izin vermiyor. Öylece bir yere yığılıp kalmak, tembellik yapmak başka bir deyişle hiçbir şey yapmamanın büyüleyici güzelliğine kendimi bırakmak… Böyle bir duyguyu ne zaman duyuyorum, biliyor musunuz? Yeni bir kitap aldığımda, bir sabah her yanı karla kaplanmış bulduğumda, İskandinav topraklarında- o karanlık, soğuk, nemli İskandinav topraklarında- yaşadığımı düşlediğimde… Dostoyevski’nin Kumarbaz adlı kitabını almıştım. Masamın üzerinde duruyordu ve ben de kapağını izliyordum. Sanki dünyada hiçbir şeyim olmasa şu kitap bana yaşamam için yeter gibi gözüküyordu. Kış mevsimi gelip çattığında, her taraf bembeyaz karlar ile örtüldüğünde de huzur duyarım hatta sevinirim. Merak ediyorum, acaba kaç yaşıma kadar karın yağışı beni bir çocuk gibi sevindirecek. Bir de lise arkadaşımla kurduğumuz İskandinavya düşü var. O Lillyhammer şehrine yerleşmek istiyor lakin benim ille de şu şehir olsun diye bir ısrarım yok. Kurşunî bir kuzey göğü altında yaşamak yeter bana. Böyle bir giriş yapmak istedim çünkü bunları söyleme ihtiyacı duydum. Özel bir nedeni olduğunu sanmıyorum öylece döküldü kâğıda işte. Bunların okuduğum kitapla pek ilgisi yok gibi gözüküyor, biliyorum ama şöyle bir bağlantı kurabilirim: Madem ben yeni bir kitap okudum(Kızlarıma Mektuplar) ve yeni kitapların bana huzur verdiğini söylüyorum o hâlde huzurla ilgili böyle tuhaf bir giriş yaptığım için kimse beni suçlayamaz. Okuduğum bu yeni kitabın adı Kızlarıma Mektuplar. Uzun zamandır Emre Kongar’dan(Kongar-ool Ondar isimli Tuvalı bir höömey şarkıcısını hatırlatıyor bana) bir şeyler okumam gerektiğini düşünüyordum ama bir türlü fırsat bulamamıştım. Bu yazı meselesini bahane edip onun bir kitabını okuyayım dedim. Listede Kızlarıma Mektuplar vardı ne de olsa. Aslında bir yerlerde “Önce hangi kitabınızı okumamızı tavsiye edersiniz?” diye soran bir okuyucusuna Kızlarıma Mektuplar kitabını önerdiğini görmüştüm, bu noktada güzel bir tesadüf oldu. Bu, mektup biçiminde yazılmış okuyacağım ilk kitap olacak yanılmıyorsam. Bir gün içinde okudum, geç bir vakte kalmış olsam da kitabı bitirmenin verdiği gururla uyuyabilirdim artık. Kızlarıma Mektuplar’ın Kongar’dan okuyacağım ilk kitap olması beklentimi yükseltmiş olacak ki pek de aradığımı bulamadım. Bir babanın kızlarına verdiği öğütlerin, onlara hatırlattığı anıların biz okuyucularla paylaşılmasıydı bu. Çok da ilginç, meraklı yanı olan bir durum değil. Bilimsel, sosyolojik saptamalar bekliyorsanız siz de benim gibi birazcık sıkılabilirsiniz. Hoşlanmadığım bir nokta daha var esasında Emre Kongar da bunu kitabın bir yerlerinde itiraf ediyor. Mektup yazmanın en iyi yanının kimsenin size müdahale edemeyeceğini veya cevap veremeyeceğini söylüyor. Mesela bir mektubuna “Her Genç Kız Güzeldir “ ismini vermiş ki hiç de öyle düşünmüyorum, her genç kız güzel değil. Birilerine güzel diyebiliyorsak demek ki çirkinler de vardır. Güzel var demek aynı zamanda çirkin de var demenin kabulüdür ama tabii buna bir karşılık veremiyorum. Bir başka mesele ise Kongar’ın aşka kitapta çok yer vermiş olması. “Sevgi ve Aşk”, “Bir Aşkın Şiirsel Güzelliği”, “Aşkta ve Ailede Sevgi, Güven ve Disiplin” vesaire… Yazıların içeriğine bakarsanız düpedüz kızlara öğütler gibi kaleme alınmış. Romantik bir tavırla, kızların sosyal medyada paylaşabileceği klişeler sıralanmış, aşk göklere çıkartılmış. Bazen aşkın var olmadığını düşünüyorum, bu konuda M. Ali Kılıçbay’dan çok kez aşkın “amor” yani sıradandan biraz fazla sevgi şeklinde yorumlandığını duydum. Eğer gerçekten aşk varsa böyle düşünmemde suçlu ben değilim; kötü romanların, filmlerin açığını aşkla kapayan müelliflerdir asıl suçlular. Neyse, yani bütün bunlar benim hiç ilgimi çekmiyor. Bu kitabı on beş, yirmi yaş arası genç kızlar okumalı. Onlara, genç kızların aslında hepsinin güzel olduğu, bütün genç kızların aslında birer evren olduğu gibi kulağa hoş gelen cümleler ya da onlara cinselliğin yemek içmek kadar doğal olduğu söylenmekte. Ben hiç “kızlara nasihatler” okuyacak havada değildim. Kitabın kapağını kapatırken, yazının girişinde bahsettiğim “yeni kitap okuma” huzuru vardı ya, galiba eser kalmamıştı ondan. Berk Aksoy 21302239 06.11.2016 Kadınlar Üzerindeki Acımasız Değer yargılarımız İnsanları dış görünüşleriyle yargılamayı çok seviyoruz. Bir kişinin giyim tarzı, konuşması, yakışıklı veya güzel olması o insan hakkında hemen bir yargıya varmamızı sağlıyor. Kadın veya erkek olmaları onların bir işi daha iyi veya daha kötü yapacağını düşünmemize neden oluyor. Fikirler yürütüyoruz onlar hakkında. Haklarında başka hiçbir şey bilmeden, sadece cinsiyetlerine veya dış görünüşlerine bakarak onlarla ilgili yargılarda bulunuyoruz. Bu yargılarımız onlarla olan ilişkilerimizde ne kadar rol oynayabilir ki? Bence hiç oynamaması gerekir ama maalesef gerçek hayatta durum böyle olmayabiliyor. Kadınlar her zaman kötü araba kullanmakla itham edilirler ve iyi araba kullandıklarına inanmak diğer insanlar için çok zordur. Bir kadının arabasına daha önce hiç binmemiş olsanız da bu önyargıdan ötürü çekinirsiniz belki. Bu da onlara karşı olan tutumunuzda değişikliğe sebep olabilir ve binmek istemeyebilirsiniz. Ben bunun sebebini hiçbir zaman anlayamıyorum. Erkekler içerisinde de yeterince kötü araba kullananlar olmasına rağmen neden hep kadınlardan bahsedilir? Belki de hep böyle söylenmesi kadınların cesaretini kırıyordur ve bu önyargılarımız ilişkilerimizi etkiliyordur. Bu yargılarımız bazen daha farklı şekilde çıkıyorlar karşımıza. Dışarıda, yolda yürürken çok güzel bulduğumuz bir kadının yanında ona görünüş olarak yakıştıramadığımız birini gördüğümüzde çoğumuz bir durup düşünüyoruz. Acaba bu kadar güzel bir kadın neden kendisine yakışmayan bu erkekle beraber, onda ne buldu diye merak ediyoruz. Evet, belki o erkek görünüş olarak yanındaki kadına yakışmıyor olabilir, ama onun ne kadar iyi bir insan olduğunu buradan bakınca anlamamız mümkün müdür? O kadının o erkekle neden beraber olduğunu anlamak için onların sohbetini dinlememiz, ortak noktalarını bilmemiz gerekmez mi? Bazen de insanların birbirine yakıştırılması farklı bir formda karşımıza çıkabiliyor. Toplum tarafından çok da çekici veya güzel olarak nitelendirilmeyecek bir kadınla görüldüğünüzde aranızda duygusal bir ilişki olabileceğini kimse düşünmezken; yanınızda daha çekici, güzel bir kadın gördüklerinde herkes aranızda duygusal bir ilişki olabileceğini düşünür. Hâlbuki duygusal şeyler yaşamak için karşınızdaki kadının dünya güzeli olmasına gerek yoktur. Çok güzel olmayan insanlar da iyi insanlar olabilirler ve kendilerine uyan, anlaşabildikleri insanlarla beraber olabilirler. Onları dış görünüşleriyle yargılayıp, duygusal bir ilişki içinde olacaklarını düşünmemek onlara haksızlık olmuyor mu? Bu yargılamalarımız başka insanlarla ilgili olduğunda sadece onlara olan bakış açımızı ve onlarla olan ilişkimizi etkilediği için kendimizi yargıladığımızda etkilediği kadar etkilemezler bizi. Bir erkeğin kendisini bir kadının yanına yakıştıramadığını düşünün. Belki görünüş olarak, belki statü olarak ona yakışmadığını düşündüğünde ne kadar moralinin bozulacağını ve özgüveninin kırılacağını hayal edebilir misiniz? Bu dışarıda gördüğünüz birinin bir kadının yanına yakıştırmamaya benzemez. Bu durum o kadına karşı istediği adımları atamamasına sebep olur ve belki de zamanla onu mutsuzluğa boğacak bir sorunun başlangıcı olur. İşte bunlar, Haruki Murakami’nin Kadınsız Erkekler’indeki bir hikâyenin bana düşündürdükleri. Başkalarını yargılamayı konu alan bir hikâye değil aslında, ama insanların bunları düşündüklerini bana hatırlattı. Benim hakkımda da insanların söyleyebileceği çok şey olduğunu bana fark ettirdi. Bunun ne kadar yanlış olduğunu anlamamı sağladı. Hepimiz hayatımızda ister istemez bu yargılamaları yapıyoruz; ama iç yüzünü bilmeden, o insanları tanımadan onlar hakkında yorum yapmamak gerektiğini bir kere daha bana anımsattı. Bizim hakkımızda söylendiğinde hoşumuza gitmeyecek yorumları başkaları için de yapmamalıyız belki de. Bu sayede herkes birbirine karşı daha anlayışlı ve ılımlı olabilirse, birbirimizle olan ilişkilerimiz de çok daha iyiye gider. Anıl Lütfü Göllü Gönenç TuzcuTURK 102 16 Kasım 2014Mutluluk ArayışıToplum, insanların birbirleri için bir araya gelmesiyle oluşmuş canlı bir varlık. Her birimiz önce kendi mutluluğumuz daha sonra önemsediğimiz insanların mutluluğunun peşindeyiz bu toplumda. Sabah gözümüzü açtığımız andan gece kapayana kadar bizim gibi etrafımızda sürekli koşuşturan insanlar var. Peki hangisi sırf kendisi için bu koşuşturmaca içinde? Hangi insan kendi benliğini bulup da o benlik için bir şeyler yapabiliyor? Her ne kadar paylaştığımız duygular ve düşünceler benzer olsa da hepimiz birbirimizden farklıyız. Bir insanın kendini var sayabilmesi için önce kendi kendini var etmesigerekir. İçinden geldiği aile, toplum, sosyal koşullar bir noktadan sonra özgür bırakmalıdır insanın benliğini ya da o insan bunu başarabilmelidir. Yaşanılan mutlulukların sadece anlık olmaması için insanlar bu özgün benliğini oluşturmalı ve öncelikle onun ihtiyacını gidermelidir. Nietzsche’nin açıkladığı “üst insan” noktasına varıldığında da her insan kendini yeniden var edebilir ve mutluluğu yakalayabilir. Üst insan, toplumun ona dayattığı ahlak kurallarını yok sayıp kendi kurallarını kendi koyabilen ve toplum dayatmalarından sıyrılabilenkişidir. Bunu başaran kişi gerçekten bir benliğe sahip kişi olacaktır. Bu şekilde o, hayatın bu bitmeyen ve sonunda mutluluğa sahip olup olamayacağımızın belli olmadığı koşuşturmacaya kapılmayacaktır. İnsanlar, mutluluğu bir süreç değil de sonuç olarak görüyor. Mutluluğa ulaşmak için belki de kolayca sahip olabileceği bu duygudan uzaklaştırıyorlar kendilerini. Sonuca ulaşıp ulaşamayacağımız belli değilken, bu süreçte mutsuzluktan başka bir duyguyu tadamıyoruz. İlhan Selçuk'un “Ağlamak ve Gülmek” adlı kitabında da belirtildiği gibi insan çoğu zaman hayatında ne zaman güleceğini, ne zaman ağlayacağını bilemez. İlhan Selçuk kitabında bu konuyu şu örnekle güzelce ifade ediyor: Ünlü bilge Sokrates yasalara aykırılık ettiği için hapishaneye götürülürken karısı hem ağlıyor hem de söyleniyormuş: -Seni haksız yere götürüyorlar... Sokrates: -Sus hanım ağlama, haklı yere götürseler daha mı iyi olacaktı? diye karşıklık vermiş. Aslına bakılırsa gülmek ve ağlamak bir uygarlık sorunudur. Çağımızın insanınerede ve neye güleceğini ya da ağlayacağını bilen insan olmalıdır.Kafamı dışarı uzatıp baktığımda herkesin birbirine benzediğini, her birinin gözlerindeki aynı donukluğu görüyorum. Her gün yaptığı işlerin, tattığı duyguların aynı olması insanı mutsuz ederken insan bu duruma alışıyor ve alıştıkça her insana normal geliyor. Bu süreçte birbirimize benzedikçe kaybettiğimiz ve aslında peşinde olduğumuz tek duygu ise mutluluk. Oysa hepimiz başta kendimizi var edebilsek ve kim olduğumuzu ortaya koyabilsek kendimizi geliştirmeye ve bu benliğimizi beslemeye çalışırız. Her biri kendi varlığını oluşturmuş bireylerle oluşan toplumda da paylaşılan tek duygu mutluluk olur. Ne kadar bir ütopya gibi gelse de tabuları ve dayatmaları olmayan toplumda kendi ahlak sistemini kendi kurabilmiş insanlar, üst insanlar, dünyada sahip olduğumuz yaşamlarımızdan daha uyumlu ve barış içinde yaşayacaktır. İnsanın içindeki benliği bulmasıyla ve bunu kendi çabasıyla başarmasıyla toplumda oluşabilecek herhangi bir sorun engellenmiş olur. İnsanın kendisi için iyi olanı yapması toplumun diğer kısmını kötü bir şekilde etkilemeyecektir. Değer yargıları olmayan ve her insanın aynı şey için uğraştığı bu toplumda, kendi kendine doğacak bir uyum vardır. Günümüzü düşününce bu söylediklerim ütopyadan ilerisini gösteremiyor. Yıllardır süregelen aile ve toplum yargıları insanın boyunlarına bağlı zincirler gibi ve değişimin yaşanmasının en zor olduğu konular belki de. İnsan içinden geleni yapmadan önce toplumu veya başkalarını daha önemli saydıkça bu zincirler daha da güçleniyor. Oysa insanın bir değişime yol açmasının en kolay yolu buna kendinden başlamaktır. Aynı şekilde bir insanın toplumunu, çevresini mutlu kılması da buna yine kendinden başlamasıdır.Değişim insanlar için zor bir süreç. Diğer insanlarla neredeyse aynı tarzda paylaştığı yaşamında herhangi bir değişim korkutur insanı ama insanın içindeki benliği bulması kadar, değişim de gereklidir hayatında. Kendi mutluluğumuzu yakalama yolunda en büyük yardımcımız, bir parçamız olan değişimken insanlar korkmamalı. Kendi benliklerine şans verip onları geliştirmeli. Geleceğe yönelik kaygılarımız veya geçmişten gelen bağlarımızı bir kenara koyup, kendimizi daha iyi tanımak için şimdiyle ilgilenmeliyiz. Mutsuz anların kendine uzun süreçlerde yer edinip mutlulukların yalnızca anlık yer edinebildiği hayatlarımızda yapmamız gereken tek şey kendimizi bulmak. Böylece belki de daha peşindeyken kaybettiğimiz mutluluğu bulmuş oluruz. Kaybolmuş Benliğimiz Kişilik dediğimiz soyut kavram, insanların en iyi tanımlayan bilgidir. Aslında insanlar için bir sözlük gibidir kişilikler. Karşımızdaki şahsın tanımını bulmak için içine bakar ve kişiliğini okuruz. Böylece o kişinin hayatımızda nasıl bir yer edinebileceği konusunda bir karar veririz. Kağıt üstünde çok basit gibi gözükse de aslında kişilikler cam kadar kırılgandır ve hassas değerlere sahiptirler. Çünkü en küçük bir hadise ile bozulabildikleri gibi, başkaları tarafından kullanılarak değiştirilme tehlikeleri de vardır. Tabii iyi yönde ilerleyerek kırılgan bir camdan taş gibi sağlam bir duvara dönüşme ihtimalleri de vardır. Kişilik konusunda en büyük karmaşa ise kişilik kayıplarında ortaya çıkar. Bizler ne kadar zeki canlılar olsak da kalp denilen zayıf bölgemiz yüzünden zarar görebiliyoruz ne yazık ki… Bu zararlardan en çok da kişiliklerimiz etkileniyor. Kişilik ve aşkın, sevginin kesiştiği yerlerde çıkar en büyük sorunlar. Aşk güzel şeydir. İnsana en uç noktada mutluluk hissi verir, sanki olan biten her şey pozitifmiş gibi filtreli görünür gözümüze. Elbette mutluluklar yaşatır bize, ancak hissettirmeden yarattığı yaraların da haddi hesabı yoktur. Aşk ile bağlı olduğumuz kişiye o kadar bağlanırız, onun bize hissettirdiği duygularda öyle bir boğuluruz ki kendi benliğimizi kaybetmeye başlarız. Sanki hep o kişiyle var olmuşuz ve o kişiyle yok olacakmışız gibi bir hayal dünyasında yaşamaya başlarız, aşkı yaşarken bu hayal dünyasında olduğumuzu anlamayız. Bu hayali herkes yaşar gibi bir iddiam yok elbette ancak zayıf kişilikli insanların bu amansız sonuçla yüz yüze gelme ihtimalinin bir hayli yüksek olduğunu söyleyebilirim. Benliğini kaybetmenin verdiği zararları ise aşk, sevgi bittikten çok sonra kendini göstermeye başlar. Dış dünyadaki insanlardan, sizlere değer veren arkadaşlarınızdan uzaklaşmışsınızdır da haberiniz yoktur. Yapılan hata fark edildiğinde ise çok geç olmuştur… Bu durumu bir bakıma kölelik durumuna benzetirim. Efendi-köle ilişkisinde bir taraf emir kuludur, bunu aşk ile her yönden kıyaslayamayız ancak şöyle bir benzerlik vardır köle olan tarafa sen kimsin diye sorarsanız “ben falanca efendinin kölesiyim” şeklinde size cevap verir. Çünkü onun kendini bağımsız bir şekilde tanımlayacağı bir kişiliği yoktur. O kendisini ancak efendisinin ona verdiği sahte kişilik kalıpları ile açıklayabilir. Aşk ilişkisinde de kişiliğini kaybeden tarafa aynı soruyu sorduğunuzda size “ben falanca kişinin sevgilisiyim” cevabını verecektir. Çünkü o artık kendi benliğini kaybetmiştir. Aşk tufanına o kadar kapılmıştır ki