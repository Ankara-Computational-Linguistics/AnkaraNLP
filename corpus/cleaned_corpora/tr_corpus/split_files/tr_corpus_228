ile Rusya, bir arabaya koşulmuş ve yan yana çok güzel duran iki ata benzemekteydiler. Ancak bu iki at, yürümeye başlayınca ayrı yönlere gidiyordu. Balkanlar'da 1885-1886 yıllarında, temelini milliyetçilikten alan bunalımlar başlayınca, Rusya ile Avusturya'nın araları bozuldu. Bunun üzerine, Bismacrk, yine akıllı bir politikayla, bu iki inatçı atı ayrı ayrı arabalara koşmak istedi. Bu politikanın sonucu, 1879 ittifakını da hesaba katarsak, 1887 tarihli Alman-Rus Güvence Antlaşmasıdır. Bunun önemli maddelerine göre, (i) taraflardan biri bir üçüncü devletle savaşa girerse, öteki taraf yansız kalacak, ancak taraflardan birinin Fransa ya da Avusturya ile yapacağı savaşta bu hüküm işlemeyecek (ii) Boğazların kapalılığına uyulacak ve (iii) Almanya Rusya'nın Balkanlardaki haklarını tanıyacaktı. Avusturya ile imzalanmış bulunan 1879 tarihli ittifak antlaşmasını da dikkate alırsak, Bismarck'ın Almanya'nın güvenliği açısından istediği düzenlemeler bu tarihe kadar gerçekten başarılı olmuştur. Üçlü İttifak 1915 yılına kadar yürürlükte kaldığından, Avrupa ittifakları arasında en önemli ve istikrarlılarından sayılır. Bismarck, bu ittifakla Almanya'nın güvenliğini güçlendirmiştir. Pek gerçekleşmeyecek olan Fransa'nın İtalya'ya saldırısından yardım karşılığında önemli kazançlar sağlamış sayılabilir. Fransa, Almanya'ya saldırdığı takdirde, güneyinde İtalya birlikleriyle de uğraşmak zorunda kalacaktı. Eğer Fransa ile Rusya birlikte saldırırlarsa, Almanya hem Avusturya hem de İtalya'nın yardımını sağlamış oluyordu. Rusya yalnız saldırdığı takdirde, şimdi İtalya'dan korkusu kalmayan Avusturya tüm gücüyle Rusya'ya karşı savaşabilecek ve böylece, Almanya'nın doğu cephesideki yükü hafifleyecekti. Ancak, Bismarck'ın Almanya'nın güvenliği ve Avrupa barışı konusundaki düzenlemeleri burada bitmiş değildir. 1881 yılında Avusturya ile Sırbistan arasında gizli bir antlaşma imzalanmış ve böylece Sırbistan da Üçlü İttifak'a bağlanmıştır. Buna göre, Sırbistan Avusturya'ya danışmadan başka devletlerle siyasal nitelikte bir anlaşma yapmayacaktı. Yine Bismarck'ın girişimleriyle, 1883 yılında Avusturya ile Romanya arasında bir savunma ittifakı imzalandı. Buna göre, Rusya taraflardan birine saldırdığı takdirde, taraflar birbirlerine yardım edeceklerdi. Aynı gün Almanya da aynı yükümlülüklerle bu antlaşmaya katıldı. Avusturya-Romanya antlaşmasına 1888 yılında İtalya da taraf olacaktır. Tüm bu önemli düzenlemelerin sonucu olarak, 1888 yılına gelindiğinde, Almanya'nın kıta üstünlüğü açıkça ortaya çıkmıştır. 4. Alman-İngiliz Rekabeti 1870 sonrası döneminin Avrupa diplomasisinin değişmeyen öğelerinden biri Alman-Fransız düşmanlığı ve sonucu da Üçlü Anlaşma ise, ikinci değişmeyen öğesi Almanİngiliz rekabetidir ve sonucu da yine bir başka Üçlü Anlaşma olacaktır. Alman-İngiliz rekabetinin en önemli olmasa bile ilginç konularından biri, aile bağlarıdır. 1888 yılında Alman tahtına çıkacak olan II. Wilhelm, İmparator Frederick ile İngiliz Kraliçesi Victoria'nın en büyük kızının oğluydu. Onun da adı Victoria olan bu soylu İngiliz kızı, Alman krallık ailesine girdiğinden beri iki hanedanlık arasındaki sürtüşme de başladı. İngiliz kraliyet ailesindeki liberal havaya alışkın olan Victoria, Almanya'daki sıkı ve disiplinli saray yaşamına bir türlü ısınamadı. Annesinin mutsuzluğundan da etkilenen II. Wilhelm ise, anneannesinin büyük imparatorluğunu sürekli kıskandı. İki devlet arasındaki bir başka yarışma konusu ticaret alanındadır. İngiltere gibi bir endüstri ve ticaret devinin Almanya ile ticari rekabetinin önemli sonuçlar doğurması biraz şaşırtıcı olabilir. Kıtada ise İngiltere, Almanya ile açıkça rekabet halindeydi. Üstelik, endüstri devriminin getirdiği yeni teknolojiyle (elektrik ve kimyasal maddeler) Almanya kısa sürede arayı kapatmış ve hatta endüstrileşmede İngiltere'yi geçmişti. Dolayısıyla, İngiltere artık dünyanın tartışmasız en üstün endüstri ve ticaret gücü değildi. Tüm bu gelişmelere rağmen, İngiltere'nin tartışmasız deniz üstünlüğü devam ettiği sürece çatışma tam anlamıyla açığa çıkmadı. Ancak, ilerde ele alınacağı gibi, II. Wilhelm ile birlikte Almanya denizlerde de önemli bir güç haline gelmeye başlayınca, rekabet şiddetlendi. Bu sırada bir Amerikan deniz subayı olan Alfred Mahan (1840-1914), Deniz Gücünün Tarihe Etkisi, 1660-1783 başlıklı kitabını 1890'da bastı. Burada, İngiliz tarihinden örnekler vererek, İngiltere'nin büyüklüğünün nedeninin deniz gücü olduğunu ve denizlerde güçlü olan devletin, uzun vadede, karalarda da güçlü olan devlete üstünlük sağlayacağını ileri sürüyordu. ilginç olan nokta, bu kitabın en çok Almanya'da okunduğu ve II. Wilhelm'ı çok etkilediğidir. II. Wilhelm, Bismarck'ın istifasıyla devletin yönetimini tümüyle ele geçirdiği 1890'larla birlikte, hızla donanma yapımına başladı. Bu gelişmeler 19. yüzyıldan önce ortaya çıksa ve yavaş bir tempo izleseydi, İngiltere buna kendini uydurabilirdi. Ama, 10 yıl gibi kısa sürede denizlerdeki dengenin değişmesi, İngiltere'yi büyük bir endişeye itti. Hele, 1905'te Dreadnought denen zırhlı savaş gemilerinin yapımına başlanması bardağı taşıran son damla oldu. Bu buluşla İngiltere'nin deniz üstünlüğü çok yanıltıcı bir hale geldi. Zırhlı savaş gemileri, ahşap gemilere oranla daha korkusuz ve güçlüydüler. Ancak, son derece pahalıya çıkıyor ve büyük bir hedef oluşturuyorlardı. Dolayısıyla, vurmalarından çok vurulmamaları önem kazandı ve deniz savaşı stratejisinde savunma, saldırıdan daha önemli hale geldi. Tüm savaş stratejisini, yüzyıllardır Avrupa devletlerinin toplam deniz gücünden daha üstün bir deniz gücüne dayayan İngiltere, hem sayı hem de deniz savaşındaki yeni gelişme dolayısıyla, tartışmasız deniz üstünlüğünü yitirdi. Alman-İngiliz rekabetinin bir konusu da sömürgeciliktir. Avrupa'da Alman güvenliği ve kıta barışı en önemli amacı olan Bismarck, Almanya için uzun vadeli tehlikeler taşıyacağına inandığı sömürgeciliğe önem vermemişti. Wilhelm, büyük devlet olmanın yolunun sömürgecilikte olduğuna inanıyor ve üstelik daha önce sözünü ettiğimiz gibi, büyükannesinin sömürgelerini de kıskanıyordu. İktidarı tümüyle eline geçirdikten sonra sömürgeciliğe başladı. İngiltere ise, Almanya ile, sömürgecilikte eski düşmanı Fransa ile olduğu gibi anlaşamadı. Çünkü, İngiltere ile Fransa, ilerde görüleceği gibi, sömürgeleri birbirlerine peşkeş çekebilirken (1904'te İngiltere Fransa'yı Fas'ta, Fransa da İngiltere'yi Mısır'da serbest bırakmışlardı) Almanya'nın değiş tokuş için verebileceği herhangi bir toprak parçası yoktu. Blok-Dışı Anlaşmalar Almanya'nın Avrupa kıtasındaki başat durumuna karşı öteki devletlerin dengeyi kurmaları hemen ve kolay olmamıştır. Bunun en önemli nedeni, İngiltere, Fransa ve Rusya arasındaki sömürge çatışmalarıdır. Hatta, II. Wilhelm'in ihtiraslı dış politikası olmasaydı, Üçlü Anlaşma belki de hiç kurulamayacaktı. Uzakdoğu, Osmanlı devleti ve Akdeniz'de, sömürge üstünlüğü için mücadele eden bu üç sömürgeci devletten İngiltere, bu yarışa yeni katılmaya başlayan İtalya ve sonra Avusturya ile 1887 yılında Akdeniz ile ilgili anlaşmalar yaptı. Böylece, iki grup devlet arasında rekabete dayanan yeni bir diplomatik sistem ortaya çıkmış oldu. Bir yanda İngiltere, İtalya ve Avusturya, öte yanda Fransa ile Rusya. İngiltere, Fransa'ya karşı Akdeniz'de denge sağlamak ve 1882'de eline geçirdiği Mısır'daki yerini sağlamlaştırmak için, İtalya'ya yanaştı. İtalya ise, Afrika'da sömürge elde etmek için İngiltere ile anlaşması gerektiğini anlamıştı. Balkanlar'ı doğal yayılma alanı olarak gören Avusturya, bu işi görürken gerisinden, yani İtalya'dan emin olmak istiyordu. Rusya, Uzakdoğu ve Osmanlı devletinde İngiltere ile çatışmaktaydı. Bu yüzden Fransa'nın desteğini aradı. Fransa'nın ise, hem Almanya'ya ve hem de Akdeniz ve Uzakdoğu'da çatıştığı İngiltere'ye karşı doğal müttefiki ancak Rusya olabilirdi. Öte yandan, Bismarck'ın, şimdi İngiltere ile sıralanmış bulunan devletlerle ittifakları vardı. 1887 yılında Rusya ile yaptığı Güvence Antlaşması ile, bu iki grubu dengelemek istedi. Almanya, sömürge konularında amansız bir rekabete girişen iki grup devlet arasında denge sağlayarak, Avrupa'daki güvenliğini en yüksek noktasına çıkarmak peşindeydi. Bu durum, 20. yüzyılın başına kadar böylece sürecektir. 2. Bismarck'ın Düşüşü ve II. Wilhelm Alman dış politikasının yönetimini tümüyle Bismarck'a bırakmış bulunan imparator I. Frederic Wilhelm'in 1888 yılında ölümü üzerine, kurulan denge de bozulmaya başladı. Yaşlı şansölye ile genç İmparator özellikle dış politika konusunda anlaşmazlığa düştüler. II. Wilhelm, yüksek ülküleri, dirik ve ilerici nitelikte düşünceleri olan genç bir hükümdardı. Tutucu bir politikacı olan Bismarck ile anlaşmazlığa düşmesi, tarihsel açıdan rastlantı değildir. Almanya, tıpkı 1800'lerin İngilteresi gibi, büyük endüstri devleti olma yolundaydı. Şimdi II. Wilhelm'ın aramakta olduğu yeni ve sömürgeci bir dış politikaya sahip olmak durumundaydı. Yeni dünya politikası ile Bismarck'ın Avrupa içine sıkışık politikası çatışmaktaydı. Bismarck, giderek endüstrileşen Almanya'nın güçlenen işçi partisini, Sosyal Demokrat Parti'yi, gerekirse orduyu kullanarak ezmek istiyordu. II. Wilhelm ise, yönetimine bir iç savaşta kan dökerek başlamak niyetinde değildi. Düşünceler arasındaki bu temel farklılık dolayısıyla Bismarck yirmi yıldır sürdürdüğü dış politikada güçlüklerle karşılaşmaya başladı. Wilhelm'in yeni Genelkurmay Başkanı Weldersee, iki cepheli savaştan Bismarck kadar korkmuyordu. Avusturya-Macaristan İmparatorluğunun Galiçya'da Rusya'ya karşı açacağı cephe, bu devletin Almanya'ya karşı doğuda açacağı cephedeki yükü çok hafifletebilir ve böylece savaşın ilk aylarında Fransa ile tüm gücüyle savaşan Almanya, Fransa'yı yendikten sonra yine tüm gücüyle Rusya'ya yüklenebilirdi. Mantıki olarak bu stratejik düşüncenin siyaset alanındaki yansıması, Rus dostluğuna Bismarck kadar önem vermemekti. Üstelik, yeni İmparator, ilerde ayrıntılarıyla görüleceği gibi, 1889 yılında Bismarck'la çatışma pahasına Osmanlı Sultanı'nı ziyaret ederek destek vaat etmişti. Doğal olarak bu davranış, Bismarck'ın Rusya'ya Yakındoğu'da destek sözüyle çatışıyordu. Bu koşullar altında, ister şansölye, ister başbakan, isterse vezir olsun, monarkla çatışan her yöneticinin başına geldiği gibi, Bismarck da görevinden istifa etmek zorunda kaldı. Alman ulusal birlinin kurucusu, Avrupa diplomasisinin en güçlü diplomatı ve belki de İkinci Metternich , Alman siyasetinden çekilince, II. Wilhelm dizginleri sıkıca eline aldı. 3. Fransız-Rus Antlaşması II. Wilhelm, daha imparator olmadan önce, Almanya'nın sömürgecilikte geri oluşunun nedenlerini araştırmış ve şu sonuçlara varmıştı (i) sömürgeciliğe öteki Avrupa devletlerinden daha geç başlamıştır (ii) donanması güçlü değildir (iii) Rusya'ya gereğinden çok önem vermiş, Rus dostluğunu önemsemiş ve bu yüzden Avrupa içine sıkışıp kalmıştır. Bu son düşüncesinde Genelkurmay Başkanı Welderse'nin etkisi açıkça görülmekteydi. II. Wilhelm'ın birinci bulgu için yapabileceği bir şey yoktu zamanı geri çeviremezdi. Ancak, derhal son iki hatayı gidermeye başlayarak, donanma yapımına hız verdi ve 1890 yılında, üç yıl önce imzalanmış Güvence Antlaşmasını yenilemedi. Bu değişik politikanın sonucu olarak, bir yanda İngiltere ile rekabet hızlanmış, öte yanda Rusya Almanya'nın yeni tutumundan endişe duymuş ve içinde bulunduğu diplomatik ve askeri yalnızlıktan dolayı müttefik aramakta olan Fransa'ya yaklaşmıştır. Bu yaklaşmanın sonucunda iki devlet arasında 1894 tarihli antlaşma imzalandı. Buna göre, Fransa, Almanya'nın ya da Almanya tarafından desteklenen İtalya'nın saldırısına uğrarsa, Rusya Fransa'ya yardım edecekti. Rusya, Almanya'nın ya da Almanya tarafından desteklenen Avusturya'nın saldırısına uğrarsa, Fransa Rusya'ya yardım edecekti. Böylece, Üçlü Anlaşma üçgeninin ilk kenarı, Fransa ile Rusya arasında imzalanan bu antlaşma ile kurulmuş oldu. İkinci kenarı ise 1904 yılında Fransa ile İngiltere arasında imzalanan antlaşmadır. 4. İngiliz-Fransız Antlaşması (Entente Cordiale) 1900 yılına gelindiğinde Avrupa politikasının temelini istikrarsızlık oluşturuyordu. İngiltere, 1871'den sonraki 30 yıllık süre içinde, emperyalizmdeki başarılarının etkisiyle, Almanya'nın Avrupa'daki üstünlüğüne pek önem vermemiş, güç dengesinin bozulmakta olduğunu tam görememişti. 1900'lere gelindiğinde, dengenin Fransa'nın aleyhine döndüğü ve Almanya'nın deniz silahlarında İngiltere ile arayı kapatmaya başladığı anlaşılınca, sömürge yollarının korunmasında deniz rekabetine tahammülü olmayan İngiltere, kendini Fransa'ya yakın hissetmiştir. Böylece, Avrupa politikası tehlikeli bir dönemece girmiş bulunuyordu. İngiltere, ilk iş olarak, 1902 yılında Japonya ile bir ittifak yaparak, o güne kadar sürdürdüğü anlaşmalara girmeme politikasını terk etti. Bunun nedenleri, Çin üzerinde Rus-Japon yakınlaşmasını önlemek ve daha da önemlisi, İngiliz sömürge imparatorluğuna Asya'dan bir tehdidin doğmuş olmasıdır. Üzerinde güneş batmayan İngiliz imparatorluğunun yıkılma sürecinin başlangıcı, genellikle belirtildiği gibi, 2. Dünya Savaşı değildir. Bu tarih, Rusya'nın 1891 yılında Trans-Sibirya demiryolunun yapımına başlamasıdır. Bunun önemi şuradadır İngiltere, tarihte ilk kez, Asya'da karşısına görkemli deniz gücünü çıkaramayacağı bir kara devletinin, Rusya'nın askeri gücüyle hesaplaşmak durumunda kalabilirdi. Bu durumda, Güney Asya'daki geniş sömürge bölgelerinin güvenliği tehlikeye düşebilirdi. İngiltere'nin yalnızcılık politikası nın artık günün uluslararası ilişkilerinin gerçeklerine yanıt veremeyeceği açık bir biçimde ortaya çıktı ve bu devlet Japonya'ya yöneldi. Çünkü, Rusya'ya karşı Asya kıtasında savaşabilecek nitelikte kara ordusu çıkaracak tek devlet Japonya idi. İşte, Japonya ile 1902 antlaşmasını bu yüzden yaptı. Japonya açısından ise, Rusya'nın Fransa ile antlaşma yapması, Trans-Sibirya demiryolunun yapımına başlaması, Rusya'ya Fransız sermayesinin girmesi ve Mançurya'ya da ekonomik bakımdan sızmaya başlaması, Çin üzerinde emperyalist emeller besleyen Japonya'yı hem tedirgin etmiş hem de güvenliğini tehdit altında görmüştür. Bir ada devleti olarak Japonya'nın ulusal çıkarı, kıtanın Ada'ya en yakın bölgesinin, yani Mançurya ve onun uzantısı olan Kore yarımadasının emin ellerde olmasına dayanıyordu. İngiltere ile anlaşmayı bu yüzden imzaladı. İngiliz-Japon anlaşması gereğince, İngiltere ile Japonya Uzakdoğu statükosunu korumak yükümlülüğü altına giriyorlardı. iki devletten biri bu statükoyu korumak için üçüncü bir devletle savaşa girişecek olursa, öteki devlet yansız kalacak, ancak bir başka devlet bu üçüncü devlete yardım edecek olursa, İngiltere ile Japonya birbirlerini destekleyeceklerdi. 1902 antlaşmasının önemi şu noktalarda toplanabilir (i) Bu antlaşma, İngiltere'ye düşmanlarına karşı deniz gücünü hem Avrupa hem de Uzakdoğu'da aynı zamanda kullanamayacağını gösterdi. Hele bir kara devleti olan güçlü Rusya'ya karşı Uzakdoğu'da hiç kullanılamayacaktı. (ii) Ayrıca, bu antlaşma, ilk kez bir Avrupa devletinin, başka bir Avrupa devletine karşı kullanmak üzere, bir Asya devletinin desteğini araması gerektiğini göstermiş bulunmaktadır. Bu olay, Avrupa'nın dünya politikasındaki merkezi durumunun zayıflama süresinin başlangıcını oluşturmaktadır. Bu süreç, bir rastlantı olarak, 20. yüzyılın tam başlangıcında ortaya çıkmıştır. Bu yüzden, yeni yüzyılın en önemli özelliklerinden birini tam anlamıyla simgeler Dünya politikasındaki üstünlüğün ya da başatlığın Avrupa'dan kanatlara , yani Amerika ve Asya kıtalarına geçmesi. İngilizJapon ittifakı, işin aslına bakılırsa, 1904 İngilizFransız antlaşmasının da temelini oluşturmaktadır. İngiltere açısından nedenleri şöyle sıralamak mümkün Bir kere, İngiltere 1902 antlaşması yüzünden ve istemeden Fransa ile çatışabileceğim anladı. Çünkü, bu antlaşmadan güç bulan Japonya Rusya'ya saldırdığı ve 1894 antlaşmasına göre Fransa da Rusya'ya yardım ettiği takdirde, İngiltere ile Fransa birbirlerine karşıt iki askeri kamp içine girmiş olacaklardı. Bu yüzden, yeni İngiliz Başbakanı Lord Balfour, sömürge sorunlarında Fransa ile anlaşma çarelerini aramaya başladı. İkinci olarak, daha önce de işaret edildiği gibi, İngiltere artık her devletten çok Almanya'dan endişe duymaya başlamıştı. Bu yüzden Fransa ile yakınlaşmayı sağlamak ve bunun için de sömürge konularını çözüme bağlamak gerekiyordu. Fransa açısından ise, Uzakdoğu'da şimdi çıkması çok olası olan bir Japon-Rus savaşının, Fransa'yı Avrupa'da Rusya'nın desteğinden yoksun bırakacağını görmüştü. Bu yüzden, hiç olmazsa İngiltere'yi yanına almak istedi. 1904 antlaşmasını hızlandıran olay ise, Balkanlar'da barışın hızla bozulmakta olduğunun ve bunun da büyük bir savaşa varabileceğinin her iki devletçe de anlaşılmış olmasıdır. İşte, 1904 tarihli İngiliz-Fransız sömürge antlaşması ya da daha yaygın olan deyimiyle İçten Misak (Entente Cordiale) bu hava içinde imzalanmıştır. Bu antlaşmaya göre, Fransa Fas'ın siyasal statüsünü değiştirmeme sözünü veriyor (yani, topraklarına katmama yükümlülüğü altına giriyor), buna karşılık İngiltere Fransa'yı, Fas'ta ekonomik, mali ve askeri yenilikler yapmada serbest bırakıyordu. Yani Fas, Fransa'nın etki alanı oluyordu. Aynı biçimde, İngiltere de Mısır'ın siyasal statüsünü değiştirmeyecek, buna karşılık Fransa, İngiltere'nin 1882'de işgal ettiği Mısır'dan çıkmasını istemekten vazgeçecekti. Anlaşmanın gizli olan hükümlerine göre ise, Fas ve Mısır'da bağımsızlık statüsünün sürdürülmesi olanaksızlaşırsa, İngiltere ile Fransa'nın, birbirlerinin girişimlerine engel olmamaları öngörülüyordu. Yani, anlaşmanın dünyaya açıklanan maddelerinde, ilhak durumu söz konusu edilmemişse de, taraflar ilhak için kapıyı açık tutmaya özen göstermişlerdi. Bu sömürge anlaşması, Üçlü Antlaşma'nın ikinci kenarını oluşturmuş oldu. Rusya ile Fransa birbirlerine askeri bir ittifakla, Fransa ile İngiltere ise siyasal nitelikte bir anlaşma ile bağlanmış bulunuyorlardı. 5. İngiliz-Rus Sömürge Antlaşması İngiltere ile Rusya arasındaki bu sömürge anlaşması, Üçlü İttifak'a karşı kurulmuş bulunan Üçlü Anlaşma'nın üçüncü ve son kenarını oluşturmaktadır. İngiliz-Rus yakınlaşmasına yol açan gelişmelerden en önemlisi 1904-1905 RusJapon Savaşı'dır. Japonya, 1902 yılında İngiltere ile bağlaşım kurduktan sonra, doğal yayılma alanı olarak gördüğü Kore ve Mançurya üzerindeki Rus etkisini ortadan kaldırmak için fırsat kollamaktaydı. Uluslararası sistemde, amacı savaş olan ve bu yönde hazırlanmış olan bir devletin, savaş nedeni bulması son derece kolaydır. Japonya da, 1904 yılında sudan bir bahaneyle Port Arthur limanına bir deniz baskını yaparak, Rusya ile savaşa tutuşmuş ve bir buçuk yıl süreyle, bu güçlü Avrupa devletini hem kara hem de denizde peş peşe ağır yenilgilere uğratmıştır. Savaşı Uzakdoğu'da sınırlı tutmak peşinde olan Avrupa devletlerinin işe karışmamaları üzerine güç durumda kalan ABD, Pasifik bölgesinde Japonya'nın daha da güçlenmesini kendi çıkarları açısından tehlikeli görmüştü. Japonya'nın çok güçlenmesi, elinde bulundurduğu adaların güvenliğini de tehlikeye düşürebilirdi. ABD'nin arabuluculuğu ile Rus-Japon savaşını bitiren barış antlaşması Portsmouth'da imzalandı. Bu antlaşma gereğince, Kore Japonya'nın koruyuculuğu altına giriyor, Port Arthur ile Sakhalin adasının güney yarısı Japonya'ya veriliyor, Ruslar Mançurya'dan askerlerini çekiyorlar ve buradaki demir ayrıcalıklarını da Japonya'ya devrediyordu. İşte bu savaşın önemli sonuçlarından biri, Rus-İngiliz antlaşmasıdır. Rusya'yı İngiltere ile sömürge konularında anlaşmaya iten nedenler şöyle sıralanabilir Her şeyden önce Rusya, büyük bir savaşta Fransa'nın kendisine yeterince destek olmadığını görmüştü. 1894 antlaşmasıyla Fransa'nın hukuken Rusya'ya Pasifik'te yardım yükümlülüğü yoktu. Ama Rusya, bu devletin tek başına kaldığı sürece Avrupa kıtasında da harekete geçmeme olasılığını hesaba katmak durumundaydı. Rus-Fransız antlaşmasına bir başka devletin etkin yardımı, Fransa'yı, Rusya'ya yardım konusunda yüreklendirebilirdi. İkinci olarak, şimdi Uzakdoğu'da çok güçlenmiş olan Japonya ile uzun süreli bir yakınlaşmanın yolunun 1902'de bu devletin bağlaşığı haline gelmiş bulunan İngiltere'den geçtiğini anlamıştır. Üçüncü olarak, Rusya'yı İngiltere'ye yaklaştıran, Almanya'nın İstanbul-Bağdat demiryolu yapımını üzerine almasıdır. İlerde görüleceği gibi, Almanya bu demiryolu ayrıcalığıyla Osmanlı devleti üzerindeki etkisini artırmak amacındaydı. II. Wilhelm'ın İstanbul'u ziyareti ile başlayan siyasal yakınlaşma, şimdi ekonomik yakınlaşmaya da varıyordu. Rusya'nın, Almanya tarafından güneyden de çevrelenmesine tahammülü olamazdı ve ayrıca İstanbul'u ele geçirme emeli için bölgede zayıf bir Osmanlı devletinin varlığı, güçlü Almanya'nınkinden daha elverişliydi. Hele, İngiltere'nin bu demiryolunu Almanya ile ortak yapma önerisi karşısında, İngiltere ile bir ân önce anlaşmak gereğini duymuştur. İngiltere'ye gelince, bu devlet Almanya'nın Avrupa'da artan gücü karşısında, Fransız-Rus anlaşmasının dengeyi sağlayamadığını, Rusya gibi o da görmüştü. İkinci olarak, Almanya'nın deniz silahları yapımında büyük gelişmeler göstermesi ve İngiltere'nin uzun süreden beri sürdürmekte bulunduğu deniz üstünlüğünün tehlikeye düşmesi, bu devleti Rusya ile anlaşmaya iten bir başka unsur olmuştur. Bu gelişmelerin sonucunda, 1907 yılında iki devlet Asya'daki sömürge çatışmalarını gideren bir anlaşma yapmışlardır. Bu anlaşma gereğince, (i) İran üç bölgeye ayrıldı kuzeyi Rus, güneyi İngiliz üstünlüğüne bırakılacak, ortası tampon bölge olacaktı, (ii) Taraflar Tibet'in Çin'e bağlı olduğunu kabul ediyorlardı, (iii) Rusya, Afganistan ile ilgisini kesecek, bu devletle ilişkilerini İngiltere'nin aracılığıyla yürütecek ve buna karşılık İngiltere de Afganistan'ı işgale ya da topraklarına katmaya kalkışmayacaktı. Böylece İngiltere, Hindistan'a bitişik bölgelerin ve dolayısıyla Hindistan sömürgesinin güvenliğini Rusya'ya karşı korumuş olmaktaydı. Genel olarak değerlendirmek gerekirse bu devletleri sömürgelerde anlaşmaya iten nedenler şunlardır (i) son on yıldır sömürgelerde çatışma, Avrupa'da diplomatik huzursuzluğa yol açmıştı. Devletler, bu huzursuzluğun açık çatışmaya yol açmasından korkmaya başladılar, (ii) İlerde görüleceği gibi, 19. yüzyılın sonlarında sömürge ülkelerinde sömürge yönetimine karşı direnme hareketleri başlamıştı. Dolayısıyla, sömürge topraklarını genişletmek şöyle dursun, olanları elde tutmak bile sömürgeci devletlere çok pahalıya mal olmaya başlamıştı, (iii) Dünya haritasında boş yerler azalmaya başlamıştı. Bu yüzden, sömürgeci devletler, bir başka büyük devletle savaşı göze almadan, topraklarını genişletemeyecek duruma düşmüşlerdi. Artık, elde bulunan topraklarla yetinmek gerekiyordu. 6. Rus-Japon Savaşı ile Bloklaşmanın Önemi ve Sonuçları 1904-1905 Japon-Rus Savaşı, tarihin en önemli ve uzun vadeli sonuçlar doğuran savaşlarından biridir. Büyük devletler arasında 1870'ten sonraki ilk savaş olan bu mücadele, aynı zamanda endüstri devriminin ikinci aşamasının da ilk büyük çapta silahlı çatışmasıdır. Ancak, dünya tarihi açısından önemi, modern çağlarda beyaz olmayan bir halkın, beyaz bir halkı yenmesinde yatar. Asyalı bir devlet, 50 yıl gibi kısa bir sürede, Avrupalıların savaş oyununu öğrenmiş ve oynamaya başlamıştı. Japon zaferi, uzun vadeli gelişmeler zincirini üç yönde harekete geçirmiş sayılabilir. (i) Uzakdoğu'da izlediği dış politikada başarılı olamayan Rus hükümeti, dikkatini yeniden Batı'ya çevirerek, Balkanlar'da etkin bir politika izlemeye başladı. Bu davranış, sonucu I. Dünya Savaşı'na varacak bir dizi uluslararası bunalımı başlatacaktır. (ii) Çarlık hükümeti, savaştan hem prestij hem de askeri güç bakımından çok zayıflamış olarak çıktı. Savaşın yürütülmesindeki beceriksizlik ve savaşın yarattığı zorluklar halkın tepkisine yol açtı ve daha önce yeraltında faaliyet gösteren gizli örgütlerin ayaklanmasıyla Rusya'da 1905 Devrimi oldu. Bu, ilerde ele alınacağı gibi, 12 yıl sonra gerçekleşecek Bolşevik Devrimi'nin kapısını araladı. (iii)Japonya'nın Rusya'ya zaferi, Avrupa-dışı dünyada uyarıcı bir etki yaptı. Japonya'nın da, tıpkı Batılılar gibi emperyalist bir devlet olduğu gerçeği, Japonların beyaz ırktan olmadığı gerçeği tarafından gölgelendi ve üzerinde hiç durulmadı. Daha 50 yıl önce Japonya da geri ve savunmasız bir ülke değil miydi. Alınan ders açıktı Japon örneği izlenerek, Batı'nın bilim ve endüstrisi sömürge ülkelerine getirilmeliydi. Ancak, tıpkı Japonya'nın yaptığı gibi, modernleşme beyazların denetimi altında olmamalı ve ülkenin ulusal özellikleri korunmalıydı. 1905'te İran'da, 1908'de Osmanlı devletinde ve 1911'de Çin'de ulusalcı nitelikte devrimler oldu. Hepsinin ortak noktası, Batı üstünlüğüne karşı mücadele olmalarıydı. Asya'nın bu uyanışı, I. Dünya Savaşı'ndan sonra güçlenerek sürecektir. Dolayısıyla, Japon zaferi ve Rus yenilgisi, 20. yüzyılın üç büyük gelişmesinin -I. Dünya Savaşı, Rus Devrimi ve Asya'nın Uyanışı- ilk basamağı oldu. Bu üçü, bir arada, Avrupa'nın dünya üstünlüğünü sona erdirdiler. Avrupa uygarlığını yıkmamakla birlikte, onu öyle değişikliğe uğrattılar ki, 20. yüzyıl dünyası, 19. yüzyılınkinden farklı bir dünya oldu. Kitabın sistematiğinde belirtildiği gibi, buna, Avrupa'nın üstünlüğünü yitirdiği, gücün Avrupa merkezinden kanatlara geçtiği ve uygarlık dediğimiz bütünün yeryüzünün dört köşesine yayılıp dünyayı tek bir siyasal birim haline getirdiği global kozmopolitlik diyoruz. İnsanoğlu, hâlâ bu ayırıcı özellikleri kesin bir biçimde ortaya çıkmamış olan karmaşık globalleşme süreci içinde bulunmaktadır. Bu süreç içinde, Avrupa milliyetçiliği ve onun başarısının en büyük simgesi olan sömürge imparatorlukları , 19. yüzyılın ikinci yarısında Avrupa ve hatta dünya siyasal düşüncesine egemen olmuş ve başka bir düşünceye yer vermeyecek ölçüde politikasını biçimlendirmişti. Ancak, bu ikisi, endüstrileşmenin her geçen gün daha gerekli hale getirdiği dünya güvenlik sistemine hiçbir yanıt getiremiyorlardı. 19. yüzyıl ikinci yarısıyla birlikte, yeni siyasal güçlerin, yeni devletlerin, yeni sömürge imparatorluklarının, ama eski fikirlerin dünyası, 1815 Viyana düzenlemesinin zayıf yapısını kırarak bir dizi savaşa yol açacaklardı. Bu, 20. yüzyılın öyküsüdür. 1907 yılında karşılıklı iki blokun kurulmasının uluslararası diplomatik ilişkiler açısından sonuçlarına gelince 1907 anlaşmasıyla kendini daha güçlü hisseden Fransa, bu tarihten sonra Almanya'ya karşı sert davranmış, İngiltere ile anlaşan Rusya ise Balkanlar'da daha etkin bir politika izlemeye başlamıştır. Bu gelişmeler Almanya'nın silahlanmasını hızlandırmış, böylece I. Dünya Savaşı'na giden yol biraz daha kısalmıştır. Bir başka sonuç, Japonya'nın Uzakdoğu'da güçlü bir devlet olarak belirmesi ve böylece Avrupa devletlerinin Çin'i tam anlamıyla parçalayıp sömürgeleştirmelerini engellemesidir. Bu durum, sömürge düzenlemelerini çok zorlaştırmıştır. Böylece, çatışma uzak sömürge bölgelerinden Avrupa'nın içine gelmiştir. Sömürgeler artık Avrupa-içi gerginliklerin güven supabı değildir. Tüm bu gelişmeler Avrupa'nın yüzünü savaşa, hem de total bir savaşa çevirecektir. Bu egemenlik 18. ve 19. yüzyıllar boyunca sürmüştür. Ancak, 19. yüzyılın sonuna doğru başlayan ve 20. yüzyılda tam anlamıyla ortaya çıkan devrimci bir değişiklik, tarihin bu eğilimini durduracak ve yepyeni bir eğilim belirecektir. Bu eğilim, Asya ile Afrika uluslarının uyanışı dır. Asya ve Afrika insanının durumunda ve Batı ile ilişkilerindeki değişiklik, yeni bir dönemin en belirgin göstergesidir. Aslında bu dönemin başlangıcı 19. yüzyılın ortalarına kadar geri gitmektedir. Asya ve Afrika milliyetçiliği, Avrupa'dakinden esinlenmişse de, kendine özgü kökleri de vardır. Kararlılık, cesaret ve çeşitli baskılara karşı direnebilme, kısaca Batı'ya karşı isyanın altında yatan köklü bireysel güdüler, Batı örneği değildiler. Ancak, başlangıçtaki irade ve cesaret yeterli olmadı ve Batı'ya karşı isyan, nesnel koşullar değişmedikçe, yani Avrupa'nın askeri ve idari gücü zayıflamadıkça, başarılı olamadı. 20. yüzyıl tarihi ise, işte bu nesnel koşullardaki değişikliğin tarihi sayılabilir. Bu yüzyılda patlak veren iki dünya savaşı, sömürgeci devletleri zayıflatarak, Asya ve Afrika ülkelerinin durumunda önemli bir gelişme yaratmıştır. 19. yüzyılın ortalarındaki dört olay, bazı önemli Asya uygarlıklarında geleneksel düzenin sarsıldığını ortaya koyar. Çin'de 19. yüzyılın ortasında ortaya çıkan Taiping ayaklanması, 1860'lara kadar toplumun üst katmanlarına yayılmış ve izlenmekte olan dışa kapanma politikasının artık yürüyemeyeceğini açıkça göstermiştir. Japonya'da, Çin'e göre daha ılımlı ama tepeden inme bir devrimle Tokugawa Şogunluğu'nun katılığı kırılmış ve bu devlet 1854'te, sınırlı bir biçimde de olsa Batı ticaretine açılmıştır. Hindistan'da 1858 yılında ortaya çıkan ayaklanma toplumun eski düzenini zayıflatmış, ayaklanma bastırılmışsa da eğitimin ve demiryollarının gelişmesi, Batı'ya karşı savaşımı güçlendirmiştir. Son olarak, Osmanlı devletinin, Fransa ve İngiltere'nin yardımıyla Rusya'yı yendiği Kırım Savaşı (1854-1856), Osmanlı geleneksel kurumlarını önceki yenilgilerden daha temel bir biçimde zayıflatmıştır. Devlet, savaştan doğan borçlar, Avrupalılarca yapılan demiryollarının borçları ve 1856 tarihli Islahat Fermanı ile tüm Osmanlı uyruklarına verilen eşit özgürlüklerin yükünün ağırlığı altında ezilmiştir. Böylece, büyük Asya uygarlıklarının hemen hemen tümünde, tepeden ya da alttan gelen ayaklanmalar, eski yol ve değerlerin gözden düşmesine yol açmış ve bu akım endüstrileşmiş Batı ile her temas ya da çatışmada hız kazanmıştır. 1. Çin'de Çözülme ve Parçalanma a. Afyon Savaşı 1839 ile 1911 yılları arasında Çin tarihi, büyük ve gururlu bir uygarlığın çözülmesinin öyküsüdür. Dışardan Batılı ülkelerin baskısı, içerden yıkıcı ayaklanmalar Çin'i yönetmekte olan Manchu hanedanlığını ve Çin siyasal elitini, 2000 yıldır Çin'i ayakta tutan öğreti ve kurumlara sıkı sıkıya tutunmaya ve değişiklikleri reddetmeye itti. Daha önce gördüğümüz gibi, en az Çin kadar eski Türk uygarlığı da 17. yüzyılda Çin'dekine benzer bir hareketsizlik içine girmiş bulunuyordu. Ancak, Osmanlı devletinin bir bölümüyle Avrupalı olması yüzünden, içe kapanılamamış ve 18. ile 19. yüzyıllarda devlet Avrupa sistemi içine girmişti. Çin'de ise dışa kapalılık 19. yüzyıla kadar sürdürülebildi. Ama Çin öğretisi ve geleneksel kurumları Batı'nın baskısına daha fazla dayanamadı. Çin'in 19. yüzyılda yaşadığı acı veren dramatik bir süreçti. Batı'ya gösterdiği tepkideki yavaşlık, hem hanedanlığı hem de Konfüçyüs'ün toplumsal ve entelektüel geleneğini yıktı. Çin ile Batı arasındaki ilk çatışma Afyon Savaşı'dır. Bu, daha sonra başına geleceklere bakılırsa, önemsiz sayılabilir. Ancak, iki farklı uygarlık arasındaki temel çatışmayı çok iyi simgelemektedir. Afyon Savaşı'nın temel konusu ticarettir. Çin geleneksel anlayışına göre, tüccarlar, maddi kazanç peşinde hiçbir şey üretmeyen sömürgen asalaklardı ve yabancılar da tümüyle barbar kişilerdi. Bu yüzden uzun süre Batı ticaretine kapalı bir biçimde yaşadı. Çin, bir tek Kanton limanını, o da sınırlı bir biçimde ticarete açmış ve bu pencerenin arkasında derin bir uykuya yatmıştı. Bu uykudan uyandırılması uzun sürmedi. İngiltere halkının ulusal içkisi olan çayın büyük bir bölümü Çin'den geliyordu. Çay ithalatını karşılamak için İngiliz tüccarları, Çin'e gizliden gizliye afyon sokuyorlardı. Ülkede afyon kullanma alışkanlığı yayılmaya başlayınca, hükümet afyon ticaretini yasaklayarak sıkı önlemler aldı. İngiliz yetkilileri, sorunun temelinde yatan afyon işini bir kenara bırakıp, onlara göre, uygar ilkelerin en yücesi olan ticaret serbestliği engellendiği için tepkide bulununca, 1839'da ilk çatışma çıktı. Bu, yüz yıl sürecek yenilgiler dizisinin başlangıcı oldu ve 1842 yılında Çin, Kanton dışında bazı limanları da Batı ticaretine açmak durumunda bırakıldı. b. Taiping Ayaklanması 19. yüzyılın ortalarına gelindiğinde, yalnız Çin'in değil, hemen hemen tüm Asya'nın Avrupa'ya karşı koruyucu duvarları yıkıldı. Bu çözülmeye karşı ilk tepki Çin'deki 1850 Taiping Ayaklanmasıdır. Bu ayaklanma, düşünceleri Hıristiyan misyonerlerle temas sonucu biçimlenmiş önderlerin başını çektiği bir köylü isyanıdır. İşin aslına bakılırsa, Hıristiyan misyonerlerin sömürge ülkelerindeki etkinlikleri, emperyalizmin öteki öğeleri kadar etkilidir. Misyonerlerin, Çin, Hindistan, Japonya ve Osmanlı devleti gibi ülkelere gitmelerinin nedenleri çok çeşitlidir. Her şeyden önce, Asya ve Afrika, Avrupalı tüccarlar tarafından açıldıktan sonra, misyonerler için yeni iş alanları ortaya çıkmış oldu. İkinci olarak, Avrupa'daki hızlı kentleşme yeni toplumsal sorunları da beraberinde getirmişti ve Hıristiyan öğreti bu sorunlara yanıt vermekte çok güçlük çekiyordu. Misyonerler, henüz endüstrileşmemiş ve dolayısıyla bozulmamış ruhları kurtarmakta, yeni bir misyon buldular. Ayrıca, saf serüven duygusu da bazı misyonerleri bu egzotik ülkelere çekmiş olabilir. İşte, bu amaçlarla hareket eden Hıristiyan misyonerler, bir ellerinde İncil, öteki ellerinde Haç ve arkalarında sömürgeci devletin silahlarıyla Asya ve Afrika insanının karşısına çıktılar ve onları kurtarmaya başladılar. Gördükleri, Asya ve Afrika insanının, toprağını olduğu kadar inancını savunmada da yetersiz olduğuydu. Böylece Hıristiyanlık yayılmaya başlarken, maddi kazançlardan başka amaçlar peşinde de koşan bu eski uygarlıklar, modern emperyalizmin darbesiyle sarsıldılar. Dinsel bir nitelik de kazanan bu köylü ayaklanması 14 yıl sürdü ve Çin'in yarısını etkiledi. Önderlerden Hung Hsiuchuan'ın kurduğu yeni devletin adı bile dinseldi Büyük Barışın Tanrısal Krallığı. Zamanla hareket içindeki Hıristiyan öğe zayıfladı. Çünkü, Çin imparatorluk hükümetine karşı ayaklanmada Batı devletlerinin yardımcı olmayacakları, hatta karşı çıkacakları açıkça anlaşıldı. İmparatorluk yetkilileri, ayaklanmayı bastırmak için Batı yapımı silahlara ve dolayısıyla bu silahlarla yakın ilgisi olan Batılı diplomat, tüccar ve misyonerlere daha çok bağlandılar. Ayaklanma üstün Batı silahlarıyla bastırıldı. Taiping Ayaklanmasının Çin açısından çok önemli sonuçları olmuştur. Bir kere, Çin'in yabancılarla ilişkisinin temeli değişti. Avrupalılar, artık kendilerinden güçsüz barbar kişiler değildi. 1839-1842 arası Afyon Savaşı'nın sonucunda açılmış bulunan Çin limanları Batıklarla dolup taşmaya başladı. İkinci olarak, Batılı tüccarlar, Çinlilerle ticari anlaşmazlıklarında Batı'nın silah ve diplomatlarına dayanmaktaydılar. Çinliler ise, Konfüçyus felsefesine göre çok adaletsiz ve ahlaksız olan bu davranışa karşı etkili bir direnme gösteremediler. Atalarına büyük üstünlük sağlayan düşünce ve kurumları değiştiremediler. Asya'nın öteki ucundaki Osmanlı devletinde de belirli bir süre böyle olmamış mıydı. Çin, Batı ile ilişkilerinde zayıf ve etkisiz kaldı. Üçüncü olarak, tarihin garip bir cilvesiyle, başka halkları da etkileyecek kadar güçlü bir uygarlık, Hıristiyanlık ve ticaretin aydınlatıcılığmı göstermek için gelen Avrupalıya karşı bağımsızlığını yitirdi. 1860'ta Rusya Mançurya'yı, 1860-1865 arası Fransa Hindiçini'yi, 1882'de İngiltere Birmanya'yı eline geçirdi. Çin tarihinde ilginç ve ilk bakışta çelişkili gibi görünen önemli nokta şudur Batılı gelmeden önce, Çin'in göreli olarak düzenli işleyen idari yapısı vardı. Güçlü bir imparator, dikkatle seçilmiş devlet memurları ve etkili bir yönetim sistemi egemendi. Dolayısıyla, Batı'nın etkisiyle bu sistem hemen yıkılmadı, ülkenin emek-yoğun ekonomisi hemen makineleşme gereğini duymadı ve Çin, Batı'nın yeni teknolojisine kendini uydurma durumunda kalmadı. Bunun sonucu, önce yavaş, ama sonra hızlı bir çöküş olmuştur. c. Boxer Ayaklanması Çin, 1894 yılında Japonya'ya karşı ağır bir yenilgi aldı ve bu yenilginin doğrudan sonucu olarak, Çin'in Batılı devletlerce parçalanması, milliyetçi nitelikte bir hareketi başlattı. Çin, sömürgeci bir devlet haline gelen Japonya ile Çin'e bağlı bir krallık olan Kore yüzünden 1894 yılında savaşa tutuştu. Ağır bir yenilgiye uğrayan Çin, Şimonoseki Barışı ile Japonya'ya önemli ödünler vermişse de, bu devletin Uzakdoğu'da çok güçlenmesinden çekinen Avrupa devletleri ve Rusya'nın araya girmesiyle, Çin bu ödünlerin çoğunu geri almıştır. Batılı devletler, bu yardımlarının bedelini Çin'den ağır bir biçimde geri aldılar. Çin'den elde edilecek ödünler mücadelesi nde, Rusya, İngiltere ve Fransa, Çin'in ekonomik ve stratejik bakımlardan önemli bölgelerini işgal ettiler ve Çin'i parçaladılar. İşte, yabancıların ülkeyi parçalaması, Çin'de ulusçu nitelikte hareketlerin başlamasında çok etkili olmuştur. 1870 yılında gizli olarak kurulmuş bulunan dinsel nitelikte Boxer Derneği (Çince'den Uyumlu Yumruklar olarak çevriliyor) Manchu hanedanlığı ile mücadele amacıyla faaliyette bulunuyordu. Ancak, Çin'in parçalanmasından sonra yabancı güçlerin Çin'deki etkinliklerine karşı mücadeleye başlamış ve 1900 yılına gelindiğinde Saray'ın da hoşgörüsüne sahip olmuştu. Bu tarihte ayaklanan Uyumlu Yumruklar, Çin'deki yabancı temsilciliklere, misyonerlere ve yabancı devletlerce yaptırılmakta olan demiryollarına ve buradaki işçilere saldırdılar. Ama, İngilizler, Ruslar, Fransızlar ve Amerikalılar Çin'e büyük bir ordu göndererek, ayaklanmayı acımasızca bastırdılar ve Çin'e bir zarar ödeneği yüklediler. Çin'in, son taksidi 1940 yılında bitecek olan bu parayı ödeme olanağı yoktu. Ancak bu, Avrupa'nın yaygın bir sömürü ve baskı taktiğiydi. Çin, bu borcu ödemek için Avrupa devletlerinden yine borç alacak ve Avrupa'nın daha çok etkisi altına girecekti. Böylece, Batı'ya karşı silahlı mücadele başarısızlıkla sonuçlandı. Bilinçsiz, dağınık bir direnme ve bağnazca saldırı, Avrupa'nın üstün silahları ve örgütlenme yeteneği karşısında tutunamadı. Ayrıca, Çin'deki bu ulusçu harekette, halk kitleleriyle aydınlar arasında bir kopukluk da vardı. Çin'de büyük toprak sahibi olmayıp, toprak ufak parçalara bölünmüştü. Bu yüzden, Çin köylüsünün çoğunluğu için yabancılarla işbirliği yapan büyük toprak sahiplerinden kurtulmak diye bir sorun yoktu. Böylece, Çin köylüsü Boxer ve aydınların 20. yüzyılın başında yabancılara karşı yürüttüğü ulusçu direnmeye katılmamış, sömürgeci devletlerin işi kolaylaşmıştır. Japonya ortaçağdan beri dışa kapalı bir biçimde yaşamaktaydı. Bir tek Nagasaki limanını Çinli ve Hollandalılara açmıştı. Ülke, yarı feodal askeri bir sınıf, Tokugawa Şogunluğu tarafından merkeziyetçi bir biçimde yönetiliyordu. Eğer ABD'nin ticari çıkarları gerektirmeseydi, belki de daha bir süre dış dünyaya kapalı ortaçağ yaşantısını sürdürecekti. San Francisco ile Shanghai arasındaki Amerikan ticareti, Japon limanlarının kapalılığı dolayısıyla engellendiğinden, 1853 yılında Komodor Perry dört savaş gemisiyle Japon sularına giderek, ülkenin ticarete açılmasını istedi ve düşünmeleri için de bir yıl süre verdi. Gerçekten, 1854'te bu kez 10 gemiyle geri geldi. Japon yöneticiler bu baskıya dayanamayacaklarını anladıklarından, iki limanı daha ticarete açtılar ve konsolos kabul etme yükümlülüğü altına girdiler. 1868'de ise Japonya'yı bin yıldır yönetmekte olan Şogunluk yıkıldı ve İmparator Meiji, yönetimi tümüyle ele geçirerek, askeri aristokrasinin etkinliğine son verdi. Bundan sonra Japonlar şaşırtıcı bir enerji ve akılla, kültürlerini ve örgütlerini Avrupa devletlerinin düzeyine çıkarmak için yoğun bir çalışmaya girdiler. İnsanoğlunun tarihinde Japonya kadar hızla bu işi gerçekleştiren bir başka devlet bulunamaz. Japonya 1868 yılında katı bir feodalizmin ilginç bir karikatürü, bir ortaçağ ülkesiyken, 30 yıl gibi devlet hayatında son derece kısa olan bir süre içinde, tümüyle Batılılaşmış, en ileri Avrupa devletlerinin düzeyine çıkmış, Rusya'yı ise aşmıştı. Bu büyük hamlenin nedenleri, burada incelenemeyecek kadar çok ve karmaşıktır. Ancak, çok genel olarak, Japon ulusal karakterinin uyumu da içermesi, bu mucizenin temeli olsa gerek. İkinci olarak, Çin'in aksine, köklü bir siyasal yapı ve kültüre sahip değildiler. Perry gelene kadar basit, feodal ve yalnızcı bir yaşam sürdürüyorlardı. Dolayısıyla, yine Çin'in aksine, modernleşmeyle yitirecekleri bir şey yoktu. Bu bakımdan, Kuzey Amerika'ya göç edenlerle Japonlar arasında bir benzerlik bulmak mümkündür. Her iki toplum da geleneksel toplumların ağır yüklerine, düşük üretkenliğine sahip değildi. Eski tipte üretimde bulunan ve yeni teknolojiyle verimliliği düşen fabrikaları yenileştirmek zahmeti yerine, en yeni teknolojiyi hemen yerleştirme olanağı, ABD'ye olduğu kadar Japonya'ya da büyük bir avantaj sağladı. İki ülke arasındaki en önemli fark, Japonya'nın doğal kaynaklar bakımından çok yoksul olmasıydı. Bu eksikliğini Yakın Asya topraklarından giderme uğraşı ise, bu devleti saldırgan bir dış politikaya ve sömürgecilik faaliyetlerine itecektir. Japonya bugün, ihtiyacı olan hammaddeleri, uluslararası ticaretten sağlamaktadır. Üçüncü olarak, Japonya'nın askeri yöneticileri, Çin'in filozof monarklarına ve yönetici elitine göre, Batı'nın askeri gücünü daha iyi anlamış ve gelişmiş ekonomilerini gelişmiş bir askeri güçle desteklemeyi becermişlerdir. Japonlar hızla Avrupalılaşırken, sanki üç yüz yıldır Avrupa diplomasisi içindelermiş gibi, karmaşık, diplomatik ilişki ve bağlantıları da iyi anladılar. Anladıkları en önemli gerçek, ülkelerine yakın bölgelerdeki güç boşluklarıydı. Bu boşluklardan en önemlisi olan Çin'i, kendilerinin doldurmaması halinde, bölgede güçlü duruma geçecek olan devlet Rusya dolduracaktı. Nitekim Rusya'nın Çin yönünde sarkacağı konusunda göstergeler de vardı. Bu devlet 1879 Alman-Avusturya Antlaşması ile Balkanlar'da sınırlandırılmıştı. Trans-Sibirya demiryolunun yapımını hızlandırmış, Fransa ile anlaşma yapmış ve Mançurya'yı eline geçirmişti. Batı'da etkinlik umudu azaldığından, şimdi Doğu'da genişlemeye çalışacağı besbelliydi. Bu durumda yapılacak ilk iş, son derece stratejik bir yarımada olan Kore'yi ele geçirip, Rusya'nın genişleme yönünü kısıtlamaktı. Daha önce görüldüğü gibi, 1894'te Çin ile savaşarak Kore'yi ele geçirdi ve sonra 1904-1905 savaşında Rusya'yı yendi. Japonya'yı Asya'da sömürgeciliğe iten, ekonomik nedenlerin yanında bu stratejik düşüncelerdir. 3. Hindistan'da Ulusal Kongre'nin Kurulması Kırım Savaşı'nda Rusya'ya karşı Osmanlı devletinin zaferi haberi, Hindistan'da İngiltere'ye hizmet etmekte olan Hintli askerler arasında hızla yayıldı. 1857 yılında yabancı yöneticilere karşı büyük bir ayaklanma çıktı. Bir ara İngilizler'i denize dökmeleri işten bile değildi, ama İngiltere Ada'dan getirdiği yeni birliklerle ayaklanmayı bastırdı. Bu başarısızlığın önemli bir nedeni, ayaklananların açık siyasal amaçlarının olmaması, dağınık ve örgütsüz biçimde savaşım vermeleriydi. Ayaklanma, tıpkı Çin'deki gibi, çaresizlik ve kızgınlıkla yapılan olumsuz bir patlamaydı. İkinci olarak, Hindistan'da ulusal bilinç tam anlamıyla gerçekleşmediğinden, ayaklananlar Hint halkını arkalarından sürükleyemediler. Hint isyanının ikinci aşaması, 1885 yılında Hint Ulusal Kongresi'nin kurulması oldu. Bu kongre'nin yaygın çalışmaları sonucu, Hindistan'da ulusal bilinç yerleşmeye başladı. Yeni mücadelede Hint bağımsızlık önderlerinin Hint halkının desteğini almaları kolay oldu. Bunun nedeni, Çin'dekinin aksine, Hindistan'da toprakların büyük parçalara bölünmüş olmasıdır. Hint köylüsü için İngiltere'den kurtulmak, onunla işbirliği yapan büyük toprak sahiplerinden de kurtulmak demekti. 1885'te, emekliye ayrılmış bir İngiliz memurunun girişimiyle Kalküta'da Hint Ulusal Kongresi ilk toplantısını yaptı. Bu kongrenin başlangıçtaki amacı, Hint halkının gerçek eğilimlerini yöneticilere aktarmaktı. Ancak Kongre, önerdiği reformların gerçekleşmediğini görünce hemen siyasal mücadeleye atıldı. Aydınlar, 1906'da durumdan hoşnut olmayan halk kitleleriyle hürleşerek, Hindistan için özerklik istediler. Bu mücadelenin zayıf yönü, Hindistan'da yaşayan Müslümanların Kongre'ye katılmakta isteksiz davranmalarıdır. Doğal olarak, İngiliz yöneticileri bu eğilimi sonuna kadar kullanacaklardır. İngilizler, ülkeyi parçalamak ve bölge halkını birbirine düşürmekle, Hindistan'ı daha uzun bir süre boyunduruk altında tutabileceklerini düşünüyorlardı. İngiltere'nin bu politikası belirli bir süre başarılı olacaksa da, özellikle iki dünya savaşından sonra böyle kurnazca manevraların çağı geçecek ve Batıkarşıtı hareketlerin çoğu başarı kazanacaktır. 4. Mısır'da Arabi Paşa Ayaklanması İlerde inceleneceği gibi, 19. yüzyılda Osmanlı devleti içinde hemen hemen özerk bir duruma sahip olan Mısır, 1860'ları izleyerek gelişmeye başlamış ve içinde bulunduğu imparatorluktan bile varsıl duruma gelmişti. Yönetim ve adalet sistemi yenileştirilmiş, 1869'da Süveyş Kanalı açılmış, Kızıldeniz'de deniz ticareti gelişmiş, demiryolları yapılmaya başlanmış ve pamuk dışsatımı artmıştı. Kısaca, Mısır, Osmanlı devletinden daha çok, dünya ekonomisi içine girmiş bulunuyordu. Mısır'da bu gelişmenin sonucu olarak kabul edilebilecek olan Batı-karşıtı ulusçu hareket, 1882 yılında Arabi Paşa'nın yükselişiyle başlamış sayılabilir. 1869 yılında Süveyş Kanalı'nın açılıp, Kanal Şirketi'nin kurulmasıyla, sömürgeci devletlerin bu stratejik ülkedeki etkinlikleri yoğunlaştı. Mısır, savaşa bile gerek duyulmadan, yarı sömürge haline gelme tehlikesiyle karşı karşıyaydı. Dış güçlere karşı mücadele etmekte olan Ulusal Liberal Parti bu sömürgeleşmeye karşı çıktı. Mısır Hidivi İsmail Paşa'nın modernleşme yönündeki etkinliklerinden hoşlanmayan İngiltere ve Fransa'nın baskısıyla, Osmanlı Sultanı II. Abdülhamit, İsmail Paşa'yı görevinden aldı ve yerine bu devletlerin işine gelen Tevfik Paşa'yı getirdi. Bu durum, Arap ulusçularının, Ulusal Liberal Parti'nin önde gelenlerinden Arabi Paşa'nın önderliğinde ayaklanmaları sonucunu doğurmuştur. Birbirinden farklı dört etken, Arabi Paşa'nın çevresinde toplanmıştı (i) Batı örneği anayasa ve bunun yol açacağına inandıkları canlanmayı bekleyen küçük liberal reformcular (ii) Hıristiyanlığın yayılmasından ve yönetici sınıfın dini ihmalciliğinden tedirgin olan tutucu Müslümanlar (iii) Ülkeden yabancıları atmak bahanesiyle eski ekonomik ayrıcalıklarını korumak için mücadele eden hoşnutsuz toprak sahipleri (iv) Batılı güçler tarafından uygulanan ve askerlik örgütünü asker sayısını azaltarak yeniden düzenleme politikası altında ezilen albaylar. Aynı amaçta birleşmiş gibi görünseler de, bu birbirinden çıkarları temelde çok farklı olan grupların varlığı, Mısır politikasını Nasır dönemine kadar sürekli etkileyecektir. Milliyetçileri susturmak için, arkasında böylesine bir destek olan Arabi Paşa bir ara savunma müsteşarlığına ve sonra bakanlığına kadar yükseltilmişse de, özellikle İskenderiye kentindeki gerginlik, aşırıları yabancılara karşı gösteriler yapmaya itmiş ve bu olay İngilizlerce Mısır'ı işgal için bir bahane olarak kullanılmıştır. Arabi Paşa'nın geniş desteğine karşı, böyle bir ayaklanmayı, İngilizler bile düzenlemiş olabilir. Gerçekten, bu ayaklanmadan hemen sonra İskenderiye topa tutuldu ve 1882 yılında Mısır'ın tümü İngiliz birlikleri tarafından işgal edildi. Bu tarihten sonra Mısır da, Çin gibi, biçimsel bir özerklik içinde yaşadı. Ancak, Çin'den daha ileri bir sömürge oldu. Bu yarı sömürge rejimi, daha çok Akdeniz'deki İngiliz-Fransız rekabeti yüzünden tam sömürge rejimine dönüştürülememişti. İngiltere bu rejimi 1914 yılına kadar sürdürmüş ve Osmanlı devleti I. Dünya Savaşı'na İngiltere karşısında girince, İngiltere Mısır'ı koruyuculuğu altına almıştır. Hiçbir zaman tam bir sömürge haline gelmemiş bile olsa, Osmanlı devleti üzerindeki açıklamalarda görüleceği gibi, bu devletin 1878 tarihli Berlin Kongresi'nde hızlanan parçalanma süreci ve bu süreçte Avrupa devletlerinin büyük payı, Jön Türkler i yurtsever bir faaliyet içine itmiş ve bu faaliyet, çeşitli aşamalardan geçtikten sonra, 1908 yılında 2. Meşrutiyet hareketiyle başarıya ulaşmıştır. Jön Türkler ve daha sonra İttihat ve Terakki Partisi'nin faaliyetlerini, temelde Batı üstünlüğüne karşı ulusalcı hareketler olarak görmek, yanlış bir değerlendirme olmayacaktır. Zaten, Mustafa Kemal, böyle bir temel üzerinde, ilk Batı-karşıtı ve başarılı ulusal kurtuluş savaşını verecektir. 5. Genel Değerlendirme Gördüğümüz dört ulusalcı nitelikte hareketin, Çin, Hindistan, Mısır ve Osmanlı devletinde çıkması, tarihsel bir rastlantı sayılmamalıdır. Bir kere, bu dört ülkenin de uzun bir geçmişi, köklü uygarlığı vardı. Hareketlerinde kendilerine yol gösterecek olan tarihleri, çok sayıda önemli örnek olayla doluydu ve geçmiş başarılar gelecek başarılar için umut kaynağı oluşturmaktaydı. Bundan başka, bu dört ülkede de Batı müdahalesi, ister köklü ister yüzeysel olsun, eski düzeni sarsmıştı. Avrupa ticaretine açılan kapılardan içeri süzülen Fransız Devrimi'nin liberalizm ve ulusalcılık gibi akımları, yavaş yavaş ülke aydınlarını etkilemeye başlamıştı. 19. yüzyılın sonlarına doğru, bu dört ülkenin dışındaki sömürge bölgelerinde toplumsal ve ekonomik koşullar henüz ulusalcı hareketlerin ortaya çıkmasını sağlayacak olgunluğa ulaşmamıştı. Şimdi, bu dört ülkede, ortak yönleri giderek ağır basan devrimci bir hareket doğmuştu ve bu hareket Batı ile her temasa geçişte artıyordu. Avrupa devletleri, bu ülkeleri rekabet ekonomisi ve yabancı hükümet biçimleriyle temasa geçirdiklerinde, Asya ve Afrika toplumlarının istikrarına dayanan toplumsal dengeyi de bozuyorlardı. Toplumsal değişiklik ise, şu ya da bu biçimde, Avrupa üstünlüğüne karşı bir hareket yaratıyordu. 19. yüzyıl ortalarında ortaya çıkan bu milliyetçi hareketlerin başarısız olmasının tek nedeni, doğal olarak, Avrupa'nın silah üstünlüğü değildir. Bunda iç zayıflık da önemli bir rol oynadı. Çin'de, Hindistan'da ve genel olarak Ortadoğu'da yöneticiler ve ayaklananların bir bölümü yönettikleri bölgenin çoğunluğu için tam bir yabancıydılar. Dolayısıyla, bu ülkelerin rejimleri, Batı'ya karşı kitle direnmesini bir türlü gerçekleş üremediler. Japonya'daki başarının bir nedeni de tek uluslu bir ülke olmasında yatar. 6. Afrika Parçalanıyor Burada incelenecek olan Afrika, daha çok Akdeniz olarak kabul edilebilecek olan Kuzey Afrika ülkeleri ile Güney Afrika Birliği arasında kalan, yani Büyük Sahra'nın güneyindeki Kara Afrika dır. 19. yüzyılın ortalarına gelindiğinde Afrika'nın ancak kıyı bölgeleri biliniyor, içerleri ise tam bir gizemli ülke niteliğini sürdürüyordu Kıyı istasyonlarında Avrupalılarca, yerliler tarafından Afrika'nın içlerinden getirilen değerli maddelerin ticareti yapılıyordu. Bu ilk yerleşim bölgelerinin bugün bile kullanılan adları, ticaretin konularını çok iyi açıklamaktadır Altın Sahili, Fildişi Sahili, Köle Sahili gibi. Kıtanın içlerinden, bilekleri zincirli tutsaklar getiriliyor, Nil ve Kongo gibi büyük akarsuların bilinmeyen kaynakları ve ilginç hayvan türleri, ancak romantik düşünce ve öykü konuları olabiliyordu. Afrika'nın tarım ve hayvancılıkla geçinen kara derili insanlarının yazılı dilleri ve sağlam siyasal örgütleri olmamakla birlikte, Avrupalıya ilginç gelen sanat biçimleri vardı. 19. yüzyılın ortalarında, rengarenk kalkan ve tahta heykelcikler, Avrupa metropollerinin entografya müzelerinde Avrupa insanının Afrika ile ilk tanışmasını simgeliyordu. Afrika'yı Avrupa'ya, misyonerler, kâşifler ve serüvenciler açtılar. 1841 yılında Livingstone, İskoçyalı bir tıp misyoneri olarak Afrika'nın içlerine girdi. Bu misyonerin herhangi bir siyasal ya da ekonomik amacı yoktu. Uzun bir süre kendinden haber alınamadı. Sonradan anlaşıldığına göre, Nil'in kaynağı olan Victoria gölünü bulmuş, Afrika'nın içlerini kendi evi bilmiş, yerli halkla çok iyi ilişkiler kurmuştu. Tek istediği yeni ve mutlu olduğu dünyasında yalnız bırakılmaktı. Ama, endüstri devriminin yayılmacı güçleri kendisini rahat bırakmadılar. Kaybolduğu ya da öldüğü söylentileri yayılmaya başlayınca, tirajını artırmak amacıyla New York Herald gazetesi, Galli gazeteci Stanley'i Livingstone'u bulmaya gönderdi. Uzun aramalardan sonra bu amaca ulaşıldı ama kısa bir süre içinde gizemli misyoner ölecekti. Livingstone öldüğü zaman yıl 1873'tü. Stanley, Livingstone'un aksine, yeni bir dönemin, endüstri devriminin ikinci aşamasının adamıydı. Afrika'nın büyük ve Avrupa için kullanılacak olanaklarını gördü büyük girişimlere destek olabilecek zengin birini aradı. Bulduğu, zengin ve onun görüşlerini olduğu gibi paylaşan Belçika Kralı II. Leopold'dur. Bu ikisi 1878 yılında Brüksel'de birkaç bankacıyla, özel bir kuruluş olan Uluslararası Kongo Birliği ni kurdular. Afrika, giderek, hükümeti olmayan, kimsenin hak iddiasında bulunmadığı, boş ve ilk gelenin eline geçirebileceği bir bölge olarak görülmeye başlandı. Stanley, 1882 yılında Afrika'ya daha da hazırlıklı olarak geri döndü ve 500 kadar kabile reisiyle anlaşmalar yaptı. Bunlar, birkaç incik boncuk ve kumaş karşılığında önlerine uzatılan ve ne anlama geldiği pek belli olmayan kâğıt parçalarına kaba işaretler koydular. Kuruluşun mavi-sarı bayrağını da, yine ne anlama geldiğini anlamadan ellerinde sallamaya başladılar. Kara Afrika'nın içinde sınırlar kesin bir biçimde belirlenemediği için, bu anlaşmalarla , Kongo kuruluşunun ne kadar toprak elde ettiğini tam olarak kimse bilemiyordu. Afrika, çok kısa bir süre içinde tam bir panayır yerini andırmaya başlamıştı. 1885 tarihli Berlin Kongresi ile Uluslararası Kongo Kuruluşu, Kongo Özgür Devleti biçimine dönüştürüldü. Bu, hiçbir devlete bağlı kalmayacak ve hükümet görevini II. Leopold yapacaktı. Leopold, Kongo'da kendi bildiği gibi bir yönetim kurdu. İnsani hiçbir yönü olmayan kurallar getirdi. Kauçuk plantasyonlarında kara derililer, insan gücünün ötesinde çalıştırılıyor, lastik üretiminde Avrupa'nın temel gereksinimlerinden biri haline gelmiş olan kauçuk ağaçları, kısa vadeli kâr için acımasızca sökülüyor, çalışmak istemeyen yerliler, tam bir soykırım anlayışıyla öldürülüyordu. Elde edilen kâr, Kral Leopold'un Brüksel'de iyi yaşaması için belki yeterli olabilirdi, ama şirketin sürdürülmesi için uzun vadede değil. Ödenmediği takdirde Kongo topraklarının Belçika'ya geçmesi taahhüdü karşılığında aldığı borcu da zamanında ödeyemeyince, 1908 yılında bu ülke Belçika Kongosu oldu. Afrika'da Avrupalılar için en önemli sorun işgücüydü. Afrika insanı, para ve toplumsal statü gibi Avrupa değerlerine önem vermediği için Batılı işçiler gibi çalışmıyordu. Kendi toplumunda, sürekli çalışan kadın olduğu için, zaten çalışkan sayılamazdı. Avrupalılar, önce zorla çalıştırma yöntemine başvurdular. Bu etkili olmayınca, kabile şeflerini çeşitli dalaverelerle elde edip, onların otoritesini kullanarak adam kiralamaya başladılar. Ancak, en etkili yöntem, kara derili insanın yaşadığı toprak ya da kulübesine, parayla ödenmesi gereken vergi koymak oldu. Yaşamının belki de tek varlığı olan kulübesinde kalabilmek için, zorunlu çalışmaya başladılar. Bazı yerlerde ise, hükümet otoritesi tam olarak kurulduktan sonra, topraklar özel mülkiyete açıldı ve bu topraklar üzerinde yaşayanlar, tıpkı Kuzey Amerika'da Kızılderililere yapıldığı gibi, rezervasyon bölgelerine sevk edildiler. Tüm bu faaliyetlerin Afrika insanı için çok kötü sonuçları oldu. Her şeyden önce, zorla yerinden etme uygulamasıyla, Afrika'da aile bağları koparıldı. Zorla çalıştırma yöntemiyle, Afrika insanı yaptığı işe yabancılaştı. Böylece, geleneksel kabile ve köy toplumu yıkılmış oldu ama yerine de hiçbir şey konmadı. En önemlisi, köle ticareti Afrika'da uluslaşmayı olanaksız kıldı. Kabilesinin ötesinde bir siyaset anlayışına sahip olmayan Afrika toplumlarının uluslaşmaları, Avrupalıların bu radikal müdahalesi olmasa bile, pek de kolay olmayacaktı zaten. Ancak köle ticareti, bunu Afrika'nın büyük bir bölümünde olanaksızlaştırdı. Endüstrileşme Avrupa'da ulusdevleti güçlendirirken, bunun Afrika'daki uzantısı tam ters sonuç verdi. Çünkü, endüstrileşmiş devletlerin ihtiyaç duyduğu köle uğruna, Afrika'nın kabileleri karşı karşıya getirildi. Köle peşinde koşan bazı kabile şefleri, komşu kabilelere saldırdılar ve zorla köle alıp Avrupalılara verdiler. Afrika yöneticileri kendi toplumlarına yabancılaştılar. Sonuç olarak, uluslaşma süreci tıkandı ve büyük merkezi devletler kurulamadı. 20. yüzyılda bu durum değişmeye başladı. Avrupa yönetimlerinin de etkisiyle, Afrika ülkelerinde Batı'dakine benzer yönetici bir sınıf doğdu. Kabile reisleri, bunların çocukları ve bazı hükümet memurları, Batı'nın üniversitelerinde okuyarak ulusçu fikirlerle yetiştiler. Ulusçuluk akımı 20. yüzyıl boyunca giderek gelişti. Ancak, Afrika ülkelerinin bağımsızlıklarını kazanmaları için II. Dünya Savaşı sonrasını ve özellikle 1960'ları beklemek gerekecektir. 7. Latin Amerika'ya Erken Gelen Bağımsızlık 1789 Büyük Fransız Devrimi'nin ilkeleri, köhnemiş İspanya İmparatorluğu'nda bomba etkisi yaptı ve geniş ama zayıf imparatorluk temellerinden çatırdamaya başladı. Ayrıca, Güney Amerika'daki bağımsızlık önderleri, Kuzey Amerika kolonilerinin İngiliz boyunduruğundan kurtulduklarını görmüşlerdi. Karakaslı Simon Bolivar ve Arjantinli San Martin, Fransız Devrimi düşünürlerinin ve Kuzey Amerika demokratlarının düşüncelerini de öğrenmişlerdi. Yine, Karakaslı Miranda, George Washington'un ordularında savaşmış ve daha sonra Avrupa'ya giderek Fransız devrim ordularında çarpışmıştı. 1808 yılında bu adamların bekledikleri fırsat ellerine geçti. Bunların önderliğinde, İspanyol ve Portekiz genel valilerinin insafsız baskı ve sömürülerinden usanan Latin Amerika insanı, Napolyon Bonapart'ın devrim ordularının İspanya'ya girmesinden ve var olma mücadelesine girişen İspanyol tahtının askeri denetiminin gevşemesinden yararlanarak ayaklandı. Böylece, 1824 yılına gelindiğinde, Batı Hint Adalarındakiler dışarda kalmak üzere, tüm Orta ve Güney Amerika ülkeleri bağımsızlıklarını kazanmış oldular. Bu erken bağımsızlığın nedenleri yalnız milliyetçi önderlerin çabaları ve Kuzey Amerika örneğinin coğrafi yakınlığı değildir. İspanyol sömürge yönetiminin bozukluğu ve feodal dönemden kalma baskı yöntemleri de etkili olmuştur. Amerikan bağımsızlık önderleri ve bu arada George Washington, ABD'nin Avrupa'nın karışık diplomatik oyunlarının içine girmeme ve Avrupa'yı da Amerikalılara müdahale ettirmeme vasiyetinde bulunmuşlardı. ABD'nin bütünlüğünü koruyabilmesi ve gelişebilmesi için, Avrupa'nın Amerika'dan, Amerika'nın da Avrupa'dan uzak kalması gerekiyordu. Güney Amerika'da Avrupa devletlerinin varlığı, bu nedenlerle, son bulmalıydı. Güney Amerika ülkeleri, bağımsızlıklarını kazandıktan kısa bir süre sonra İngiltere'nin ve daha sonra ABD'nin ekonomik üstünlüğü ve siyasal etkisi altına girmişlerdir. ABD'nin üstünlüğünü sağlayan, Monroe Doktrini'dir. Monroe'ya göre, Avrupa devletleri, Güney Amerika'daki ülkelerin içişlerine karışmaya kalkıştıkları taktirde, karşılarında ABD'yi bulacaklardı. bölgeyi ekonomik ve siyasal tekeli altına alacaktır. Yalnız, 1860'larda imparator Maximillian'ın Meksika imparatoru olması ile Latin Amerika tekrar gündeme geldi. Meksika'da Kilise ve toprak sahiplerinin desteklediği Miramon adlı biri, hükümeti ele geçirmiş ve bu arada Avrupa devletlerinden büyük miktarda kredi almıştı. Rejimi, borçlarını ödemeden çöktü ve yerine geçen liberal Juarez borçları reddedince, Monroe Doktrini'ni resmen kabul etmemiş bulunan İngiltere, Fransa ve İspanya, Meksika'ya birleşik bir ordu gönderdiler. İngilizler, daha önce Çin'de yaptıkları gibi, devletin gelirlerine el koyarak borcun ödenmesini sağlamaya çalıştılar. Aynı yöntem, ilerde görüleceği gibi Osmanlı devletinde de uygulanacaktır. Napolyon'un daha ihtiraslı amaçları vardı. Ordularının desteğinde, bir Avusturya soylusu olan Maximillian'ı Meksika İmparatoru yaparak, ülkeyi bir Fransız uydusu haline getirmek istedi. Bunun üzerine İngiltere ile İspanya, ordularını çektiler. Napolyon, bu arada bir iç savaş içinde bulunan ABD'nin çökeceğini ve böylece Meksika'da etkisini rahatlıkla sürdüreceğini de tahmin ediyordu. Juarez ve Meksika liberalleri tekrar iktidara geldiler. Ancak, çok kısa bir süre sonra Meksika Porfirio Diaz'ın diktası (1876-1911) altına girecektir. Bu arada Brezilya, hemen hemen yarım yüzyıl İmparator II. Pedro'nun yönetiminde kaldı ve 1889 yılında cumhuriyet rejimi kuruldu. Arjantin ise, ekonomik bakımdan sürekli kalkman ve siyasal bakımdan istikrarlı tek Latin Amerika ülkesi oldu. Bunun en önemli nedeni, endüstrileşmiş Avrupa'ya sattığı, başta et ve buğdaydır. Geriye kalan 19 Latin Amerika ana başlığı altında incelenmesi, gerçekten uygundur. Çünkü, şimdi görüleceği gibi, Birinci Dünya Savaşı'nın belki de en önemli konusu ya da bu savaşta paylaşılmaya çalışılan kalıt, genellikle Osmanlı topraklarıdır. Savaş sonunda en kapsamlı barış antlaşmasının Osmanlı hükümetiyle yapılmasının nedeni de budur. Bu bakımdan, 19. yüzyılda Osmanlı devletinin parçalanma süreci ve 20. yüzyıla girildiğinde bu sürecin hızlanması, Birinci Dünya Savaşı'nın nasıl çıktığını en iyi anlatan olgudur. 1. Osmanlı Devletinin 19. Yüzyıldaki Genel Görüntüsü 19. yüzyıla girildiğinde, Osmanlı devleti Avrupa devletleri görünümünde değildir. Yönetici sınıf Türkler ve başat din İslamiyet olan ülke, çeşitli ırksal ve dinsel bölüntülere ayrılmıştı. Müslüman olanlar orduda görev yapmakta, reaya olarak bilinen Müslüman olmayanlar ise vergi vermekteydiler. Aynı dinden olanlar, imparatorluğun sınırlarında, kendi yasaları, mahkemeleri ve gelenekleriyle yan yana yaşamaktaydılar. Din görevlileri, kendi dindaşlarıyla ilgili sorunlarda hükümete ayrı ayrı sorumluydular. Batı Avrupalılar ise özel haklara sahiptiler. Katolikler dinsel bakımdan Papa'ya, siyasal destek bakımından Fransa'ya, Ortodokslar ise, dinsel bakımdan Ortodoks Kilisesi'ne, siyasal destek için de Rusya'ya bakıyorlardı. Batılı tüccarlar, çıkış noktası 16. yüzyıla inen kapitülasyon anlaşmalarıyla sağlanan haklardan yararlanmaktaydılar. Bu anlaşmalarla, Osmanlı hükümeti ithal edilen mallara % 8'den fazla gümrük vergisi koyamıyor, ayrıca Avrupalı tüccarlar iç vergilerin de çoğundan bağışık bulunuyorlardı. İster medeni olsun ister cezai, iki Avrupalıyı ilgilendiren davalarda Avrupa yasaları uygulanıyor ve konsolos hazır bulunuyordu. Bir Avrupalı ile Osmanlı yurttaşı arasındaki davaya Osmanlı yargı makamları bakmakla birlikte, mahkemeyi Avrupalı bir gözlemci de izlemekteydi. Kısaca, Osmanlı devleti, ulusçuluk ve ulusal birlik gibi iki önemli Avrupa düşüncesinden, tüm yurttaşlar için tek bir yasadan, laik devlet anlayışından yoksun bulunuyordu. Din, devlet işlerinden ayrılmamıştı. Bundan önceki bölümlerde incelediğimiz güçlü Avrupa devletlerinin karşısında, böylesine bir imparatorluğun bütünlüğünü koruma çabalarının uzun vadede başarılı olmayacağı açıktı. Osmanlı devleti böyle bir görüntüdeyken, Fransız Devrimi'nin ilkeleri, Napolyon istilalarının ortaya çıkardığı siyasal istikrarsızlık ve Avrupa siyasal haritasının sürekli olarak uğradığı değişiklikler, Batı ve Orta Avrupa'da olduğu gibi, Doğu Avrupa'da da önemli gelişmelere yol açmıştı. Bu gelişmeler içinde en önemlisi, ulusçuluk ilkesinin kazandığı başarılardı. İşte 19. yüyılda bu güç, Güneydoğu Avrupa'nın egemeni olan Osmanlı devletinin kapılarını zorlamaya başladı. 2. Osmanlı Devletinin Parçalanma Nedenleri Osmanlı devletinin parçalanma nedenleri çok ve karmaşıktır. Ayrıntılarıyla ele alınması konu dışında kalmaktaysa da kısaca şu nedenler üzerinde durulabilir Bir kere, Osmanlı devleti, Avrupa'ya Rönesans ve Reformasyon dönemlerini izleyen Aydınlanma Çağı'nın yeni teknolojik buluşları ve bunun sonucunda ortaya çıkan endüstri devriminden uzak kalmıştır. Avrupa'da Fransız Devrimi'ni gerçekleştiren ulusal burjuva sınıfı, Osmanlı devletinin ekonomik yapısı içinde oluşamamıştır. 19. yüzyılın ortalarından sonra bunun cılız bir kopyası belirmişse de, bu sınıf azınlıklardan oluşmuş ve işbirlikçi burjuvazi niteliğini kazanmıştır. Devletin sınırları içindeki ticaret ve ihracat, Grek, Yahudi, Ermeni ve Kuzey Afrika Araplarının elinde kalmıştır. Bunlar da genellikle yabancı devletlerin çıkarı doğrultusunda çalışmışlardır. Üstelik, İstanbul, Atina ve Selanik'te yoğunlaşan azınlık tüccarları, 19. yüzyıla kadar yabancı rekabete karşı gümrük duvarlarıyla da korunmuşlar ve böylece devlet içindeki zenginlik, azınlıkların tekelinde kalmıştır. Osmanlı yöneticileri ise, İstanbul'daki hâzineye vergi, fetih ganimetleri ve gelirinin akışının sürdürülmesi çabaları dışında, bu yıkıcı gelişmelerle yakından ilgilenmemiş ya da ilgilenememişlerdir. İkinci olarak, endüstri devriminin sonucunda Avrupa ordularında gerçekleştirilen büyük teknik ve lojistik başarılar, Osmanlı yöneticilerince çok geç ve etkisiz bir biçimde izlenmiştir. Büyük ölçüde bu yüzden, Osmanlı ordusu, 19. yüzyıl boyunca girdiği hemen hemen her savaştan yenik çıkmıştır. Bunda, daha önce gördüğümüz gibi, yeniçeri ocağı nın yozlaşmasının da payı büyük olmuştur. Bu ocağın bağlılığı belirli bir siyasal kuruma değil, Osmanlı Sultanı'na idi. Savaşlarda sürekli ordusunun başında bulunan yetenekli sultanlar döneminde, devlete askeri yönden büyük yararlar sağlayan ocak, sultanların saraya kapanması ve imparatorluğun genel çöküntüsü içinde yozlaşmış ve sultandan bağımsız, istediği an ayaklanıp ödünler alan ve hatta sultanları düşüren anarşi yuvası haline gelmiştir. Ocak, 1826 yılında II. Mahmut tarafından ortadan kaldırılmışsa da, Avrupa'daki savaş teknolojisi gelişmelerini çok gerilerden izleyen Osmanlı ordusu, tüm çabalara rağmen, çağın gereklerine uygun bir biçimde modernleştirilememiş, kapatılan yeniçeri ocağının yeri doldurulamamıştır. Üçüncü olarak, Fransız Devrimi'nin Avrupa sahnesine sunduğu ulusçuluk hareketi, Avrupa'nın ortasında iki büyük devlete ulusal birliklerini armağan ederken, Osmanlı devletinin Balkan ve Ortadoğu'daki topraklarında yaşayan ulusların, bağımsızlıklarını alıp devletten ayrılmaları sonucunu vermiştir. Böylece, 19. yüzyılda, azınlıkların teker teker bağımsızlıklarını almalarıyla, imparatorluğun parçalanma süreci de başlamıştır. Burada önemli ve Batı kaynaklarında pek anlatılmayan bir noktaya değinmek gerekiyor. Osmanlı devleti temelde teokratik bir devletse de, yönetimin hoşgörüsüz olduğu ve azınlıkları baskı altında tuttuğu, 19. yüzyılda bile söylenemez. Üzerinde egemenlik kurulan ülkelerden, devletin maddi ihtiyaçları geldiği sürece, bölgesel yönetime doğrudan karışılmamış, kültürel ve dinsel baskı uygulanmamıştır. Böylece sürdürülen bölgesel özeklik, bağımlı ülkelerdeki ulusal benliğin sürdürülmesine yardımcı olmuştur. Ulusçuluk akımı Doğu Avrupa'ya geldiği zaman, burada uygun bir ortam bulabilmiş ve Osmanlıların bu hoşgörülü yönetimi, bir bakıma devletin parçalanmasında etkili olmuştur. Kısaca, Doğu Avrupa ve Balkanlar'da Yunanistan, Romanya, Bulgaristan, Yugoslavya ve Arnavutluk gibi ülkelerin bağımsızlıklarını kazanmalarından hemen sonra, kolaylıkla Avrupa sisteminde ulusal devletler olarak yer almalarında ve ulusal bütünlüklerini korumuş olmalarında, Osmanlı yönetim anlayışının, hoşgörüsü, azımsanmayacak bir rol oynamıştır. Avrupa'nın emperyalist devletlerinin elinden kurtulan öteki bölgelerdeki devletlerin ulusal, kültürel ve ekonomik bütünlük konularındaki güçlükleri bugün bile ortadadır. Avrupalının dilinden düşürmediği Osmanlı Doğu despotizminin baskıcılığı savlarına karşı, bundan güzel ve anlamlı bir kanıt bulmak zordur. Dördüncü olarak, Osmanlı yüksek kademe yöneticilerinin ülkenin karşılaştığı sorunları bırakın çözecek, daha anlayamayacak kişiler olması, merkezi otoritenin yıpranması sonucunu doğurmuş ve gerçek yönetim yetkisi eyalet beylerinin, valilerin ve paşaların eline geçmiştir. 19. yüzyılın başında İstanbul, Kavalalı Mehmet Ali Paşa gibi asi valilerini yola getirmeye çalışacak ve bu çaba içinde daha da zayıflayacaktır. Yüzyılın ortalarına doğru merkezi hükümet otoritesinin güçlendirilmesi için önlemler alınacaksa da, bu devleti parçalanmaktan kurtaramayacaktır. Merkezi otoritenin zayıflamasının en kötü sonuçları ise vergi sistemindeki bozulma olmuştur. Bu otoritenin zayıflamasıyla birlikte vergi sistemi de bozuldu ve hazine malı gelir kaynakları iltizam adı altında ve belirli bir ücret karşılığında kişilere, özellikle Yahudi ve Rumlara satıldı. Bunlar, ödedikleri paranın karşılığını fazlasıyla çıkarmak istediklerinden, vergi yükümlüsü üzerindeki baskı arttı, mültezimlerin yolsuzluklarıyla hazine yoksullaştı ve kısır bir döngü içinde merkezi yönetim etkinliğini yitirdi. Aslında parçalanmanın önemli bir nedeni, devletin gücünün en yüksek noktaya çıktığı dönemlerde yatmaktadır. Osmanlı devleti gibi geniş toprak parçalarına yayılmış bulunan hiçbir otokrasi, böylesine büyük bir kara imparatorluğunun yükünü sürekli taşıyamazdı. İstanbul'dan Cezayir, Macaristan ve Yemen'e kadar uzanan toprakların fethi ve korunması, esaslı bir karşılık alınmaksızın, kaynakların boşuna tüketilmesi sonucunu doğurmuştur. Belki deniz üstünlüğüne dayanan uzun mesafeli ticaret, bu açığı kapatabilirdi. Ama, Osmanlı devleti gücünün zirvesinde olduğu zamanlar bile, böylesine bir deniz üstünlüğüne sahip olamamıştır. Kısaca, merkezden çok uzaktaki toprak parçaları, Osmanlı hâzinesine katkılarından çok daha fazlasını alıp götürmüşlerdir. Beşinci olarak, ekonomik ve mali durumun kötülüğü, devletin parçalanma nedenleri arasında en önemlilerinden biridir. Biraz önce değinildiği gibi, Osmanlı toplumu endüstri devrimi yaşamamıştır. Ekonomisi büyük ölçüde ufak işletme birimlerine dayanan devlet, 19. yüzyılda bir çığ gibi genişleyen kapitülasyonlar yüzünden, Avrupa devletlerinin açık pazarı haline gelmiş ve zaten cılız olan endüstrisini geliştirmek olanağına sahip olamamıştır. Üstelik, Rusya ile yaptığı savaşların mali yükünü dış yardımlarla hafifletmeye çalışınca, ortaya bir de dış borçlar sorunu çıkmış ve Osmanlı mâliyesi, bırakın almış olduğu borçları, bu borçların faizlerini bile ödeyemeyecek duruma düşmüştür. Bu yüzden de ekonomisi, büyük ölçüde borç veren Avrupa devletlerinin denetimine girmiştir. İttihat ve Terakki yönetiminin en büyük uğraşı kapitülasyonların kaldırılması yönünde olmuş, bu ancak Türk Ulusal Kurtuluş Savaşı sonrasında gerçekleşmiştir. Altıncı olarak, Osmanlı devletinin dinsel bir nitelik göstermesi, devletin din işlerine, dinin de devlet işlerine karışması, reform ve yenilik hareketlerini baltalamıştır. Ayrıca, İslamiyet'in o zamanki dinsel öğretisi, insana çevresini araştırıp, her alanda etkin bir yaşam sürdürmekten çok, iç dünyasını zenginleştirmeyi öğütlemekteydi. Tarihçi Enver Ziya Karal'ın deyişiyle, İslam eğitimi, doğa ve toplumsal olaylarını çözmeyi hedef tutmaktan çok, kişinin iç dünyasını, din ve edebiyat bilgileriyle süslemekteydi... (Avrupa insanı 18. yüzyılda doğanın yasalarını bulup, bunları üzerinde uygulamaya başlarken) medreselerde yetişen ve ulema adını taşıyan Osmanlı bilginleri, Aristo devrini bir saman çöpü geçmemiş durumda idiler . Son olarak, Rusya'nın Osmanlı devleti aleyhine genişleme ve Türk Boğazları yoluyla sıcak denizlere çıkma politikası ve İngiltere'nin, ilerde görüleceği gibi, 1878'den sonra Osmanlı devletini parçalayıp yıkma politikasına başlaması da, devletin zayıflayıp yıkılmasında etkili olmuştur. İngiltere, Rusya ve Fransa gibi büyük Avrupa devletleri, bu emellerini gerçekleştirmek için, imparatorluk içindeki ulusal ve dinsel azınlıkları bağımsızlık yönünde kışkırtmışlar, çeşitli mezheplerin koruyuculuğunu üzerlerine alarak, devleti içten yıkmak istemişlerdir. Bu yüzden, yalnız 19. yüzyıl içinde tam dört Osmanlı-Rus savaşı çıktığını belirtmek, konuyu aydınlatmak için yeterlidir. Osmanlı devleti, 1798 yılında Napolyon'un Mısır Seferi'nden başlamak ve tüm 19. yüzyıl boyunca sürdürülmek üzere, dış politikada bir denge politikası izlemiştir. Devletin giderek zayıflamasından temelini alan bu politika, varlığını sürdürmek için, Avrupa'nın büyük devletleri arasındaki çıkar çatışmalarından yararlanarak, dış politikadaki ağırlığı şu ya da bu devlete vermek olarak tanımlanabilir. Gerçekten, Osmanlı devleti 1798 yılından başlayarak, çeşitli dönemlerde, Rusya'ya karşı İngiltere, Fransa'ya karşı Rusya ve İngiltere, Fransa, Rusya üçlüsüne karşı ise Almanya'ya dayanmak yolunu tutmuştur. Durum kısaca şudur 1798'den 1878 yılına kadar İngiltere'ye, bu tarihten sonra ise Almanya'ya dayanılmıştır. 19. yüzyılda Osmanlı devletinin dış politik gelişmeleri bu çerçeve içinde değerlendirilmelidir. 3. Napolyon Dönemindeki OsmanlıRus Savaşı Napolyon'un 1798'de Mısır'a, nedenlerini daha önce incelediğimiz saldırısı sonucu, Osmanlı devleti aynı yıl Rusya ile bir antlaşma imzalamıştı. Bu, denge politikası nın başlangıcını oluşturduğu gibi, Osmanlı devletinin Rusya ile yaptığı ilk ittifak antlaşmadır. Hükümlerine göre, Napolyon'un işgal etmiş olduğu Yedi Ada'nın Fransızlardan kurtarılması için, Rus donanması Boğazlardan serbestçe geçecek, ancak savaş bittikten sonra Karadeniz'e çekilecekti. Bu, sonraki gelişmeler açısından son derece önemli bir noktadır, çünkü bununla Osmanlı devleti uzun süreden beri izlemekte olduğu Boğazların kapalılığı ilkesinden ilk ödünü vermiş oluyordu. Hatta, ağır Rus baskısı altında, 1805 yılında imzalanan ikinci bir ittifakla Rusya'ya verilmiş olan ödün genişletiliyor ve Yedi Ada'da bulunan askerleriyle ikmal bağlantısını sağlamak için, barış zamanında da Boğazlar'dan geçiş hakkı tanınıyordu. Rusya'ya Boğazlarda sağlanan bu üstünlük, Hindistan yolunun güvenliği açısından en çok İngiltere'yi endişelendirmiş ve bu tarihten sonra Boğazların kapalılığı ilkesine bağlanarak, bu durumu uluslararası bir yükümlülük haline getirmeye çalışmıştır. Böylece, Osmanlı devletinin başına, tüm yüz yıl boyunca sürmek üzere, bir de Boğazlar sorunu çıkmış olacaktır. Halbuki, 19. yüzyıla gelene kadar Boğazlar konusunda herhangi bir uluslararası anlaşma imzalanmamış ve bu önemli su yolu tümüyle Osmanlı monarkının tasarrufuna bırakılmıştı. İngiltere'nin konuyu uluslararası alanda yükümlülük altına almak yönündeki çabası, ilerde görüleceği gibi, 1841 yılında gerçekleşecektir. 1805 yılında Rusya'ya verilen ödün, bir yıl sonra çıkacak olan 1806 OsmanlıRus Savaşı ile ortadan kalkacaktır. 1806 tarihinde başlayan ve 1812 Bükreş Barış Antlaşması ile sona eren Osmanlı-Rus Savaşı, Rusya ile savaşmakta olan Fransa'nın Osmanlı devletini kışkırtması ve Padişah'ın Eflak ve Boğdan beylerini görevden alması üzerine çıkmıştır. Osmanlı devletinin aleyhine gelişen savaş, 1812'de Napolyon'un Moskova seferinin hazırlıklarına başlaması üzerine ve Rusya'nın barış önerisiyle bitmiştir. İmzalanan barış antlaşmasıyla Prut akarsuyu ile devlet arasında sınır olmuş ve Sırbistan'a bazı ayrıcalıklar verilmesi kabul edilmiştir. Bu, Balkanlar'da ilk ulusçuluk kıvılcımı ve bu yönde verilen ilk ödündür. 19. yüzyılın başlangıcında Osmanlı devletinin iç gelişmeleri açısından önemli bir hareket, 1808 tarihli Sened-i İttifak'tır. Osmanlı devletinde, 19. yüzyıl anayasa hareketlerine mutlaka bir başlangıç noktası bulmak gerekirse, buna Senedi İttifak'tan başlamak yanlış olmaz. Bu metin, padişahın mutlak otoritesine ilk kez hukuki bir sınırlama getiriyordu. Ancak, asıl amacı merkeze kafa tutan valilerin bağlılıklarının yeniden sağlanmasıdır. Daha önce, merkezi otoritenin zayıflamasıyla birlikte, Osmanlı yerel yöneticilerinin zaman zaman ayaklandıkları ya da merkezden bağımsız hareket ettikleri belirtilmişti. İşte, hem monarkın mutlak yetkisinin sınırlandırılması hem de merkezin güçlendirilmesi çabalarının Sened-i İttifak'ta birleştiği görülüyor. Buna göre, âyan ve beyler Padişah'a bağlı kaldıkları sürece (vergi vermeleri, parayı Padişah adına bastırmaları, istendiğinde asker göndermeleri gibi) Padişah da keyfince kendilerini görevden alamayacaktı. Ayrıca, yeniçerilerin disiplinsizliği ve ordunun zayıflığı, 1808 yılında Sekban-ı Cedid adıyla yeni bir ordunun kurulmasını gerektirmiştir. Böylece, Osmanlı devletinde ilk reform hareketleri askeri alanda gerçekleşmiş olmaktadır. 4. Yunanistan'ın Bağımsızlığını Kazanması ve 1828-1829 Osmanlı-Rus Savaşı Yunanistan'ın bağımsızlığını kazanmasının önemi, Osmanlı devletinin parçalanmasında yeni bir süreci başlatmasıdır ulusal azınlıkların bağımsızlıklarını kazanarak imparatorluktan ayrılmaları. Gerçekten, Yunanistan'ın bağımsızlığını kazanmasından sonra I. Dünya Savaşı'na kadar Osmanlı sınırları içinde yaşayan Balkan ulusları, Osmanlı devletinin girdiği her savaştan yararlanarak bağımsızlıklarını kazanacaklardır. Bu bağımsızlık hareketlerinde, Osmanlı devletinin zayıflamasının yanında, Fransız Devrimi'nin Avrupa'ya yaydığı ulusçuluk ilkesi ve Avrupa devletlerinin desteği de önemli unsurlar olarak sayılmalıdır. Burada, özellikle Yunanistan'ın ve genel olarak Balkan uluslarının kolayca bağımsızlıklarını kazanmalarında etkili olan bir başka unsurdan da söz etmek gerekmektedir. 15. yüzyıldan bu yana Güneydoğu Avrupa toprakları Osmanlı devletince yönetilmekteyse de, bölgede din, eğitim, ticaret ve maliye büyük ölçüde Greklerin ve öteki Balkan ulusların elinde kalmış ve eyaletler bölgesel özerkliğe sahip olagelmişlerdir. Ayrıca, Fatih Sultan Mehmet döneminden bu yana, Osmanlı yöneticileri İstanbul'daki Yunan Patrikhanesinin faaliyetlerine büyük hoşgörüyle bakmışlardır. Böylece, İstanbul'daki Yunan Patrikhanesi yalnız Ortodoks Kilisesi'nin temsilcisi olarak kalmamış, aynı zamanda Osmanlı merkez yönetimi ile Grekler arasında resmi iletişim kanalı olmuştur. O kadar ki, Patrik, Osmanlı sadrazamının Ortodoks Hıristiyanların işlerine bakan yardımcısı durumuna gelmiştir. Osmanlı devlet sisteminde azınlıkların sağladıkları özgürlüklere bir örnek de budur. Yunanistan'ın bağımsızlığı için çaba gösteren iki devlet Fransa ile Rusya'dır. 1815 Viyana Kongresi'nden güçlü çıkan Rusya, Grek ülkesindeki ulusçu duyguları alabildiğine kışkırtmış, 1821 yılında Mora'da çıkan ayaklanmada başrolü oynamıştır. Osmanlı devletinin toprak bütünlüğünü koruma politikasını sürdüren İngiltere de bu tarihten sonra Grek bağımsızlığını desteklemeye başlayacaktır. Bunun nedeni nasılsa bağımsızlığını kazanacak olan Grek yarımadasının Rus etkisi altına girmesini engellemek ve İngiltere'nin yardımından doğacak minnet duygularından yararlanarak bu devlet üzerindeki etkisini artırmaktı. Böylece, stratejik Doğu Akdeniz de olası Rus genişlemesine karşı bir bağlaşık kazanmış olacaktı. Yunanistan'ın bağımsızlık hareketinin ayrıntıları üzerinde durulmayacaktır. Osmanlı devleti Grek ayaklanmasını, Mısır valisi Mehmet Ali Paşa'nın yardımıyla bastırmayı başarmışsa da, gerek İngiltere'nin 1825 yılında taraflar arasında ateşin kesilmesi için Osmanlı devletine verdiği ültimatom ve gerekse 1827 yılında bir İngiliz-Rus-Fransız ortak donanmasının Osmanlı donanmasını Navarin'de yakması, bu devletin asilere karşı sürdürdüğü savaşın hızını kesmiştir. Bunların yanında, 1828 yılında başlayan Osmanlı-Rus Savaşı, Yunanistan'ın bağımsızlığını kazanmasında önemli bir unsur oldu. Osmanlı devletinin yenilgisi ve 1829 tarihli Edirne Barışı ile biten savaş, Osmanlı devletinin parçalanmasında önemli bir aşamadır. Edirne Barışı ile Yunanistan'ın bağımsızlığını kabul eden Osmanlı devleti, Doğu Anadolu'da bazı toprakları Rusya'ya bırakıyor ve Eflak ile Boğdan'da reformlarda bulunmaya yükümleniyordu. Osmanlı devletinin parçalanması süreci, bir yıl sonra yeni boyutlar kazandı ve 1529 yılından beri Osmanlı egemenliği altında bulunan Cezayir, tam 300 yıllık bir süreden sonra Fransa tarafından işgal edildi. Fransa'da uyguladığı ekonomik politikanın başarısızlığını örtmek, baskı yönetimine karşı ayaklanmalardan dikkati dışarıya çekmek ve Batı Akdeniz'de Fransa'nın üstünlüğünü sağlamak isteyen Kral 10. Charles, Cezayir'deki Osmanlı Valilerinin (dayı) Akdeniz'de korsanlık yapmalarını bahane ederek, 1830 yılında ülkeyi işgal etti. 1827'de Navarin'de donanmasını yitiren ve böylece eli kolu bağlı bulunan Osmanlı devleti de, bir protesto çekmekten başka bir davranışta bulunamadı. 5. Kavalalı Mehmet Ali Paşa Ayaklanması 1831-1841 Yunanistan'ın bağımsızlığını kazanması ve Cezayir'in Fransa tarafından işgalinden sonra, Osmanlı devleti on yıl süreyle bir valisinin ayaklanmasını bastırmak için uğraştı. Ayaklanmanın yüzeysel nedeni, Mehmet Ali Paşa'nın Navarin'de yanan donanmasını yeniden kurmak için, Suriye'nin ormanlarından yararlanmak ve bu yüzden Mısır'ın yanında Suriye valiliğini de istemesidir. Ancak, Mısır valisinin bunun ötesinde daha büyük tutkuları da vardı (i) Mısır'ı, komşu bölgelerde, yani Sudan ve tüm Arabistan'da en üstün güç haline getirmek (ii) İstanbul'dan bağımsız bir biçimde hareket edebilmek (iii) Mısır valiliğini bir hanedanlık içinde babadan oğula geçirmek (iv) Suriye'yi, Anadolu'yu ve hatta belki de tüm Osmanlı devletini eline geçirmek. Mehmet Ali Paşa bu emellerini gerçekleştirebilmek için, bağlı bulunduğu devletten daha güçlü olması gerektiğini biliyordu. Bu yüzden, Mısır'da ekonomik, askeri ve idari reformlarda bulundu. İlk iş olarak, Mısır'daki tüm toprakları ulusallaştırdı. Ülkenin ana üretim maddelerini devlet tekeli haline getirdi ve yeni endüstriler kurdu. Bu çabalar sonucunda, Nil deltasında pamuk üretimi geliştirilmiş, şekerpancarı ve zeytin gibi endüstriye hizmet eden ürünler ekilmeye başlanmıştır. Fabrikalar kurulmuş ve gençler, ticari ve ekonomik başarının sırlarını öğrenmek üzere, Batı ülkelerine ve özellikle Fransa'ya eğitime gönderilmiştir. Mehmet Ali Paşa tam bir despot olarak bu reformları yaparken, devletin başına bela olmayı 300 yıldır sürdüren Memlukluları ve Vahabileri de, oğlu İbrahim Paşa komutasındaki Mısır ordusu