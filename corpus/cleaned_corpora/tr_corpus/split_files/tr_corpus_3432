olarak var olamaz. Çünkü hayatımıza tutkuyu dâhil etmezsek, yaptıklarımızı sadece zaman geçirmek için yapmış oluruz. Oysa bir işi tutkuyla yaptığımızda öyle mi? Kendimizi daha mutlu, huzurlu, daha dolu dolu hissederiz. İşte Zweig bu yapıtında ruhumuzun en karmaşık duygularından biri olan tutkuyu gerçekçi bir canlılıkla dile getirebilmeyi başarıyor. O yüzden bu eseri keyifle okurken bir yandan da sorgulama ve düşünme fırsatını buldum. Bizleri yönlendirebilen en büyük duygularımızdan biri içimizde barındırdığımız tutkudur. Bu yüzden bizler bazı durumlarda karar verirken hiç düşünmeden ve tamamen farkında olmaksızın kendimizi o tutkuya teslim ediyoruz. Elbette çoğumuz bu teslimiyetin bizim hayatımızda olumlu ya da olumsuz sonuçları olacağının farkındayız. Ama en güzeli de bu değil mi zaten? Kısa bir süreliğine de olsa sonuçlarını düşünmeksizin içinden geldiği gibi davranmak. Satırlar arasında kaybolurken bu durumu Zweig’in psikolojiye duyduğu ilginin getirdikleriyle oluşturduğu akıcı üslubu sayesinde olayları adeta kendimiz yaşamışçasına benimseyebiliyoruz. Bu durum da bizlere hayatımızın tamamen yön değiştirebilme olasılığına rağmen duygularımızın peşinden düşünmeksizin gidebilme cesaretini veriyor. Zaman zaman bu durumu düşünüp dursam da bu kitap sayesinde bazı düşüncelerimi netleştirebilme fırsatını buldum. Neredeyse herkesin bildiği bir söz vardır ya hani “İnsan inandığı şeyler uğruna muhteşem hatalar yapabilir.” Yapabilir mi cidden? Evet, bence yapabilir. O yüzden şarkıların pek çoğu hatalarımız, uğruna vazgeçtiklerimiz ya da cesaret edemediklerimiz üzerine yazılmış değil midir? Bu yüzden neredeyse her konuda deneyimin öneminden bahsedilir ve çoğumuzun hayatında yapmak isteyip ama cesaret edemediğimiz, içimizde ukde kalmış bir şey mutlaka vardır. 1 FATMA GİZEM AKÇAY 21301017 Bu yüzden yazımı bu şekilde bitirmek istiyorum. Yeri geldiğinde korkmadan tamamen içimizden geldiği gibi davranmalıyız. “Başkaları ne düşünür ya da bunun sonuçları ne olur? ” diye bir an bile olsa düşünmeden bunu başarabilmeliyiz. Bunu başarabildiğimiz o kısacık zaman dilimi belki de hayatımızdaki mükemmel olayların başlangıcı olabilir. Ya da her şeyin bambaşka bir yöne gitmesine sebep olabilir. Bana göre asıl soru şu “Bu riski almaya değer mi?”. Tüm içtenliğimle cevap veriyorum, bu durum karşımıza nasıl çıkmış olursa olsun “Evet. Bu riski almaya değer.” Bu fikrimi çok eskiden duyduğum bir sözle desteklemek istiyorum. “Çünkü hayat aklı başında yaşamak için çok kısa.” 2 Mert Yıldırım Edward Scissorhands Beni Nasıl Şekillendirdi? Bazı filmler vardır ki, izleyicisini alır ve dünyasına çeker; bazı filmler vardır ki, izleyicisini dünyasına çekmekle kalmaz, sunduğu fikirlerle izleyiciyi bir demircinin örste demiri dövmesi gibi şekillendirir. Düşündürür: “Neden?”, “Nasıl?”, “Vay be!” dedirtir. Edward Scissorhands hikâyesi ve ağır sembolizmi ile üzerimde bu etkiyi başarıyla yakalamış bir filmdir. Peki, bu film bunu nasıl gerçekleştirdi ve beni ne biçimde şekillendirdi? Film, karlı bir akşam küçük bir kızın büyükannesine dışarıda neden kar yağdığını ve karın nereden geldiğini sormasıyla başlar. Büyükannesi cevap verir: “O dağın tepesindeki malikânede eskiden bir mucit yaşardı. Bu mucit bir adam inşa etti. Bizim gibi beyni, kalbi ve diğer organları olan bir adam. Ancak, adamı tamamlayamadan öldü. Adamın tek eksiği elleriydi: El yerine makasları vardı. Mucit öldükten sonra malikânede yapayalnız yaşadı. “Peki, ismi var mıydı?” diye sorar kız. “Tabii ki vardı. Onun ismi Edward’dı.” Büyükannenin cevabının kar veya karın yağmasıyla uzaktan yakından bir ilişkisinin olmaması dikkatinizi çekti mi? Kar yağışından bahsederken bulutlardan, soğuktan veya kıştan bahsetmek daha mantıklı olmaz mı? Bu filmin büyüsü kar ile bu yapay adam arasındaki ilişkiyi kavradıkça ortaya çıkıyor. Ellerinin yerine koskoca makasları olan bir adam gayet alışılmışın dışında biridir, ancak Edward’ı diğerlerinden ayıran daha bir sürü etken vardır. Filmde “normal” insanların yaşadığı kasabayı dikkatli incelediğimde ilginç detaylar dikkatimi çekti: evler gök mavisi, açık pembe, civciv sarısı gibi açık renklerle boyalı ve her şey abartılı bir biçimde renklidir; kasabadaki bütün evler, arabalar, tabelalar, yollar hatta çalıların kesimi bile aynıdır. Filmdeki kasabada orijinallik hissi bariz bir şekilde eksiktir: Hey şey aynıdır! Edward ise kasabanın aksine simsiyahtır, Gotik bir tarzı yansıtmaktadır. Edward kasabaya geldiğinde farklı olan tek varlık olarak göze çarpar. Kasaba sakinlerinden Peg Edward’ı “kasabalılaştırmak” için yüzündeki yaraları kozmetik ürünlerle örtmeye çalışır. İlk başta amacı güzel gözükse de yaptığı Edward’ı olduğu kişi gibi kabul etmek değil, kendince “eksiklerini” gidermeye çalışmaktır. Aşırı dindar bir komşusu Edward’a sürekli düşmanca davranır, çünkü onun gözünde Edward din dışı ve şeytanımsıdır. Bir diğer ilginç olan şey ise Edward’ın kasabada kabul görmesi çalı ve saç kesiminde yeteneğini göstermesinden sonra olur. Kasabanın Edward’da sadece bir hizmetçi potansiyeli gördüğünü o zaman anlarız. Film boyunca Edward’a kasaba halkı bir sürü yanlış yapar ancak sadece Edward’ın hataları üzerine yoğunlaşılır: Suçlu hep Edward’dır. “Bizden biri olmayı öğrenmen lazım” derler ona sürekli: Edward’ı kasaba kültürüne ekleme değil, onu sindirme çabası vardır. Kasaba bakış açısına göre onlar Edward’a iyi kötü istedikleri gibi davranabilirler ve Edward uyum sağlamak zorundadır, sorun çıkarsa bu Edward’ın uyum sağlayamamasından kaynaklanmaktadır. Resim: Malikâne ve kasaba arasındaki renk ve tarz farkları dikkatinizi çekti mi? Edward “farklı” biridir. “Ben daha tamamlanmadım” diyerek mucidinin ölerek kendisini yalnız bırakmasına dikkat çeker Edward. Aslında düşünecek olursak hepimizde böyle hisler vardır: Hepimiz büyürüz, kendimizi geliştiririz ve özgün birine dönüşmek vasıtasıyla “tamamlanmak” isteriz. Kasaba halkının dedikoduları, hileyle yönlendirmeleri, nefreti, korkusu ve çıkarı Edward’ın tamamlanma şansını elinden almıştır ve ortaya sadece trajedi çıkmıştır. Edward bu olaylar zinciri sonucunda malikânesine döner ve sevdiği kız Kim’e kasabayken yaptığı gibi Buzdan heykeller şekillendirir. Böylelikle küçük kız sorusunun cevabını almış olur: Kasabada kar yağmaktadır çünkü Edward buzdan heykel keserek kasabaya kar yağdırmaktadır. Kar bu filmin ruhunu ve derinliğini anlatan bir semboldür: kar saftır, bembeyaz, tertemizdir; bütün kar taneleri özeldir, farklıdır. O yağan kar bize Edward’ın bir yaratık olarak değil de bir kar tanesi olarak görülmesi gerektiğini sembolize eder. Bu film bana Kim’in yaptığı gibi karın içinde huzurla dans edip hep beraber birbirimizin tamamlayıcı yanı olduğumuzu anladığımız bir geleceğin umudunu aşıladı. İLK GENÇLİK ATEŞİ 1 Haziran 2013. Yaza daha yeni giriyoruz, günlerden cumartesi. Akşama konser var, hava da sıcak. Keyfimize diyecek yok. Sabah arkadaşlarla biraz geç kalkmışız. Menemen yapıp çayları demlemişiz, müzik açmış oturuyoruz. Muhabbetin en güzel yerinde telefonuma bir mesaj geliyor. Kuzenim İstanbul'da polisle halk arasında olay çıktığını duymuş ve benim iyi olup olmadığımı soruyor. Durumdan haberim bile olmadığını söylüyorum. Önemli bir şey çıkacağını düşünmeden internetten haberleri açıyoruz. Önceki gece Gezi Parkı'nda ağaçları kestirmemek için toplanan bir grup genç sabah polis müdahalesiyle karşılaşınca herkesten destek topluyor ve kalabalık giderek büyüyor. Burasını hepimiz biliyoruz zaten. O zamanlar içimde çok sevdiğim anarşist bir taraf keşfetmişim. Genelde küçük çaplı okuldan kaçışlar, gece izinsiz konsere gitmek ya da ehliyetsiz araba sürmek gibi basit olaylarda kendini gösterebiliyor bu his. Nazım Hikmet, Jean Genet okuyorum, Pink Floyd dinliyorum. Sanatı muhalifliğinden seviyorum. Bütün duygular içime sığmazken kendimi 'Hadi gidiyoruz' derken buluyorum. 'Konsere mi gideceğiz bu durumda?' diye soruyor bir arkadaşım. 'Saçmalama.' Karşıya geçmek için Kadıköy'e gittiğimizde asla kolay kolay unutamayacağım bir kalabalık görüyoruz. Vapurlar sonuna kadar dolu kalkıyor iskeleden. Bir o kadar insan da yeni gelene binmek için bekliyor. Akbil basmıyoruz, öyle kalabalık ki kapılar sonuna kadar açılmış. İnsanlar o heyecanla yüzerek bile geçer orayı. Parka gidene kadar hiç susmuyoruz. Sloganlar atılıyor, bağıra çağıra "Çav Bella" söyleniyor. Yakınlarda baretler satılıyor. Eczacı amca bize bedava Talcid verip bol şans diliyor. İlk defa Taksim'in kalabalığından korkmuyorum çünkü insanlar uzun zamandır görüşemediğimiz akrabalar gibi samimi. O günden sonra ailemin yüreğini hoplatmamak için olabildiğince gizleyerek sık sık parka gidiyorum. Bazı günler sabahları okulda sınava girip akşam oraya kitap ve battaniye götürüyorum. Kendimi Süpermen gibi hissediyorum. İçimde her şeye yetebilirmişim ve gerçekten işe yarıyorum duygusu oluşuyor. Bütün insanları sevmeye başlıyorum. Ve bir gün hayatımda ilk muhtemelen de son kez Taksim'in göbeğinde sabahlıyorum. Hatta kalabalığa öyle güvenmişim ki birkaç saat uyuyorum bile. Etrafta halay çekenler var, çorba dağıtanlar var, sokak piyanosu var. Ben gelirken kek yapıp getirmişim, onu dağıtıyorum yanımdakilere. Bu sırada çaylarımızla kentsel dönüşümden yapay zekaya kadar çok derin konulara giriyoruz. Ütopik bir dünya hayal etsem böyle güzel olamaz. Sonunda kimi zaman kötü manzaralarla karşılaşmış olsam da o parktan çok umutlu, hayata dair daha da heyecanlı ve hala Talcid'in mide ilacı olduğunu bilmeyen biri olarak çıkıyorum. Gündüz Vassaf'ın Ne Yapabilirim? adlı denemesini okurken işte bütün bu yaşadıklarım gözümün önünden geçiyor. Küresel Gezi Gençliği diye adlandırdığı, kalplerinin sesinden başka bir yere ait olmayan bu gençlerden umutlu olduğunu ve içinde bulunduğumuz iç karartıcı atmosferin insanların birleşmesiyle kolayca dağılabileceğini vurguluyor Vassaf. Benim için de o park umudun sembolü. Herkes o kadar emin ki kendinden sanki üzerimize havadaki moleküllerden çelik bir bariyer örülmüş. Polisler tomalarla etrafı dağıtmış sonra ayrılırlarken bir arkadaş umutsuzluğa kapılır gibi oluyor. 'Ya gerçekten yıkarlarsa burayı?' diye soruyor. Yanındaki bizim kazanacağımızdan emin 'Yıkasınlar tabi yaz günü toz kalkmaz en azından.' diyor. Michelangelo Bastiani'nin aşağıdaki video hologramı insanların o anki iç dünyasını anlamada etkili olabilir. Hepimizin içindeki o harekete geçme tutkusu, enerjisi ve dürtüsü öylesine fazla ki içimize sığmıyor. Karamsar olamıyoruz. Kavanozun içinde çılgınca hareket eden renkli dumanlar gibi. https://vimeo.com/176859262 O okyanusta bir su damlası olmanın heyecanını ve gururunu hala yaşıyorum. Mesela bugün metroda direğe pis olduğunu düşündüğü için tutunamayan biri gördüğümde gülüyorum. Çünkü sabah altıda elime çöp poşeti alıp belediye işçisi gibi bütün İstiklal Caddesi'nin çöplerini topladığımız gün aklıma geliyor. Ya da basit kazalarda çok sızlanmıyorum çünkü uyuşturucu iğne olmadan dikiş attırmak zorunda kalan insanlar gördüm ve onların korkusuzluğu bana sabır veriyor. Her gün çok kötü haberlerle gözümüzü açıyoruz. Geceleri uykumuzun aşık olduğumuz için kaçması gereken yaşlarda ülkemizin durumunu düşünerek huzursuz uyuyoruz. Havalimanında ufak bir tartışma, bağırış bile duysak hangi masanın altına girsem planları yapıyoruz bazen, ya da Olgunlar'a kitap almak için giderken Kızılay'dan geçmek bize yamaç paraşütü heyecanı yaşatabiliyor. Bu durumda bize düşen görev yurt dışına nasıl kapağı atabilirim diye düşünmek yerine yanıbaşımızdaki kıvılcımı fark etmek ve onu alevlendirmek. Biz Gezi gençleri çok güzel bir kalabalığa ve ufuk açıcı bir direnişe şahit olduk. Bunu unutursak kalbimiz kurusun. Badesu Taşdelen KAYNAKÇA "English." Gezi Park Direniyor. Gezi Parkı, n.d. Web. 08 Nov. 2016.Alt Benliğimizdeki Şeytan/Ezgi AKKAYA Ruhumuz içinde şeytani ikizimizi barındırıyor olabilir mi? Bilinçaltımızın katmanları arasına sızmış, bizi kuklası gibi oynatan, her hareketimizi şekillendiren, zaaflarımızdan faydalanan bir ikizimiz olduğu düşüncesi Darren Aronofsky’nin Siyah Kuğu filmiyle zihnimde yer etmeye başlıyor. Masumiyet ve mükemmeliyet timsali Nina’nın, çok da kendisi kadar mükemmel olmayan ancak bir o kadar yırtık, sapkın ve baştan çıkarıcı Lily’e dönüşümünün perdeye yansıması geceleri uykuları zehir edecek derecede tüyler ürpertici. Mükemmel olma hırsı sadece balerinlerde mi vardır ? Filmin aşılamaya çalıştığı düşünce elbette ki bu değil. Başarının tadını bir kez alan insan daha fazlasını elde etme arzusuyla dolar. Beğeni toplamak âdeta bir içgüdüdür. Kafamızdaki ukala ses bize zirvedekini koparıp almamızı emreder, onu bir yaşamsal gereklilikmiş gibi dayatır. Bu sese her ne kadar itici bir kuvvet, bir motivasyon kaynağı misyonu yüklense de, o susturulamadığında kulaklarımızı tırmalamaya, içimizde iyilik ve saflığa dair her ne varsa kemirmeye başlayacaktır. Zihnimize kıskançlık ve doyumsuzluk tohumları ekildiğinde artık o gemi çoktan yola çıkmıştır, çok geçtir. Çok masum başlarız hayata. Kötülüklerin tozu bulaşmamıştır üstümüze. Anne ve babalarımızın kanatları altında, evimizin surları ardında bihaber yaşarız sinsice bizi bekleyenlerden. Tıpkı Nina gibi. Kendi dünyamızla tanışma anımız geldiğinde ise yeni bir benlik keşfetmenin, ruhumuzun saklı odacıklarındaki sandıkları açmanın heyecanıyla afallarız. Peki alt benliğimiz hep bir şeytan tarafından mı yönetilir? Nina gibi baskılanmış bir karaktere sahipsek bu soruya olumlu cevap vermek durumundayız benim fikrimce. Hata yapmanın her zaman kötü sonuçlar doğuracağı düşüncesi beynimize işlendiyse, duygularımızı kapalı kutular içinde bir rafa kaldırmaktan başka çaremiz yoktur. Açığa çıkmalarını engelledikçe yumruklarını hissederiz attığımız her adımda. Ruhumuzun ücra köşelerinde saklambaç oynayıp kulağımıza yapmaktan kaçındığımız şeyleri fısıldarlar. Nina’nın şizofreni belirtileri göstermeye başlaması da bu alt benliğindeki fısıltıların üst bilincinin sesinden daha gürültülü hâle gelmeye başladığı ana tekabül ediyor sanırım. Filmden bana yansıyanlara göre, hırsımızı alevlendiren şey bir kıskançlık kırıntısının yolumuza düşmesiyle başlar. Kıskançlık, elde edemediğimiz şeylerin başkasına bahşedildiğinin farkına varmamızla doğar ve bu farkındalığın kafamızda diyaloglar üretmesiyle büyür. Hırs ise, o fısıltıların en güçlüsüdür. Nina’nın Lily’le tanışıp, onun kendisini böylesine serbest bırakabildiğini görmesi, kutuları raftan indirme isteği uyandırıyor. Kozasından çıkıp derinlere açılma dürtüsünü tetikliyor. Lily aslında onun şeytani ikizi ve onu bir başkaldırıya sürükleyecek kadar da asıl kimliğine baskın. Nina kendi halinde, saf bir beyaz kuğu iken, siyah kuğunun ihtişamına ve estetiğine kapılıp kimliğinin ele geçirilmesine, duvarlarının yıkılmasına izin veriyor. Annesinin geçmişinde içinde ukte kalan şeyleri onun omuzlarına yüklemesi, onu tıpkı kendisi gibi görmek istemesi, mükemmel olmayı en büyük amaç olarak göstermesi, onu kanatlarının altında boğması, zincirlerle bağlaması Nina’nın aklını yitiriş sürecine tuz biber ekiyor. Asıl kimliğimizin bilinçaltımızda yattığını düşünmüşümdür hep. Farkında olmadan oraya iteklediğimiz her şeyin bizi yönettiğinden, hayat sahnemizdeki en büyük oyuncu olduğundan şüphelenmişimdir. Dışarıya yansıttıklarımızı bir perde olarak alırsak, perdenin arkasında bekleyenler asıl oyunculardır ve perde aralandığında oyunlarını sergileyeceklerdir. Oyunun sonunda alkışlanıp alkışlanmayacaklarını ne kadar gerçekçi oldukları belirleyecektir. En nihayetinde, önemli olan özenle sakladıklarımızın bizim birer parçamız mı olduğu yoksa dış etkenlerce mi yaratıldığıdır. Salon alkışlarla yankılanırken, tıpkı Nina gibi tavana bakıp ‘’Mükemmeldim.’’ diyebileceksek, karanlık yanımızla tanışmaya, ikizimizin elini sıkıp ‘’ Senden korkmuyorum.’’ demeye değer. Bu film çift kişilikli bir insanın yaşadığı kayboluş ve tükenişi anlatsa da, içimizdeki dipsiz kuyuya bakmaya korkan bizleri, oradaki suya dalmaya cesaretlendiriyor belki de. YAŞADIKLARIMIZ YAŞAYAMADIKLARIMIZIN EN İYİSİDİR “Bir kelebeğin kanat çırpması, dünyanın yarısını dolaşabilecek bir kasırganın oluşmasına neden olabilir.”(kaos teorisi) cümlesiyle başlayan bir film “Kelebek Etkisi”. Filmdeki Evan Trebon karakteri çocukluğunda korkunç şeylerle mücadele etmiş bir genç adam. Karanlık geçmişinden gelen hatıralar onu sürekli strese sokar ve baygınlıklar geçirmesine sebep olur. Bu şekilde yaşamaya devam ederken bir gün tesadüf eseri zamanda yolculuk yapabildiğini ve bazı şeyleri değiştirebildiğini fark eder. Bu noktada durup olaya sizin de dâhil olmanızı istiyorum. Eğer size geçmişe dönüp hatıralarınızdan birini değiştirebileceğinizi söyleseler evet demek için kaç gün düşünürsünüz? Ya da kaç saat diyerek mi sormalıyım? Ama belki de düşünme sürecini hiç geçirmeden kuşkusuz evet derdiniz. Hepimizin muhakkak geçmişte bir yerlerde yaşadığı unutulmaya veya değiştirilmeye değer kötü anıları vardır. Bunları değiştirmek içinse evet demeden önce çok beklemezdik herhalde. Ama yapacağımız değişikliklerin sonucunu düşünmemiz de gerekir mi sizce? Geri dönüp düzeltmek istediğiniz anılarınızla oynarken yeni aldığınız kararların şimdiki geleceğinizi daha kötü etkilemeyeceğinden emin olabilir misiniz? Belki de her defasında eğer öyle değil de şöyle yapsaydım şimdi böyle bir sonuçla karşılaşırdım diyerek binlerce kez tekrar tekrar başa dönüp yeniden kurguladığımız o mükemmel senaryoları daha kötüsü ne olabilir ki anlayışı içinde hiç düşünmeden kötü anılarımızla değiştirirdik. Çünkü daha iyi bir hayat arzusu herkesin içinde gizliden gizliye sahip olduğu bir duygudur. Evan geçmişe gidip değiştirmek istediği kötü anılarını kendine göre daha iyi olduğunu düşündüğü bir senaryoyla bozarken gelecekte nelere sebep olacağına pek önem vermemişti. 5-10 dakikalık bir süre içinde yaptıkları, gelecekte onu hep en ağır sonuçlarla karşıladı hiç ummadığı şekilde. Küçükken arkadaşlarıyla posta kutusunun içine koydukları küçük bir dinamit yüzünden bir bebekle annesinin ölümüne neden olduğu zamana gidip onları kurtarmak isterken bozduğu olaylar zinciriyle gelecek zaman onu, kendisini sakat ve kolsuz bir şekilde yaşamına devam ettiği bir hayatla karşıladı. Tekrar geçmişe dönüp bu olayla yeniden eski haliyle baş etmeye karar verdi fakat bu sefer kız arkadaşının cehenneme dönen hayatını değiştirmeyi amaçladı. Belki de daha önce defalarca tekrar kurduğu anı geriye dönüp düzeltti. Bu seferse geleceğe döndüğü ve her şeyin olabildiğince iyi olduğunu zannettiği yarım saatlik bir zaman dilimden sonra kız arkadaşının abisini öldürerek katil olması, hayatı onun için daha yaşanmaz hale getirdi. Üstelik yaptığı bu değişiklikler sadece kendi hayatına değil başkalarınınkine de mal oldu. Değiştirdiği hiçbir anısı onu gelecekte beklediği şekilde karşılamadı hiçbir zaman. Kahramanın sürekli geçmişe geri dönüp bir şeyleri değiştirdiğinde her şeyin olabildiğince daha çok sarpa sarması, aslında bize yaşadıklarımızın belirli olaylar dâhilinde birbirine bağlı olduğunu gösterir. Yapacağımız en ufak bir değişiklik gelecek için tsunami etkisi yaratabilir. Ve bu olaylar zincirini bozduğumuzda yaptıklarımız bizim hiç istemediğimiz sonuçlarla yüzleşmemize neden olabilir. Bu yüzden iyi kötü bütün anılarımızın hayatımızın bir parçası olduğunu kabul etmek mantıklı bir yaklaşım olabilir. Çünkü belki de yaşadıklarımız hak ettiklerimizin en iyisidir. Belki de başımıza gelenler aslında bizi en kötüsünden kurtarmış ve bize şu anki hayatı, yaşayabiliyor olma şansını sunmuştur. Her seferinde yaptığımız hatalarla geriye dönüp keşke öyle değil de böyle yapsaydım demek, bize hiçbir şey katmayacağı gibi keşkelerle imkânsızı istemekle de kendimizi yıpratmış olmaktan başka bir şey elde etmiş olmayız. O zaman yaşadığımız ânı sonrasında en az pişmanlık yaşayacak şekilde geçirmeli, seçimlerimiz ve kararlarımız geri dönüp baktığımızda değiştirmek isteyeceğimiz anılara dönüşmesin diye yaşadığımız an içinde en iyisi için çabalamalıyız. GÜNİHAL KORUK Buse YAMAN 21502237 Hissediyorum Öyleyse Varım Derin bir iç çekişle ciğerlerime dolan taze havanın, birkaç saniye önce görevini tamamladığı için artık bedenimi terk edecek olan eskimiş nefesle yer değiştirdiği bu küçük ana odaklandım. Tam da bu küçük anda kanımın, kıpır kıpır olmuş bütün hücrelerime besin sağlamak için damarlarıma nüfuz ettiği gerçeğiyle yüz yüzeyim. Bütün bunlar, insan denen mükemmel makinenin teklemeden işlediği diğer bütün anlardaki kadar sıradan gerçekler. Bütün bunlar, yaşadığımı iddia etmek için, tek tek sıralayabileceğim ve bilimsel yüzlerce terimle dolu olacak cümlelerim kadar yeterli gerçekler. Nefes almak, vermek ve yeniden almak… Tık tık… Peki, bana yaşadığımı iliklerime kadar hissettiren ve her bir hücreme canlılık katan bu ılık akıntının sebebi gerçekten kusursuz işleyen, olağan döngü mü? Üzerine düşünmek gerek. Hayatımızın rutin seyrinde devam etmesini ve her anımızı işlevsel olarak yaşayarak geçirebilmemizi sağlayan vücudumuza elbette çok şey borçluyuz. Ama bu bilinen matematiğin ötesinde daha güçlü bir şeyler var. Hayatla aramızdaki bağın sımsıkı olmasını sağlayan, başka insanların da var olduğunu fark etmemizi ve onları kusursuz birer makineden çok farklı olarak algılamamızı sağlayan bir şeyler… Doğayla aramızdaki dengeyi kuran, her gece uyumadan önce zihnimize türlü türlü resimler koyan, her sabah yataktan çıkmamıza neden olan bir şeyler… “Hissetmek” fiilini somut bir çizgiden çıkaran, elle tutulamadığı halde elleri terletebilen, gözle görülemediği halde gözleri yaşartabilen o güçten, duygulardan bahsediyorum. Duyguların ne denli güçlü, hissetmenin ne denli muazzam olduğunu, onlara varoluşunun başından beri sahip olan bir insanın fark etmesi çok zor olabiliyor kimi zaman. İşte öyle zamanlarda, duygularını, içine çektiği nefesi algılarcasına duyumsayabilmiş güçlü kalemlerin eşsiz eserlerine ihtiyaç duyabiliyor insan. Monoton bir koşuşturmaya daldığım şu son zamanlarda, bana yaşadığımı anlamak için nereye bakmam gerektiğini gösteren güçlü kalem Stefan Zweig oldu. Bir süredir sürüp gitmekte olan olağan günlerin birinde okuma fırsatı bulduğum Olağanüstü Bir Gece’si de Zweig’ın eşsiz eserlerinden biri gözümde. Yazara göre hissedebilmenin benzersiz büyüsüne kapılabilmek için hissizliğin ne demek olduğunu yaşayarak öğrenmiş olmak gerekiyor. Belki de bu sebeple, bu büyülü kıpırtıların değerini hiçbir zaman tam olarak algılayamayacağım. Hissizlik… Bu kavram, doğası gereği onlarca farklı duygunun esiri olabilen bir canlı için nasıl var olabiliyor, anlamak gerçekten güç. Histen bahsederken aklınıza ilk gelmesi muhtemel olan ve belki de içinizi sıcacık bir esintiyle dolduran sevgiden, aşktan noksanlık değil sadece bu hissizlik kavramı. Etrafında olup biten hiçbir şeyi yeterince umursamama, öfkelenmeme, üzülmeme, beklenti içinde olmama ve kimseye beklediği şeyi vermeme şeklinde dış dünyaya yansıyan derin bir ruh hastalığı aynı zamanda. Bu hastalığa yakalandığınızı bir düşünün. Yalnızca dünya sizden bunu beklediği için hissediyormuş gibi yaptığınızı düşünün. Asla gerçek anlamda sevemediğiniz, asla utanç duyamadığınız, asla kötülük yapmanın ahlak dışı hazzını tadamadığınız ve ardından pişman olamadığınız bir karaktere bürünseydiniz sizi ne hayata döndürürdü? İnsanı, o kayıtsızlık bunalımından çekip kurtaracak tek şey şiddetli bir duygu patlaması hali olurdu muhtemelen. İnsan yeniden hisleriyle hayat bulurdu. Bizi biz yapan, kusursuz bir makineden ayıran tek şeyin “hissetmek” olduğunu unutmamak, onu yitirmemek gerekir değil mi? Bütün duyguları en derin tonlarına kadar yaşayalım öyleyse. Duygularımızı, duyularımızın ötesine hapsetmeyelim. Onlara dokunabilelim; onları koklayabilelim, işitebilelim, görebilelim. Bir ruhsuzluk buhranına esir olmamak için tadını alalım hissettiğimiz her şeyin. İşte o zaman yaşadığımızı tüm benliğimizle fark edebiliriz. O zaman yaptığımız her davranışın içimizde anlam bulduğunu görebiliriz. İnsanların arasına karışıp sahip olduğumuz her rengi onlara da sunabiliriz. Böylece dünyanın bir renk cümbüşüyle süslendiğine tanık olabiliriz. Kaynakça Zweig, Stefan. Olağanüstü Bir Gece. İstanbul: Türkiye İş Bankası Kültür Yayınları, 2015. Baskı. SİMAY ÇETİN BU İŞTE BİR YALNIZLIK VAR Yalnızlık nedir? Yalnız olanlar kimlerdir? Acaba yalnızlar çevremizde gördüğümüz o tek dolaşan insanlar mıdır? Bu kadar insan varken dünyada insanlar nasıl yalnız olabilir? Bir insan nasıl sevebilir yalnızlığı? Hayatı yeni yeni çözümlemeye başlamış biri olarak sürekli bunları düşünmekten kendimi alıkoyamıyorum. Belki de insanların kendi tercihleridir yalnız olmak. Peki insanlar neden tercih eder yalnız olmayı? Yaşadığı olumsuz tecrübelerden, kendilerini daha mutlu hissettiklerinden veya yalnızca kendileriyle anlaşabildiklerindendir belki de. Örneğin olumsuz tecrübe olarak aşk hayatında veya arkadaşları tarafından kazık yemek olabilir, daha mutlu hissetmelerinin nedeni de belki de insanların onlara sorunlarla gelmesidir veya başka insanlarla iletişim sorunu yaşadığı için, insanlara karşı belli bir tutumu olduğu için sadece kendisiyle anlaşabiliyordur. Ancak anlayamıyordum, kendi açımdan düşündüğümde çok korkuyordum yalnızlıktan. Bir yandan da biliyorum ki yalnızlıktan korkan insan güçsüz insandır, kendine güvenmeyen insandır. Kendime soruyordum bir insan neden yalnız kalmak ister diye. Çünkü kendini daha iyi daha mutlu hissedebilmenin yalnız kalmamak olduğunu düşünürdüm hep. Ama bir yandan da düşünürdüm ki yalnızlığı anlamak için ne yaptık? Bunu farkettiğim için de yalnızlığa alışmaya da çalışıyordum. Araştırma yaptığımda ve çevremde gözlemlediğim kadarıyla da görüyordum, yalnız olanlar hep dimdik ayaktaydı. Henrik İbsen’in de dediği gibi “ Dünyanın en güçlü insanı, en fazla yalnız kalabilendir.” (Henrik İbsen, 1880) Ben kavram olarak yalnızlığı olumsuz olarak görürdüm aslında ta ki Yalnızlık Doktorası’nı okuyuncaya kadar . Okuduktan sonra yalnızlığı tercih olarak görüp, doğru kullanıldığında kişiye güç verdiğini öğrendim. Kendimden örnek verecek olursam, üniversite hayatına henüz giriş yaptım ve ilk defa ailemden ve arkadaşlarımdan uzak kalıyorum. İlk başlarda uzak kalmayı yalnızlık sanardım, çünkü burada kimseyi tanımıyorum, adeta bir yabancıyım. Fakat biliyorum ki istediğim zaman dertleşebileceğim, üzüntümü ve mutluluğumu paylaşabileceğim kişiler bir telefon uzaklıkta. Hatta anladım ki kitabın kapağında da yazdığı gibi gerçekten de yalnızlıkla barışmak olgunluğa uzanan ilk sınavmış. Belki de yalnız kalmak sayesinde ayakta kalmayı, zorluklara karşı dimdik durmayı öğreneceğim. Çünkü yalnız olurken kimseye bağlı olmuyoruz ve bir şeylere bağımlı olmamak bizi daha özgür ve cesur kılabiliyor. Yalnız kalmak aslında kendimizi tanımaya yardımcı olabiliyor. Diğer bir yandan da kendimizle baş başa kaldığımızda düşünmeye vaktimiz oluyor ve bazı şeylerin farkına varabiliyoruz. Böylelikle kendimizi tanıyabiliyoruz. Aslında biraz da insanın kendisini sevmesidir. Kendimize ayırdığımız vakitlerin hoş geçirilmesidir, kendimizle ilgilenmektir. Yalnızlığı seven insan nasıl hoş, iyi vakit geçireceğini bildiği için başkalarıyla da iyi vakit geçirebilir. Bu yüzden de aynı zamanda sosyal bir insandır. Çünkü kendini tanımış bir insan, çevresindeki insanların kişiliklerini daha rahat bir şekilde çözümleyebilir. Bu yüzden de yalnızlık belki de kitapta Cem Şancı’nın da dediği gibidir “Yalnızlık bir mahrumiyet değil, lükstür.”(Şancı 13). Bu sayede yalnızlık “nedir” den çok “ne değildir”e bakınca daha çok anlamının olduğunu fark ettim. Elbette yine hayatımızda yalnız olmayacağız, yanımızda yine en sevdiğimiz insanlar olacak, tabii ki onlarla güzel ve kötü zamanlar geçireceğiz. Ama ben bu kitabı okuduktan sonra anladım ki yalnız kalmaktan korkmamalıyız, aksine yalnız kalarak hayatı tanımalıyız. Yoksa ömrümüzün sonuna kadar başkalarına bağlı olarak yaşayabiliriz ve bu tamamen bizim hayatımız olmaktan çıkar. Yazarın tam olarak, çevremizden duyduğumuz kötü yalnızlık hikayelerine inanmaktansa, yalnızlığı tecrübe edinerek öğrenmemizi söylüyor. Çünkü tecrübe etmeden, sadece varsayımlarla hareket edemeyiz. Şancı, Cem. Yalnızlık Doktorası. 2. Baskı. İstanbul: Remzi Kitabevi, 2015. Berrin Özcan 21502230 İnsan Ruhundaki Cehalet ve Bilgelik Çatışması José Saramago'nun dünyamızın yüzleştiği en büyük sorunlardan birine değindiği yapıtı Mağara, her insanın içinde kendinden bir şeyler bulacağı, sıcacık hislerle dolu bir roman. Her ne kadar basitçe, geleneksel karakterleri ele alarak yazılmış olsa da aslında Mağara, arkasında kocaman bir felsefe barındırıyor. Geleneksel kasaba hayatını kent yaşamının soğukluğuyla çok iyi karşılaştıran José Saramago, adeta bizlere bizim bildiğimiz bir hikayeyi baştan ancak çok daha güzel bir şekilde anlatıyor. Üretkenlikten uzaklaşıp nasıl tüketimi temel alan bir yaşama geçtiğimizi alegorik ve kendine has muhteşem üslubuyla anlatan yazarın kusursuz bir başka başyapıtı Mağara. Mağara, bugünlerde de sıkça karşılaştığımız modern ve geleneksel yaşam karşıtlığını, suni, güvenli olduğu iddia edilen, ruhsuz ve tüketime dayalı bir Merkez ile geleneksel, üretken ve doğal hayatın çatışması olarak temel alıyor. Ve bu yüzden romanın beni en çok etkileyen noktalarından biri, baş kahramanımız çömlekçi olan ve kasabada basit bir hayat yaşayan Cipriano Algor'un Merkez ile verdiği mücadeleydi. Kahramanımızın en başından beri içinde bulunduğu basit ancak gerçek duygular, yaşadığı hayatını bırakmak istememesi ve kızı ve damadıyla birlikte Merkez'e taşınma fikrine direnmesi çok etkileyiciydi. Ancak plastik tabakların Cipriano Algor'un ürettiği çömleklere tercih edilmesi ile neredeyse kahramanımızın dünyası başına yıkılıyor ve bu durumun okuyucu için de çok üzücü olduğunu düşünüyorum. Modern hayatın bizlere getirdiği neredeyse bütün kolaylıkların böyle bedelleri olduğunu anlamak ve kahramanın duyguları ve düşünceleri beni derinden sarstı ve duygulandırdı diyebilirim. Ayrıca romandaki en güzel şeylerden biri de samimi ve sıcak ilişkiler ve onların kentin suniliğinden uzak, saf sevgiye dayalı olmasıydı. Geleneksel ancak bir o kadar da sıcak olan karakterler okuyucuya, gerçek duyguların kaynağı olan doğal yaşamın, süslü cümlelerle anlatılan kent yaşamından nasıl kat be kat daha iyi olduğunu çok güzel anlatıyorlar. Romanda üstü kapalı bir şekilde ancak hikayeye çok güzel adapte edilmiş insan ruhundaki mağara alegorisi daha önce üzerinde hiç düşünmediğim derin bir felsefe olmakla beraber beni kitapta en çok etkileyen şey oldu. Birçok insanın kent hayatı için kasabadaki hayatını göz kırpmadan terk etmesi ve aslında gerçekleri ve gelecekteki tehlikeleri görmemesi adeta bir mağarada gün ışığından ve hakikatlerden bihaber duvarların karşısında yaşamaya benzetiliyor. Ancak cesur olup kahramanımız Cipriano Algor gibi gerçeklerle yani gün ışığıyla yüzleşmek bizleri o mağaradan ya da suni hayattan kurtarıyor. Romanın derinlerindeki bu etkileyici felsefenin gerçekten anlaşılması güç ancak son derece doğru olduğunu düşünüyorum. Karanlık yani cahillik ile aydınlık yani bilgelik arasındaki farkındalığı kazanma sürecini en güzel şekilde anlatıyor yazar. Cipriano Algor'un da aslında bu farkındalığı Merkez'e yerleşmeden önce kazanmış olması ve bu nedenle oradan uzak durma isteğini çok iyi anlamış oldum ancak bunun derinliklerinde böyle güzel bir felsefenin yatıyor olması beni hem şaşırtmış hem de heyecanlandırmıştı. Ve bir kez daha yazarın anlatımına hayran kalmama sebep olmuştu diyebilirim. Mağara, hem toplumumuzun içinde olduğu durumu çok güzel anlatan hem de bu durumdan kurtulmak için bize harika bir çıkış yolu öneren José Saramago'nun büyüleyici baş yapıtlarından biri. İnsanın ruhundaki mağarada içine girdiği cehalet ve bilgelik çatışmasını, sıradan insanların hayatına çok güzel dahil ederek büyük bir ders veriyor aslında bu roman. Her okuyanın damağında güzel bir tat bırakan, samimi ve sıcak anlatımıyla çarpıcı gerçekleri bir araya getiren Mağara, kuşkusuz herkesin okuması gereken kitaplardan. Kaynakça Saramago, J. (2014). Mağara. İstanbul: Kırmızı Kedi Yayınevi. Elif Koturoğlu UMULANI BULMAK “Yaşayanlar için umut her zaman vardır. Umutsuzluk ölüler içindir.” Theokritos Dünyamızda yaklaşık yedi milyar insan yaşamakta ve birbirimizden tamamen farklıyız. Her insanın hayatlarından beklentileri, mutluluk anlayışları ya da aşka bakış açıları tamamen birbirinden farklı. Ancak öyle bir an var ki bu yedi milyar insan tek bir görüştedir: Bitmek bilmeyen o umutsuzluk hissi. Hepimizin hiç aydınlanmayacakmış gibi gelen karanlık günleri olur, içimiz âdeta zifiri bir karanlıktır. Hayatımda bundan kötü ne olabilir, başıma gelmeyen kalmadı tipinde düşünceler sarar aklımızın dört bir yanını; aklımız umutsuzluk hapishanesi olur âdeta. Teselliler hiçbir zaman yeterli gelmez büyük umutsuzluklar için, inandıramaz bizi .Gitmez o düşünceler kolay kolay ancak zaman gerek geçmesi için. Doğru zamanın gelişini ise parçalı bulutlu havanın yerini güneşli günlere bıraktığı zaman anlarız. Bulutların içinden kendini belli eden o ışıklar insanı ümitlendirir geriye kalan günleri için. Hayat daha güzel gelmeye başlar artık, mutlu olmak için bir sürü sebep vardır. İşte geleceğe umutla bakmak bizi hayata döndürür, kendimizi hatırlamamıza yardımcı olur. Hayatı sadece gerçeklerle yaşamanın çok kısa olduğunu ve umut etmeden ömrün geçmeyeceğini Rüya Dağıtan Çocuk bize çarpıcı bir şekilde hissettiriyor. Hayatta tökezlemeyen yoktur elbet değil mi? Düşmedikçe, yaralanmadıkça bir şeye ulaşmanın o vereceği hazzı başka ne verebilir? Sayamayacağım kadar çok düştüm, çok kez yara aldım sınav senesiyle olan savaşımda. Çok çalışmama rağmen girmiş olduğum sayısız deneme sınavlarının sonuçlarını gördüğümde uğradığım hüsran, sınavıma bir hafta kala yaşamış olduğum ve hiç yaşamak istemeyeceğim talihsizlikler belki de en kötüsü sınavdan tamı tamına bir gün önce hastalanmam ve daha neler neler. Gelen kötü deneme sınavlarım sonrasında hep kendime şunu dedim: Elif bu senin için belki daha iyi oldu, hatalarını gördün ama motivasyonun düşmesine izin verme. Ardından beklediğim gibi gelmeyen YGS sonrasında ailemden sıkça duyduğum “Sen elinden geleni yaptın kızım, belki de hayırlısı budur. Hem şöyle düşün, belki de gitmek isteyeceğin üniversite seni mutlu etmeyecekti.” monotonlaşan laflar. Haklılar mıydı peki? Kesinlikle evet. Ancak maalesef bu durumun sonucunu değiştiremiyordu, düştükçe düşüyordum. Giderek umudumu yitirmeye başlamıştım. Sonrasında aklımdan gitmeyen bir hayli de etkili olan “en azından” avuntuları. En azından ailem benimle, sağlıklıyım, sevdiklerim yanımda. Daha ne ister insan değil mi? Bir yandan da acınası halde olduğumu düşünüp kendi halime üzülmeye başlamıştım. Ancak hayata sıkı sıkı tutunmak ve hedeflerimden, hayallerimden vazgeçmemek için uzaktan silik görünen bir yol vardı: Umut etmek. Nefes alabilen her canlı umut edebilir ve hayalini kurduğu her şeyi umut ederek gerçekleştirebilir. Hayatta elde ettiğin konumun, varlığın ya da yokluğun, iyi bir iş sahibi ya da işsiz olman bunların hiçbiri bahane değil umut etmemizi engellemek için. Nerede doğduğunun, hangi ailede dünyaya gözlerini açtığının, nerede okuduğunun ya da ne işle uğraştığının hiçbir önemi yok. İstersen dünyanın en fakir ve kalabalık ailesinde aç gözlerini, ailenin yaramaz olarak nitelendirdiği, “hiç bir şey olmaz bundan” dediği çocuk ol bunların hiçbir önemi yok; başarma azminden ve umudundan hiçbir şey alıp götürmez. Örneğin, Türkiye’nin özellikle doğu kısmı yaşadıkları hayat bakımından Türkiye’nin genel profiline göre daha düşük çünkü imkanlar az, eğitim öğretim hayatı kısıtlı, meslek açısından da çok şanslı değiller. 2008 yılında yapılan ÖSS’de Türkiye 21.si olan İrfan Tüfekçi, doğma büyüme Hakkarili. Sağ kolunu maalesef küçükken yaşamış olduğu bir kazada kaybetmiş. Çocukluğundan beri tek hayali olan doktorluğa zorlu ama bir o kadar da kendine inanarak, umut ederek ulaşmış. Umut ederken, umudumuzun derinliklerinde kendimize olan inancımızın varolması bizi düşlediklerimize ulaştırabilmenin en sağlam ve basit yoludur.Unutmamak gerekir ki umut edebildikçe varsın ve hayallerini gerçekleştirdiğin kadar sen sensin. Ne zaman içini bir karanlık kaplarsa işte o zaman sahip olduklarına bak. Sahip olduklarına şükret; çünkü onlar ileride sahip olacakların için sana rehberlik yapacaktır, içindeki umudu tekrar yeşertebilir ve eski gücünü geri döndürebilir. Gerçekten istediğimiz kişi olabilmek istiyorsak hayalini kurduğumuz şeyleri umudumuzun katkılarıyla hayata geçirmek için zaman var ancak hayallerimizi ertelemek için zaman yok. Rüya Dağıtan Çocuk’u okurken aslında her şeyin özeti olabilecek bir alıntıyla cümlelerimi bitirmek istiyorum. “Ne zaman korksam, ne zaman karanlık çökse, ne zaman gülmek istesem hayal kuracağım.” 12 YILLIK ESARET Siyah veya beyaz fark eder mi? İşte bu soru çok önemli. Sorunun devamını bir başka soruyla getirebiliriz; Dünyadaki bütün insanlar din, dil, ırk, ten rengi gözetilmeksizin eşit değil midir? Bu soruya hayır cevabını verenler elbette ki olacaktır fakat bu kişileri insan kategorisine sokmak yanlış olur. Hiçbir insan bir başkasından üstün değildir. Hele ki ten rengi buna asla sebep olamaz. Ben bunu yapabilirim. Neden? Çünkü ben Beyazım sense Siyah! Ben senden üstünüm. Neden? Çünkü sen zencinin tekisin! İşte bu. Zenci kelimesi. Günümüzde ırkçı diye adlandırılmamıza sebep olabilecek söz. Siyahi deriz biz. Yukarıdaki diyaloglar ise tamamen geri zihniyetli insanların kendilerini üst tabakada görmesiyle oluşacak diyaloglardır. Gelelim kölelik meselesine… Yukarıdaki kafa yapısına sahip insanlar bu sistemi haklı görmüşlerdir ve işte esaret dediğimiz olay da tam burada başlar. Duygularımızın, düşüncelerimizin esiri olabiliriz, kendimizi çıkmazda hissettiğimiz anlar olabilir fakat bu tarz bir esaretten bahsetmiyorum ben. Hani insanın iradesi haksızca elinden alınır ve özgürlüğü tamamen bir başkasının eline geçer ya! İşte, söz konusu olan bu tarz bir esaret. Kimilerine göre kölelik demek sorumluluk yok demektir. Yaptığın veya yapacağın hiçbir şeyden sen sorumlu değilsindir çünkü sana bunları yaptıran bir patronun vardır. Böylece hiçbir şeyden sorumlu tutulamaz, suçluluk duymazsın çünkü bunları sen yapmamışsındır aslında. İraden, özgürlüğün yoktur. Nasıl yapacaksın ki? Fakat işin asıl yüzü öyle değildir. Hayat dediğimiz zaten yanlışlar ve doğrular bütünü değil midir? Biz o yanlışları yaptıkça öğrenir, güçleniriz. Kendi irademizle yaptığımız şeyler bizi ileriye götürür, bir başkasının himayesi altında yaptıklarımız değil. Kendimi Solomon yerine koyuyorum ve başta tamamen özgür ve başarılı olan bir adamın sırf ten rengi yüzünden köle olarak satıldığı gerçeği bana acı veriyor. Şimdi sokağa çıksam ve etrafıma şöyle bir bakınsam, belki de Solomon gibi onlarca insan göreceğim. Bileklerinde pranga olmayacak belki ama beyinlerindeki onlara yetecek. İçlerinde yaşadıkları o hapis hissi prangaların yerini rahatça tutacak. Sonra kafamı çevireceğim ve bir başka grupla karşılaşacağım. Kendilerini yanlarındaki insanlardan üstün gören ve üst tabakada olduklarını düşündükleri için o insanlara acıyarak veya aşağılayarak bakan onca insanla… Acı ama gerçek dediklerimiz işte tam olarak bunlar. Toplasak hepimiz iskelet ve kaslardan oluşmuşken bu ayrımcılık da neyin nesi? Nedenlerin tatmin etmediği bir dünyada kafamızda bir dolu soruyla yaşıyoruz resmen. Kim olduğumuz veya nasıl biri olduğumuz sadece dışarıdan bakmakla anlaşılacak şeyler değildir. Bizi biz yapan, insan yapan karakterimizdir. Tenimiz ya da nereden geldiğimiz ise önemi olmayan küçük detaylardır sadece. Bazen öyle anlar gelir ki tam başarıya ulaştık, iyi bir kariyerimiz ve gücümüz var derken hayat darbesini vurur ve kendimizi bir anda hiç beklemediğimiz bir konumda buluveririz. Böyle bir durumda yaşadığımız hayal kırıklığı bizi yok eder mi? Etmemeli. Aylarca ve hatta yıllarca hapis kaldığımızı, kendimizi anlatmaya çalıştığımız insanların bize inanmadıklarını farz edelim. Ya da hadi bu örneği biraz daha somutlaştıralım ve günümüzde karşılaşmamız çok da zor olmayan bir olaydan bahsedelim. Saçma bir iftiraya kurban gidip hapis cezası almışız, suçsuzuz ama anlatamıyoruz. İspatlamaya çalışıyoruz ama inanan yok. Ya da var, ama işlerine gelmiyor. Umudumuz yavaşça tükenir ve biz o esir hayatının bir parçası haline geliriz. Peki ya bütün o esaret dolu günler bittikten ve o hapishaneden çıktıktan sonra da hala eski biz olmaya devam edebilir miyiz yoksa kaybettiğimiz bütün o yıllar içimizde dolmayan boşluklar oluşturur mu? Bu sorunun cevabı bunu yaşamayanlar için bir gizem olarak kalsa da, yaşayanlar sorunun cevabını çok iyi bilirler. Asıl önemli olan, her şeye rağmen kendi benliğinden vazgeçmemektir. Şu hayatta insanı en çok yıkan şeylerden biri de özgürlüğünün elinden alınmasıdır şüphesiz. Kendi irademizle sürdürdüğümüz hayatımız, bizi biz yapan bu şeyin elimizden alınmasıyla artık hayat olmaktan çıkar. Ne yapacağımız, ne zaman yapacağımız ve hatta nasıl yapacağımız belli olan ve bizi bu kurallara göre oynamaya zorlayan bir oyun haline gelir ancak bu oyun hiç de eğlenceli bir oyun değildir çünkü oyun ne kadar uzarsa, umudumuz da o kadar azalır. Melis ERKAN Hasan KOYUN Empati Bir insanı gerçekten geliştirebilen etmenlerden birisi farklı ülkelerde yaşamaktır. Her ülkenin kendine özgü bir kültürü ve yaşam tarzı bulunmaktadır. Farklı kültürler hayata farklı açılardan bakabilmeyi sağlar. Farklı açılardan bakabilen insanlar, hayatı daha fazla sorgular ve kendilerini daha çok geliştirirler. Daha gelişmiş bireylerden de doğal olarak gelişmiş toplumlar meydana gelir. Bazı ülkelerde tek bir baskın kültür kendini iyice hissettirirken, bazılarında ise zamanla oluşmuş çok çeşitliliğe müsait ortam sayesinde, farklı kültürler sorunsuzca bir arada yaşayabilmektedir. Amerika Birleşik Devletleri’ni farklı kültürlerin bir arada yaşayabildiği ülkelere örnek verebiliriz. Bu yaz tatilimin 3 ayını Amerika’da geçirdiğim için farklı kültürlerin nasıl bir arada yaşadığını daha iyi anlayabilme fırsatını yakaladım. Karşılıklı saygı ve etkin kuralların, birlikte yaşamanın temellerini oluşturduğunu gözlemledim. İnsanlar birbirlerinin yaşamına, inançlarına ve değerlerine saygı gösteriyorlar. Bunu yapmadıkları takdirde de belli yaptırımların olduğunun farkındalar. Bu şekilde işleyen bir sistemin söz konusu olduğu bir ülkeye çok kısa sürede uyum sağladım. İnsanlara karşı daha az ön yargılı olup daha fazla empati yapmaya başladım. Aslında günümüzde ülkemizde ihtiyacımız olan en önemli hususlardan biri empati yapabilmek ve ön yargılarımızdan kurtulabilmektir. Ülkeme döndüğümde maalesef fark ettim ki, toplum içerisinde ötekileştirme çok sık yapılmaktadır. Ötekileştirdiğimiz insanlara da ne saygı duyuyoruz ne de onları adil bir şekilde yargılıyoruz. Hiç kimse, bir saniyeliğine bile kendini karşısındaki insanın yerine koymuyor. Böyle olunca da herkes sürekli kendisini haklı görüyor ve karşı tarafı ise haksız görüyor. Yukarıda bahsettiğim durum aslında dünya için de geçerli ve insanların birçoğu çok seslilik olgusunun farkında bile değil. Kendi ülkesi ve hatta kendi şehrinin, köyünün dışına çıkmayan insanların, diğer insanların nasıl yaşadıkları hakkında bir fikirlerinin olması beklenemez. Bu yüzden onlar, kendi kültürel doğrularını tek doğruymuş gibi algılıyorlar. Yazımda değinmiş olduğum farklı kültürler ile birlikte yaşamak hem bireyi hem de toplumu geliştirir. Tabii ki bu ne tek faktör ne de ana faktördür. Toplumun şekillenmesinde çok farklı etmenler söz konusudur. Farklı kültürler ile birarada yaşamak da sadece onlardan bir tanesi. Ötekilere değer verebilmenin ana kaynağı düşünseldir ve eğitimle direkt ilgilidir. Aslında empati yapabilmenin, insan olmanın bir gerekliliği olduğunu anlamak hiç de zor değil. Bunu anlamak için bir tek soruya cevap vermek yeterlidir, ama derinlemesine düşündükten sonra... “Farlklı bir ana-babadan doğmuş olsaydık, şimdi ötekileştirip neredeyse yok saydığımız bir ülkede, farklı bir dilde, değişik bir inanç yapısında, bambaşka bir kültür ortamında, o değerlerin bir çocuğu olarak bulunmaz mıydık? O zaman da şimdi “ben” dediğimiz, “benim” dediğimiz şeyler, öteki olmaz mıydı?” Kişisel bencillikler, milli egolar, kültürel üstünlükler, bu soruya verilecek yalın gerçeklik karşısında ne kadar da savunmasız kalıyor. Tabi ki bu soruyu sormak ve dosdoğru cevap vermek, dünyaya çok geniş bir pencereden bakabilmeyi gerektiriyor. Yüzyıllarca efendiler, öteki olarak gördükleri kölelerini insan yerine bile koymamışlarsa, demek ki bu soruyu sormak da, cevaplamak da pek kolay değil. Farklı kültürlerin içinde olmak, hiç kuşkusuz ki insanın empati yeteneği kazanmasına da yardımcı oluyor. Rengi farklıysa ne çıkar, güneş hepimizi aydınlatmıyor mu? Dili farklıysa ne olur, aynı gıdaları dişlemiyor muyuz? Dini farklıysa ne çıkar, hepimiz mutlak gerçekliğin peşinde değil miyiz? Kültürü farklıysa ne tasa, hepimiz ayrı bir zenginliğin temsilcisi değil miyiz? Çok farklı dinlerden, milletlerden insanlar ile konuşmak, onlar ile de bazı ortak değerlere sahip olduğumu görmek, benim için gerçekten önemli bir gelişim oldu. İnsanı sırf insan olduğu için sevebilmenin, dünyaya onun gözüyle de bakabilmenin en önemli zenginlik kaynaklarından olduğunu düşünüyorum. Keşke bütün insanlar kardeş olsa. Ama, bunun ham bir hayalden öteye geçemeyeceğinin bilincindeyim. Empati yaparak, olumlu düşünüp faydalı davranışlarda bulunarak bu büyük gayeye hizmet etmek ise hepimizin yapabileceği bir şey. Cem Akçakaya KURGUNUN ZEVKİNE VARMAK Umberto Eco’nun edebiyat üzerine yazılarının bir bölümünün derlendiği bir kitap yayımlandı “Can yayınları”nca. Kitabın içerisinde yazarın kitaplar hakkındaki yorumlarından oluşan, farklı dönem ve türlere ait irili ufaklı pek çok makale bulunuyor. Kitabın içerisindeki en uzun makalelerden birinin konusunu ise Gerard de Nerval’in lirik metni “Sylvie”ye hasredilmiş bir yorumlama çalışması oluşturmakta. Yabancı bir dilde yazılmış bu lirik metni okumak bile başlı başına bir işkence, Umberto Eco’nun yapısalcılığa eğilimi bariz olan bu metin çözümlemesini okumak ilk bakışta büyük ölçüde göz korkutuyor. İncelemesinin henüz ilk sayfalarında adeta şunu söyler Eco: Sylvie’yi hissetmek istiyorsanız onun yazarı olan Nerval’e dair biyografik ayrıntıların tümünü hafızanızdan silin. Metnin kendisine dönmeden ne onun keyfini çıkarabilir ne de eseri yorumlayabilirsiniz. Yazarın kişisel, ruhsal, toplumsal konumuyla eserin konumu birbiriyle örtüşmez. Sylvie biyografik bir anlatı değildir. Kitabın anlatısının yazarının Gerard de Nerval olduğu şüphesizdir. Ancak hepsi bu kadardır ve geri kalan şeylerin tamamı kitabın anlatı yapısının, öyküleme biçiminin içerisindedir. Umberto Eco’yla tamamıyla aynı fikirde olduğum konu şu ki, bir kurmacanın tadını çıkarabilmek için yazarıyla birlikte eseri oluşturan diğer dışsal koşulların tamamını da ilgi alanımızdan çıkarmamız ve eserin kendisine yoğunlaşmamız gerekir. Kısacası, biyografik ayrıntılara duyulan merak kurmaca türünde eserlerin tadını kaçırır. Yetkin bir dile sahip olan romanlarda ya da hikayelerde metni algılamak ya da anlamak için gerekli olan hemen her şey yazar tarafından o metin içerisine konulmuştur zaten. Dışarıdan bir ipucu aramak, kitabın dışarısını merak etmek okumanın büyüsünü bozan okur yanılgılarıdır. Bir adım daha öteye geçmek ve inandığım şeyi yazmak istiyorum: Yalnızca kurmaca türündeki kitapları değil, her kitabı kendi içerisinde okuyabilir ve bağlantılar ağını keşfetmek için sadece o an okumakta olduğumuz kitabı ve hafızamızı kullanabiliriz. Umberto Eco’nun Edebiyat Yazıları’nı okuyan ben, daha öncesinde Nerval’in Sylvie adlı metnini okumamıştım. Görünürde boş bir çaba olarak kalmaya yazgılıydı benimkisi çünkü, Eco’nun yazısı her satırında Sylvie’ye dönüyor, metnin dışına çıkmıyordu. Yazıyı okumaya devam ederken Sylvie’den yapılmış bir alıntıyla karşılaştım: “İşte, yaşamın sabahında bizleri büyüleyip yolumuzu şaşırtan ham hayaller” (67) Okumadığım Sylvie’den yapılmış bu alıntı öylesine tanıdık geldi ki bana, bir anlığına makaleyi okumaya ara vermek istedim. O anda geçmişe, Pascal Quignard tarafından yazılmış olan Dünyanın Bütün Sabahları’nı okuduğum zamanlara döndüm. Okumadığım Sylvie’de karşılaştığım bir cümle geçmişte okuduğum bir kitabı yeniden bilincime getirdi. Zihnimde bir bağlantının kurulmasına yol açtı Eco’nun inceleme yazısı. Geçmişe döndüğümde sadece Quignard’ın kitabına da değil, o kitabı okuduğum çerçeveye, tarihe, o andaki yaşamıma doğru bir yolculuk yaptım. Romanı okuduktan sonra aynı isimli filmi de izlemeyi istediğimi ve sonra nedendir bilinmez, bir türlü izlemediğimi anımsadım. Vardığım sonuç şu: Nitelikli her metin çağrışımlar bolluğuna sahiptir ve metinler arasında ilmek dokudukça bir çağrışımlar ağı ortaya çıkar zamanla. Bu durumun tadına varabilmek için sadece bir tek şeyi yapmamak gerekir, metnin dışına çıkmamaya özen göstermek. Dışarıdan dahil edilebilecek ayrıntılar eser üzerinde bozucu etkilere yol açabilir. Bağlantıların kurulması için dışsal referanslar ağına değil, bilincimizin gücüne güvenmemiz yeterli olacaktır. Sylvie’yi hala okumadım, belki de hiç okumayacağım ama bu kitap bir işlev edindi benim zihnimde: Ne zaman “geçmişin ham hayalleri”nden söz eden puslu ve proustvari bir kitap okusam Nerval’in kısa anlatısını anımsayacağım. Umberto Eco. Edebiyata Dair. Can Yayınları. 2016. “İÇİNİZE” BAKMA DURAĞI Uzun bir zamandır şiir kitabı okumak istiyordum. Şimdiye nasip oldu. Sonuçta şiir okumak farklı bir zevktir, farklı bir tattır. Düz yazılarda bulamazsınız o tadı. Kısa görünür ama kocaman hisleri, durumları anlatır. Sanki Everest dağının avuç içine sığdırılmış fotoğrafı gibidir. 5 dizesiyle anlattığı duyguyu, düz yazıyla 5 sayfada yakalayamayabilirsiniz. İşte böyle eşsiz bir şeydir şiir. Yapısı da güzeldir o tamamlanmamış cümleleriyle, tekrarlanan kalıplarıyla, kafiyesiyle tadından yenilmeyecek bir sanatsal zevk verir insana. Hani şöyle söyleyeyim, biraz abartı gibi olacak ama, bir ilkokul kitabında yazanları alın bir şiir kalıbına sokun, sanki eski halinden katlarca güzel, muazzam sanatsal bir şey çıkacakmış gibi hissediyorum. Bir de şiir okurken düz yazı okuduğunuzda pek yaşamadığınız bir heyecan vardır: Şiirin derinliğini çözümleyebilmek. O arkada yatan anlamı tüllerin arkasından çekip çıkarmanın hazzı bir başkadır. “Aha şimdi anladım! Demek bunu kastediyormuş!” dediğinizdeki o huzur, o mutluluk ve şairin vermek istediği anlamın büyüleyiciliği apayrı bir tat. Değinmeden geçersek şairlerimize ayıp olacak bir başka unsur da bizi kelimelerin yanına oturtup duygu yolculuğuna çıkarması. O zengin tasvirler, o anlamlı benzetmelerle belirginleşen tablo, o şiir kişisinin ruh ikizi gibi hislerinden anlamak… Başka eserlerde tadamayacağınız bir deneyim. Turgut Uyar, bir önceki paragrafta bir şiir neden şiirdir, onu ne sanat dünyasında yegâne kılar sorularını kalemiyle öyle keskin bir zekâyla cevaplamış, bahsettiğim şeyleri öyle bir sergilemiş ki aslında bizim cevaplamamız bile ona hakaret. Özürlerimi iletiyorum ruhuna. Öyle bir yazmış ki gerek “Arz-ı hal” ile “Hiçsizliğe” ile sorgulama serüvenine çıkıyorsunuz dini sorguluyorsunuz, var mı yanımızda mı güvenilir mi diyorsunuz gerek “Turnam, bir gün bırakmayacağım.” ile sizin turnanız ne merak ediyorsunuz. “Göğe bakma durağı” ile bulutlara bakmanın özgürlüğünü, yanındakinin verdiği o güç duygusunu okurken bunları içinizde hissederek içinizi ılıtıyorsunuz. “Söyle küçük saadetini” ile sade bir saadet tasvir edilirken o saadeti duydukça kalbiniz ısınıyor, mutluluk konusunda kendinize notlar çıkarıyorsunuz. Kalbiniz sımsıcak olmuşken de “Durmuş, süt mavi gecesine…” , “Kan uyku” ve “Eski kırık bardaklar” ile yalnızlığı içinizde duyumsuyor, “Çok üşümek” ile ilikleriniz kelimenin tam anlamıyla donuyor. “Acıyor” ile içinizdeki ve etrafınızdaki karanlık yönün içine karışıyorsunuz, onunla tanışıyor, bu cidden var mı diye sorguluyorsunuz. “Açıklamalar”, “Büyük Saat”, “ne değişir”, “Kavşakta” şiirleri ile hayata, toplumsal sürekliliğe farklı merceklerle bakıyor, etrafınızdaki hayatın farkına varıp onu sorguluyorsunuz. Bununla kalmayıp kendinizden parçalar bulup çıkarıyor, duygu yandaşı bulduğunuz için çocukça bir mutluluğa bürünüyorsunuz. Dahası, “Geyikli Gece” ile bu yüzünüze çarpan gerçekliğin içindeki özgürlüğü, birlikteliği, o saf duyguları gördükçe karamsarlığınızı kısmen de olsa dağıtıyorsunuz. Çarpmanın etkisiyle yüzünüzde iz bırakan bu gerçeklikten “Kurtarmak bütün kaygıları” ile kaçıyorsunuz. O yetmezse “Hızla gelişecek kalbimiz”, “Acının tarihi”, “iyimser bir sonuç’a”, “Hazırlandın diyelim”, “İlkyaz mı” şiirlerini tekrar tekrar okuyarak o kaçacak gücü, o gelecek umudunu alıyorsunuz. “Kırlardan geliyorlar” şiiri ile bu olumsuzluktan kaçarak doğaya sığınıyorsunuz, onunla katlanıyorsunuz, onunla içinizi ısıtıyorsunuz umut doluyorsunuz. “Nedense” ile aşka şehvet gözüyle bakıyorsunuz, ardından “Atlıkarınca” ile onun yetmediğini fark edip iç yalnızlığın var olduğunun ayırdına varıyorsunuz. “Aşk için” ile de tüm o sancılardan, acılardan aşkla kaçabileceğinizi anlıyorsunuz. Tüm bu hayat unsurlarına ek olarak Turgut Uyar bir de vatana, savaşa değiniyor “Güneşi bol ülke” ile. Okuyorsunuz, okuyorsunuz. Bir yandan savaşı ve savaş nedenlerini eleştiriyor(Özellikle “Bir insanla bir insan arasında/Çığlığı ve ağlaması ve kumları ve sargıları/tükenince dinlerin,” bölümü), bir yandan o uğurda savaşanlarla gurur duyuyorsunuz. Onları bekleyen anaların acısını içinizde hissediyorsunuz. Şimdi fark ettim, hep sizli konuştum. Hani siz böyle hisseder misiniz, böyle düşünce akışlarından geçer misiniz bilemem ama ben direk birinci elden bunları tecrübe ettim tüm bu şiirleri okurken. Resmen hissettiklerimi, iç benliğimde geçen düşünce tufanlarını, şiirleri anlatırken kelime dağarcığım yetmedi, tekrarlarda bulundum. Hatta daha da tekrarlara girmeyeyim diye kendimi frenledim. Yoksa bu 100 sayfalık kitap bir sayfada anlatılabilir mi, hissettirdikleri, düşündürttükleri anlatılabilir mi? Özetlemek gerekirse, bu kitabı okurken bir yandan herkesin, kendimin içindeki yalnızlığı fark ettim, üzüldüm. Kimi zaman o tatlı sıradan amcanın saadetini okudum, içim ısındı. Kimi zaman çaresiz işsiz bir adamın pabuçlarına koydum kendimi. Bazen de hayallerimi izleyip küçük şeylerden mutluluk arayan bir adam oldum çıktım. Dini sorguladım, var mı, yok mu inananlar kendi bencilliklerinden mi inanıyor diye kara kara düşündüm. Hayatın gerçeklerinin farkına ilk şiirde varamadıysam başka bir şiirde vardım. Onun acımasızlığını, onun hüznünü, sancısını hissettim. Ama umutla da doldum, dirençle de doldum. Zaten bir şairin görevi de bu değil midir? Okuyucusuna binbir duygu yelpazesinden ziyafetler sunmak, onu düşünce bulutlarına çıkarmak? Adalet: Bozuk Makine İnsanlar oluşturdukları toplumsal düzenin devamlılığı için adalet kavramını ortaya atmıştır. Toplumsal düzenin sağlanması için oluşturdukları kuralları denetleyen mahkemeler ve kanunlar yapmışlardır. Ve buna genel olarak adalet ismini vermişlerdir. Fakat kafamızda tasarladığımız bu mükemmel sistem gerçekten adaleti sağlıyor mu? Bundan emin değilim. How To Get Away With Murder adlı dizi, Şekil 1How To Get Away With Murder Dizisinden bir kare beni adalet kavramını sorgulamaya itti. Gerçekten adalet toplumsal düzenin devamlılığını sağlıyor mu? Sistem tam anlamıyla herkese adalet getiriyor mu? Dizideki Annalise karakteri bir ağır ceza avukatı ve nerdeyse her davasında en ağır suçtan yargılanan insanları hapishaneye gitmekten hatta idam edilmekten kurtarıyor. Bu süreç içerisinde sahip olduğu ününü korumak için hukuk bilgisini kendi yararına kullanıyor. Sonrasında ise kendi işlediği ve öğrencilerinin işlediği cinayetleri mükemmel derecedeki hukuk bilgisiyle örtbas etmeye başlıyor. Adaleti sorgulamamın asıl sebebi bu olaylardı. Adalet düzenin sağlanması için bir araç değil miydi yazının başında yazdığım gibi yoksa adalet sadece birilerinin çıkarlarını korumak için kullandığı bir araç mıydı? Adalet kavramının işlevselliğini yitirmesinin iki açıyla ele alındığını düşünüyorum. Bence ilki otoritenin adaleti kendi amaçları uğruna zedelemesidir. Dünyanın her yerinde birileri kurallara uymaktan kaçacaktır. Doğamız gereği bencilliği benimseyen bizler her zaman bir adım ileriye gitmek isteriz. Bence bitmek bilmeyen açlık duygumuz, ihtirasımız, en iyisi olma düşümüz bizi bu kuralların dışına iter. Zaten elinde büyük bir güce sahip otoriteler, belki de bu açlık duygusunu doruklarda yaşıyorlardır. Onlar için sıra çıkarlarını korumak olacaktır. Bunun en önemli yolu ise adaleti kendi sistemlerinin devamlılığını sağlayacak hale getirmektir. Bu yüzden, insanların elindekileri kaybedip eski yaşamlarına dönmekten korkmaya başladıklarını düşünüyorum. Çünkü içlerindeki egoları onlara sürekli geri döndüklerinde bir hiç olacaklarını fısıldar. Bence onlar için bu korku hayatlarının merkezinde yer almaya başlıyor. Adalet sistemi otoriteler tarafından sürekli zedelenir ve adaleti temsil eden terazinin bir tarafı onlar tarafından sürekli aşağı çekilecektir. Adaleti simgeleyen kadın heykelinin gözündeki bez parçası taraf tutmamayı temsil edecekken otoriteler tarafından doğruyu görmesini engelleyecektir. Mesela, ben bir siyaset bilimi öğrencisi olarak ülkenin etik kurallar çerçevesinde siyaseti nasıl yürütebileceğini öğrenirken gelecek hayatımda bu öğrendiklerimi kendi çıkarlarım uğruna kullanabilirim. Sansürün etik açıdan doğru olmadığını çünkü halkın haber alma özgürlüğünü kısıtladığını biliyoruz. Siyasetçilerin önemli bir olay gündemdeyken dikkatleri başka bir olayın üzerine çekmek istemesi bu duruma örnek olarak gösterilebilir. Bu da otoritenin olması gerekeni kendi çıkarları uğruna zedelemesine bir örnektir. Bu sorgulamalar bana, diğer bir etkeni, hukukun hukuku bilenler tarafından suiistimal edilmesini hatırlatıyor. İnsanoğlu yapısı gereği bir mükemmel yaratamamaktadır. Aynı bir makinenin işleyişinde çıkan aksaklıklar gibi adaletin işleyişinde de sorunlar çıkıyor. Hukuku her zaman aksaklıkları olan bir makineye benzetiyorum. Adaletin, mükemmele yakın olursa olsun, çağın gelişmesi, edinilen yeni özelliklere göre tasarlanması mecburi olacaktır. Fakat insanlar bunu farkına geç varıyorlar. Bence bu süreç içersinde de adalete uygun olmayan kararlar alınıyor. Bu noktada diğer etkenim ortaya çıkıyor: adaleti bilenlerin bunu kendi yararları için kullanma eğilimi. Hukukun açıklarını bilen insanlar dizideki Annalise karakteri gibi kendi çıkarlarını koruyabiliyor. Adaletin temsilcileri olan bu insanların bile bunları yapabileceğini görmek beni korkutuyor. Kanun açıklarını kapatmaya çalışmaktansa onları kendi çıkarları için kullanmak ne kadar kabul edilebilir bilmiyorum. Aklıma Albert Einstein’ın ‘Hatasız insan yoktur. İnsanlık hatasını kabul ve tamir etmekle ölçülür’ (Einstein). Sözü geliyor. Bu söz aslında bu yazının adeta bir özeti olabilir. Her insanın savunulmaya hakkı vardır. Fakat adalet sonunda gerçekleşmez ise bu ne davalının ne de avukatın suçu olacaktır. Önemli olan bu insanların, otoritelerin ve hukukçuların, hatayı kabul edip tamir etmesidir. Doğru ile yanlışın ayırt edilmesi sistemin yetersizliği ve boşluklarından dolayı keskin olamamıştır. insanlığın amacı adaleti kötü emeller için kullanmamak ve adaletin eksiklerini düzeltmeye çabalamak olmalıdır. Koray REŞBER Kaynakça Einstein, Albert. Özdeyiş.net. 25 Eylül 2015. 2016 Kasım 20 <http://www.ozdeyis.net/hata-yapmayan-insan-yoktur-kisinin-insanliktaki-derecesi-hatalarini-kabul-edip-duzeltmek-icin-gosterdigi-gayret-ve-titizlikle-olculmelidir-albert-einstein/>. How To Get Away With Murder. Yön. Peter Nowalk. Haz. American Broadcasting Company. 2016. Ayşe İpek Talu Bağımlılıklar İnsanlar hayatlarında bazı şeyleri çok sever ve çok isterler. Öyledir ki, bu çok istedikleri ve sevdikleri şeyler onlarda takıntı haline gelebilir. Bu belki sadece bir elbiseyi giyebilmektir, belki sadece eğlenmek ve hayallerinin peşinden koşmaktır. Takıntı haline getirdikleri şeyler zamanla onların bağımlılıkları haline gelebilir ve hayatlarında çok büyük etkilere sahip olabilir. Hayatlarını mahvedebilir bile… Bunları düşünmemin sebebi az önce izlediğim bir film, Bir Rüya İçin Ağıt. Bu film bağımlılıkları ve bağımlılıkların insan hayatındaki etkisini konu alan bir film. Ben izlemeden önce filmin adından dolayı tüm film boyunca mutlu sahneler izleyeceğimi fakat filmin sonunun kötü olacağını düşünmüştüm. Fakat tam tersiydi. Filmin en başı dışında çok büyük bir kısmında, bağımlılıklarının filmin kahramanlarının hayatını ele geçirişini ve onları etkileyişini anlatıyordu. Çoğu sahneyi izlerken olanlar beni dehşete düşürdü ve çok etkiledi. Daha önce izlediğim bağımlılık karşıtı filmlerin hiçbirinde bu kadar çarpıcı mesajlar verildiğini görmemiştim. Filmde dört insanın hayatı anlatılıyor. Farklı uyuşturuculara bağımlı üç genç ve onlardan bir tanesinin annesi. Anne karakteri, Sara Goldfarb, televizyon bağımlısıdır ve bir gün televizyonda bir yarışma programına çıkacağını düşünmektedir. Bu uğurda kilo verip eski, güzel, kırmızı elbisesini giymek istemektedir. Bunun için bazı ilaçlar kullanmıştır ve hayatı değişmiştir. Beni en çok etkileyen hikaye Sara’nın hikayesi oldu. Televizyonlarda her zaman uyuşturucu bağımlısı gençlerin yok olan hayatlarını anlatan hikayeler görüyoruz zaten, artık klişeleşmeye başlayan hikayeler onlar. Fakat Sara’nın hikayesi onlardan çok başka, tek amacı kilo vermek Ayşe İpek Talu olan ve bunu takıntı haline getiren orta yaşlı bir anne o. Amacı eğlenmek veya uyuşturucu kullanmak değil, uyuşturucu kullandığının farkında bile değil. Fakat o da bağımlı haline geliyor ve ilaçları kullandığı için hiç yemek yemez oluyor. Bu yolla daha kolay zayıflayacağını düşünüyor. Bir şeyler yemek istemediği için buzdolabından korkar oluyor. Beni en çok etkileyen sahneler buzdolabından karın guruldamasına benzeyen sesler gelip Sara’nın buzdolabının hareket ettiğini sandığı yerlerdi. Burada onun yemek yememeye kendini ne kadar şartladığını, aslında acıktığını ama yememek zorunda hissettiğini düşündüm. Bir yerde Sara’ya yakın hissettim kendimi. Günümüzdeki güzellik algısı sebebiyle, benim de bedenimden nefret edip, kendimi günlerce diyet yapmak uğruna aç bıraktığım zamanlar olmuştu. Benim amacım da kendimi iyi hissetmekti, Sara’nın amacı da. Kendimi onunla kıyasladım ve düşündüm; değer mi? İnsanın hayatını değiştirmesine değer mi? Neyse ki ben bunu erken anlamış ve çabalarımı bırakmıştım. Sara ise ileride kendisine hiçbir mutluluk katmayacak olmasına, hatta kendini daha da mutsuz edecek olmasına rağmen vazgeçmemişti. Diğer gençlerin hikayesi ise üzücü olmakta Sara’nınki ile yarışır. Onlarla kendimi kıyaslayamıyorum çünkü benim onlar gibi bir bağımlılığım yok. Hayalleri olan, mutlu olmak isteyen üç gençken, uyuşturucuya olan bağımlılıkları hayallerinin olmasına engel olmakla kalmamış, onları birbirlerinden ayırmıştır. Sara’nın oğlu Harry ve Marion filmin en başında sevgililerdi ve mutlulardı. Mutlu hallerini izlemek benim çok hoşuma gitmişti. Evet, uyuşturucu kullanıyorlardı bu doğru bir şey değildi; ama hayata karşı heyecanlı, hayalleri olan, mutlu gençleri izlemek keyifli bir şeydi. Filmin sonunda ise, işler ters gitti ve paraları kalmadı. Marion da uyuşturucu bulmak adına kendini başka erkeklerle buldu. Harry ise durumun farkında bile olamayacak kadar uzakta, hastanede, uyuşturucu iğne vurmaktan mikrop kapan kolunun kesilmesinin yasını tutuyordu. Onların başına gelenleri dehşetle izledim ve çok üzüldüm. Bu film beni o kadar etkiledi ki, artık insanların bağımlılık yapıcı maddelere bağımlı olması değil, sadece denemesi bile beni korkutur oldu. Ayşe İpek Talu Asıl verilmek istenen mesaj aslında çok güzeldi ve sadece uyuşturucu bağımlılığı ile ilgili değildi. Hiçbir şeyi takıntı derecesine getirecek kadar istemeyin, hiçbir şeye bağımlı olmayın. Bu ‘şey’ kendiniz için yapmak istediğiniz güzel bir şey bile olsa, sonunda kendinize zarar verebilirsiniz. BİRAZ HÜZÜNLÜ, BİRAZ MİZAHİ BİR YAĞMUR Neden bu kız bir türlü susmuyor? Dikkatimi toplayıp karşımda oturan ortaokuldan arkadaşım Elif’e bakıyorum. Dediklerini dinlemeye başlıyorum. Yine geçen gün başına gelen sıradan bir olayı dramatize ederek sanki tsunamiye yakalanmış ve ailesini koca dalgaların arasından kurtarmak için varını yoğunu ortaya koymuş bir kazazede havasında anlatıyor. Yanlış anlamayın Elif’i çok severim, çok eski arkadaşımdır ama bazen gerçekten çok fazla konuşabiliyor. Ve de olayları çok abartarak. Normalde şu an çoktan arabama binmiş, evimin yolunu tutmuş olmam gerekiyordu. Eğer tam kapıdan çıkarken bardaktan boşanırcasına yağan yağmur başlamamış olsaydı öyle olabilirdim de. Bu yüzden kısa bir kahve içmeden Elif’in hayatında başına gelen tüm olumsuzlukları dinle saatine dönüşen bu buluşma beni umutsuzca yağmurun bitmesi için dua ettiriyor. Anlattıklarının başını kaçırdığımdan artık dinlesem de anlamayacağım bahanesine sığınarak ona çaktırmadan etrafı incelemeye başlıyorum. Birkaç ayda bir hayatımızda olan biten genel şeyleri konuşmak için her zaman buluştuğumuz kâffedeyiz. Dışarıda yağan yağmur havayı kararttığı için daha akşamüstü olmasına rağmen tüm ışıklar açılmış durumda. Yağmurdan kaçmak için kâffeye sığınan insanlar sayesinde geldiğimizde bomboş olan mekânda şu an oturmak için tek bir masa dahi kalmamış, genelde kimsenin oturmadığı bar sandalyeleri bile neredeyse dolmuş. Yağmura hazırlıksız yakalandığı için saçı bozulmuş kadınlar şikâyet ediyor, çocuklarının gürültüsüyle uğraşmaktan yılmış anneler yorgun yorgun iç geçiriyor. Bu sırada Elif’in kahvesinden yudum almak için verdiği birkaç saniyelik boşluğu fark ediyorum ve fırsatı kaçırmamak için hemen ayağa kalkıyorum. “Çok susadım bir şişe su alacağım bir şey ister misin?” diye soruyorum kibarca. “Yok canım sen git gel olayın en heyecanlı kısmını anlatacağım bak sana.” Diye cevap veriyor. Şu yağmurun bitmesi için daha da fazla dua etmeye başlıyorum. Kasanın önündeki uzun sıra tam bana gelmek üzereyken cüzdanımı unuttuğumu fark ediyorum. Arabamı kapalı otoparka park ettiğimi hatırlayınca seviniyorum ve kapıya doğru ilerliyorum. Tam kapıyı açacakken kapının karşı tarafındaki kişi benden önce davranıyor ve önce benim geçmem için koluyla kapıyı tutup bekliyor. Teşekkür etmek için kafamı kaldırdığım sırada bir çift mavi göz ile karşılaşıyorum. Hayatımda gördüğüm en delici, keskin bakan ama garip bir şekilde bir o kadar da masum gözler bunlar. Gözlerden bakışlarımı alamıyorum fakat sonra nerede olduğumuzun farkına varıp aceleyle kapıdan çıkıyorum. Arabama kadar olan kısa yol boyunca aklımı gözlerin sahibinden alamıyorum. Geri döndüğümde suyumu alıp masamıza dönmeden önce kâffemizin her yerini gözlerimle tarasam da onu göremiyorum. (Üç ay sonra) Hayatımın en stresli sabahını yaşıyor olabilirim. Okuldaki hazırlık atlama sınavımın sözlü kısmına 15 dakika geç kaldım ve şu an sınava girip giremeyeceğimden bile emin değilim. Okula girip hemen arabamı park ediyorum ve sınavın yapılacağı binaya doğru koşuyorum. İçeri girince sınav yetkililerinin masasına gidip arabama çarptıklarıyla ilgili bir yalan uyduruyorum. Sözlü sınav için kendi sınav partnerimi kaçırdığımı fakat benden bir sonra girecek olan adayla birlikte beni alabileceklerini söylüyorlar böylece inanılmaz bir rahatlık kaplıyor içimi. Adımı anons ettiklerinde gösterdikleri sınıfa giriyorum ve içeride gördüğüm manzara karşısında şok oluyorum. Karşımda, partnerimin oturacağı sandalyede aylar önce Elif ile gittiğim kâffedeki çocuk var karşımda. Bu yazımda tesadüflerin hayatımızı ne kadar değiştirdiğini göstermek istedim. Şişhane’ye Yağmur Yağıyordu kitabının beni en çok etkileyen yanı anlık tesadüflerin hayatımızı nasıl değiştirdiğini fark ettirmesi oldu ve bu kitabı okuyunca tesadüflerin verdiği heyecanla benim aklımda yukarıda yazdığım hikâye oluştu. Tesadüflere bu kadar bağlı yaşadığımızı düşünmek beni gerçekten heyecanlandırıyor ve yukarıda yazdığım gibi durumların olabileceğine inandırıyor. Bu yüzden Şişhane’ye Yağmur Yağıyordu kitabı beni heyecanla hayal kurmaya itti. En küçük olayların bile hayatlarımızı değiştirdiğine inanan ben bu kitapta da aynı düşünceyi gördüm. Her saniye insanın hayatı için çığır açacak şekilde önemlidir. Evimizden işe/okula giderken geç kaldığımız için söylenirken belki de hayatımızı sonlandıracak bir trafik kazasından şans eseri kurtuluyoruzdur ya da geç kalmasak saniye farkıyla kaçıracağımız hayatımızın aşkını buluyoruzdur. Kitabın da adını veren ilk öyküde şans eseri hayatları kesişen insanları ve bu kesişmeden sonra hayatlarının değiştiğini görüyoruz. Bu da bizi aslında hayatlarımızın ne kadar da tesadüflere bağlı olduğunu düşünmeye itiyor. Bu kitabın içerdiği bu mesaj bana hayatımızın önemi ile ilgili ayrı bir bakış açısı kattı diyebilirim. Hayat aniden bastıran yağmurlu bir hava gibi aslında. Ya yağmurun altında dans ederek beklenmeyen suyun tadını çıkarırsınız ya da ıslandığınızdan şikayet edersiniz. Fakat ne olursa olsun yağmurun bereket getirdiğini her zaman anımsayabilmelisiniz. Böylece hayat ve onun sürprizlerinin muhteşemliğinin farkına varabilirsiniz. Irmak Güvener KAFKAESK LİBERALİZM Nihayetinde tek çare kabullenmek mi ? Dikkati üzerine çekmemek mi? Adaletin kılıcından böyle kaçılabileceğini düşünenler var elbette. Bu kılıç kimin elinde; yani toplumu kim yargılıyor ? Sorgulamaya başlanıldığı anda halkın tepesinde biten otokratik bir yönetim var bu dünyada. Bu soruların sorulmasını bırakın, bir çocuğun sorduğu masumca bir soruyu dahi küçük görerek onu aşağılayan öğretmenlerin olduğu bir sistem. Sorgulamayı; yani insanın en önemli içgüdülerinden birini tabu olarak benimsetip, insanlara yönlendirilmenin ve fazla soru sormamanın onlar için 'iyi' olacağı mesajı veriliyor ve bu mesaj çocukluktan itibaren gerçekleşen bir dizi travmatik olayla pekiştiriliyor. Doğduğumuz andan itibaren hepimizin çevreye bakışı hemen hemen aynıdır; siyahi bir bireye, budist inanışa sahip birine, herkese eşit mesafedeyizdir. Tıpkı Dava romanındaki Joseph K gibi... Joseph K iyi eğitim almış, toplumun alt tabakasından uzak, sınıfsal sistemin egemen olduğu, ilkel liberalizmin görüldüğü bir zaman diliminde yaşar. Yaşadığı mekan gizemlidir. Joseph K, Franz Kafka'nın beynindeki referans noktasının yaşadığı ortamı algılarken taktığı gözlüktür ve kendi çağının yapmacık görgü ve davranışlarını takınır. Üst tabakada olmasına rağmen Joseph K romantiktir; çünkü tıpkı bizim gibi küçüklüğünden itibaren içinde bulunduğu ortamda fazla sorgulamaması ve toplum analizi yapması ona bir tabu gibi gösterilmiştir. Bunu onun yerden kaldırmaya çalıştığı ve yoldaşım diye hitap ettiği başka bir sanığa yaklaşırkenki karasız ama korkak tavrından anlayabiliriz. Ne yapması gerektiğini, sokaktan geçerken yüzüne bile bakmadığı; fakat bir dilenci gördüğünde ya da öksüz bir çocuğun gözlerine bakınca yaşayabileceği ve bizim de yaşadığımız toplumsal vicdana, acıma duygusuna sahiptir. Bu duygu o kadar bencilcedir ki karşıdaki kişiye acımamıza rağmen onu çoğunlukla görmezden geliriz, bir insan olduğunu unutup toplumsal bir refleksle o bireyi dışlarız ve yolumuza devam eder, hatta onu unutma ihtiyacı hissederiz. O çocuğun yüzünü; yani asıl olan insanlık davamızı unutmaya veririz kendimizi. Büyüdükçe, yaşadıkça duyarsızlaşırız ve toplum, medeniyet bunu destekler; çünkü toplu halde yaşamak, bir devlete; yani alfa bir güce bağlı olmak ve bu güce yaklaşmayı amaçlayan güç hırsına yenik düşme eğilimini arttırır. Devlet burada gücün alegorisidir, tıpkı adaletin simgesinin gözleri kapalı, elinde eşit kollu terazi tutan ve diğer elinde kılıç tutan bir kadın olması gibi. yönetme hırsındaki insanlar kendilerini bu alegorilerle insanları aldatmaya adamıştırlar ve bunu yapabilmek için insanın içindeki sorgulama güdüsünü küçüklükten itibaren söndürmek hayatidir. Aynı Mısır firavunlarının kendilerini “tanrı” olarak halka tanıttıkları gibi çoğu hükümet dahi kendini devlet olarak tanıtmayı çok sever ve bu halk için büyük bir tehdit olmasına karşın halk bunu umursayacak sağ duyuyu geliştirememiştir. Bu sağduyuyu geliştirenler liberal ekonomiden nasiplenen burjuvazidir; çünkü eğitim ve farkındalık bile günümüzde parayla alınır, bu sebeple ezilenin hakkını genellikle hep burjuvazi savunmuştur. İşçi sınıfı, tehdidi gözüyle görüp, tecrübe edene kadar sessiz kalmıştır. Joseph K her şeye rağmen kendi davasını hatırlamıştır. Daha doğrusu bir sanık olması ona empati kurma eğilimi kazandırmış, kendini soyutladığı hayatın gerçekliğine geri dönmesi için gereken uyaranı ona düzenin saçma ve bayağılığı vermiştir. Yaşadığı stres, düşünceleri, suçluluk duygusu onun düzene karşı olan inancını sarsmıştır, bu yüzden çalışmaya kendini verememiş ve kendi savunma dilekçesini yazmaya başlamıştır; fakat yazdığı şey bir savunma dilekçesi değil kendi davası, hayatı ve duygularından ibarettir. İtaat etmeyenler cezalandırılır; çünkü birey olmanın şartı düşünmek, sorgulamak insan olmaktır. İnsanlığını kaybedenler kabullenir, ortada gözükmemeye ve gölgelere sinmeyi tercih ederler. Bir insanın güce olan hırsı yüzünden ona saygı duyulması korkudandır; fakat gerçek saygı insana düşünen ve anlayan bir canlı olarak bakmaktır ve temelinde birlik duygusu vardır. Fırsat eşitliğini toplumsal bir refleks olarak kullanıp zengini daha da zenginleştiren, fakiri de daha kötü duruma sokan bu anlayış Joseph K' nın döneminde ilkel bir liberal anlayıştır. İlkel olmasının sebebi yasalarla güvence altına alınmamış olmasıdır; fakat günümüzde serbest piyasa ve finans sektörleri gelişmis ve liberal ekonomi yasalarla korunmakta; yani 'modern' bir liberalizm sürmektedir ve hala evrilmektedir. Yasalarla güvenceye alınan ve otokrasinin kullandığı bu sistem aynı zamanda orta ve alt sınıfa yüklenerek, onlara davalar açarak ve borçlandırarak sermayesini arttırır. Bu kafkaesk bir liberal anlayıştır; çünkü gerçekçi, anlamsız, ayrıntılı ve esrarlı bir yanı vardır. İnsan olmak bir bireye duyduğumuz saygı için yeterli bir sebeptir. Etraftaki cahil insanların önyargılarından, toplum mühendisliği yaparak bizi birbirimize düşürerek işçi iş veren diyalektiğinin şiddetini azaltmayı amaçlayan sömürücü düzen yandaşlarının etkilerinin üzerimize yansımasıyla değişiyoruz. Joseph K'nın davası insanları kendine getirmek, amaçsız, ne olduğu belirsiz bir hukuk düzenine ve bu sistemin destekçilerine karşı durmaktır. Bu noktada önemli olan cesur olmak ve hiçbir şeyi olduğu gibi kabul etmeyip her şeyi sorgulamaktır. Berk Mehmet Avcioglu Nurten Güçsav 21301450 DOĞANIN GÜCÜ Faruk Duman’ın Köpekler İçin Gece Müziği adlı kitabını elime aldığımda, beni böylesine güçlü düşünceler içinde bırakarak sonlanacak bir kitap olmasını beklemiyordum. Hemen sonra kapağını açıp okumaya başladığımda, kendimi Tarık ve Filiz ile birlikte aynı arabanın içindeymişim gibi hissetmeye başladım. Arka koltukta oturmuş nasıl sonlanacağını bilmediğim bir yolda, ölüm ile burun buruna gelmiş bu iki insanın belki de son dakikalarına şahitlik ediyordum. Tıpkı hayat gibi. Hayat ile ilgili bir şeyler söylemem gerekirse, başınıza gelecek şeyleri bilmeden uzun bir yolculuk yapmak diyebilirim. Ölüm hayatın bir gerçeğiyken bu gerçeği kabullenmek o kadar zor ki. Sırf bunu düşünmemek için kendimi zorladığım günler oluyor. Hayat bize verilmiş bir hediye mi yoksa bizi ölüme götüren cezalarla dolu bir yolculuk mu? Ölüm bir son mu yoksa bir başlangıç mı? Bizim için hayati önem taşıyan şeyleri düşünüyorum. Su olmadan yaşam olamazken bazı hayatlar su yüzünden yitip gidebiliyor. Doğa bize verdiklerini zamanı gelince fazlasıyla geri alabiliyor. Yağmursuz geçen kurak bir mevsim sonrası, suya hasret kalmış insanların bir sel felaketiyle ölmesi yaşam ve ölüm arasındaki ironiyi fazlasıyla hissettiriyor. Mesela insanlar için herhangi bir zararı olmadığını düşündüğümüz küçücük bir sincap, aslında zamanı gelince ne kadar ölümcül olabiliyor. Ya da ölesiye korktuğumuz başka bir hayvan zamanı gelince hayat kurtarıyor. İşte doğa böylesine gizemli ve şaşırtıcı bir yer. Her kötünün içinde bir parça iyilik, her iyinin içinde bir parça kötülük olması gibi doğa da kendi içinde yaşam ve ölümü birbirine kaynaşmış bir halde barındırıyor. Bunu çok iyi bilmeme rağmen hâlâ ölüm diye bir gerçeğin varlığını tam anlamıyla kabullenememek, belki de benim suçumdur. Ama insan bunu kabullenebilseydi nasıl yaşardı ki? Nasıl her sabah uyandığında içinde yeni şeyler keşfetme isteği duyabilirdi? Hani derler ya ‘topraktan geldik toprağa gideceğiz’ diye. Ne demek istediklerini şimdi çok daha iyi anlayabiliyorum. Daha biz doğmadan önce başlayan doğa ile aramızdaki ilişki,