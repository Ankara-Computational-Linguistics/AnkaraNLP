en sevdiği, hatta fanatiği oldukları konu namustur. Malzemesi, rezilliği, yoruma açıklığı, üzerine koyması en rahat konudur çünkü. Ayrıca cinsellikle ilgili olduğu için bir tabudur da, dolayısıyla insanlar açık konuşmadan durumu ancak imalarla ifade edebilecek, anlatılanlara sorgulamadan inanacaklar veya anlamamış olsalar bile anlamış gibi yapacaklardır. Bitler için bundan daha kirletilmeye ve emilmeye müsait temiz kan var mıdır?Cinsellik insanlığın kendisiyle ilgili en fazla çekindiği konulardan biridir. Kendine olan güvensizlikten oluşan bu durum cinselliğin eğitilmemesi ve konuşulmamasından dolayı daha da büyük bir korku haline gelir ve kişilerin gözünde gerektiğinden fazla büyür. Sonuç olarak ortaya cinsellikten korkan bireyler çıkar ve bu da onların yıllardır bastırdıkları cinselliği dedikodu ve karalama malzemesi olarak kullanmalarıyla su yüzüne çıkar. Genel olarak erkeklerin kadınları cinsellik konusunda karalamaya daha meyilli oldukları da göz önünde bulundurulursa erkeklerdeki bu korkunun kadınlara oranla çok daha fazla olduğu sonucuna ulaşılabilir.Bitlerin halk arasında bilinen geleneksel halleri eğer yaşlıcalarsa balkonda bekleyip etrafı izleyen teyzelerdir, kahvede okey veya tavla oynayan amcalardır; orta yaşa yakınlarsa kenar mahalle karılarıdır, berberde saçlarını kestiren erkeklerdir; gençlerse mahalle kızları veya delikanlılarıdır. Günümüzde ise şehirlerin gün geçtikçe göç almasından kaynaklanan modern tip bitler baş vermiştir, bunları örneklendirirsek; lise ve üniversitelerde (hatta ortaokuldan başlıyor artık) bir köşede konuşlanıp etrafa keskin keskin bakarak durmadan konuşan kız ve erkek gruplarından tutun da arkadaş toplantılarındaki orta ve ileri yaşlı "eğitimli" hanımlar, erkek erkeğe toplanmış maç izlerken reklam arasında karı-kız muhabbeti yapan genç veya orta yaşlı beylere kadar geniş ve çeşitli bir insan yelpazesiyle karşılaşırsınız.Bit kültürünün başlangıcı insanların köy ve kasabada yaşadıkları döneme uzanmaktadır. Küçük bir alandaki bir "insan" topluluğunda duyulmayan şey yoktur. Hatta bu duruma o kadar alışmışlardır ki herkesin her şeyi bilme ve öğrenme çabasına girmesi normal sayılmış, gerektiğinde bölgede işleneceği belli olan bir cinayetin -ki bunlar çoğunlukla çok sevdikleri namus cinayetleri olur- bile bildirilme ihtiyacı duyulmamıştır. Ayrıca herkes her şeyi bildiği için doğru düzgün kimse bu durumu sorgulamamış ve engel olmak için bir girişimde de bulunmamıştır. Hem zaten bu olayın sebebi onlara o kadar normal gelmektedir ki engel olmanın pek de bir anlamı yoktur, çünkü öldürülecek kişi bunu zaten hak etmiş, toplum ve cinayeti işleyecekler tarafından çoktan yargılanmıştır. Mahkemeye, davaya falan ne ihtiyaç vardır ki? Bitlerin bu durumu eğitim gören insan sayısı arttıkça azalmakta ancak kaybolmamaktadır. Bunun sebebi ise cinsellik eğitiminin hem okullarda hem de aile içinde hâlâ yetersiz olması, günümüzde rekabetin artmış olması (ayak kaydırma ve karalamanın önemini arttırdı), insanların bencilliğe yönlendirilmeleri ve artık bu tip şeyleri bir de kendilerine eğlence olsun diye konuşmaya başlamış olmalarıdır.Her zaman gerçek bir cinayet işlenmese de bit toplumlarının içinde sık sık insanlık cinayeti işlenmektedir. İnsanlar yargısız infaz edilerek toplum tarafından dışlanılmakta ve haksız yere cezalandırılmaktadırlar. Daha vahimiyse bunun normal kabul edilmesidir, kan emicilerin normal kabul edilmesi!Bu çeşit insanları anlamak benim için gerçekten çok zor. Yani hangimiz mükemmeliz ki? Her şey hakkında bir sansasyon, bir manipülasyon yapma niyetindeler. Birisi bir şey yapmak isteyince illa ki bir ﬁkir, bir yargı, bir karışma! Üstelik insanları kalıplara koyup yargılamak da çok işlerine geliyor. Kimi namustan dem vuruyor, kimi kıyafetten, kimi de kıldan tüyden sebeplerden. Durum böyle olunca hepimizin "kafası bitleniyor". Sonra, haliyle, herkeste bir korku, bir endişe. Kimse demiyor ki acaba ben de bunu zamanında istemiş miydim? Acaba bir insan sırf bir davranışından dolayı o kalıbın bütün davranışlarını taşımak zorunda mı? İnsan bir kalıptan mı ibarettir? Kimse farklı olamaz mı?Bir de her konuya yorum yapmak zorunda mıyız? Aklımıza bir şeyler gelse bile bunları bir dedikodu, bir karalama çalışmasına çevirmek zorunda mıyız gerçekten? Neden anlayışlı olamıyoruz? Bu kadar mı düştük hayatın koşuşturmacasına, alışkanlıklarımıza? Kendimizi eğlendirmek için başkalarının zor duruma düşmelerine göz yumuyoruz. Bu kadar kötüleştik mi? Bencil miyiz gerçekten bu kadar?Neden birbirimizi sevmekte bu kadar zorlanıyoruz? Ya da soruyu şu şekilde soralım: "Neden birbirimizi sevmemek için bu kadar uğraşıyoruz?" Sevgi kötü bir şey mi? Nefret iyi bir şey mi? Neden bu kadar zorluyoruz kendimizi kendimiz olmamaya, içimizdeki saﬂığı, güzelliği saklamaya çalışmaya? Yazık, paylaşılabilecek bu kadar sevgiyi ziyan ediyoruz, farkında değiliz.HANDE DAVUL (Kevin Carter,1994) AYNI GÖKYÜZÜNÜN ÇOCUKLARI Hiç gece yarısı, yalnız olduğunuz bir zaman başınızı yukarı kaldırıp uçsuz bucaksız gökyüzüne bakmayı denediniz mi? O sonunu göremediğimiz gök yüzü ,ışığının çoğu zaman farkında olmadığımız ay ve milyonlarca yıldızın aslında bizim olduğunu unutuyoruz.--İster Türk, ister Rus,ister Kazak olalım aslında yukarı baktığımızda aynı gökyüzünü gördüğümüzü unutuyoruz. Bu dünyanın hepimizin olduğunu unutuyoruz. Hepimiz sığındığı milliyetçilik duygumuzun arkasında çırpınan vicdanımızı susturuyoruz. Şimdi kalbe yakın akla uzak bir yerlerde tuttuğunuz vicdanınızla düşünün, bir yerde bir çocuk beklerken büyümeyi ,hayallerini gerçekleştirmeyi; aynı dünyada başka bir çocuk unutmuş büyümenin ne demek olduğunu, bırakmış hayallerini arkasında ölmesini bekleyen bir akbabanın gölgesine. O zaman aynı gökyüzüne bakmak yetmiyor mu aynı şekilde yaşamak için? Hiçbirimiz seçmedik ülkemizi, milletimizi. Uyuduğumuz, uyandığımız, yaşadığımız yer neresi olursa olsun; dünya hepimizin evi. İnsanlara milliyetlerini koruyup ön planda tuttukları için kızamam çünkü milletine sahip çıkmak; geçmişine, atalarına sahip çıkmak demektir. Üzüldüğüm ve kızdığım şey ise, milliyetçilik duygumuzun vicdanımızın önüne geçmesine izin vermemiz, masum iki çocuğun sadece doğdukları ülke yüzünden aynı şekilde yaşayamadığı bu dünyada bu duruma kayıtsız kalmamız. Onlar Afrikalı, onlar açlar;onlar Avrupalı, onlar zengin. Hayır, onlar sadece insan,benim,senin ve bizim gibi. Hepimizin yaşadığı bu gezegende yapmamız gerekense sadece insan olduğumuzu hatırlayıp milliyetimizi insanları birbirinden ayırmakta bir araç olarak kullanmadan,bu dünyayı daha eşit yaşayabileceğimiz bir yer haline getirmek. Bunun için de ilk ve tek adımın vicdanımızın sesini dinlemek olduğunu düşünüyorum. Bu fotoğrafın hikayesini düşünelim, Kevin Carter(Güney Afrikalı fotoğrafçı) görüntüyü yakalıyor ve sonrasında ödül alacağı fotoğrafı çekiyor. Çekiyor çekmesine de enfeksiyon kapıp hasta olma riskine yaslıyor vicdanını,arkasına bile bakmadan gidiyor. Çünkü onun işi fotoğrafçılık ve birkaç ay sonra birçok insanın zihninde Afrikalı olmanın açlıktan ölmeye mahkum olmak demek olduğunu canlandıracak olan bu fotoğrafı üzerinden ödül alacak. Peki ya nereye kadar susturabilecek vicdanını? Susturamıyor. Öyle çok susturamıyor ki,yaşamına son veriyor. Peki hangimiz daha suçluyuz? Gördüğü halde o çocuğa yardım etmeyen Carter mi,yoksa görmesek de dünyada bir yerlerde çocukların bu şekilde açlıktan ölüme mahkum olduğunu bildiğimiz halde kayıtsız kaldığımız için biz mi? Vicdanımızın sesini dinlemek için çok geç olmasını mı bekliyoruz dersiniz? Bu fotoğraftan sonra çocuğa yardım edilmemesinin büyük tepki aldığını okumuştum.Buna tepki gösteren insanların fotoğrafçının yerinde olsalardı ne yapacaklarını çok merak ediyorum doğrusu.Kuşkusuz bir çoğu tepki gösterdikleri şeyin tamamı ile aynısını yapacaklardı.İşte benim kızgınlığım da tam bu noktada başlıyor.Tepki gösteriyoruz,savunuyoruz,eşitlik diyoruz;yardımsever olmayı ve kayıtsız kalmamayı öğretiyoruz çocuklarımıza fakat hiçbirimiz bir adım atmıyoruz.Tepkimiz de savunduklarımız da sözlerimizde hapsoluyor.Korkuyoruz,milyarlarca yaşına gelmiş dünyada ortalama 80 yıl yaşayan varlıklar olmamıza rağmen hayatlarımızı o kadar çok önemsiyoruz ki,sadece kendi eksenimizde yaşıyoruz.Gün geçtikçe daha bencil,kayıtsız ve umursamaz varlıklara dönüşüyoruz.Halbuki tek yapmamız gereken şey özümüze ters düşen şeye ‘DUR’ diyebilmek. Şimdi hepinizin aklındaki soruyu duyar gibiyim.Bırakın başka milliyetleri,insanlar kendi milliyetinden olanlara karşı bile kayıtsızlaşmışken ve bencillik kendini korumakta kural gösterilirken vicdan ne kadar etkili olabilir daha eşit bir dünya için? Bu soruların hepsi aynı cevapta nefes buluyor.Geçmişimiz,şimdiki zamanımız ve geleceğimiz olan çocuklar...Onlara kendilerini korumak için başkalarını önemsemeyi değil,ileride herkesi koruyabilmeleri için sevmeyi ve önemsemeyi öğretmeliyiz.Onlara mutlu olmaları için önce kendilerini düşünmeyi değil,gerektiğinde mutluluğun başkasını mutlu etmekte olduğunu öğretmeliyiz.Onlara dünyanın merkezine yalnızca kendilerini koydurtmayı değil,o merkeze başkalarını da alabilmelerini aşılamalıyız. En önemlisi de tüm bunları öğretmeye çalışırken her zaman olduğu gibi birkaç sözde kalmamalı gayelerimiz.Biz gençler ve büyüklerimiz,ya da büyüdüğünü düşünenlerimiz,savunduğumuz şeyleri sadece duyabildiğimiz birkaç sözde bırakmamalıyız,hissetmeli ve hissettirmeliyiz.Bir adım atabilirsek arkamızdaki minik adımların da artacağını bilmeliyiz. Berkay Demirkol KESTİK! Karikatüristlerin ve tasarımcıların son zamanlardaki soyut çalışmalarına denk geldiyseniz pek çoğunda modern insanın çevresine yabancılaşmasını, yabancılaşmak zorunda bırakılmasını işleyen "maske takmış insan sureti" metaforunun yaygınlığından haberdarsınızdır. Üzerinde, olmadığımız bir karakteri oynamaya zorlandığımız ve diğer oyuncuların da aynı zorlama performansına tanık olsak da terk edemediğimiz bir sahneye dönüşmüş günümüz sosyal ilişkilerine yapılmış bu çarpıcı eleştiriyi içeren görselleri sosyal medya hesaplarımızda paylaşıp, sonra da "Eh ama ne yapalım, hayat bu." diyerek maskemizi yeniden takıp aynı tavırla yaşantımıza devam etmemizin ironisi şöyle dursun, bu süreçte kendimize de yabancılaştığımızın farkına varamıyoruz. Bu çıkarımımı destekleyen fikirlerden birinin de orijinal adı "Perfetti Sconosciuti" (Kusursuz Yabancılar) olan ve "Cebimizdeki Yabancı" adıyla ülkemize uyarlanan filmde tasvir edildiğini görerek, bu konu hakkında bir şeyler yazmaya karar verdim. Film boyunca birbirlerine söyledikleri yalanlar, kardeş gibi büyüdüklerini iddia ettikleri arkadaşlarından sakladıkları devasa sırlar ve eşlerine,hayat arkadaşlarına olan sadakatsizlikleri yüzünden olumsuz hisler beslediğim yedi arkadaşın ilişkisini gözlemlerken, ister istemez aslında yabancı kaldıkları kişinin kendileri olduğunu fark ettim. Eşini aldatan, cinsel tercihini açıklamaktan çekinen ve hayali bir karakter yaratarak "normal" gözükmeye çalışan veya kızının kendisine olan bakış açısını, kızının başkası ile yaptığı telefon konuşmasından öğrenecek kadar ailesine yabancı kalmış karakterleri gördükçe insan bu karakterlerin gerçek hayatta her gün gördüğümüz yansımalarına "Neden?" sorusunu sormadan edemiyor. "Neden olmadığınız bir kişi gibi görünmek için böylesine çaba sarf ediyorsunuz?" Komiktir, şöyle biraz zorlasanız kendinizi (belki zorlamanıza bile gerek kalmayacak kadar yüzeydedir ama) , pek çok yanlış izlenimi kendiniz için de yarattığınızı görebilirsiniz ; bunu tahmin edebiliyorum çünkü ben de gördüm. Örneğin bazen dalgın anlarıma denk gelip, fırsat bulmuşçasına "Sen biraz durgunsun ya bu aralar, eskiden daha bir neşeliydin." diyen arkadaşlarıma bakıp "Hangisi bendim acaba?" diye sorasım geliyor mesela hatıralarımda. Tabii, gerçek hayatta dalgınlığımla geçiştirip gidiyorum, takdir edersiniz ki bazı sohbetler böyle felsefi düşünceler için fazla hızlı kalabiliyor. Ancak o soruyu şimdi düşündüğümde değişenin ruh halim mi yoksa rol yapabilme kabiliyetim mi olduğuna karar veremiyorum. Belki de hep böyleydim, sadece çok iyi bir şekilde "aslında olmadığım" birini canlandırıyordum. Yoruldukça, sıkıldıkça da mesai saatinin son beş dakikasına giren bir memur misali "işimi" sabırsızlıkla, özensiz bir şekilde yapmaya başlamıştım ve artık belli ki bu, işin içinden çıkmama yetmiyordu. Büyü bozulmuştu. Eğer, diyorum, hayatımda olup biten şey gerçekten buysa ; vay halime! Daha 20'li yaşlarımın yarısına gelmeden yorulduysam, gölgesinde kaldıysam çevremdeki muazzam aktörlerin ; içinde ayna bulunan bir mekanda başka insanlarla beraberken gözüme çarpan aynadaki aksime bakıp "Kim bu çocuk?" demeye başladıysam, ciddi anlamda sıkıntılı bir hayat geçirmem işten bile değil gibi duruyor. Belki bu düşüncelerimi okuyan bazılarınız abarttığımı, karamsar bir tablo çizmek için şansımı zorladığımı düşünecek, bazılarınızsa yazının bir noktasında "Aa aynı ben!" deyip yazının devamında bir arkadaşını gideceği yere bırakırcasına eşlik edecek bana. Şunun bir gerçek olduğuna inanıyorum ki, anlatmak istediğim "kendine yabancılaşma" kavramı hepimizin tecrübe ettiği bir şey, sadece bazılarımız sandığı kadar iyi bir oyuncu olmadığını yüzüne vuracak sivri dilli bir eleştirmenle henüz karşılaşmadı ve büründüğü rolden memnun bir şekilde hayatına devam ediyor. Bu konudaki yeteneksizliğini erken idrak etmiş birisi olarak o insanları kıskanmıyorum dersem yalan olur ; ancak yönetmenin "Kestik!" nidasını işitene kadar rol yaptığının farkında bile olmamanın da bir bedeli var : Filminizi yeniden izleğinizde oynadığınız karakterden nefret edebilirsiniz. Kaynakça Yılmaz, Serra. Cebimdeki Yabancı. 2018. BKM Film. Film. Berk Bilgin TURK102-43 Düşünüyorum Da, Müthiş Bir Şey! “Ben, kendi yazdıklarımın ilk okuruyum. Yazdığım her cümle, her paragraf, okur olarak kendimi düşünüp yazdığım, okur olarak benim beğenimden süzülüp geçecek cümleler, paragraflardır. Benim kafamdaki okurum benim, kendimim. Başkaları beni ilgilendirmez. Öyleyse, benim okurum, benim yazdıklarımdan hoşlanabilmek için, benim yapımda, benim düzeyimde, benim beğeni düzeyimde biri olmak zorundadır.” Yukarıdaki satırlar, yukarıdaki başlığı taşıyan kitaba, yazarı tarafından yazılmış bir parça sadece. Erdal Öz, yani Can Yayınları’nın kurucusunun yazdığı bu kitap aslında bir deneme. Genç yaşta başladığı yazarlık hayatında pek çok dergiye yazdığı yazıların yanı sıra, yayınlanmamış düzyazılarını da içeren kitabın her denemesi üzerine ayrı ayrı yazılar yazılabilir fakat benim en çok ilgimi çeken satırlar bu paylaştıklarım. Yazım ve okuma süreçlerini o kadar iyi özetlemiş ki Öz, aslında geniş geniş yazmaya da gerek kalmamış ama biraz kafa yormaktan da zarar gelmez herhalde. Bir başka kaliteli yerli (ve tesadüfe bakın ki çoğu kitabı Erdal Öz’ün kurduğu Can Yayınları’ndan basılan) yazar Yekta Kopan bir röportajında, yazdıklarını önce müsvedde olarak kullandığı bir deftere yazdığını söylemişti. Bu müsveddeleri dönüp dönüp okuyarak düzelttiğini ve yeni bir deftere aktardığını; ardından bu defterdekileri de sık sık okuyarak yeniden ekleme çıkarmalar yaptığını; daha sonra bir kez daha kurgulayarak yeni bir deftere geçirdiğini belirtmişti. Okurken bile uzun geldi değil mi? Henüz bitmedi. Bunca ince eleyip sık dokuduktan sonra yazının ve öykünün son halini okuyup, “bu ne biçim yazı böyle” nidalarıyla doğrudan çöp kutusuna yolladığını söylemişti. Yüzümde şoka uğramış bir ifadeyle dinlemiştim bu sözleri. Evet, uzun süre ilham gelmesini bekledikten, akılda beliren o fikri kağıda aktardıktan ve detaylı bir şekilde ve defalarca parlattıktan sonra insanın adeta çocuğu haline gelen yazılarını bir kalemde silebiliyormuş. İşin sırrı da işte tam olarak buradaymış. Erdal Öz’ün anlatmaya çalıştığı ve Yekta Kopan’da pratiğine şahit olduğum şey, yaratım sürecinin en son ama en değerli halkasıymış. Bu bahsettiği süreç ister birkaç gün, ister birkaç yıl alsın, en önemli şey kendi yazılarının okuru olabilmek. Herhangi bir yazarı iyi bir yazar yapan bu detay, öyle kolay kazanılabilecek bir bakış açısı değil. Çok okumak, çok çeşitli okumak ve okuduklarını iyi analiz edip süzgeçten geçirebilmekte yatıyor. İnsanın kendi kalemiyle yazdığı satırları, okuma gözlüklerini takıp bir yabancı gibi okuyarak ve bir eleştirmenin acımasızlığıyla eleştirebilmek büyük bir olgunluk gerektirir. Bu olgunluğa erişen biri zaten hayatta ne yaparsa başarılı olur. “Benim okurum, benim yazdıklarımdan hoşlanabilmek için, benim yapımda, benim düzeyimde, benim beğeni düzeyimde biri olmak zorundadır.” Diyen Öz’ün yanı sıra, bir başka kaliteli yazar, İngiliz kalem George Orwell de “bizim gibi düşünen ve yazan yazarları severiz, onların yazdıklarını okumaktan hoşlanırız” diyor. Orwell’in söylediği bu bencilce tanım benim okuma yöntemime uyuyor açıkçası. Sevdiğim yazarları okumak, onların düşüncelerini öğrenmek hoşuma gidiyor. Orwell’in tespitini Erdal Öz’ün söylediğine uyarlarsak, bir yazarı okuyabilmek için onun seviyesine gelebilmek lazım. O seviyeye gelebilmek için, hani derler ya kırk fırın ekmek yemek diye, kırk kütüphane bitirmek lazım. Çeşitli seviyelerde onlarca, yüzlerce farklı yazarı anlayabilmek için ne kadar okumamız gerektiğini varın siz düşünün. Entelektüel bilgimizi derinleştirmek ve zevklerimizi inceltmek, hem karakter olarak hem de okuyucu olarak kendimize düşen önemli bir görev. Peki yazar olarak Erdal Öz ve diğerleri kendi paylarına düşeni layığıyla yerine getirirken bizler okur olarak ne yapıyoruz? Bunu da bir sorgulamak lazım. Sorgulamak için ise düşünmek gerek. Düşünüyorum da, müthiş bir şey şu kitap okumak! Kaynakça Erdal Öz, Düşünüyorum Da, Müthiş Bir Şey!, Can Yayınları, 2016. GÖĞE BAKMA DURAĞI Son bir gün kalmıştı buluşmalarına. O gün geçmek bilmeyecekti, biliyordu, bir şeylerle oyalanması gerekiyordu. Akşam uyuyamamıştı heyecandan, yatakta dönüp durmanın anlamı da yoktu. Uzun zamandır en sevdiği öğün olan kahvaltıyı bile yapmıyordu. Bugün farklıydı, bir hışımla fırladı yatağından. Çay suyunu koydu, bakkala gitti o arada, sıcacık beyaz ekmeğini aldı. Eve döndü, çayını demledi, sofrayı kurdu, reçeli çıkardı masaya. El alışkanlığı yine iki tabak, iki çatal çıkarmıştı. Birini geri koydu; bu kahvaltı farklıydı, çünkü onsuz yapacağı son kahvaltıydı, üzmüyordu bu durum onu ilk defa. Derken masaya oturdu, eli reçele uzandı, ilk tatlıyla başlardı; Tomris’in aksine. Reçelin tanelerini ayıklardı Turgut, sevmezdi. Tanelerini Tomris yerdi, ziyan olmazdı o yüzden. Bu geldi aklına, fırlattı elinden bıçağı… Boğazında düğümlendi lokması, bıraktı, yiyemedi bir şey. Çayını aldı, cam kenarındaki tekli koltuğuna geçti, yaktı sigarasını. Evde yalnız olmayı sevmiyordu, anıların arasında kafayı yiyecek gibi oluyordu. Bir hafta önceden hazırladığı çantasını kontrol etmeye gitti. Kapının eşiğinde duruyordu işte, tamamdı. Oyalanacak başka bir şey bulamayacağını anladı, ceketini aldığı gibi çıktı evden, arkadaşlarla iki laflarım zaman geçer diye düşündü. Zaman çok çabuk geçmiyordu arkadaşları ile olsa da ama yalnız olmasından iyiydi. Sohbetin arasında arada bir saatini kontrol ediyor, ya erken gelirse Tomris diye düşünüp, onu bekletmekten korkuyordu. Nitekim dayanamadı, fırladı sandalyesinden, vedalaştı arkadaşlarıyla, evin yolunu tuttu, çantasını tekrar kontrol etti ve kapıyı kilitleyip çıktı evden. Buluşma saatinden tam beş saat önce oradaydı, “Göğe Bakma Durağı”nda. Bu duraktan geçiyordu binecekleri otobüs. Sahi söz verdiği gibi gelecek miydi Tomris? Hala aynı kokuyor muydu, saçları görmeyeli uzamış mıydı yoksa yine bir anlık kızgınlığıyla kesmiş miydi saçlarını? Berbere gitmeyi sevmezdi, vakti değerliydi, yine kendisi kesmişti kesin, arkaları yamuk olurdu hep ama olsun varsındı, o hep güzeldi. Bunları düşünürken hava aniden soğudu, ceketinin önünü kapattı, sigarasını yaktı, beklemeye devam etti. Gelmişti sonunda, buluşma saatinden iki saat önceydi, o da dayanamamıştı belli ki, oradaydı, karşısında duruyordu işte. Elinde bavulu vardı, demek ki bu yolculukta o da vardı; kabul etmişti demek onunla gelmeyi… Birden kocaman gülümsedi ona, birbirlerine doğru ağır ağır yürüdüler, derken Tomris elindeki bavulu kenara fırlattığı gibi, kollarına atladı Turgut’un. Hala aynı çocuktu Tomris, büyümemiş işte hala aynı diye geçirdi içinden Turgut. Bir yılı geçmişti bu ayrılık ve yeterdi artık. Turgut bu bir yılı bir ömür gibi yaşamıştı, yaşlanmıştı özleminden. Tomris saçlarını uzatmıştı, şaşılacak şeydi doğrusu. Demek ki bir tek o mu üzüyordu, sinirlendiriyordu Tomris’i, ona inat mıydı saçlarını kesmesi, bunu düşününce üzüldü. Yamuk uzamıştı işte saçları, ama aynı kokuyordu hala. Tanıdığı günden, ayrılana kadar aynı koktuğu gibi, bıraktığından beri de bir şey değişmemişti. Daha hareket saatine vardı, yakınlarda bir şeyler içebilecekleri bir yer kestirmişti beklerken O’nu. Birkaç kadeh bir şey içtiler, özgür hissetmişti işte. Nasıl olsa sarhoşuz, öpüşürüz sokaklarda dedi kendi kendine. Ayrı oldukları zaman bir defter tutmuştu, sokakta gördüklerini, yaşadıklarını unutmak istemiyordu. O an burada olsaydı da bunu görseydi dediği ne varsa yazmıştı, film almaya parası yettikçe de fotoğraflamıştı anlarını. Tomris severdi çünkü fotoğrafları, albümlerdi ay ay, yıl yıl onları. Sonra filmler artınca da üzülmüştü, keşke daha çok fotoğraf çekseydim diye. Ama olsun dedi, artan filmleri beraber değerlendirirlerdi bir şekilde, yanındaydı ya sonuçta, artık üzülmek yoktu. İster ıslak ve rüzgarlı İstanbul akşamı olsun isterse puslu soğuk bir Ankara akşamı, sevdiği kadınla uzun bir aradan sonra beraberken ne kadar üşüyebilirdi, sıcak dokunuşlar arasında? Uzun zamandır aynı gökyüzüne farklı saat dilimlerinde bakmış olmaları yeterdi artık. Şimdi zaman, duraklayıp soluklanma zamanıydı. Zaman hiçbir şey düşünmeme zamanıydı, artık aynı havayı teneffüs etmenin tadını çıkarma zamanı. Yorgundur şair, nihayet otobüse bindiğinde kafası Tomris’in omzuna düşer. Uyanmasın diye eliyle hafifçe kafasını tutar Tomris, Turgut’un kokusunu içine çekerken sözler verir kendine bir daha gitmeyeceğine dair. Tomris’e sahip olmak zordur, her zaman onu kaybedecekmiş gibi sever Turgut. Ama söz verdiği gibi, bir daha hiç gitmez Tomris… Turgut Uyar şiirlerinde, satır aralarındaki aşkı yakalamak hep hoşuma gitmiştir. “Göğe Bakma Durağını” okuyunca kafamda böyle bir hikaye oluştu, neden bilmem. Turgut Uyar… Şiirlerinde mutlaka kendinizi özdeşleştireceğiniz yerler bulursunuz. Şiirlerini okurken fark edersiniz ki hiçbir zaman tarif edemediğiniz duygularınızın tercümanı olmuş, heyecanlanmış ve sevdiğinizi düşünerek okumuşsunuz. Öyle bir anlatır ki aşkını, aşık olasınız gelir. Öyle bir “göğe bakalım” der ki göğe bakasınız gelir. SEDA GÜLKESEN Ayça Sert 21802061 ÇALMA LİSTESİ Zamanın iç burkucu bir tadı vardır. Olasılıklar, fırsatlar, bir daha asla tecrübe edemeyeceğimiz duygular. Hepsi kötü bir beyzbol vuruşuna maruz kalan top gibi kimselerin bir daha onları bulamayacağı bir yere kaybolur. Boşa giden bu atış ağızda acı bir tat bıraksa da anılar yaşamak dediğimiz şeyin birer parçasıdır aslında. Geçmişe dair her şey zihnimizin içinde küçük kutucuklar halinde saklanır ve her bir kutunun içinde açılmayı bekleyen duygular saklıdır. Bunlar bir nevi zihnimizin kütüphane raflarında yerleşik durur. Bazen o duyguları geri kalbimize alabilmek için raflara yeni zaman etiketleri eklemeliyiz. Arada bir kutuların üzerindeki tozları almayı ve vazolarda duran çiçeklerin suyunu değiştirmeyi unutmamalıyız. Geçmişin kırıntılarıdır aslında bugün bizi biz yapan fakat onları öyle uzun uzun düşünmekle hatırlayamazsınız. Bir köşeye kurulup duvardaki belli belirsiz çatlağa dalıp gitseniz de, pencerenin dışından güneş ufuktan kayboluncaya dek baksanız da bir türlü aklınıza gelmez yaşanmışlıkların detayları. İllaki anımsatacak bir şeyler gerekir: bir film, bir koku, bir şarkı… Ah o şarkılar yok mu! Kimi zaman dilinize tutunuverir bir tanesi, melodisi dudaklarınızdan ruhunuza yolunu yavaşça çizdikçe o şarkıyı ilk duyduğunuzdaki anılarınıza doğru buruk bir yolculuğa çıkarsınız. Hoş ya, kalbinize giren kapının anahtarını onlar tutar. Ancak o zaman açılmayı bekleyen kutuların kapağını kaldırır melodi ve bazen sizi içinizi sımsıcak yapan bir hisle sarar bazen de bir burukluk hissi geçer gider içinizden. Çünkü kimi zaman anıları yok etme çabası içinde kasetler bir kenara fırlatılmıştır. Oysa kasetleri bir kenara fırlatmış da olsanız çalma listesi oynamaya devam eder. Şarkılar yaşanılanların asla unutulmadığını insanın yüzüne böyle çarpar. Müzik dediğimiz şey zaten zaman yolculuğuna en yakın sahip olduğumuz şey değil midir? Bir parça melodi sizi bir anda hatıraların içine gömebilir ve aynı zamanda geleceğiniz hakkında, senaryonun ne kadar farklı yazılmış olabileceği hakkında hayal kurdurtabilir. Çünkü tanıdık bir melodi kulaklarınıza dolmaya başladığı anda havayı dolduran sıcak ama bir o kadar Ayça Sert 21802061 da kederli nostalji, bir zamanlar sizin için önemi olan bir anın varlığını bağırır size. Tekrar o ana geri gidersiniz, hatırlamak istemeseniz de kalbinizi işgal eder ezgiler, yaşanmış hisleri yeniden canlandırır. Tıpkı kokular gibi şarkılar da zihnin bir köşesine kazınır. Var olduğunuz bunca zaman, yaşadığınız anları birlikte paylaştığınız insanlarla yarattığınız anıları bir kaset çalardan daha iyi hayata geri döndürebilen şey yoktur. Her kaset bir hikaye anlatır bize, bütün kasetleri toplayın hepsi bir hayatın acıklı ama mutlu sonlu bir müzikalidir aslında. Rafa kaldırdığımız anıları hayata döndürmek için bir “oynat” tuşuna basmamız yeterlidir. Sanki koltuğunuza kurulup en sevdiğiniz filmi izlermişçesine hayat filminin “başlat” tuşuna basar bu istenmedik şarkılar ve bir film şeridi gibi bir anda gözlerinizin önüne serer böylelikle yaşanmışlıkları. Tanıdık bir şarkı kulaklarınızda yankılanırken her kelimesi, her dizesi, kalbinizden koparıp götürür bazı şeyleri, onlarla birlikte göz yaşlarınızı da kimi zaman. Her ne kadar geçmiş, gelecekte düşünüldüğünde geçen zaman buruk tadını ağzımızda bıraksa da nostalji de bir “blessing in disguise” değil midir zaten? Murakami’nin sözleri bu noktada bir öğüt oluyor hepimize: “‘Blessing in disguise’ denilen İngilizce ifadeyi bilir misin? Kılık değiştirmiş lütuf. Şekil değiştirmiş nimet. İlk bakışta şanssızlık gibi görünse de aslında mutluluk getiren şeyler için söylenir,” (Murakami, 2018, s. 123). Bazen içinde yaşadığımız anların değerli olduğunu anlayamıyoruz, ta ki onlar birer anıya dönüşünceye dek. Bu yüzden her anınızı sevdiğiniz bir parça ile bütünleştirin, o anları yeniden yaşıyormuşçasına hatırlayın ve çalma listesini başa sarmaktan korkmayın. Her şey iyi yanlarıyla hatırlanacaktır, merak etmeyin. Ayça Sert 21802061 Kaynakça: Murakami, Haruki. Kumandanı Öldürmek. Çev., Ali Volkan Erdemir. İstanbul: Doğan Kitap, 2018. Erkan Bayram Turk102-45 21602564 4.Yazı Tercihlerin Son Noktası, Estetik Yaşamımızda her an tercihler yapıyoruz. Gideceğimiz yoldan giydiğimiz kıyafete kadar her eylemimiz ve her obje bir tercih içeriyor. Birçoğumuz pek çok seçenek arasından onların sonuçlarını ya da zorluklarını kriter olarak alıp tercihte bulunuyoruz. Lakin, kimi durumlarda aklın değerlendirebileceği kriterler yetersiz kalıyor.Örneğin, bir elbise almanız gerekiyor ve modeli giymek isteğiniz gece için uygun. Peki rengi? Bu noktada imdada estetik kavramı yetişiyor. Hayat boyu yaptığımız tercihlerde bazen yekûn bazen kısıtlı bazense bastırılmış olarak hep yer tutan estetiği anlamak için önce algılanışı sonra da buradan yola çıkarak ekonomik işlevini tartışmak sağlıklı olacak. Öncelikle estetik alışılmış kanının aksine bir sıfat değil bir isimdir. Bu farkı bilmek estetiğin algılanmasını ve yönlendirilebilirliğinin anlaşılması için önemli. Estetik bir nesne ya da bir eylemin bizde ortaya çıkardığı duygu olarak nitelendirilebilir. Bizler de bu duygudan yola çıkarak nesne ya da eylem için bir yargıya varırız. Güzel ve çirkinin iki zıt uç noktası olduğu bir ölçütte bu yargımızı konumlandırmaya çalışırız. İşte, estetiğin kararlarımıza etkisi bu noktada gerçekleşir. Artık elimizde değerlendirme için yeni bir kriter vardır. Bu kriter aracılığıyla da tercihte bulunuruz. Başka bir deyişle, akıl süzgecinden geçen seçenekleri estetik sayesinde bir tercihe dönüştürürüz. Yalnız, estetik tamamen düşünceden ve kararlarımızdan bağımsız değildir. Daha doğrusu estetik duyumsaması tamamen anlık olsa da bu duyumsamayı daha önce bahsettiğim ölçütte konumlandırmak, geçmişe yani tecrübelere bağlıdır. Bu bağlantı özgün bir estetik duyumsamamıza sahip olmamızı engeller. Çünkü, çocukluğumuz duyumsamayla yapılan tercihlerin, aklın kriterleriyle yapılan tercihlere nazaran çok daha yoğun olduğu bir dönemdir ve bu dönemde ailemiz ya da toplum tarafından bazı peşin hükümlerle şekillendiriliriz. Örneğin, erkek çocuklarına mavi oyuncaklar alınırken kız çocuklarına pembe oyuncaklar alınması. Bu şartlandırmanın ardından o gece alınacak elbisenin renginin ne olacağını tahmin etmek zor olmasa gerek. Tüm bu şartlandırmalar bizim estetik duyumsamamızı özgünlükten alıkoyar. Çocukluğumuzda bize empoze edilen bu duyumsama hayatımız boyunca tercihlerimiz aracılığı ile hayatın kendisine yön verir. Güzelin ve Çirkinin Ötesinde adlı eserinde ise Süreyya Su (2017) bu şekillendirmeye ekonomik yönden içten bir haklılıkla yaklaşmış. Ekonomi, toplumun sahip olduğu kaynakların tüketilmesi problemidir. Bunu sağlamanın yolu da bize yani toplumun üyelerine önce aklen bu kaynakları benimsetmek ardından da duygularla bu kaynakları tercih ettirmektir. Çünkü, herkesin özgün estetik duyumsamasına hitap eden ürünler ortaya koymak oldukça zor ve maliyetlidir. Bu maliyetten kaçmanın yolu ise herkesin ortak estetik duyumsamasına sahip olmasıdır. Örneğin, sokaklar genellikle füme ya da beyaz renk arabalarla dolu. Reklamlarla bu renk araçlara yönlendiriliriz. Bu da milyonlarca insanın aynı renk tercihinde bulunması sonucunu doğurur. Tüm bunlar özgün estetik duyumsamanın olmadığının bir göstergesidir. Çünkü yıllardır süregelen bu tercihler bizim estetik duyumsamamızda yer tutmaya başlar. Özgün isteklerimizin yanlış olduğunu düşünüp ana akım tercihlere yöneliriz. "Bu kadar insan 1 Erkan Bayram Turk102-45 21602564 4.Yazı almış ise güzeldir." Bu cümleyi pek çok kez kurarız ya da duyarız. Bu cümlelerin kurulmasında iki temel sebep vardır. İlki ve bence az yaygını, pek çok karar ve tercihle yüzleştiğimiz hayatta en azından bir tercihinin sorumluluklarından kaçmaktır. İkincisi ise zaten çocukluğumuzdan itibaren estetik duyumsamamıza yapılan müdahalelerle toplumun arzusunu kendi arzumuz olarak benimsememiz. Bir de moda tabiri var. Bize kabul ettirilen estetik duyumsamasıyla yapacağımız harcamalar bulunacağımız aktiviteler sınırlıdır. Bu sınırı aşmanın yolunu da toplum duyumsamayı değiştirmekte bulur. Moda aslında altında bu anlamı taşıyor. Kısa periyotlarla değişen moda hem bize yeni ortak estetik duyumsaması verirken hem de bu yeni duyumsamayla yeni harcamalar yeni aktiviteler bulmamızı sağlıyor. Bunun bizim için olumsuzluğu ise su götürmez. Çünkü, o an ki modaya göre kendi geçmiş tercihlerimiz sorguladıkça kendimiz hatalı görüyoruz. Bu da tercihlerimizi başkalarına daha da bırakıp bahsettiğim cümleyi tekrarlamamıza sebep oluyor. Estetik hayatımızı belirleyen tercihlerde bu kadar söz sahibi iken onu toplumun şekillendirmesine bırakmak özgürlükten taviz vermek denilebilir. Özgürlüğünden taviz vermeyen insanların olduğu da bir gerçektir. Toplumun estetik anlayışına başkaldırı olarak nitelendirilebilecek Salvador Dali'den Elvis Presley'e pek çok örnek sıralayabiliriz. Ne yazık ki bu örnekler de sonradan gelen nesillerce yanlış anlaşılmış ve toplum içinde genel kabul görmesi gereken estetik nesnelere eklenmiştir. Kaynakça Atıf-Esin • Su, Süreyya. Güzelin ve Çirkinin Ötesinde: Estetiğin Halleri. İstanbul: Can Yayınları , 2017 , 1. Baskı. 2 Atahan Göktürk Doğan Kendime Teslim Bir söz vardır bilirsiniz, insan her ne yaparsa yapsın, her kim olmaya çalışırsa çalışsın, kendi karakterinden, olduğu kişinin gerçek yüzünden kaçamazmış. Küçükken, daha sayı olarak çift haneli yaşlara ulaşmamışken, “yirmi iki yaşındaki beni” zihnimde canlandıracak olsaydım, büyük ihtimalle şu an olduğum kişi, ya da olmaya çalıştığım ama olamadığım kişi aklımın en tenha ucundan bile geçmezdi. Evet biliyorum, kendisini bu kişilik karmaşasının tam ortasında bulan tek şahsiyet ben değilim. Etrafınıza bir bakın, kaç kere kendinize yakın bulduğunuz insanlara “bu hareketi senden hiç beklemezdim” dediniz? İnsanların olmaya çalıştığı insan karakterini adeta bir tiyatro misali kendi kişiliği üzerinden oynamaya çalışması, bu kaçınılmaz soruyu da beraberinde getiriyordu. Bana gelecek olursak, eğer içimdeki sayı olarak çift haneli yaşlara henüz ulaşmamış çocuk şu an beni bir yerlerden izliyorsa yirmi ikinci yaş günümde kendime armağan ettiğim bu kişilikten pek memnun olması mümkün değildi. Sebebi ise ortadaydı, kişiliğim bir bardağın içindeki su gibi içinde bulunduğu kaba göre şekil değiştiriyordu. Bu duruma örnek verecek olursak, bir kış gününde her zamankinden daha monoton bir iş günü sonrası dersten çıkıp her gün giydiği montla her gün yürüdüğü yoldan evine doğru sert ve hızlı adımlar atan Göktürk ile geceleri sahilde başıboş vaziyette dilediğince gezen, belirsiz adımlar atan Göktürk aynı karaktere sahip şahıslar olamazlardı. Ben kendi kendime bunları düşünürken, fırında yemeği unutmuş olan annemin acilen terk etmek zorunda kaldığı Pia Tafdrup’un “Bulunduğun Yerde” adlı şiir kitabında şans eseri açık kalmış olan “Teslim Oluyorum” adlı şiirini okuma fırsatı buldum. Sıkı bir şiir okuyucusu değilimdir, en azından “bu hareketi kendimden hiç beklemezdim”, ancak bu şiir çoğu romandan, içeriğini şiire kıyasla çok daha dolu bulduğum düz yazılardan çok daha yoğun bir şekilde bana kendimi anlatıyordu. Evet, şiir haklıydı, gerektiğinde olmaya çalıştığın kişi olmak için çabalamak yerine; olduğun kişiyle yetinmeye, yani o monoton kış gününde, her zaman giyilen montla, her zamanki adımlarla eve yürüyerek teslim olmak gerekiyordu. Şiir beni düşünmeye itiyordu, eğer o her zamanki monoton kış gününde o her zamanki sarı montumu giymiş olmasaydım, kumsalın altında kuşlar kadar özgür hisseden Göktürk olabilecek miydim? Eğer her zaman kendimi kumsalın altında bulsam, o monoton iş günlerini tamamen arkamda bırakıp yalnızca kumsallarda bulsam kendimi, o zaman da aynı şekilde özgür bir kuş gibi hissedebilecek miydim? Şiir yine haklıydı, daracık sokakları görmezsek, denizlerin, kumsalların, caddelerin genişliğini nasıl kavrayabilirdik ki? Siyahı bilmeyen, beyazı bir renk olarak değil de, “boşluk” olarak tanımlamaz mıydı? Benim için kumsal geniş caddelerdi, o monoton kış günleri ise beni üşüten, boğan daracık sokaklardan ibaretti. Hayatımda her şeyi amacıma uygun yaptığımı söyleyemem, yani geniş caddelere ulaşmak için bu daracık sokaklardan kararlı bir şekilde geçmem gerkiyordu bu günlerde ve ben pek de başarılı bir öğrenci değildim. Ancak kendime bu şiiri okuduktan sonra bir yol haritası çizdim. Farkında olmalıydım ki aslında ben üzerimde o her gün giydiğim sarı montla da aynı kişiydim. Beni Göktürk yapan şey kumsallardaki özgürlüğüm değildi, aksine ben Göktürk olduğum için kumsallarda kendimi özgür bir kuş gibi hissediyordum. Ertesi gün, her gün geçtiğim daracık sokaklardan, üzerimde her zamanki gibi sarı montumla bu sefer kendimi kumsaldaymışım gibi hissetmeliydim. Bunu yapmak için kendime zaman tanımıştım, tıpkı Pia Tafdrup’un da bu şiirde dediği gibi, “birer birer ortaya çıkan yüzlerimi görmek için”... Göksu Büyükkahraman 21502201 KİMİ İÇİN BİR NEFESTİR UMUT Rekabetin yoğun olduğu bu günlerde hayatta kalmak için sürekli çalışmak, ilerlemek ve daha iyisini elde etmek zorundayız. Ancak bu yolda herkes gibi zaman zaman sizin de yolun sonuna geldiğinizi düşündüğünüz olmuştur. İnsanın en çaresiz olduğu zamandır o an. Aklınızdaki düşünceler adeta havada asılı kalır, yenilerini düşünemez olursunuz. Bir insanın hayatı boyunca bu gibi olaylar sıklıkla başına gelir. Ancak her yokuşun bir inişi olduğu gibi hemen her çaresizliğin de bir çözümü vardır: Umut. Umut yüzyıllardan beri insanların hayata tutunması için bir ışık, dertlerinden kurtulması için bir çıkar yol olmuştur. Mars’ta mahsur kalan Mark Watney’in hayatını kurtaran da bitmek bilmeyen umuduydu mesela. Kitapta hikâyesinden bahsedilen Mark bir aksaklık sonucu Mars’ta mahsur kalır. Sınırlı sayıdaki besin deposuyla hayatta kalmayı başarıp Dünya’ya dönmesi olanaksızdı. Tam pes etmek üzereydi ki, hayatta kalabileceğine dair umuduna dört elle sarılıp soğukkanlılıkla elinden geleni yaptı ve sonunda Dünya’ya dönmeyi başardı. Mark’ın bu başarı dolu nefes kesen hikayesini okumak benim de arkama yaslanıp kendi yaşantım hakkında biraz düşünmeme imkan sağladı. Onun başa çıktığı sorunlar ile benim maruz kaldıklarım bir değil elbet. Tabii ki ben Mars’ta mahsur kalıp Dünya’ya dönmemiştim, ancak benim de kendi hayatımda pek çok kez zor durumda kalmama neden olan, umuduma sarılarak üstesinden geldiğim sorunlarım olmuştur. Herkes benim kadar şanslı olamayabiliyor maalesef. Ben başarılı oldum çünkü bugüne kadar bir an olsun umudumu kaybetmedim. Zaten umudumuzu yitirdiğimiz zaman kaybetmez miyiz? Bana sorarsanız tüm başarısızlık öykülerinin altında yitirilmiş umutlar yatıyor. Aslında çok basit sanılır... Herkes nasihat verirken “İnsan her ne olursa olsun umudunu kaybetmemeli, güçlü olmalı.” der, ancak öyle söylenildiği kadar kolay değildir güçlü olmak. Zor zamanlarında başka insanlara destek olurken her zaman rahat rahat ağzımızı doldurup umudunu kaybetmemesini söyler dururuz. Ancak ne zaman kendimiz zor durumda olsak, ne yapacağımızı bilemeyiz. Çünkü, söz konusu olan şey bizim hayatımız. Alınacak doğru ya da yanlış her kararın yaşantımızda belki de geri alınamayacak bir etkisi olacak. Hal böyle olunca da diğer insanlara çekilen o nutuklardan eser kalmıyor ortada. İşte bu çaresizlik anlarında insan ne kadar başarılıysa o kadar güçlüdür. Soğukkanlılığını koruduğu sürece başarılı olabilir, öbür türlü kriz anlarını yönetmek onun için çok zor hatta imkânsız olacaktır. Mark, Mars’ta mahsur kaldığı süre zarfında soğukkanlılığını takdir edilesi bir titizlikle koruyor. Bu beni tüm kitap boyunca etkiledi. Ben de kendi hayatımda onu örnek alarak bir sorunla karşı karşıya kaldığım zaman soğukkanlılığımı korumaya çalışıyorum. Bu durumun en güzel tarafı ise her gün bu konuda daha da iyi olduğuma şahit olmak. Ben bunu başarabiliyorsam kim bilir sizler neler yapabilirsiniz? Eğer yazdıklarım sizin için de bir anlam ifade ediyorsa benden size bir tavsiye: umudunuzu hiçbir zaman kaybetmeyin. Çünkü umutsuz kaldığınız an hayatta hiçbir şeyden keyif alamazsınız, yaşamak için bir sebebiniz kalmaz. Bunun böyle olduğuna inanan tek kişi ben değilim. Bana inanmıyorsanız şöyle bir düşünün, bugüne kadar duyduğunuz tüm başarı hikayelerinin içinde vardır umut. İnsanlar pes etmedikleri için imkansız gibi görünen başarıları elde edebilmiştir. Eğer siz de bundan sonra hayatınızda daha başarılı olmak istiyorsanız, dönüp Mark’ın Mars’ta başardıklarına bir göz atın. O çok kısıtlı imkanlarla hayatta kalmayı başardı çünkü umudunu hiç kaybetmedi. Eminim sizin Mark’tan daha çok imkanınız vardır, siz neden istediklerinizi yapamayasınız? Gamze Atak 21401344 KUYUNUN DİBİNDEN Fikirlerin kendine sığınacak bir oda bulamadığı bir dünyada yaşıyoruz. Zihnimizde dolaşan o yasak düşünceler sigara izmariti gibi rüzgârda savruluyor. Kimse eline bulaştırmak istemiyor kiri. Düşündüklerini konuşmaya cesareti olan üç beş insanda birer birer yok oluyor. Nereye gidiyorlar acaba diye soruyorum kendime. Soğuk, rutubetli bir yer olsa gerek. Acı çığlıklarının, umuda karıştığı bir yer. Hapishaneyi süslü kelimelerle anlattım size. Yalın haliyle söyleyince acı gelmesin diye. Sevgili Yalnızlık sahip çıkıyor gecenin en ortasında, çünkü bu soğuk ve rutubetli yerlere ondan başka kök salan yok. Peki, bizi sevgili yalnızlık ile baş başa bırakan kimler? İdeolojiler mi, sistemin ta kendisi mi yoksa içimizdeki şair ruhlu çocuk mu? Bana göre beynimizin en derinliklerinde yatan o dost görünen düşman fikirler. Karşı fikirde olduğunuz insanları dinlemek her zaman en zoru olmuştur. Sizinle aynı değerleri, gözlemleri paylaşan insanlarla akan ılık ve koyu sohbet size güven verir. Kendi çemberinizdeki bu insanı dost olarak görmeniz kolaylaşır. Fakat konulara yaklaşımı size göre uç olarak tanımlanan biriyle yapılan sohbette, konu her an üstünden kayıp düşebileceğiz buzdan bir zemin gibidir. Nefes alış verişiniz hızlanır, kanınız daha hızlı akar. Sizin alanınıza giren bu yabancı fikirleri yadırgarsınız. Kuşkuyla bakarsınız karşınızdakine, sanki onun ağzından çıkacak her cümle sizi sınarmışçasına. Daha önce hiç o açıdan bakmadığınız, ya da bakamadığınız için bu yeni fikirler size tamamen farklı ve yabancı gelir. Bana göre de haklı bir durumdur bu. Hiç kimse bir fikri kolayca benimsemek ya da tepkisiz kalmak zorunda değildir. Peki, ne zaman sınırı aşıyoruz ve farklı düşünmeyi suç addediyoruz? Ne hakla insanlar bir kitap yüzünden ölüyor? Keşke cevabım hiçbir zaman olsaydı. Ama yakın geçmişimiz ve şu an beni o kadar kolay yalanlıyor ki. Kulaklarıma nefret dolu söylemleri geliyor insanların. Düşmanca bakışları ve suçlamaları... Bende sizin kadar iyi şeyler istiyorum bu dünya için. Benim de hayallerim, umutlarım ve belki de hatalarım var. Evet, belki de sizden farklıyım. Ama bu sizi beni linç etmeniz için bir sebep mi? Ne zaman aklımızı bir fikre sığdıracak kadar küçük olduk? Ne zaman giyim tarzına göre insan ayırır olduk? Bilmiyorum. Korkuyorum bu insanların yanından geçerken. Otoritelerine tehdit addedilen ben, onların bu otoritesinden korkuyorum. Çünkü parmakla gösterilmek bile yeterli. Böyle başlıyor hücum kampanyaları. Kimse sorgulamıyor, öğrenmek istemiyor sebebini. Vakit kaybetmeden bulmak ve cezasını vermek istiyorlar. Kana susamış bir güruh sanki. Önünde durabilmek ve güçlü bir sesle fikirlerini açıkça anlatabilmek fedakârlık istiyor. Yapacağınız en büyük fedakârlık yalnızlığınız oluyor. Siz isteseniz de istemeseniz de yavaş yavaş dışlanıyorsunuz. Sakıncalı bulunan düşünceleriniz başkalarını da yanına çekmesin diye ayaklarını bir adım geri çekiyorlar sofranızdan. Belki anneniz, babanız bile reddeder sizi. Baskıdan, nefretten dayanamayıp benim öyle bir evladım yok derler. Çocuklarınız sokakta oynayamaz. Eşiniz bakkaldan ekmek alamaz. Çünkü dayanamazlar en sevdiklerinden öfkeyle bahseden insanların onları gözleriyle süzmelerine, laf çarpmalarına. Siz herkesten farklı düşünüyorsunuz diye olur bunlar. Azalır birer birer hayatınızdaki insanlar. Ta ki siz o zararlı düşüncelerinizi kendinize saklayana kadar. İlk olarak öfke uğrar kapınıza, sonra umutsuzluk. Öfkenizin sebebi bu yanlış anlaşılmaya, sorgusuz yargılamaya, sizin mantığınıza sığmayan bu ayrımcılığa. Yavaş yavaş yerini umutsuzluğa bırakır öfke. Düzelmeyecek olan insanlık hamuruna lanetler yağdırırsınız. Çaba vermeyen sonuçlarınız sizi yavaşça umutsuzluk kuyusuna bırakır. Kapkaranlık kuyuda bir anda gecenin aydınlığı doldurur yüreğinizi. Yine olsaydı, yine gelseydim bu dünyaya yine savunurdum bu düşünceleri. Çünkü onlar beni ben yapanlar. Eğer saygı duymuyorsa karşımdaki, nefretle öteliyorsa beni kendi bileceği iştir. İnsanı insan olarak sevmeli. Fikri, zikri, dini, cinsi ne olursa olsun kendinden farklı diye eziyet etmemeli. Farklılıklar değil mi bize renk olan, geceyi aydınlatan? Sevgili Yalnızlık’ tan sonra bir kez daha içimden yineledim: ne kadar farklı fikirleri olursa olsun karşındakinin, hiç kimse önyargılardan örülü bu duvarı hak etmiyor. Umuda uyanan günleri görmek dileği ile! KAYNAKÇA Altunkaya,Nilüfer Sevgili Yalnızlık. İstanbul: Alakarga Yayıncılık, 2015. Baskı. Ahmet Emre AYDEMİR ŞEHİRDEN KURTULUŞ Hani insanın yeni başlangıçlar yapmak istediği, alışkanlıklarını bırakmak veya yeni alışkanlıklara sahip olmak istediği dönemler olur bazen. Bu dönemlerin kaynaklanma sebepleri çok çeşitli olabilir ve hatta bu dönemler sadece can sıkıntısından bile kaynaklanabilir. Ama benim böyle bir dönem içerisine girmemin sebebi can sıkıntısı değil, izlediğim bir filmdi. “Özgürlük Yolu” adlı filmi izlerken hiç ilgi çekici olmamasına rağmen odamdaki bir ayrıntı dikkatimi çekti. Hemen ardından tekrar filme ve tekrar odama baktım. Çalışma masam, masamın üstündeki ıvır-zıvır, koltuklar, önümdeki son teknoloji bilgisayar ve sararmış kahve fincanı. Filmin ve odamda fark ettiğim ayrıntının karşılaştırmasını yaptıktan sonra içimi bir endişe kapladı. Bir noksanlık vardı. Odamdaki bu noksanlık insanoğluna bahşedilmiş en büyük nimetlerden biriydi: Doğa. Fark etmiştim ki filmdeki karakterler doğayla ne kadar iç içeyse ben de doğadan o kadar uzaktım. Nemli ve sıcak toprak, çam ağaçlarının keskin kokusu, şelalenin gümbürtüsü, kuş sesleri, yabani meyveler, yağmurla birlikte gelen gök gürültüsü, vızıldayan arılar, uluyan kurtlar, gökte parlayan yıldızlar, geceyi bir lamba gibi aydınlatan ay ve yüzümü yakan güneş. Bu saydıklarımı ne odamda ne de pencereden dışarı baktığımda görebiliyordum. Bazılarını gözümle görebilsem, kulağımla duyabilsem bile tam olarak hissedemiyordum, bir şeyler yine de eksikti sanki. Bir yapaylık her yerde kendini belli ediyordu. Görünüşe göre manzara dediğim ağaçlıklar bile insan eliyle ortaya çıkmıştı. Sanki şehir doğanın değil, doğa şehrin içinde yer alıyordu. “Yer almak” kelimesi yerine ”hapsedilmişti” desem belki daha uygun olurdu. Filmi izleyene kadar halimden çok memnundum ve “medeniyet” olarak adlandırılmış kandırmacanın keyfini sürüyordum. Filmden sonra ise uzun süredir aldatılıyormuşum gibi bir his kapladı içimi. Sanki doğa gibi, ben de hapsolmuştum bu şehrin içinde. Aslında kendi kendimi hapsetmiştim. Beton bloklarda uyumak, tatsız ve hormonlu yiyecekleri yemek, yer altındaki metroyu kullanmak benim tercihimdi halbuki. Aslında sorun sadece bende değildi. Benim gibi milyonlar hapis hayatı yaşıyorlardı bu şehrin içinde. Benim onlardan farkımsa, bahsettiğim noksanlığı fark etmemdi. Ama bu noksanlığı fark ettikten sonra bir süre daha normal yaşantıma devam ettim. Her ne kadar bilgisayarımla, akıllı telefonumla eğlenceyi elde edebilsem de hep giderilemeyen bir can sıkıntısı vardı içimde. Nedense eğlence hiç tamamlanamıyordu ve yarım kalıyordu. Eğlenceyi tamamlamanın yolu doğadan geçiyordu fakat ben, her ne kadar delicesine istesem de yaşadığım şehir hayatından çıkıp doğaya kavuşmaya cesaret edemiyordum. Zaten şehrin içindeki zorunlu koşuşturmaca da buna izin vermiyordu. Hâlbuki filmde gördüğüm o atmosferi solumak benim de hakkımdı. Ama birkaç hafta sonra günübirlik de olsa ufak yürüyüşler yapmayı başardım ama bu benim için yetersizdi. Şimdiyse önümdeki yaz tatilini bekliyorum. Ağır bir çanta hazırlayıp yollara koyulmak için sabırsızlanıyorum. Üç-dört yıldızlı otellerin rahat ve sıcak yataklarında uyumak yerine filmin başkarakteri gibi gecenin ayazında, çadırda, sineklerle birlikte uyumayı tercih ederdim doğrusu. Özenle temizlenmiş havuzların başında kremlenmek yerine, çılgın dalgalara karşı yüzmeyi, güneşin altında yanmayı isterdim. Yağmurun altında şemsiye açmak yerine iliklerime kadar ıslanmayı, yağmurdan bir damlaya dönüşmeyi isterdim. Vahşi hayvanlarla karşı karşıya gelip, kalp atışlarımı duymak isterdim. Marketten aldığım yiyecekler yerine kendi tuttuğum balığı pişirip yemeyi isterdim. İsteklerimin ardı arkası kesilecek gibi değil fakat şunu söylemek istiyorum ki izlediğim bu film bana “Titre ve kendine gel” dedi. Böylece ruhumun şehir hayatına ait olmadığını kavrayabildim. Emekli olmak veya sigortamı doldurmak için yaşamak yerine böyle bir hayatın benim için daha çekici olduğunu bu film sayesinde keşfettim. Bazıları her ne kadar “Dünya küçüktür” dese de başka bir gerçek var ki o da ömrün kısa olduğudur ve bu ömür “medeniyet”in içinde harcanmayacak kadar değerlidir bence. İKİ AYRIM ARASINDA BİR ÖLÜM Hayatımızda birçok şeyin ayrımını yaparız ya da bu ayrımcılığa maruz kalırız. Bazen de farkında olmadan bir şeyleri birbirinden ayırırız. Bunlar genelde bize öğretilen değerlerden ya da içinde bulunduğumuz ortamdan kaynaklanır, bir şeyleri birbirinden ayırmaya ve de o farkı ortaya koymaya mecbur gibiyiz. Bu durumun sebebi gerek kişisel tercihler olsun gerek geleneksel öğretiler olsun hepsi sonuç olarak aynı zararı verir. Her ayrım kötüdür diye bir kaide yok aslında ama genel olarak insanların gördüğü ve tecrübe ettiği şeyler bunu gösteriyor ve aklımıza her zaman kötü bir şey gibi kazınıyor. Maddiyat, cinsel tercih, kadın ve erkek, bunlar ayrımcılığın daha baskın olduğu ve bizim de etkisini en çok hissettiğimiz başlıca konular. Fakir ile zengin arasındaki uçurum yüzünden ortaya çıkan ayrımcılık toplumu etkilerken kişinin cinsel yönelimi yüzünden yapılan yorumlar ve dışlamalar da iş hayatına ya da sosyal ilişkilerine yansıyabiliyor. Bunlar gibi belki de birçok örnek verebilirim ama benim için, özellikle de bir kadın olarak, en sarsıcı olanı kadın ve erkek arasındaki ayrım olabilir sanırım. Kadın ve erkek arasındaki ayrım ne zaman dile getirilse aklıma hep çocukluğum gelir. Daha bu ayrımcılıktan haberdar değilken bile bu durumu eleştirdiğimi hatırlıyorum. Erkeklerin sürekli kendisini güçlü sanıp kızları ezebileceklerini düşünmelerine, futbol gibi belli başlı oyunların sadece onların oynayabileceklerine inanmalarına öylesine sinir olurdum ki bu durumun doğru olmadığını kanıtlamak için ben de onların yaptığı hareket ve davranışları sergilemeye çalışırdım. Büyüyünce bunun farkına vardım ve ayrımcılığın ne kadar doğal olmadığını o zaman anladım. Daha küçük yaştaki bir çocuk bile bu durumu sorgulayıp ayıplarken insanların kadınlara karşı ayrımcılık yapmaya devam etmesini çok saçma görüyordum. Kadının üstüne uygulanan baskının da daha fazla olması bu ayrımcılığı çekilmez bir çile hâline getiriyor. Erkeklerden daha başarılı olsalar da ya da yeterli bir seviyede bulunsalar da her an her yerden bir baskı uygulanabiliyor ve bu durum erkeklerle aralarında olan ayrımı daha da çok ortaya koyuyor. Anne oldukları zaman sosyal açıdan görülen baskı yetmezmiş gibi bir de iş hayatında da bu baskıyı hissetmeye devam ediyorlar. Bazı iş sahiplerinin mülakat sırasında hamileliği düşünüp düşünmediklerini sormaları ya da bu yönde kısıtlamalar getirmeleri bu baskı için bir örnek olabilir. Erkeklere ne zaman baba olmayı düşünüp düşünmedikleri hakkında herhangi bir soru sormadıkları gibi kadınlara da bu tarz bir soru yöneltilip onları aileleri ve kariyerleri arasında tereddütte bırakmamaları lazım. Aynı zamanda hangi toplum olursa olsun çoğu zaman kadın daha çok bastırılan taraf oluyor. Bu duruma zıt olarak da bazen en ağır sorumlulukların ve işlerin yüklendiği kişi bir yanda da kadınlar oluyor. Nasıl oturup kalkmasından başlayarak doğurganlığına kadar her yerden bir eleştiri yağmuruna tutulabiliyorlar ne yazık ki. Natsuo Kirino’nun Tanrıça Günlüğü adlı kitabında Namima ve Kamiku adlı karakterlerde de kadının üstündeki baskıyı ve kadın ile erkek arasında yapılan ayrımcılığı görebiliriz. Kamimu bir kız çocuğu doğurana kadar doğum yapmak zorundayken Namima da hayatı boyunca bakire kalmak zorundadır hâlbuki adadaki erkeklerin üzerinde böyle bir baskı yok. Ada kurallarının gerekli kıldığı bu durum bize kadının üstündeki baskıyı doğurganlık üzerinden anlatarak genel anlamda nasıl bir ayrımcılık olduğunu anlatmış kısacası. Natsuo Kirino (2017), “Ben bir tanrıyım, bu doğru. Ama doğururken öldüm. Ölen her zaman kadın olur.” (s.82) diyerek kadın ile erkek arasında yapılan ayrımcılığın artık tanrıları bile aşarak başka bir seviyeye ulaştığını anlatmış. Tanrılar bile kendi aralarında kadın ve erkeğin ayrımını yaparken yine bir kadın zarar görmüştü. Bu durum kadın ile erkek arasında yapılan ayrımcılığın ne denli büyük ve korkunç olduğunu gözler önüne seriyor aslında. Kadın, bir tanrı ya da bir insan olsa bile elde ettiği güç yapılan ayrımcılığın önüne geçmeye yetmiyor. Yapılan ayrımcılığın öğretilmiş bir davranış ya da bir tercih olması şu ana kadar yapılan şeyler için bir Bahane de olamaz çünkü en sonunda ölen kişi yine kadın olur. Ölü birisine de söylenebilecek ne bir laf kalabilir ne de bir bahane uydurulabilir. Kübra Tanrıkulu KAYNAKÇA: Natsuo Kirino. Tanrıça Günlüğü. Çev., Aycan Başoğlu. İstanbul: Doğan Kitap: 2017. Zamanın Durduğu Şehir İlk bakışta zaman algısının farklılaştığı hissediliyor ve zamanla değişmeyen mekanlar göze çarpıyor. Zamansız bir şehir, belki de zamanın dışında demek daha doğru. Uzak ülkelerden gelmiş tacirler gibi hissediyor kendini insan. Bir korsan 500 yıl önce saklandığı gizli adasındaki mağarasından gelse, evini bulur. Belki kapı numarası bile aynıdır. Anahtarı koyduğu zuladan çıkarıp, kapıyı açıp, hemen evine girip, kapıyı örtmeden önce başını dışarıya uzatıp, sokağın her iki tarafını da hızlıca kolaçan ettikten sonra kapıyı hızla kapatıp, sırtını kapıya yaslayıp bir kaç saniye soluklandıktan sonra, gözüne ilişen masanın üstündeki yarım kalmış romuna devam edebilir. Şehir ölümden sonra tekrar yaşam için korunmuş gibi. Ticaret odaklı bir yaşamın izlerini her yerde görmek mümkün. İnsanlar, mallar kaydedilip, tasnif edilmiş, paraya değer her şey alınıp satılmış, insanlar dahil. Uzak diyarlardan getirilenlerin ruhları sinmiş sokaklara. Karanlık geceleri aydınlatan gaz lambalarında beliren gölgelerin, korsanlar tarafından evinden kaçırılmış insanların ruhları olduğu söylenir. O yüzden insanlar erken yatar bu şehirde. Evler nilüfer çiçeği gibi suyun içinde. Sokaklarında yürürken sanki kapının arkasından bir korsan fırlayacak,kancalı elini boğazıma dayayıp,bir gözünü kısıp diğer gözünün üstündeki kaşını kaldırarak ve pis pis sırıtarak, çürük ve fırça nedir bilmeyen dişlerini göstererek, sökül paraları diyecek. Simsiyah dişlerinin arasından parlayan altın dişi de olmasa soluk benizli bu adamın yüzünde renk yok. Birden gözlerine fer gelirken, vücudum soğumaya başladı. Bir an için gerçek sandım ve köpek balığı nefesini burnumda hissettim. Ürperdim.! Dantellerin bizim topluma özgü olduğunu düşünürken, buralarda da karşıma çıkması şaşırtıcı. Acaba onlar da bizim gibi mi kullanır? Televizyonun, beyaz eşyaların üzerinde de görürsem anneanneme bir özür borcum olur. Bir Anadolu azizi olan San Marco'yu baştacı etmiş bu şehir. San Marco Bazilikası’nda Aya Sofya’dan esinlenildiğini ve bu Bazilikada bulunan dört atın İstanbul Sultanahmet'teki Hipodromdan alınıp getirildiğini duyunca, ortak kültürel mirasımıza şaşırıyorum. Anlıyorum ki, kültür coğrafyamızın sınırlarında bir yer burası. Artık eskisi kadar uzak değil bana Venedik, kendimi yakın hissediyorum. Çağlar çağlara, topraklar topraklara, insanlar insanlara bağlanıyor. San Marco meydanında Avrupa'da ilk kahvenin içildiği kafeye oturuyor, bir kahve söylüyorum. Kahvemi canlı müzik eşliğinde yudumlarken, gözlerimi kapıyorum.''Limandaki gemilere fıçılarla su, şarap, bira yükleniyor, sebze, meyve kasalarla taşınıyor, etler canlı ve kendi ayakları üstünde. Kaptan gururlu, mağrur, eli üniformasının düğmeleri arasında bir heykel gibi durarak güverteden olan biteni izlerken, ikinci kaptan tayfalara talimatlar yağdırıyor. Telaşlı bir çaba ile hazırlıkları tamamlamaya çalışıp, rüzgar dinmeden yelken açmak istiyorlar. Bir ara kaptanla göz göze geliyorum. Beni de çağıracak mı diye içim kıpır kıpır, bir yandan da korkuyorum. Kalbim ağzımda atıyor.!'' Bir el omzuma değiyor, irkiliyorum. Kaptanın adamlarının almaya geldiğini düşünürken, garson ''bayım başka bir isteğiniz var mı?'' diyor. Hesap lütfen. Ama önce bir bardak soğuk su! Hesap pusulasından canlı müzik için de para alındığı anlaşılıyor. Kredi kartını uzatırken takındığım mahcup tavrı yakalıyorum. Altın sikke uzattığımı ve garsonun dişleriyle parayı kontrol ettiğini gözümde canlandırıyorum. Bu şehirde İnsanın doğayla mücadelesi görülmeye değer. Sular yükseliyor, şehre yerleşmek istiyor, insanlar setler, kanallar yapıyor. Su ile hayat bulan şehir, su tarafından tehdit ediliyor. Poseidon ile savaş nefes kesici ve yaşam olduğu sürece devam edecek. Bu denizci millet deniz canlılarını çok kızdırmış olmalı.! Saatime bakıyorum. Uçağa dört saat var. Demir alma vakti geldi. Arkama bakıyorum. Gemi hareket etmiş mi? Yerimden fırlıyorum,hızla koşarken kaptan beni de yaz deftere diye bağırıyorum. Kaptanın avara komutu duyuluyor. Vira edilen çıpanın zincirinin sesi sesimi bastırıyor. Palamar halatı çözülüyor. Gemi özgürlüğüne kavuşurken, bedenim karada ruhum gemide. Kaan Ilgaz Demirtaş 21703861 Ahmet HınçerResmimizin Renkleriİnsan ilişkileri değişiyor özellikle arkadaşlık dediğimiz yapılanma. Çok fazla insana arkadaş diyoruz. Üniversiteye gelmemin etkisiyle benim de arkadaş sayım arttı. Bu nedenle arkadaşlarımı ve aramızdaki ilişkiyi değerlendirme ihtiyacı duyuyorum. Bu değerlendirmeye çok eski dostum dediğim iki adamla başlamak istiyorum. Son dönemde bazı problemler yaşamaya başladılar. Birbirlerini bana şikayet eder oldular. Peki iki dost birbirini şikayet edecek kıvama gelir mi? Hele bir de bu şikayetler birbirlerinin karakterleriyle alakalıysa o noktada arkadaşlıktan söz edilebilir mi? Arkadaşlık kavramı birbirini yönlendirmeyi, o kişinin hayatına karışmayı, istenilen bir insana çevirmeyi kapsar mı? İşte bu olayın ve izlediğim filmin, Trainspotting, etkisiyle bu yazıyı yazmaya karar verdim. Arkadaşlık, dostluk dediğimiz kavramlar nelerdir? Niçin bunlara ihtiyaç duyarız? Beklentilerimiz, yetkilerimiz nelerdir? Arkadaşlık, kaliteli vakit geçirdiğimiz insanlarla aramızdaki ilişki midir yoksa daha ötesinde onlara annelik-babalık yapmak, güvendikleri liman olmak mıdır? Bu noktada öncelikle cevaplanması gereken soru, insanın yaşam merkezinde neyin olduğudur. Sonuçta bu hayatta tek başımızayız. Biz yoksak diğer insanları varlığı çok mühim değil. Biraz bencil bir bakış açısıyla, sadece kendimizi merkeze koymak değil midir asıl olan? John William Gardner’ın dediği gibi “Hayat, silgi kullanmadan resim çizme sanatıdır.” . Her çizgiyi kendimiz için en doğrusu olacak şekilde çizmemiz gerek. Yani gerektiği zaman, yıllanmış dostlarımızı hatta anne-babamızı bile çıkarabilmemiz gerek özellikle bize, mutluluğumuza, çizgilerimize zarar veriyorlarsa. İşte filmde gördüğüm ve beni bu konu üzerine yazmaya iten dinamik bu. Filmin ana karakterleri, uyuşturucu kullanan dostlar. Etik olup olmadığını değerlendirmek istemiyorum. Kendi resimleri ve istedikleri dokunuşları yapmakta özgürler. Ama bir noktada, içlerinden biri bu yaşam tarzından çıkmak istiyor ve her şeyi bırakıp gidiyor. Tabii ki dostları peşini bırakmıyor. Giden karakter, bir dönem kendi isteklerini, arzularını bir kenara bırakıyor. Sonuçta genel dostluk tanımı bunu gerektiriyor, hiç bırakıp gitmek olur mu? Sonrasında asıl olanın kendisini olduğunu fark edip resmini özgürce çizmeye devam ediyor. Kendi arkadaşlarıma geri dönüp baktığımda sorunun ne olduğunu görebiliyorum. Dostluk hakkında bize öğretilenler, beklentilerimiz, hayatta önemli olanın kendimiz olduğunu unutmamız… Bana kalırsa arkadaşlık; saf duygularla, mutlak güvenle birbirimize resimlerimizi “kendi isteklerimiz doğrultusunda” çizerken yardımcı olmaktır. Filmde de yapılmayan, arkadaşlarımın da yapmadığı bu. Karşımızdakinin isteklerine saygı duymuyoruz. Öğüt vermek, yönlendirmek yapılması gereken işlem değil. Evet, olabilecek sonuçları söylemek sorun değil. Fakat bunda ısrarcı olmak ve bu konuda karşımızdakini eleştirmek, gönül koymak, kendimizi üzmek yanlış. Sonuçta parametrede farklı beyinler var, arkadaşlık tanımlarımız birebir örtüşemez. Örtüşememe sebebiyle kavram karmaşası yaşıyoruz ve devamında arkadaşlıktan beklentilerimiz karşılanamadığı için çatışıyoruz. Hayat resmini çizerken yardımcı olacak insanlar başrolü almaya çalışıyorsa yapılması gereken elini çekmesini istemektir, senelerdir orda olmasına bir anlam yüklemeden. Bu tip bir farkındalığa eriştiğimden beri daha mutluyum. Arkadaşlarımın yerine resim çizmeye çalışmıyorum, sadece ellerinden tutuyorum. Elimi çekmemi istedikleri zaman, kendimi üzmüyorum. Tekrar tutmamı isterlerse tekrar tutuyorum ki bunların hepsini beni de mutlu ettiği sürece yapıyorum. Tersi bana biraz şişirilmiş balon gibi geliyor. Arkadaşlarımı kutsallaştırmak, bazen hayat merkezime onları koymak. Şişirilmiş balon dememin sebebi, kimi zaman içi boş bir şekilde abartmamız. Kendimizi yaşamımızın temelinden alamayız. Başka birini koyamayız. Bunlar kesin olgular. Biz arkadaşlığı öyle bir yerde görüyoruz ki, özellikle uzun süreli ise devam etmek isteyip istemediğimizi göz önüne almadan devam ediyoruz. İşte bu, şişirilmiş balon olması arkadaşlığın. Sonuç olarak, ilk paragrafta sorduğum her sorunun cevabı kendi içimizde gizli. Arkadaşlık, sadece güzel vakit geçirmek midir yoksa liman olmak mıdır sorusunun cevabı tamamen tercihimize bağlı. Karşımızdaki insanın da aynı tercihte bulunmasını istemek anlamsız. Siz kendi mutluluğunuza bakın. Sonuçta “Yaşamak şakaya gelmez, büyük bir ciddiyetle yaşayacaksın.” demiş Nazım Hikmet. Her resim kendi yaklaşımıyla güzeldir. Renklerinizin, resmimizin estetiğini bozmasına izin vermeyin. “Resminizin renklerine” kendi istekleriniz doğrultusunda karar verin; alelade, gelişigüzel, bilinçsizce değil. Unutmayın, bir silginiz yok. KaynakçaHikmet, Nazım. “Yaşamaya Dair” siir.gen.tr. y.y. t.y. Web. 22 Şubat 2017 Gardner, John William. brainyquote.com. y.y. t.y. Web. 22 Şubat 2017 Boyle, Danny. Trainspotting. 1996. PolyGram Filmed Entertainment. Film.Büşra BAYRAK SONSUZLUK İÇİNDEKİ ARAYIŞ Bir an için sonsuzluğun içinde kendimi düşlüyorum. Ne bir yere yetişmeye çalışıyorum ne de uyumaya ihtiyaç duyuyorum. Uyumak, yemek yemek gibi eski alışkanlıklarım artık boş zamanlarımı dolduran birer hobi haline geliyor. Saate baktığımda akrep ile yelkovanın birbirini kovalaması beni endişelendirmiyor; nasılsa istediklerimi yapabilmek için bolca zamanım var. Uçsuz bucaksız, yolun sonunda ne ile karşılaşacağımı asla bilemediğim bir sonsuzluk… Sonsuzluk, bir kara delik gibi insanı belirsizliğinin içine doğru çeker. Sonsuzluğun bu karanlık yolunda, karşıma herhangi bir engel çıktığında yavaş adımlarla ilerlerken, her adımımla birlikte artan belirsizlik, zamanın akıp gittiğini; ancak büyüyen sonsuzluğun asıl hayatın anlamını içermediğini fark etmeme neden oldu. Bu belirsizliğin karanlığında yoluma devam etmek benim için zor olsa da, sonsuzluğun sayesinde bütün hayallerimi gerçekleştirebilirdim. Bunun yanında, akıp giden zamanın öneminin kalmadığı bu yerde dünyadan silinip gitmek gibi bir son da mevcut değildi. Peki, işleyen zamanın içinde yaşarken hissettiğim onca mutluluk, öfke, hüzün, sevgi ya da tattığım bir sürü başarı ve başarısızlık olmadan yaşamanın bir anlamı kalır mıydı? Hayatın değerini anlayabilir miydim sonsuzluk içinde hapsolmuşken? Sonsuzluk, mutluluğun kapısını açabilecek bir anahtarmış gibi geliyor kulağa. İşte bu noktada mutluluğu sonsuzluk içinde sorgulamaya başlıyorum. Bu gizemli yolculukta neler olup bittiğini öğrenmek, herkes kadar beni de sonsuz derinliğin içine çeken bir bilinmezlikti. Açılan her kapının ardından beliren mutluluğun bize sunduğu irili ufaklı değerli taşlar, sonsuza kadar parlayacakmış gibi görünse de, elbet bir gün göz kamaştırmaya son verecekti. Yaşama amacımın, yavaş yavaş sis bulutlarının ardına saklandığı görür gibi oldum. Oysaki tik tak seslerinin bile bir anlamının olduğu bu dünyada, sevdiğim şeyleri yapmamın da bir anlamı vardı. Hayattan zevk alarak eyleme dönüştürdüğüm şeylerin bana mutluluk vermesi, beni ben yapan değerlerdi aslında. Bununla birlikte, arzu ettiklerimi yaşamım boyunca yapmaya çalışmak, onları gerçekleştirdiğimde de mutlu olmak benim için mutluluğun gerçek anlamını taşıyordu. Başka bir deyişle, geriye dönüp baktığımda geçirmiş olduğum güzel zamanlar hayatta olduğumu hissettirdi bana. Sonsuzluğa karşı duyduğum arzu, yerini hayatın gizemini çözme arayışına bıraktı. Süremin kısıtlı olduğunu bilmek hayattan daha çok şey istememi sağlıyor; çünkü hayatın bütün karmaşasındaki heyecanı ve bütün ayrıntısındaki gizemi çözmek istiyorum. Sonsuzluk içinde yaşamak ise benim açımdan duygularımın benden çalınmasına eş değer olurdu. Beni ben yapan değerlerin yok olacağı anlamına gelirdi. O halde, davranışlarımı şekillendiren, yaşadığımı hissettiren o duyguları barındırmayacaksam bir robottan ne farkım kalırdı ki? Ne sevinç beni havalara uçururdu ne de öfke bağırıp çağırmama neden olurdu. Diğer bir deyişle, kendi benliğimin bir öneminin olmadığı bir yaşam çemberinin içinde dönüp durmaya başlardım. Bundan dolayı, altın tepside sunulan sonsuzluğun içinde sıradanlıklarla geçirilen bir hayat yerine, hayatın güzelliklerinin önemini hissederek onu keşfetmek ve mutluluğu yakalamak daha anlamlı geliyor. Gözlerimi yeni bir güne açtığımda hayatta beni nelerin beklediğini bilmediğim ancak bana mutluluk verecek şeyler sayesinde hayatın değerli olduğunu bir kez daha anlıyorum. Sonsuzluk yolculuğundan döndüğümde, daha önceden dikkatimi çekmemiş birçok şey olduğunu fark ettim. Mesela, ağaçların tek bir rengi yoktu; yeşilin birçok tonu özenle işlenmiş yapraklarının üzerinde canlılığını gösterirken, şekilden şekle giren bulutların gökyüzündeki dansını sanki ilk defa izliyordum. Oysaki yaşamın bütün bu belirtilerini sonsuzluk yolculuğunda kaybetmiştim. Yeniden benliğimi bulduğumda, gerçek yaşamımım ne kadar değerli olduğunu anladım. Bunun yanı sıra, doğadaki uyumun anlattığı mükemmellik de, sonsuzluk var olsa bile asıl mutluluğun yaşadığını hissedebilmek olduğunu gösterdi. YURT DIŞINA İLK SEYAHAT Hayatımda cevap vermeyi istemediğim sorulardan biridir, ”Tatilde ne yaptın?” sorusu. Çünkü anlatacağım pek farklı anım olmuyordu. Ama bu sefer bu soruyu sormalarını çok istedim. Takvim yaprakları 05.05.2019’u gösterdiğinde Londra Gatwick Havalimanı’na doğru başladı yolculuğum. Yanımda kimsecikler yok. Ülkemden, ailemden binlerce kilometre uzağa gidiyordum. Çok heyecanlı, belki biraz endişeliyim. “Ya başıma bir şey gelirse kimden yardım isterim?” sorusu, kafamdan çıkmadı yol boyunca. Londra’ya vardıktan sonra, trenle Brighton’a doğru yolculuğuma devam ettim. İstisnasız her yer yeşillik. Ağaçları, ormanları yok etmeden bir çevre yaratmışlar. Bu etkilenişim yüzünden neredeyse ineceğim durağı kaçıracaktım. İndikten sonra kalacağım ailenin evini aramaya başladım. Ancak, sanırım kaybolmuştum. Bunu bir kadın anlamış olacak ki bana doğru gelip “Sanırım kayboldun.” dedi. O an o kadın, benim için dünyanın en tatlı kadınıydı. Sonuçta evi buldum. Acaba nasıl insanlardır sorusu, kafamda dönüp dururken zili çaldım. Kapı açılır açılmaz önce Meg havlayarak üstüme atladı. Megten kurtuldum derken Heather “Helloooo.” diyerek sarıldı. Sanki yıllardır görmedikleri çocukları gibiydim. Daha sonra Alan ile tanıştım. Alan çalışmayı çok seven, neşeli, durmadan espri yapmaya çalışan, kendini genç hissettiğini söyleyen, yetmiş iki yaşında bir erkekti. Heather ise Alandan eksik bir yönü bulunmayan, sohbet etmeyi çok seven, yetmiş bir yaşında bir kadındı. Ama görseniz bu yaşlar onlara çok fazla dersiniz. Çok tatlı bir ailenin yanında kalıyordum. Sohbetleri ve bana yaklaşımları çok güzeldi. Sabahları kahvaltı yaparken Heather ile yaptığımız komik sohbetler sayesinde güne çok enerjik başlıyordum. Benim gittiğim dönem İngiltere de Wimbledon Tenis Turnuvası vardı. Alan deli gibi takip ediyordu tenisi. Oturup birlikte maç izliyorduk. Alan sayesinde tenise ilgi duymaya başladım bile diyebilirim. Yemek konusuna gelirsek Heather ilk geldiğim gün bana “İstemediğin, sevmediğin yemekleri söyle onları yapmayayım sana.” demişti. Ayrıca yaptığı yemekler harikuladeydi. Yemek konusunda sıkıntı yaşayacağımı düşünüyordum ancak tam tersi oldu diyebilirim. Her sabah okula İngiltere’nin o meşhur çift katlı otobüsleriyle gidiyordum. Trafikte, yaya önceliğine çok dikkat ediliyordu. Üst geçit yoktu neredeyse. Gerek duymuyorlardı sanırım. Sokak ve caddelerde bir tane bile çöp yoktu. Yere çöp atmanın cezası çok büyüktü ve herkes bu kurala uyuyordu. Brighton, İngiltere’nin güneyinde, Manş Denizi’nin kenarında yer alan bir sahil şehriydi. Brighton’da, Royal Pavillion olarak bilinen Kraliyet Köşkü, Lewes Kalesi ve The Lanes çarşısı görülmesi gereken yerlerdi. Kaldığım bölgedeki evlerin çoğu müstakildi ve çok güzel bahçeleri vardı. Bir gün evde patates kızartması yapacaktık. Ancak evde patates yoktu. “Hemen gidip alırım.” dememe kalmadan, Heather bahçeye çıkıp ekilmiş patatesleri toplayıp geldi. Şehirde böyle bir imkânın olması beni şaşırtmıştı. Brighton sokakları Lewes Castle Yazar tarafından çekilen fotoğraflar; Mayıs 2019 Brighton da sonra, iki Rus, bir Kolombiyalı ve bir İspanyol arkadaşla birlikte Manchester ve Liverpool şehirlerini gezmek üzere yola çıktık. Farklı milletlerden olmamıza ve birbirimizi çok az tanımamıza rağmen o kadar güzel ve eğlenceli bir gezi oldu ki tekrar yaşamayı istediğim anlar arasında yerini aldı. İlk durağımız, göğe kadar uzanan binalarla birlikte, yeşilin de bol olduğu bir metropol şehri Manchester’dı. İnsanlık Tarihi Müzesi, Manchester Sanat Galerisi ve Merkez Kütüphane görülmesi gereken yerlerin başında geliyordu. Fen ve Endüstri Müzesinde gezerken çocuklar için ayrılan bir bölüm vardı. Çocuklara Fen ile alakalı bir şey gösteriyorlar ve çocuklardan bunu belli bir sürede yapmalarını istiyorlardı. Bir yarışma gibi ancak asıl amaç küçük yaşlarda çocukların yeteneklerini ortaya çıkarmaktı. Müzeler, tarihi yerler derken yaklaşık olarak otuz bin adım atmış ve bitkin düşmüştük. Geceyi geçireceğimiz yere gidip biraz dinlendikten sonra, görmeyi çok istediğim bir yere gittik: Old Trafford Stadyumu. Televizyonda birçok maç izlediğim stadyumun yanında olmak beni çok heyecanlandırmıştı. Stadyumun çevresindeki resimler sayesinde Manchester United’ın geçmişine küçük bir yolculuk yapmıştım. Old Trafford Stadı, yazarın kendi fotoğrafı; Mayıs 2019 Geceyi Manchester’da geçirdikten sonra Liverpool’a doğru yola çıktık. Liverpool İngiltere’nin kuzeyinde bir sahil şehriydi. Hava sıcaklığı on beş dereceyi gösteriyordu ancak esen rüzgâr ile birlikte hissedilen sıcaklık bence sıfır dereceydi. Liverpool da ilk durağımız Metropolitian Katedraliydi. İçeri girip biraz gezindikten sonra şoka uğramıştım doğrusu. Katedral binası ve içindeki hiçbir yapı eski gibi durmuyordu. Çok iyi korunmuşlardı. Bunu oradaki bir görevliye sormuştum. Restorasyona pek ihtiyaç duymadıklarını, çok iyi korumaya çalıştıklarını söylemişti. Tarihi yerleri, müzeleri gezdikten sonra, adı Liverpool ile özdeşleşmiş bir müzik grubunun müzesini görmeye gittik. Bu grup Beatles’tı. Şehirde yaşayan insanlar onları o kadar çok seviyordu ki sahile heykellerini bile yapmışlardı. Grubun solistlerinden John Lennon 1980 yılında bir saldırı sonucu hayatını kaybetmişti. Şehir onu unutmamış, ismini havalimanına vermişti. Güzelce bir İngiliz yemeği yedikten sonra durağımız, Anfield Stadıydı. Burada iki stadyum mevcuttu. Birisi Liverpool’un stadyumu, diğeri Everton’ın stadyumuydu. İki ezeli rakibin stadyumlarının arasında sadece dokuz yüz elli metre mesafenin oluşu beni şaşırtmıştı. “Bu Türkiye’de mümkün olabilir miydi?” diye düşünmeden edemedim. Beatles Grubu Metropolitian Katedrali Yazar tarafından çekilen fotoğraflar; Mayıs 2019 Çok güzel yerler gördüm ve unutamayacağım anılar yaşadım gezim boyunca. Böyle güzel anılardan sonra eve dönüş vaktim gelmişti. Dönmeyi, burayı bırakmayı istemiyordum ama ailemi ve ülkemi çok özlemiştim. Ancak dönüş yolu boyunca, birçok medeniyetin kurulduğu, dört mevsimin yaşandığı güzel ülkemin, sahip olduğu tarihi değerleri ve doğal güzellikleri gerektiği gibi koruyup korumadığı sorusunu kendime sorup durdum. Emrecan DAĞDELEN . Ahmet Varol 21301911 TURK102-7 Ahmet KAYA 25 Kasım 2014EGOYLA DÖVÜŞ KULÜBÜ III. Richard, kendisine isyan edenlerle yaptığı son savaşta atı ölüp de yere kapaklandığında kaçacak yeri kalmadığını görür. Sonra can havli ile bağırır: ''Bir at için imparatorluğumu veririm.'' der. Egoları tavan yapan insanların da elbet sonunda kendilerine ait olan seviyeye ineceklerine kanaat getirmiş Shakespeare, III. Richard örneğindeki gibi. Ego, kibir, aşırı özgüven, narsizm adına ne derseniz deyin, insanlara çok tatlı bir özellikmiş gibi gelir. Kendisini herkesten farklı görmek ve görünmek için kendi ilgileriyle alakası olmayan şeyleri benimserler. Doyumsuzdurlar, hırslıdırlar, hep daha fazlasını isterler. Tarihte bunun yönetici örnekleri de çoktur, çoğu da beş parasız ölmüş ya da öldürülmüştür. İnsanoğlu onlarca hisse sahiptir, ancak bir tanesi vardır ki kutsal kitaplarda üstüne basa basa eleştirilir, uzak durulması öğütlenir. “Kibir”dir bu duygu. İnsana şeytansı bir kimlik kazandırır. İnsanı diğer insanlardan uzaklaştırır. Sonra kendisinden de uzaklaşır insan. Bambaşka biri olur. İblisi de şeytan yapan Allah’a inanmaması değil kibriydi diye rivayet edilir. Bu nedenle kibir insanın kendine yarattığı en büyük düşmandır. Sadece övünme şeklinde değil, yakınma şeklinde de görülür. Hiçbir şeyi kendine yakıştıramaz kibirli insan. Bilmediği konulara karşı öğrenme hevesi yerine karşı duruşa geçer. Narsizmin ve statükoculuğun da kaynağında kibir vardır. Aşırılığı besler. Aşırı övmenin de aşırı sövmenin de kaynağında yatar. Kendini her zaman haklı görmektir. Hukuku, etiği çiğnerken içi rahat olmaktır. Ama en sonunda insanın içinde biriken kibir yere yıkar o insanı. Sürünerek kaçan bir diktatörde de, Dünya Kupası finalinde kendine hakim olamayıp oyundan atılan oyuncuda da kibrin insanı yıkıcı etkisi görülebilir. Kanser gibidir oluşma şekli, hiçbir zaman kendisinde olmayacağını düşünür insan. Hatta bende kibir olamaz diyen bir insanda bile görülebilir, o da bir övünmedir esasında. “Dövüş Kulübü” filminde de kibre ve egoya vurgu yapılmıştır. Kulübe alınmadan önce adaylar üç gün kapıda bekletilir, aşağılanır üçüncü günün sonunda içeri alınır. Egolarından arınmadan içeri almazlar kimseyi. Ancak egosuz da yaşayamaz insan, silik bir kişi haline gelir. Dengede tutmaktır önemli olan. Başkasına senden aşağı görerek yardım etmek değil, sana eşit gördüğün için yardım etmektir. Sana yardım eden kişiyi kendini değerli görerek yardımı kabul etmemek değil, yardımı değerli görerek kabul etmektir. Bunu da yapmak kolay iş değildir, egoları bastırmak, kontrol altında tutmak gerekir. Bir başka deyişle teslimiyeti gerektirir. Teslimiyeti zorlaştıran da kibirdir. Yani bu zehirin panzehire panzehir etkisi yapması gibi karışık bir durum. Eğer kişi egolarını bastıramazsa, yani zihnen teslim olamazsa, yalnızlaşır, tembelleşir, hayattaki detayları görmesi zorlaşır. Bununla günlük hayatta bolca karşılaşıyoruz ama artık alışıyor insan, hayat ona göre düzenleniyor, hayatın kuralı sayıyor. Mesela kampüste kibir, yemeği yiyip tabakları masada bırakmaktır, trafikte arabası küçük olanı sıkıştırıp selektör yapmaktır, ders gördüğü yerde yer arayanı gördüğü halde boş koltuğa çok değerli çantasını koymaktır, haddi olmayan soruya cevap vermektir. Maalesef bunlar her ne kadar basit şeyler olsa da, kimi açıdan lafını etmeye bile gerek olmasa da, bunları yapan kişiyle samimi olamam açıkçası. Bunlar basit ipuçlarıdır aslında kişinin egolarına yol gösteren. Bunları yapan kişiyi samimiyetsiz bulup ilişiği kesmek de başka bir ego tatmini olarak da görülebilir, iki ucu sıkıntılı değnek gibi. Kim ne yaparsa yapsın, biz ne yaparsak yapalım, o şeyi yapmadan önce egolarımızı bastırıp bir daha düşünelim. Son söz de Sezen Aksu’dan gelsin: “Kibir bir canavar gibi bekliyor pusuda , Tıpkı bir volkan gibi uykusu da...” Ege Tavas GEÇMİŞE TAKILMIŞ MEDYUM Acı, sonunu şu hâlime rağmen getiremeyeceğim bir şeye dönüştü. Vazgeçme korkusu kötü şeylerde bile kendini öylesine agresif bir şekilde gösteriyor ki nerede ne kaybettiğimi bile hatırlayamıyorum artık. Okuduklarım da bana paralel ilerleyince vazgeçemediğim umutsuzluğum kendini büyütmeye devam ediyor. Suistimâl dedikleri bu olsa gerek! Her yalnız. Bilmediğim bir şeyden bahsetmiyor Onur Caymaz. Herkes Yalnız adlı bir kitap yazarak aşikârı yüzüne vurmaya çalışıyor benim gibi olmayanların. Başarılı olabilir mi peki hiç kendisi tam anlamıyla bu duyguyu hissetmemiş biri? Hiç yaşamamış olduğunu fark etmedikten sonra yalnızlıktan bahsedebilir