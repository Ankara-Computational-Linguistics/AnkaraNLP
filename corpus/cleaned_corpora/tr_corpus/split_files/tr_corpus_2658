kadınlardı ama çok geçmeden işkence odalarını her sınıftan insanlar -din görevlileri, devlet memurları, doktorlar ve çocuklar da dahil- doldurmaya başladı. Elitler kendi sırlarının ifşa edileceğinden endişe duymaya başladıklarında büyücülük furyası da dindi. İngiltere'de son infazlar 1682'de gerçekleşti. Bunak bir esnaf olan Temperance Lloyd adlı bir kadın siyah bir adam suretinde görünen şeytan la seks yapmak ve büyücülükle suçlandı. Ayrıca Lloyd, mahrem yerlerinde bir çocuğun emdiği bir et parçasını andıran yan yana iki memeye sahipti. Kadın hemen suçunu itiraf edip, ağzı bir kara kurbağasınınkine benzeyen, bazen de bir kuşa dönüşen siyah bir adamı emzirdiğini sözlerine ekledi. Onunla aynı davada yer alan dilenciler de büyücülük itirafında bulundular. İtiraflarının bir tür intihar olmasından kaygılanan yargıcın kuşkularına rağmen jüri onları suçlu buldu. On üç yıl sonra bir İngiliz hukukçu büyücülük inancının geçmişte kalması gerektiğini mahkemede savunma cesaretini gösterdi. 1736'ya gelindiğinde, cadılara ölüm cezasını öngören İngiliz yasaları yürürlükten kaldırıldı. Cadılık büyük bir suç olmaktan çıkarak çok daha hafif hükümlerle yasaklandı. 18. yüzyılın ortasında Kıta Avrupası'nda cadı avı genel olarak sona ermişti. [82] 6. Patrick, bir baltayla Francis'i kovalarken Peggy de büyük bir sopayla sahibine vurdu. Francis'in bu darbeler yüzünden ölüp ölmediğini bilemiyoruz, ama köleler evden ayrılırken orayı ateşe vermişlerdi ve ev Francis içindeyken baştan aşağı yanıp kül olmuştu. Çok geçmeden Peggy ve Patrick iki suç ortağıyla birlikte kundakçıkatil olarak teşhis edildiler. Ekseriyetle diğer kölelerin sözlü ifadelerinden elde edilen deliller çok geçmeden aleyhlerine dönmeye başladı. Bir köle Peggy ile Patrick'in ellerinde silahlarla Francis'in evine girdiklerini görmüştü. Sucky adında bir başka köle kız Peggy ile Patrick eve girdiklerinde içerdeydi ve eve girenlerin binayı samanla ateşe verdiklerini doğruluyordu. Yine başka bir köle onları saldırıdan hemen sonra Francis'in evinin kalıntıları arasında para ararken görmüştü. Peggy ve Patrick davası kolay görülmüş olsa gerekti ve mahkumiyet kararı kesindi İç savaştan önceki Güney'de bir efendinin kölesi tarafından öldürülmesinden daha büyük bir suç yoktu ve hukuk siyah insanların adalet arayışına hiçbir surette imkan vermiyordu. Siyah insanlar şartlar ne olursa olsun kesinlikle beyaz bir insana karşı şahitlik yapamazdı, dolayısıyla beyazların tecavüzüne uğramış özgür bir siyah kadın bile vuku bulan suçu kanıtlama imkanına sahip değildi. Peggy gibi köleleştirilmiş kadınlar ise en aciz olanlarıydı. Onlar efendileri tarafından istismar edilmek için vardılar adeta. Georgia eyaletindeki bir köle kadın yeni gelen bir İngiliz'e şunları söylüyordu Zavallı bedenimizi kamçıdan biraz olsun uzaklaştırmak için her şeyi yaparız. [Efendim] çalılığa giderken onu takip etmemi istediğinde hayır dememin ne faydası olabilir ki. Normal koşullar altında Peggy asılırdı çünkü yargıçların verdiği bu hüküm, yasaların öngördüğü tek sonuçtu. Öte yandan bu davada beyazları rahatsız eden farklı bir şey vardı. Peggy efendisini gaddarca öldürüp evini yakmış olmasına rağmen yüz kadar beyaz adamın desteğini almıştı. Köle kadınlar hiçbir şekilde sahiplerinin cinsel taleplerini geri çeviremezlerdi. Uzun süredir bu dertten muzdarip Virginialı bir köle kadının kızına söylediği gibi Zenci bir kadın çaresizdir, efendisinin söylediğini yapmak zorundadır. Kölelerin efendilerine direnmesi veya misillemede bulunması genellikle şiddetle sonuçlanıyordu. Ne var ki Peggy'yi destekleyen adamlar katı yasa hükmünün neyi göz ardı ettiğini biliyorlardı Beyazlarla siyahların arasındaki cinsel ilişkilerde bile patolojik sınırların olması şarttı. Bu dava John Francis gibi bir köle sahibinin aşmaması gereken sınırı tanımlıyordu. Francis'in Peggy'yi çiftlik binalarından birindeki bir sütuna zincirlediği komşuları tarafından biliniyordu. Adam, kadının rızası olmadığı halde kendisiyle tekrar tekrar seks yapmasını talep etmişti. Ayrıca Francis'in onu acımasızca dövdüğü ve kendisini reddetmeye devam ettiği takdirde öldürene kadar kamçılayıp köle pazarında satacağı yönünde tehditler savurduğu da herkesin malumuydu. Sulh hakimlerine kadar herkesin bildiği diğer bir husus da Francis'in Peggy'nin babası olduğuydu. Peggy, efendi-köle seksinden dünyaya gelmiş ilk kişi olmasa da, babasının cinsel talepleri Peggy için katlanılmaz boyuttaydı onun yerine ölmeyi tercih ederdi. Açıkçası Francis hayattayken hiç kimse Peggy'ye yardım etmemişti. Köle sahipleri itaatsiz köle kadınlara düzenli olarak işkence ediyorlardı ve buna hakları vardı. (Aynı dönemde yaşamış ve bir müfettişin karısı olmayı reddeden bir başka Virginialı köle kadın kollarından asılıp kırbaçlanarak cezalandırıldı.) Francis'in Peggy'ye yaptıklarına karışmak, onun kutsal malvarlığına müdahale etmek olarak değerlendirilebilir ve topraklarını veya çiftliğini kullanmasını engellemekle bir tutulabilirdi. Ayrıca, Francis'in Peggy'ye yaptığı zalimliklere rağmen dilekçeyi imzalayan hiç kimse kadının bu işten sıyrılmasını istemiyordu. Herkes onun yaptıklarına karşı azami nefreti dile getiriyordu. Ne var ki, Peggy'yi hukukun öngördüğü gibi asmak yerine, kadının öldürülmesiyle aynı toplumsal faydayı sağlayacak bir ceza olarak ABD'den kovulmasını talep ediyorlardı. Sonunda Peggy'nin kaderi bu oldu. Kendisiyle birlikte Patrick'in de dahil olduğu yaklaşık yirmi köle daha devlet tarafından tüccarlara satıldı ve bir daha onlardan haber alınamadı. Herhalde daha sonra Virginia eyaleti yetkilileri değerli bir kölesini kaybeden John Francis'in varislerine bunun tazminatını ödemişlerdir. Hiç kuşkusuz Peggy'nin John Francis'e saldırması New Kent County yöresinin beyazları arasında bir kızgınlık yaratmıştı, ama eyaletin beyazları kayıran cinsel istismar hukukunun sorgulanmasına asla yol açmadı. Kölelerin babaları genellikle efendileriydi ve Peggy'nin annesi gibi köle kadınların direnme hakları yoktu. Beyaz erkeklerle siyah veya melez (genellikle mulatto diye adlandırılan) kadınlar arasındaki seks, beyazlar arasındaki ilişkileri yöneten geleneksel kısıtlamaların hiçbirine tabi değildi. Dahası, köle bir kadının çocuğu, babası kim olursa olsun hukuken gayrimeşruydu. Beyaz bir efendinin karısı veya kızına azami ölçüde cinsel görgü kurallarına göre davranılırken, efendinin toprağını sürüp tabak çanağını yıkayan kadınlara zerre kadar saygı gösterilmiyordu. Peggy'nin beyaz bir babası vardı ama cinsel bir hedef olacak kadar siyahtı. Davasının yol açtığı halden anlama duygusuna rağmen, onu gelecekte bekleyen acılardan kurtarmak için hiç kimse çaba sarf etmedi. En fazla para teklif eden kişiye satıldı ve yeni efendisinin, elinin altındaki maldan her açıdan istifade edeceğine şüphe yoktu. [83] 1831'de Peggy açık artırmayla satıldığında, beyazlar Yeni Dün-ya'daki siyah kadınları yaklaşık üç asırdır sömürüyorlardı. İspanyol ve Portekiz kaşiflerin gelişiyle başlayıp Fransız, İngiliz ve Hollandalı yerleşimciler ve vurguncularla devam eden Avrupalı erkeklerle siyah kadınlar arasındaki cinsel ilişkiler hem sıklaşmaya hem de güç savaşları halini almaya başlamıştı. Avrupalılar için seks bir istila aracı, bir zafer ödülü ve evin kısıtlayıcı ahlak normlarından bir kaçıştı. Padden'in deyimiyle) membrus febrilis i ( ateşli fertleri ) tarafından dize getirildi. Beyaz adamlar hayatlarından hiç endişe duymak zorunda kalmadan, kendi ülkelerinde akıllarından bile geçiremeyecekleri şiddet dolu cinsel fanteziler yaşadılar. Doyumsuz zannettikleri yerli kadınlarla seks yapmak, hayatlarını riske atıp okyanusu geçen seks düşkünü Avrupalı erkekler için en cazip şeydi. Ülkelerindeki yaşamla bu yaşam arasındaki fark ancak bu kadar bariz olabilirdi. Avrupa'da Reform ve Karşı Reform etkisini gösterdiğinde her yerde genelevler kapatılmış ve en hafif cinsel suçların bile cezaları artırılmıştı. Arzuyla hukuk arasındaki çatışma hiç bu kadar büyük ve tehlikeli olmamıştı. Evlilik dışı bir hamileliğe sebep olan bir erkek halkın gözü önünde kırbaçlanıyor, zina yaptığı için şehirden kovuluyordu. Kendi karısıyla bile olsa, haddinden fazla ve cüretkar seks yapanlar ölümle tehdit edilebiliyorlardı. Meşhur Amazonların diyarına kaçmak seks düşkünleri için tek çıkış yoluydu. Ahlak polislerinin gözlerinden uzaktaki Yeni Dünya, beyaz erkeklere nefes nefese hizmet etmeye hazır kadınlarla dolu bir seks cennetinin, ıslak bir oyun parkının cazibesiyle parlıyordu. Her şeyi beyaz adamın hizmetine amade kılmamayı konukseverliğin ihlali gibi görüyorlardı, diyor bir kaynak. Kaybedecek hiçbir şeyi olmayan erkekler daha ne isterdi. Her kadının denizleri aşıp gelmiş beyaz adama hizmet etmeye hazır olduğu, aptalca bir söylenceydi elbette. Yerli kadınları Avrupalıların azgın cinsel ihtiyaçlarına teslim olmaya ikna etmek için genellikle şiddete (fiili veya tehdit yoluyla) başvurulduğu bir gerçekti. Milyonlarca örnek içinden birini seçecek olursak, Thomas Thistlewood, kendisi hakkında gayrimeşru bir çocuğa babalık etme suçundan dolayı tutuklama emri çıkarılınca 1750'de İngiltere'yi terk etti. Köle kahyası (ve tutkulu bir günlük yazarı) olarak Jamaika'ya gidip orada on üç yıllık bir süre zarfında 109 kadınla 1774 kez seks yaptı muhtemelen gözetimi altındaki, çocuklar ve yaşlılar hariç, her kadınla yattı. Thistlewood, köle kadınlara istediğini yaptırmak için şiddet kullanması ve kendini tatmin etmek için her yolu mübah görmesiyle tipik bir örnekti. İngiltere'nin hiçbir yerinde, hele ki onun gibi alt sınıftan olanlar için böylesine riskten uzak cinsel imkanlar yoktu. Cinselliği serbestçe yaşadığı otuz altı yılın ardından Jamaika'da öldü. Avrupa devletleri erkeklerinin Yeni Dünya'yı cinsel açıdan rahatça yağmalayabilmesi için yasalar çıkardı. Ne var ki, geçen yüzyıllar içinde manzara giderek daha çetrefil bir hal aldı. Amerika ve Afrika'nın geniş toprakları talan edilip ardından çölleştirilecek düşman diyarlar değildi. Avrupalılar buralara yerleşmek için gelmişti ve bunun için bir yandan yeni bir Avrupa toplumu kurarlarken bir yandan da erkeklerin kirli arzularını tatmin edecekleri çeşitli kurumlar geliştirmeleri gerekiyordu. Bu çaba, Thislewood'un gözetimi altındaki kölelerin ve Peggy'nin akıbetinin gösterdiği gibi, kara derili insanların bedenleri üzerinden yürütüldü. [84] Batının Cinsel Cazibesi İtalyan kaşif ve haritacı Amerigo Vespucci, adını Batı Yarımküre kıtalarına vermesinin yanı sıra, Yeni Dünya'yı dev bir seks cenneti olarak tanıtmayı da başarılarının arasında saymaktaydı. Yaklaşık 1504'te yazdığı bir seyahat yazısında erkeklerin penislerini beslemek için şifalı böcek zehirlerini kullanan, bazen o penisleri düşürecek kadar şişiren Hispaniolalı (günümüzün Haiti ve Dominik Cumhuriyeti'ni kaplayan ada) doyumsuz kadınlardan söz ediyordu. Yerli erkekler kadınlarını tatmin edemeyince, Avrupalı erkeklerin gelip bu işi üstlenmeleri için şartlar gayet elverişliydi. Vespucci, kadınların beyaz erkekleri arzuyla beklediğini söylüyordu aslında Hıristiyanlara öylesine düşkünlerdi ki, kötü yola düşüp fahişelik yapıyorlardı. Vespucci, Yeni Dünya'nın hiçbir şeyden haberi olmayan kadınlarının simsarlığını yapan tek kişi değildi. Diğer hikayelere göre de bütün bölge, elde edilmek için yalvaran kadınlarla doluydu. Seks ile yağma arasındaki etkileşimi vurgulayan Sör Walter Raleigh, Guyana'yı hiç yağmalanmamış, dövülüp işlenmemiş bakir bir ülke şeklinde betimlemekteydi. Babaları tarafından Avrupalılara hediye olarak verilen Brezilyalı körpe kızların dizgin yüzü görmemiş yabani taylar gibi olduğu söyleniyordu. Keza, Virginia yerlileri de bir akşam yemeği sonrası biraz eğlence arayan beyazlar tarafından elde edilmeyi bekliyorlardı Beyaz adamı rahatlatmak için genç ve güzel bakireler seçiliyordu. Bu genç kızlar o mutlu beyefendiyi soyup yatağa atar atmaz, yavaşça yanına uzanıyorlardı, biri bir yanına öbürü de öteki yanına. Diğer rivayetler yerli kadınların Avrupalı erkeklerin arzularına teslim olmaya zorlandığını kaydederken daha dürüst davranıyorlardı. Bir kaşifin söylediğine göre Brezilyalı kadınlar kendilerine saldıranlara karşı pek direnç göstermiyorlardı . Saldırıdan kasıt büyük olasılıkla tecavüzdü ama bu, vahşi bir atı fiziksel şiddetle disipline sokmaktan fazlası değildi. Aslında şiddet, beyaz adam için durumu daha da cazip hale getiriyordu. Christopher Kolomb'un Batı Hint Adaları'na yaptığı yolculuğa eşlik eden ve Kolomb'un kendisine çok güzel bir Karayipli kadın verdiği İtalyan bir soylu, vahşi seksi ayrıntılarıyla anlatıyordu Onu odama aldığımda âdetleri gereği çıplaktı. Onunla zevkin doruğuna çıkmak için arzuyla dolup taşmıştım ve bu arzumu tatmine kalkıştım. Gönülsüzdü, bana tırnaklarıyla verdiği tepkiyi görünce keşke bu işe hiç başlamasaydım dedim. Fakat -lafı kısa kesmek gerekirse- daha sonra bir parça halat alıp ona adamakıllı vurdum. Öylesine canhıraş çığlıklar atıyordu ki kulaklarınıza inanamazdınız. Sonunda sizi temin ederim, öyle bir raddeye geldik ki onu bir fahişe okulunda yetişmiş sanırdınız. şiddet Bazen de kızlarını Avrupa'dan gelenlere hediye veya barış teklifi olarak sunan yerli kabile şefleri tarafından uygulanıyordu. Daha sonra kızlar gemi tayfalarına kıdemlerine göre dağıtılıyordu. Beyaz erkekler Peggy'nin John Francis'i öldürdüğü 1830'a gelene kadar siyah kadınlara milyonlarca kez tecavüz ettiler. Hepsi de az veya çok, cinselliği ırksal ve kültürel tahakkümün bir aracı olarak görüyordu. Yerli ve Afrikalı kadınlar şeklen insan olarak kabul ediliyordu, ruhen değil. Onlar beyaz bedenleri tatmin etmek için yaratılmıştı, öyle değilse bile kolayca boyun eğdirilebilirlerdi. İlk İspanyol istilacılarından biri sadece üç yıl içinde yerli kadınlardan otuz çocuk peydahlamıştı. Kadınlar karşı koydukları takdirde kırbaçlanıyor, kol veya bacakları kesiliyordu şayet dize getirilemezlerse öldürülüyorlardı. [85] Avrupalılara göre yerli kadınların sözümona ahlaksızlığı fırsat demekti. Öte yandan erkek eşcinselliği sapkın bir günahtı. Buna dair Yeni Dünya'daki ilk kayda, Kolomb'un batıya ilk yolculuğundan sadece iki yıl sonra 1494'te rastlanmıştır. Bir kaşifin doktorunun anlattığına göre, Karayipli erkekler düşman kabilelerden ele geçirdikleri oğlanları hadım ediyor ve cinsel açıdan sömürmek için el altında tutuyorlardı. Doktorun anlattığına göre, oğlanlar yetişkinliğe adım atınca Karayipliler onları öldürüp yiyordu. 1513'te Pasifik Okyanusu'nun keşfinden iki gün önce istilacı Vasco Núñez de Balboa, şimdi Panama diye bilinen ülkedeki bir köye baskın yaptı yerli kralı öldürerek altı yüz savaşçısını da katletti. Balboa, kralın evine girdiğinde, kralın kardeşinin ve bazı adamlarının kadın gibi giyindikleri ve onun deyişiyle saçma sapan bir Venüs kılığına girdikleri söylenir. Balboa, sayıları kırk civarındaki bu nahoş erkekleri hemen ele geçirip köpeklerine yem etmiş. Balboa'nın bu suçları işlemek için askeri bir gerekçesi yoktu. Yerli kral zaten tasfiye edilmişti ve bölgede İspanyol iktidarı kurulmuştu. Hikayenin askeri stratejiden ziyade bölgedeki halkla ilişkilerle ilgisi vardı. İstilacılar yerliler arasında livatayı yasaklayarak Tanrı'nın isteğini yerine getirdiklerini iddia edebiliyorlardı. Kudurmuşçasına yağma yapmakla yetinmeyip, sözümona ahlaki hataları da düzeltiyorlardı. İlginç olan husus şu ki bu katliama dair ilk hikaye, bütün hadiseyi iyi yerlilerin yozlaşmış saray erkanından müşfikçe kurtarılması şeklinde tarif eder Halk kralın kardeşinin ve adamlarının olmadık işlerle uğraştıklarını öğrendiğinde, onları toptan imha etmesi için [Balboa'ya] yalvardı, çünkü salgın saray çevresiyle sınırlı kalmış, henüz halka yayılmamıştı . Söylendiğine göre yerliler silahlarını havaya kaldırıp bu günahın, şimşek ve gök gürültüsünün yanı sıra açlık ve hastalığa da yol açtığını ifade etmişlerdi. Bu hikayeye inanmak, Panama'nın yerli halkının Levililer'in önceden okuyup benimsediğini ve kitabın mesajını İspanyol askerlerinin saldırısına uğradıkları sırada hatırladıklarını kabul etmek demektir. Zira Levililer, Tanrı, Sodom ve Gomora şehirlerine yaptığı gibi, livatanın yaşandığı her yere cehennem ateşini yağdırır diyordu. Fakat burada hakikat önemli değildi. Livatacıların amansız düşmanı Balboa, kralın kardeşini öldürmekte haklı olan ve yerli halkı Tanrı'nın gazabından koruyan bir ahlak timsali olarak tasvir ediliyordu. İstilacı Hernán Cortés 1519'da Meksika'ya ayak bastığında, yerli halkı epey pervasız bir ifadeyle tarif etmişti Hepsi livatacı. Cortés, girdiği her köyde halka livatayı terk edip Hıristiyanlığı benimseme çağrısı yapıyordu. Samimi olduğu Aztek lideri Moctezuma'ya, topraklarındaki iğrenç günaha son vermesini öğütlüyordu. Elbette yerli kadınlara tecavüz etmenin iğrençliğine hiç değinmiyordu. Tıpkı Kolomb'un bir nesil önce yaptığı gibi, Cortés de Karayipli kadınları vaftiz ettikten sonra kaptanlarına dağıttı. (İçlerinden biri, daha sonra Cortés'ten çocuk sahibi oldu.) Cortés'e göre bu cinsel istila, aynı zamanda livatanın ortadan kaldırılması demekti. Ahlaksız seksin düşmanla bağdaştırılması yeni bir şey değildi. Kolomb'un Batı Yarımküre'ye ilk deniz yolculuğunu yaptığı 1492'de Hıristiyan liderler asırlarca çabaladıktan sonra İber Yarımadası'nın kontrolünü Müslümanların elinden aldılar. Müslümanlar ve Yahudiler toplu halde katledilip bazen de sınırdışı edilirken, her iki grup da yaygın şekilde livata yapmakla suçlanıyordu. İspanyollara ve Portekizlilere göre Yeni Dünya'nın yerlileri de cinsel açıdan nefsine hakim olmayan insanlardı ve onlar da yok edilmeyi hak ediyorlardı. Balboa, Cortés ve benzerleri Batı Hint Adaları'ndaki livatacıları öldürürken, İber Yarımadası'nda binlerce insan yakıldı ve hadım edildi. Yeni Dünya, denizaşırı istilanın ilk yıllarında heteroseksüel bir erkeğin cinsel maceralara atılabileceği kanunsuz, nizamsız bir yerdi. Ne var ki bu gidişat uzun süremezdi. Hukuk boşluktan nefret ettiğinden, bu bedelsiz cinselliğin keyfi kısa ömürlü oldu. Yerleşim yerleri, ticaret merkezleri ve limanların kurulmasıyla birlikte yerli halklarla kaynaşan Avrupalılar, çok geçmeden çocuk sahibi olmaya başladılar. Beyaz, siyah ve kahverenginin bileşimleri yeni insan tipleri yaratırken, hukukun da kendi rengini değiştirmesi gerekiyordu. [86] Yerlilerle Yakınlaşmak Bir adamı yurdundan alın, uzun ve tehlikeli bir deniz yolculuğuna çıkarın ve sonra yarı çıplak kadınlarla dolu bir kumsala bırakın, bu adam zina ve aldatmanın yasak olduğunu unutur. Geleneklerden, anneleriden, eşlerinden ve cinsel davranışları kısıtlayan yasaların (özellikle Hıristiyan olmayanlarla seks yapmayı yasaklayanların) cenderesinden binlerce mil uzaktaki erkekler de omuzlarından ağır bir yükü atmış gibi hafiflediler. Ne var ki, zamanla yerli kadınların tecavüz edilip bir kenara atılacak nesneler olmadıklarını idrak etmeye başladılar. Pek çok sömürgeci ve denizci, yerli kadınlarla derin ilişkiler kurmuştu ve bu tarz ilişkiler seks, evlilik ve çocuklarla ilgili geleneksel normların ivedilikle gözden geçirilmesini gerektiriyordu. Avrupalıların Afrika ve Yeni Dünya'yı istilası döneminde yasa belliydi Evlilik dışı sekse izin yoktu ve Hıristiyan olmayanlarla seks veya evlilik ciddi bir suçtu. Sözgelimi Müslümanlarla cinsel ilişkiye girmek Portekiz ve İspanya'da ağır bir suç olduğu gibi Yahudilerle seks her yerde yasaktı. Küçük para cezalarından sürgün ve idama kadar uzanan cezalar, insanların yaşadığı yere ve konumuna göre değişiyordu. Örneğin, İtalya'nın Modena şehrinde fahişe olmadıkları sürece Müslüman kadınlarla seks yapmak ölümle cezalandırılıyordu. Kadınlar eğer fahişeyse erkek müşteri hayatının geri kalanını hapiste geçiriyor ve bütün malvarlığından mahrum bırakılıyordu. Elbette yasaların varlığı, onlara her zaman uyulduğu anlamına da gelmiyordu. Ayrıca seksi yöneten kuralların sertliğiyle verilen fiili cezalar arasında genellikle bir boşluk vardı. Hıristiyan olmayanlarla cinsel birlikteliğe karşı çıkan yasalar her fısatta ihlal ediliyordu ve çiftler suçu çok uluorta işlememiş ve genel toplumsal düzeni bozmamışlarsa ceza almıyorlardı. Örneğin, İspanya'da bir Hıristiyan ile bir Yahudi arasındaki gizli birliktelik sessiz sedasız yürütüldüğü sürece sorun çıkarmıyordu. Fakat ilişki evlilik gibi bir noktaya gelince risk artıyordu. Vespucci ve onun gibiler de cinsel imkanlar cenneti dedikleri Yeni Dünya'nın simsarlığını yaparken, uzun süreli evliliklerden değil, kısa süreli cinsel tatminden söz ediyorlardı. Bu ilişkilerin her tür ahlaki ve yasal sınırı ihlal ettiği konusunda herkes hemfikirdi, ama söz konusu ilişkiler yine de yaşanıyordu. Peki ne yapılacaktı. Pek çok sömürgecinin Portekizli degredados (infaz edilmek yerine, gemilere yerleştirilen hükümlü) olduğu Batı Afrika'da, yerlilerle samimi ilişkilere verilen resmi tepkiler tutarsızdı. Portekizli şirketlerde çalışan erkeklerin çoğu cinsellik konusunda maceracıydı. Örneğin, piskopos D. Gaspar Cão çeşitli ırklardan metres edinmekle suçlanmıştı. 1500'lerin başında Portekiz devleti cinsel aşırılıklara daha az meyilli oldukları ve iyi örnek oluşturacakları düşüncesiyle askeri bölgelere evli erkekleri atamaya başladı. Bu şekilde atananlardan biri olan Fernão de Melo, kölesi ve metresiyle birlikte orada yıllarca yaşamış selefinin yerine geçmek üzere São Tomé adasına geldi. De Melo karısı ve çocuklarını da beraberinde getirdi, ama onları zapt edilmez sömürgecilere ve yabancılara karşı emniyette olsunlar diye taştan bir kuleye kilitledi. Afrika'ya gelen Portekizliler yerli kadınların çekimine kapılıyorlardı. Portekiz devleti yetkilileri onları yerlilerden uzak tutmak için sömürgelere beyaz kadınlar gönderiyor ama bu çabalar çoğunlukla başarısız oluyordu. İlk önce hükümlülerle (degredados) evlenmeleri ve yerleşim yerlerini beyaz insanlarla doldurmaları için kadın mahkumlar gönderilmişti. Ne var ki bu çaba fiyaskoyla sonuçlandı. Portekiz devleti daha sonra hükümlülerle evlenip çocuk yapsınlar diye, yakın zamanda İspanya'dan kovulmuş binlerce Yahudi genci gönderdi. Plan yine çöktü. Yahudilerin çoğu öldü ve hayatta kalanlar da hükümlülerle geçinemedi. Her iki grup da yerlilerle birlikte olmayı tercih ediyordu. Portekiz devleti, ucuz fahişe ve köle temin ederek sömürgecilerin yerlilerle ilişki kurmasını önlemeye de çalıştı. İyi maaş alan serbest kale kadınları yerleşim yerlerine sömürgecilerin bedensel ihtiyaçlarını karşılamaları için gönderildi. Bu politikalar devleti seks işine soktu ama bu, vatandaşlarının Afrikalılarla yuva kurmasına izin vermekle kıyaslandığında tercih edilebilir bir yoldu. Ne var ki bu çabalar da boşa çıktı. Köleler ve kale kadınları görevlerini yaptılar ama ırklararası evliliklere engel olamadılar. Başka yerlerde olduğu gibi, dini otoriteler, vaftiz olmaları ve eski hayatlarını terk etmeleri koşuluyla yerli kadınlarla birliktelikleri onaylıyorlardı. Ne var ki evlilik hayatı bazen diğer tarafa göre düzenliyordu. Bazı erkekler kolonileri tamamen terk edip yerli eşleriyle birlikte iç kesimlere yerleştiler ve yerli âdetlere göre yaşadılar. Diğerleri onlara putperestliği ima eden aşağılayıcı bir terim olan tangosmaos (parya) adını verdiler. Evli beyaz erkekler yerli kadınlarla uzun süreli ilişki kurduktan sonra mesele, yurtlarındaki ailelerinin akıbetinin ne olacağıydı. Hangi aile erkekler üzerinde daha büyük hakka sahipti. Erkeklerin mirası hangi çocuklara kalacaktı. Eğer Afrikalı kadınlar usulen köle idiyseler (bu mevzu her zaman açık değildi, özellikle erkekler karılarına para ödemişlerse ), hukuk her zaman kocaların meşru ailelerine öncelik tanıyordu. Portekizli kadın, kocasının yaptıklarını öğrendiğinde, mahkemeye gidip kocasının siyah karısını ve melez çocuklarını satması için baskı yapabiliyordu. Öte yandan Avrupa ile kolonyal dünya arasındaki pusun içinde hukuk çoğunlukla bulanıklaşıyordu. Kolonyal toplumun ileri gelen fertleri bile tropikal bölgede uzun süre yaşayınca başka zaman olsa evlenilmeye uygun görülmeyecek kadınlarla köklü bağlar kurdular ve hukuk onlara nasıl bir muamelede bulunacağı konusunda genellikle kararsızdı. São Tomé adasının Portekizli albayı Álvaro de Caminha 1499'da öldüğünde, karmaşık ilişkiler yumağından bahseden bir vasiyet bıraktı. İlk olarak derinden bağlı olduğu Afrikalı kölesi İsabel'i azat etti. Ayrıca ona para ve köle çocuklar bıraktı. Aynı vasiyette yine derinden sevdiği, sonradan din değiştirmiş Yahudi Ursula'ya da para, eşyalar ve birkaç köle bıraktı. Ursula onun hizmetini görmüş ve usulen karısı olmasa bile bir süre onunla uyum içinde yaşamıştı. De Caminha'nın vasiyeti Ursula'nın makbul bir eş olduğunu ifade ediyor ve evlenmeyip rahibe olmaya karar vermesi halinde manastıra gönderilecek tavsiye mektubunu içeriyordu. En çarpıcı olan nokta ise vasiyetin, hem Ursula'nın hem de İsabel'in yeni köle maiyetlerini ve mallarını alıp ilk gemiyle Portekiz'e gitmelerini ve oradaki yeni yaşamlarında birbirlerine destek olmalarını istemesiydi. Bir vasiyet ancak mahkeme onu uygulamaya geçirirse işlevini görür. De Caminha, tartışmasız şekilde zengin ve nüfuzlu bir adamdı ama aynı zamanda eski bir Yahudi ve bir Afrikalıyla olan birlikteliğinin Portekiz adaletinin ağırbaşlı mahkeme salonlarında hoş karşılanmayacağını da biliyor olmalıydı. Ursula, İsabel ve Caminha'nın diğer kölelerinin ve cariyelerinin akıbetini bilmiyoruz Lizbon'a gidip kendilerine miras kalan her şeyi toplamış ve ardından zengin dullar olarak Portekiz toplumunda kendilerine yeni bir hayat kurmuş olmaları pek muhtemel görünmüyor. Her halükarda de Caminha'nın serbest cinsel hayatı devletin yasalarıyla pek uyuşmuyordu. Ölümünden sonra sömürgelerdeki önemli görevlere, güvenilir ve evli adamları atama politikası kurumsallaştı. [87] Diğer taraftan Kuzey Amerika'daki Fransızlar, yerli halkın arasına karışmanın işlerine yaradığını fark ettiler. İlk Fransız sömürgeci gemileri genellikle geç geldiğinden veya bozulmuş yiyecekler taşıdığından yiyecek tedariki için yerli halka bağımlıydılar. Yerleşim yerlerinin kaynakları yetersiz kaldığından yöneticiler vatandaşlarını köylere dağıtmak zorunda kalıyordu. Sömürgeciler Amerikan yerlileriyle avlanmaya ve onlarla birlikte yaşamaya alışınca patronlarının istediği gibi toprağı işlemeyi reddederek bunun yerine kabilelerle ticaret yapıp geçinmek için avlanmayı tercih ettiler. Çoğu Amerikan yerlisi kişisel olanla mesleki olan arasında ayrım yapmıyordu, dolayısıyla ticari ilişkileri çoğu zaman seks ve evlilik takip ediyordu. Fransız kürk tüccarları yerli kadınlarla yakın bağlar kurmanın avantajlarını çabuk fark ettiler. Çoğu, değişik yerlerde eş veya sevgili edindi ve Fransız yetkililer bu davranışları yasaklamak yerine kendi çıkarları için kullanmayı tercih ettiler. Erkeklerin Yerli Amerikalılarla evlenip çocuk yapmalarına ihtiyatlı bir şekilde izin vererek onları terbiye etmeyi umuyorlardı. Evliliğin Fransız sömürgecilerinin vahşi hayata olan özlemlerini ehlileştireceğini ve onları yerleşik hayata ve kârlı çiftlikler kurmaya yönelteceğini düşünüyorlardı. Süreç içinde yerli kadınların ve onların çocuklarının Hıristiyan olacağını ve sonunda Fransız uygarlığından istifade edeceklerini umuyorlardı. Fransızlaştırma politikası 1660'larda başladı ve yıllarca kesik kesik devam ettikten sonra nihayetinde çöktü. Erkekler yerli kadınları saygın Fransız kadınlara dönüştürmek şöyle dursun, kendileri yerlileştiler. Kanada'daki bir Cizvit'in 1709 tarihli mektubunda şunlar yazıyordu Kızılderili kadınlarla evlenen bütün erkekler hovarda oldu… [ve] yaptıkları çocuklar Kızılderililer gibi avareler bu tür evliliklere izin verilmemeli. Daha sonra kurallar sıkılaştırıldı, ama yerlilerle ilişkiler ve erkeklerin kuralsız ve avare alışkanlıkları devam etti. Yerli kadınların cazibesi, baskıcı Fransız otoritelerinden kurtulmak ve ticaretin getirdiği kazançlar, anayurtta onaylansın ya da onaylanmasın, karşı konulamayacak kadar albeniliydi. Fransız kaşif Antoine de Lamothe 1713'te hayal kırıklığı içinde hemşerilerinin Fransız kadınlara tercih ettikleri Yerli Amerikalılarla ahlaksızlığa alıştığını yazdı. Daha kötüsü, yerli kadınlar Fransız kadınların kocalarının mirasını devralıyordu. 1728'de yerli dulların, ölmüş kocalarının malvarlıklarıyla birlikte doğal yaşama dönmeleri hakkındaki şikayetlerden sonra yasaları kendi âdetlerine göre yaşamak için yerlilerin arasına dönmeleri halinde onları mirastan yoksun bırakacak şekilde değiştirildi. [88] Aynı zamanlarda Afrikalı kölelerle dolu gemiler Amerika kıtasındaki Fransız bölgelerine gönderildi ve tahmin edilebileceği gibi bu da sömürgecilerin cinsel ilişkiler kurmasına yol açtı. 1724'te Fransız devleti başka şeylerin yanı sıra beyazlar, köleler ve siyahlar arasındaki seksi düzenlemek amacıyla resmi ırkçılığın nişanesi olan kolonyal Kara Yasa'yı çıkardı. Fransız hukuku beyazlarla yerliler arasındaki evlilik konusunda ikircikli kalırken, Kara Yasa siyahbeyaz ve beyaz-melez evliliklerine kesinkes karşıydı. Bunun nedeni büyük olasılıkla Yerli Amerikalılarla karışmak para getirirken, Afrika kökenli insanlarla (köle veya özgür olsun) evlenmenin köle tabanlı bir ekonomide yük olarak görülmesiydi. Kolonyal Louisiana'da siyahilik köleliğin işaretiyken, beyazlık özgürlük demekti. Bu denklemi bozan evliliklere hoşgörü göstermek Fransız bakış açısına göre kötü bir politikaydı. XIV. Louis 1670'te şu tespiti yaparken insafsız da olsa haklıydı Sömürgelerin gelişmesine hiçbir şey… zencilerin gayretkeş çalışmasından daha büyük katkı sağlamaz. Kara Yasa zenginliği üreten bu insanları (ve onların çocuklarını) kendi topraklarında köle olarak tutma gayesi güdüyordu. Farklı ırklar arasındaki evliliklere dair kurallar, Katolik Kilisesi'nin evlilik meselelerinde yetki sahibi olduğu kolonyal Meksika'da daha yumuşaktı. Kilise yetkilileri, çok sayıda yerli kadının İspanyol sevgililerinin evlilik yeminini genellikle yatakta veriliyordu bu sözlerbozmalarından şikayet ettiklerini duymuştu. Bu kadınlar papazlardan erkekleri kendileriyle evlenmeye zorlamalarını istiyordu, ama davalar bazen nakit ödemelerle sonuçlanıyordu. Cinsel açıdan serbest kadınlar saygın görülen kadınlardan daha az itibara sahipken ve dolayısıyla evlilik davalarında daha az para alırken, erkekler genellikle davacıları önlerine gelenle yatan kişiler olarak lanse etmeye çalışıyorlardı. Kadınların mahkemedeki şansı geçmişleri ve etnik kökenlerine bağlıydı. Soylu bir İspanyol kadın, sevgilisinin onunla evlenmeyi reddetmesini şikayet ettiğinde bin pezo alırken, beyaz bir adama bekaretini teslim etmiş melez bir kadın aynı şikayet üzerine yüz pezo alıyordu. 1732'de Meksika'da alışılmadık bir dava açıldı. Özgür bir melez erkek, beyaz bir kadını kendisiyle evlenmeye zorlamak için dava açmıştı. Adam, kadının ailesinin evlenmelerine karşı olmasına rağmen altı yıldır birlikte yaşadıklarını iddia ediyordu. Dahası, kadınla kaldıkları oda bir gece kadının erkek akrabaları tarafından basılmış ve bu akrabalar onu hadım etmeye çalışmıştı. Kadın birlikte yaşadıklarını kabul etti, ama adam iktidarsız olduğu için onunla hiç cinsel ilişki yaşamadığını savundu. Hiç kuşkusuz erkeğin etnik kökeninden ve kadının üstün sosyal konumundan etkilenen mahkeme evlilik vaadinin geçersiz olduğu hükmüne vardı. Kadının akrabalarının erkeğe saldırmış olduğu gerçeği göz ardı edildi Melez bir adamla beyaz bir kadın arasındaki evlilik, bir saldırıdan veya tutulmamış bir sözden daha kötüydü. Irklararası ilişkilere kolonyal Venezüella kilisesinin yaklaşımı alışılmadık ölçüde sertti. Özellikle Piskopos Mariano Martí kilisenin çalışmalarını kontrol altına almak için 1770'te bölgeye geldikten sonra, piskoposluk bölgesini tanımak için on üç yıllık bir geziye çıktı ve bu gezi sırasında ahaliden yörelerinde yaşanan günahkar eylemleri kendisine haber vermelerini istedi. Bu çağrısı beklemediği kadar karşılık buldu. Marti'nin gezisinin sonunda bin beş yüzden fazla insan uygunsuz davranışlarla suçlandı. Davaların çoğu, Martí'nin zaman zaman sempati gösterdiği köleler ve yerli kadınları cinsel açıdan istismar eden beyaz erkeklerle ilgiliydi. Davaların birinde Martí, yerli kadınları ayartmaya çalıştığını saklamayan, zengin bir ailenin çapkın oğlanlarına hemen kendilerine bir eş bulup yuva kurmalarını emretti. Bu şekilde, genç erkeklerin azgınlığına karşı zayıf kadınları korumaya çalışıyordu. Piskopos Martí köleler ile köle olmayanlar arasındaki cinsel ilişkiler kontrolden çıktığında, genellikle kölelerin başına en kötüsünün gelmesini sağlıyordu. Sözgelimi Don Francisco Hidalgo'nun kölesi Sasimira, efendisinden iki çocuk yapmıştı. Piskopos, Hidalgo'yu düşüncesizliğinden dolayı eleştirmekle yetinmişti, ama Sasimira'nın başka bir toprak sahibine satılmasını emretti. Hidalgo'nun zimmetindeki çocuklar ise efendi-babalarıyla kaldılar. Aynı şekilde Martí, köle Lucia'nın efendisinin akrabasına üç çocuk doğurduğunu ve dördüncüsüne hamile kaldığını öğrendiğinde, onu başka bir şehirde satılığa çıkardı. Keza başka bir köle, efendisiyle seks yaptığını ama onun kendisini azat etme sözünü tutmadığını Martí'ye itiraf etti. Bu alışılmadık bir durum değildi. Pek çok köle ileride bir gün azat edilme vaadi karşılığında efendisiyle seks yapıyordu. Zavallı kız büyük ihtimalle Martí'nin kendini anlayacağına ve azat edeceğine inanıyordu. Oysa Martí diğer kölelere yaptığı şeyi ona da yaptı ve kızın satılmasını emretti. [89] ABD'de Cinsel Kaynaşma Daha sonraları Amerika Birleşik Devletleri adı altında bir araya gelecek olan bölgelerde ırklar birbirine karışıyordu. Sömürgeciler nereye giderlerse çok geçmeden orada melez çocuklar dünyaya geliyordu. Öte yandan Amerika'daki ırklararası ilişkiler Yeni Dünya'nın diğer yerlerindeki ilişkilerden her zaman daha çelişkili ve daha yoğun yaşanmaktaydı. Amerikan sömürgeciler köleliği öylesine derinden benimsemişlerdi ki, kölelik her yerde kalktıktan uzun bir süre sonra bile özel kurum (erken 19. yüzyılda revaçta olan bir hüsnü tabir) olarak hâlâ yerli yerinde duruyordu. Dahası, kölelik Amerikan İçsavaşı'nın sonunda usulen kalktıktan sonra bile beyaz olmayanlara yapılan haksızlıklar artarak sürüyordu. ABD Yüksek Mahkemesi ırklararası seksi ve evliliği yasaklayan yasaları ancak savaştan bir asır sonra, 1967'de yürürlükten kaldırdı. Asırlar boyu bu kısıtlamalar uygulanmış olsa bile, Birleşik Devletler'de ırksal sınırlamaları aşan cinsel ilişkiler yaşayan insanlar her zaman oldu. Bu ilişkilerden doğan çocuklar siyah mıydı beyaz mı. Kimin haklarını veya esaretini devralacaktı. Bu soruların hiçbiri kolayca cevaplanamıyordu, özellikle bir insanın ırkının beraberinde özgürlüğü veya köleliliği getirdiği zamanlarda. Miscegenation The Theory of the Blending of the Races, Applied to American White Man and Negro [Irkların Karışımı Amerikalı Beyazlara ve Zencilere Uygulanan Irkların Karışımı Kuramı] adında bir kitapçık 1863'te New York'ta basıldıktan sonra ırkların karışımı sözcüğü yaygın kullanıma girmiş oldu. Irklararası cinsel ilişkiler için kullanılan bu sözcük daha sonra yerini amalgamation (karışım) sözcüğüne bıraktı, ama melez çocuklar için kullanılan yaygın bir aşağılama olarak anlamı değişmedi. Siyah kadınları istismar etmek, beyaz adamın doğuştan hakkı olurken, siyah-beyaz birlikteliklerin meyvelerine genellikle siyah muamelesi yapılıyordu. 19. yüzyılın başında Amerikalı nüfus sayım memurları ev ev dolaşıp özellikleri geçmişin ırksal karışımını yansıtan insanları arıyorlardı. Eğer bir damla bile siyah kanı bulurlarsa o kişi en temel insan haklarından bile yoksun bırakılıyordu. İki yüzyıl, bir içsavaş ve sonra düzinelerce sivil haklar yasası Birleşik Devletler'in ırksal takıntılarını sona erdirmeye yetti. 2000 ve 2010 nüfus sayımı formları insanların birden fazla ırk seçeneğini işaretlemesine izin vermesine rağmen, bunu yapan insanlar otomatik olarak azınlık kategorisine sokuluyordu. Daha önce sözünü ettiğimiz Fransız Kara Yasa, Afrikalı kölelerin Louisiana eyaletine göç etmelerini kontrol altına almak ve siyahlarla beyazlar arasındaki cinsel ilişkileri yasaklamak için yürürlüğe sokuldu. (Bu yasa aynı zamanda özgür siyahlarla köleler arasındaki seksi de yasaklıyordu.) Söz konusu yasanın 6. maddesi, köleleriyle metres hayatı yaşayan beyaz erkeklerin köle sevgili edinme haklarını riske attıklarını ve kölelerle yaptıkları çocukların ellerinden alınacağını söylüyordu. Ayrıca beyaz erkeklerden çocuk yapan köleler azat olma şansını yitiriyorlardı. Louis'nin emriyle Haiti'de yürürlüğe sokulmuştu. Eski versiyonda evliliğin Katolik bir evlilik olması şartıyla efendilerin kendilerine çocuk vermiş köle metresleriyle evlenmelerine izin veriliyordu. Eski versiyon çok sayıda efendi-köle evliliğine izin vermiş ve çiftliklerde çalışmayı tercih etmeyen büyük bir özgür siyah nüfus yaratmıştı. İstenilen sonuçları verip vermediğini kesinkes bilemeyiz. Hiç kuşkusuz karma evlilikten dolayı özgürlüğe kavuşan köle sayısı azalmıştı, ama beyazların kölelerden faydalanmaya ve melez çocuklar dünyaya getirmeye devam ettikleri de bir gerçekti. [90] İngiliz sömürgeler köleleştirilmiş erkekler ile özgür beyaz kadınlar arasındaki cinsel ilişkilere de odaklanmıştı İngiliz erkeklerinin eşleri ve kızları için cezbedici olduğuna inandıkları siyah erkeklere karşı besledikleri korkuları körükleyen tedirgin edici bir durumdu bu. Siyah erkeklerin hayvani cinselliği hem merak hem de korku sebebiydi. Siyah erkeklerin büyük cinsel organlara, sınırsız bir cinsel iştaha ve beyaz kadınların şehvetini uyandırmada benzersiz bir kapasiteye sahip oldukları düşünülüyordu. İngiliz erkekler, kadınlarının siyah kölelerle yatağa atlayıp özgür olduklarını unutmalarından endişe duyuyorlardı. Maryland, 1664 gibi erken bir tarihte köleyle evlenen beyaz bir kadının köle sayılayacağına ve kocasının efendisi ölene kadar ona hizmet edeceğine hükmedip kızların kölelerle utanç verici birliktelikler kurmasını engellemeye çalıştı. Bu tür birlikteliklerden doğan çocuklar da babaları gibi köle oluyordu. Maryland yasasının amacı ırklararası evliliği durdurmaktı ama ters etki yaptı. Köleler değerli mallardı ve sahipleri onları kızlarını feda etmeden beyaz kadınlarla çiftleştirmenin getireceği kazancı hemen fark ettiler. Pek çok çiftlikte kölelerin yanı sıra yıllık sözleşmelerle çalışan beyaz hizmetçiler vardı. Yasa yürürlüğe sokulduktan sonra çiftlik sahipleri beyaz kadın hizmetçilerini siyah kölelerle evlenip çocuk yapmaya, böylece yeni köle işçi nesli üretmeye teşvik ediyor hatta bazen zorluyordu. Maryland eyaletinin ilk İngiliz valisi Lord Baltimore eski beyaz hizmetçisi Eleanor Butler'ın ( İrlandalı Nell ), Zenci Charles adındaki köle bir uşakla evlendirildiğini -ve dolayısıyla çocuklarıyla birlikte köleleştiğini- duyunca bu taktiğin yaygın olarak kullanıldığından haberdar oldu. Lord Baltimore, Nell'i kurtarmak için yargıyı, yasayı 1681'de feshetmeye ikna etti. Ondan sonra efendilerin hizmetçilerini kölelerle evlenmeye zorlaması yasaklandı ve bu birlikteliklerden doğan çocuklar özgür sayıldı. Öte yandan İrlandalı Nell'in kendi hikayesini çözmek asırlar alacaktı, zira soyundan gelenlerin konumları her zaman belirsiz kaldı. Lord Baltimore'un müdahalesinden yaklaşık bir yüzyıl sonra Maryland'daki bir mahkeme Nell ve Charles'ın soyundan gelen William ve Mary Butler'ın özgür sayılamayacağına karar verdi. Zira mahkeme, Nell'in Charles ile evlenerek köle olduğunu ve ırkların karışmasına karşı çıkan yasa yürürlükteyken çocuk yaptıklarını, dolayısıyla çocuklarının da köle sayılması gerektiğini söylüyordu. Aynı mesele 1787'de William ve Mary'nin kızı özgürlük davası açtığında da gündeme geldi, ama bu davada kızın özgür sayılacak kadar beyaz olduğuna hükmedildi. Daha sonra köle sahipleri, İrlandalı Nell'le aynı soydan geldiklerini iddia eden kaçak melez kölelerden şikayet ettiler. Maryland'in ırkların harmanlanmasını durdurma çabaları evlilikle sınırlı kalmadı. Çok geçmeden eyalet siyahlarla beyazlar arasındaki her türlü seksi yasakladı ve ırklararası seksten doğan çocukların köle sayılacağına hükmetti. Özgür beyaz kadınların çocukları babaları safkan beyaz olmamaları halinde köle sayılıyor ve siyah kadınlar babaları sapına kadar İngiliz olsa bile ancak siyah çocuklar doğurabiliyorlardı. Maryland eyaleti bu katı yasaları yürürlüğe sokarak, aynı sert tavrı benimseyen komşu Virginia eyaletiyle birlik oldu. Daha 1630'da Virginia valisi, bir Zenciyle [Negro] yatarak bedenini lekelemek suretiyle Tanrı'nın sözünden çıkan ve bir Hıristiyanın utancına gark olan Hugh Davis'in kırbaçlanmasını emretti. (Suçlamanın bir zenci kadına atıfta bulunmaması David'in bir erkekle yattığı anlamına gelebilirdi ve bu durum da cezasının ağırlaşmasında önemli bir faktör olurdu.) Otuz iki yıl sonra Virginia Meclisi ırklararası gayrimeşru cinsel ilişkilere para cezaları öngördü ve bu cezalar beyazlar arasındaki gayrimeşru sekse verilen cezaların iki katıydı. Ne var ki, ceza riski hiç kimsenin cinsel tutkularını söndürmediği gibi ancak küçük bir caydırıcılık yaratabildi. Öyle ki yargı giderek daha sert yasalar çıkardı. 1691 tarihli bir yasa, ırkçı yasalar için bir dönüm noktası oldu Bu dominyonda bundan böyle ortaya çıkacak herhangi bir menfur karışım ve gayrimeşru hadiseyi ve ayrıca zencilerin, melezlerin ve Kızılderililerin İngiliz veya diğer beyaz kadınlarla yasadışı ilişki sonucu evlenmelerini önlemek için işbu yasa adı geçen otorite tarafından uygulanmış ve bu minvalde uygulanmaya devam edecektir. Bundan böyle özgür bir İngiliz veya beyaz erkek ya da kadın özgür veya köle bir zenciyle, melezle veya Kızılderili bir erkek veya kadınla evlenirse, bu evlilikten sonraki üç ay içerisinde bu dominyondan sonsuza dek men edilip kovulacaktır ve bu dominyon içindeki her münferit yargı organı bu yasaya özel ihtimam gösterecek ve tüm gücüyle yürürlüğe koyacaktır. Virginia eyaleti yaklaşık üç asır ırklararası ilişkiler kuran çiftleri koloniden kovmaya özel ihtimam gösterdi ve bu cezalar 1967'ye kadar uygulandı. Bu yasakla birlikte, ırklararası beraberlikleri onaylayan vaizler on bin librelik tütün cezasına çarptırıldı cezanın yarısı suçu ihbar eden kişiye ödül olarak verildi. Virginia eyaleti gayrimeşru bir mesele olan ırklararası seksi koloniden söküp atma yönündeki hummalı çabaları doğrultusunda beyaz kadınları siyah erkeklerden ayırmaya odaklandı. Virginia beyaz erkeklerin siyah kadınlarla yatmasına ve çocuk sahibi olmasına izin veriyordu. Koloni efendilerinin asıl korkusu siyah derili seks büyücülerinin beyaz kadınları büyülemeleriydi. Renk ihlalinde bulunan ilişkiler kurmanın Virginia eyaletindeki cezası zaman geçtikçe sertleşti ve her zaman ağırlıklı olarak beyaz kadınlar, onlarla birlikte olan siyah erkekler ve bunların çocukları üzerinde uygulandı. [91] Diğer koloniler de bu gidişatı takip etti. 1776'da İngiltere'den bağımsızlığını ilan eden on üç koloniden on ikisi ırk karışımını yasakladığını ilan etmişti. Amerikan Devrimi'nin akabinde ırklararası sekse karşı çıkan yasalar arttı, ama hiçbir zaman etkili olmadı ve bu evliliklerin onların gözünde iğrenç karışımı çoğalmaya devam etti. Çoğu durumda bir insanın kanındaki bir damla siyahi kan bile zenci statüsü veriyordu fakat melezliği tespit etmek bir hayli zordu. Örneğin 1847'de kaçak bir köle kızla ilgili bir ilan, kızı yaklaşık yirmi yaşında, safkan beyaz, düz açık renk saçlı, mavi gözlü güzel bir kız diye tarif ediyordu. Dolayısıyla ırk meselesi hemen hemen her evlilikte bir meseleydi. Uzak bir zenci akraba evliliği geçersiz kılabiliyordu. Sonunda otuz sekiz kadar eyalet ırklararası evliliği yasakladı ve bazı eyaletlerde Hinduların, Korelilerin, Japonların ve Moğolların da beyazlarla evlenmesini yasakladı. 1962'de yürürlükten kaldırılan bir Arizona yasası melezlerin diğer herkesle, hatta diğer melezlerle bile evlenmesini yasaklıyordu. Nerede yasa -özellikle seksi ve evliliği kısıtlayan yasalar- varsa, orada yasaları ihlal edenlerden para koparmanın yollarını arayan insanlar vardı. Irk karışımına karşı çıkan yasaların en sert olduğu ve ırklararası evlilikleri onaylayan kilise görevlilerinin para cezasına çarptırıldığı Kuzey Caroline'da Rahip John Blacknall para kazanmak için kurnazca bir yola başvurdu. Söylenenlere göre, ırklararası evlilik yapmak isteyen bir çiftten elli pound almış ve daha sonra kendini ihbar edip elli pound ceza ödemişti. Ne var ki, yasak evliliği yetkililere bildirdiği için yirmi beş pound ödül almış, böylece yirmi beş poundluk kârla evinin yolunu tutmuştu. 19. yüzyıl boyunca ve 20. yüzyılın başında ırkları ayrıştırmayı emreden yasalar giderek daha sertleşti. Öyle ki Mississippi beyazlarla zencilerler arasındaki evliliğin veya sosyal eşitliğin lehine konuşmayı bile suç sayan bir yasa -1965'te hâlâ yürürlükteydi- çıkaracak kadar ileri gitti. Öte yandan yasakların pek etkisi olmadı. Giderek daha karmaşıklaşan ırksal nesebe sahip insanlar çocuk yaptıkça, hukukun kimin siyah, kimin beyaz, kimin melez olduğunu saptaması zorlaştı. Mahkemeler için sorun, insanları haklarından mahrum etmeye yetecek kadar siyah olduğunun nasıl saptanacağıydı. Melez sayısının düzenli olarak arttığı -1860'ta Pennsylvania nüfusunun üçte biri melezdi- göz önüne alınırsa bu yasalar geniş bir kesime hitap ediyordu. Evlilik ve aile yıllar sonra bile yasadışı ilan edilebiliyordu. Daha şaşırtıcı olanı ise bir eyaletin yasalarına uygun olan bir evlilik başka bir eyalette yasadışı sayılabiliyordu ve eşler, daha kısıtlayıcı yasaları olan bir eyalete girerken tutuklanabiliyorlardı. Irksal ayrımı düzenlemek, çeşitli eyaletlerin ırkı saptamak için başvurduğu tutarsız yöntemlerle daha da çetrefilleşti. Sözgelimi yarı zenci büyükannesi olan insanlar Georgia'da zenci sayılırken, Florida'da beyaz kabul ediliyordu. Alabama ve diğer bazı eyaletler, damarlarında Afrika kanının olduğu saptanabilen herkesi zenci diye tanımlayan tek damla kuralına başvururken, Delaware ve Wyoming eyaletleri herhangi bir tanımlamaya sahip değildi. Böyle değişken ölçütler ve şaşırtıcı ölçüde karışık ırksal kökenlerden gelen çok sayıda insanla bir jürinin, hatta bir yargıcın herhangi bir kişinin ırkı hakkında makul karar vermesini beklemek beyhudeydi. Missouri gibi bazı eyaletler jürinin kişiye sadece şöyle bir bakarak karar vermesine müsaade ediyordu. Şayet jüridekiler kişinin beyaz, siyah veya melez olduğuna karar vermişse bu karar nihaiydi. Kararın sonuçları ilgili kişiler açısından büyük önem taşıyordu, ama jürinin kararı, nihayetinde o zamanlar kullanılan uydurma bilimsel testlerin çoğu kadar gerçekdışıydı. [92] Thomas Jefferson, çeyrek siyah köle Sally Hemmings'ten Eston adında bir oğul sahibi olmuştu. Eston açık tenli, çilli ve kızıl saçlıydı ve siyah diye nitelenemeycek kadar beyazdı. 19. yüzyılın başında Virginia yasası çeyrekten daha az siyah olanları beyaz ilan ediyordu ama yine de bir kölenin oğlu neticede bir kölenin oğluydu. Eston ancak Jefferson'ın iradi talimatıyla özgürlüğüne kavuştu ve Kuzey'de beyaz bir adam olarak özgürce yaşadı. Öz kardeşi Madison Hemmings böyle bir şansa sahip olamadı. Eston'la aynı soya sahip olduğu ve Jefferson'ın rızasıyla özgürlüğüne kavuştuğu halde Madison bronz tene sahipti ve bu durum onu siyah bir adam olarak yaşamaya mahkum etmeye yetiyordu. Yasa gereği Madison, kardeşiyle aynı muameleyi görmeliydi, ama Madison'ın görünüşündeki birini babası Birleşik Devletler'in başkanı olsa bile hiç kimse beyaz kabul edemezdi. Madison 1830'daki nüfus sayımında zenci diye kayda geçti ve siyah bir adam olarak Ohio'da yaşadı. [93] Kuzey Caroline'da yaşayan beyaz görünümlü William Dempsey, zamanının çoğunu ailesini geçindirmek için ormanda sincap ve diğer küçük hayvanları avlayarak geçiriyordu, ama yasalar siyahların ve melezlerin özel izin almadan ateşli silahlar taşımasını yasaklıyordu. Nitekim Dempsey'nin de izni yoktu. Bu yasayı ihlalden dolayı açılan 1849 tarihli davada kanunen siyah olmadığı için izin almasının gerekmediğini savundu. Yalnızca büyük büyük büyükannelerinden biri siyah kökene sahip olduğu için en fazla on altıda bir siyah olduğunu kanıtladı. Böylesine ince bir renk izi Kuzey Caroline yasasının katı uygulamaları gereği onu beyaz kılıyordu, ama jüri her nasılsa onu mahkum etti. Temyize gidilmesi üzerine, Kuzey Caroline Yüksek Mahkemesi yasayı göz ardı edip önceden verilen hükmü savundu ve bir kişinin soyağacında tek bir siyah bulunmasının bile onu beyazlara ait haklardan mahrum etmeye yeteceğine hükmetti. Yürürlükteki yasalar ne olursa, olsun Güney jürileri safkan beyaz soydan gelen insanları zenci kanının mahkum edici izlerine sahip insanlardan nasıl ayırt edeceklerini bildiklerinden emindiler. Fırtınanın kopacağını üç gün öncesinden bilen… bir timsah gibi onlar da kimin siyah, kimin beyaz olduğunu kolayca sezinleyebiliyorlardı. Jüriler çoğu zaman görünüşten ziyade söz konusu insanların nasıl davrandıklarına bakıyorlardı. Alçakgönüllü ve dürüst iseler bu, beyaz oldukları anlamına geliyordu. 1855'te Arkansas'ta William Daniel'e dava açan Abby Guy kendisinin beyaz olduğunu ve Daniel'in kendisini ve çocuklarını köle yerine koyduğunu ileri sürdü. Jürinin kararı kadının davranışlarını kıstas aldı. Guy, eşit vatandaş olarak beyaz sayılıyor muydu. Kendisi beyaz bir kadından beklenen terbiyeyi mi, yoksa pek çok beyazın siyah kadınlara yakıştırdığı ahlaksız tavırları mı sergiliyordu. Guy, ilkin Daniel'ın babasının kölesi olan annesinin, babanın rızasıyla özgürlüğüne kavuştuğunu ve bu durumun kendisini de özgür kıldığını savundu. Ne var ki bu iddia, Daniel'ın babasının böyle bir şey yapmadığını gösteren belgeler sunmasıyla çürütülmüş oldu. Davası suya düşen Guy, belgeler ne gösterirse göstersin, bir beyaz gibi davrandığı -ve böyle kabul edildiği- için kendisinin köleleştirilemeyeceğini savundu. Komşuları onun sarı tenine rağmen eşit bir yurttaş olarak beyazlarla görüştüğüne ayrıca beyazların kilisesine ve sosyal etkinliklerine katıldığına tanıklık ettiler. Guy kendisinin toplumun testlerinden geçmiş iyi bir kadın olduğunu ileri sürdü. Sokaktaki herkes ona beyazlara davrandıkları gibi davranıyordu. Mahkeme neden farklı davranacaktı. Guy kendisinin bedensel özellikler bakımından da beyaz olduğunu savundu. Ayakkabılarını ve çoraplarını çıkarıp çıplak ayaklarını mahkemede herkese gösterdi Arkansas Yüksek Mahkemesi'nin daha sonra kişinin beyazlığının test edilmesinde faydalı bir delil olduğunu söyleyeceği bir gösteriydi bu. Mahkemenin başyargıcı şu tespitte bulundu Irka dair gözlemde bulunan aklı başında herkes şüphesiz gerçeği teslim edecektir… Zenci ayağının kendine özgü yapısını herkes bilir ve söz konusu uzvu tetkik ettikten sonra kadının ırkına dair yeterli kanıt bulunmuştur. Guy'ın ayakları ve davranışları testten geçti ve Guy davayı kazandı. 1845'te Louısıana'da kadın bir kölenin özgürlüğüne kavuşmak için açtığı bir başka davada Sally Miller, kirli ve alçak konumundan kendini kurtarmaya yetecek ölçüde itidalli bir hayat için çaba sarf ettiğini ve daima düzgün ve iyi davranışlar sergilediğini göstererek beyazlığını kanıtladı. Bu vasıflar onun beyaz doğasını kanıtlıyor, dedi şahitler. Gerek ahlaken gerekse bedensel olarak Afrikalı bir iz taşımadığını mahkeme önünde gösterdi, diye ekledi avukatı. Kadının beyaz olduğu gün gibi ortada olduğu halde tam yirmi yedi yıldır esaret altındaydı. Dava kamuoyunda büyük yankı uyandırdı ve sadece Afrika ırkına dayatılmış zorluk ve mahrumiyetleri yaşamaya zorlanmış hakiki beyaz bir kadının (Alman kökenli olduğunu savunuyordu) dramı herkesi çok etkiledi. Kadın azat edildi. Son sahibini kendisini haksız yere köleleştirmekle suçlamasından önce defalarca satılmış olan Alexina Morrison'ın lehine de delil çoktu açık ten, mavi gözler ve sarı saç. Ayrıca doktorların beyaz bedensel özellikler diye tarif ettikleri çift kulak kıkırdağına ve çukur ayaklara da sahipti. Ne var ki uzmanlar ve Louisiana Yüksek Mahkemesi, görünüşün aldatıcı olabileceği ve bu beyaz özelliklerinin bir köleye de ait olabileceği konusunda uyarıda bulundu. 1858'de başlayan dava yaklaşık beş yıl boyunca eyalet mahkemelerinde dolaştı. Morrison'ın sahibi, kadının siyah olduğunu kanıtlamak için kadının cinsel davranışlarını, özellikle de beyaz bir gardiyanla girdiği ilişkiyi ve hapisten çıktıktan sonra hamile kalmasını öne sürerek onun, beyaz kadınlardan beklenmeyecek davranışlar sergilediğini belirtti. Ne var ki, köle kadın halkın sempatisini kazandı haksız yere esarette tutulmuş beyaz bir kadın olduğuna inanan yerel halk, kadının sahibini şiddete başvurmakla tehdit ettiği için davalardan biri farklı bir mahkemeye taşınmak zorunda kaldı. Morrison'ın son davası Amerikan İçsavaşı'nın karmaşası ve karar çoğunluğu sağlayamayan jüri yüzünden 1862'de sona erdi. Kadının sahibi, Louisiana Yüksek Mahkemesi'ne başvurdu ama ortalıkta davayı görecek kimse yoktu. Beş yargıcın dördü, ordu toplanırken New Orleans'a kaçmıştı. [94] Bütün bu davalar ırklararası seks gibi gayrimeşru bir meselede beyazların duyduğu öfke ve nefrete dayanıyordu. Melez çocuklar Amerikan toplumunu tanımlayan renk sınırlarını bulanıklaştırıyordu. Her zaman olduğu gibi, kara deri kölelik demekti ve beyazlık özgürlüğe işaret ediyordu. Melezler ise iki ırklı bir toplumun aslında var olmadığının canlı kanıtıydılar. Daha kötüsü, siyah bebekler dünyaya getiren beyaz kadınlar, cüretkar bir siyah erkeğin kesinlikle kendisine ait olmayan bir şeye sahip olduğunun göstergesiydi. Beyazlara göre bu tür eşleşmelerle beyaz ırk sulandırılmakla kalmıyor, beyaz erkeklerin toplum üzerindeki baskınlığı da riske giriyordu. Kölelik yanlısı bir avukat olan Henry Hughes 1860'ta Melezleşme iğrençtir, demişti. Melezler hilkat garibeleridir. Ne var ki hilkat garibeleri sürüler halinde artıyordu ve hukukun onları durdurmak için yapabileceği hiçbir şey yoktu. 1877'de ırklararası evlilik yapmış bir çiftin Virginia eyaletine girmesi üzerine açılan davada yargıç açıkça şunu dile getirdi Genel ahlakın saflığı, her iki ırkın ahlaken ve bedenen gelişimi ve iki ayrı ırkın Yüce Tanrı'nın bu kıtada kendilerine takdir ettiği kaderi hayata geçirmelerini sağlayan, el üstünde tuttuğumuz Güney uygarlığının selameti için, bu ırklar ayrı ve farklı tutulmalıdır bu ilişkiler ve birleşmeler doğaya öylesine terstir ki Tanrı ve doğa bunları yasaklamıştır, hukuk da aynı şekilde istisnasız yasaklamalıdır. Ne var ki, ırklar 250 yıldan uzun bir süredir Amerika'da tekrar tekrar karışıyordu. Artık ne el üstünde tutulan Güney'de, ne de Yeni Dünya'nın başka bir yerinde iki ayrı ırk var olacaktı. [95] Hukuk beyaz erkeklerle siyah kadınlar arasındaki yakın ilişkilere göz yummaya devam ederken, beyaz kadınlarla siyah erkeklerin seks yapması büyük bir tabu olarak kaldı. Beyaz bir köle sahibi, kadın bir köleyi cinsel açıdan sömürme hakkına sahipken, karısının siyah bir erkekle buluşması köle sahibinin dayanılmaz ölçüde aşağılanması demekti. Eğer boşanma istemiyle meseleyi mahkemeye taşırsa kazanacağı kesindi. Çok az yargıç bu durumun hoşgörüyle karşılanmasını beklerdi. Evli bir kadının sadakatsizliği zaten yeterince kötüyken, siyah bir erkekle olmasına tahammül edilemezdi. Virginia eyaletinden Leonard Owen'ın karısı melez bir bebek dünyaya getirince, kocası şikayette bulunarak çocuğun evlilik akdinin iğrenç bir ihlali olduğunu ve boşanmaya hak kazandığını herkesin kabul etmesi gerektiğini söyledi. Aynı şekilde Joseph Gresham karısının sadakatsizliğinin siyah bir erkekle o işi yapmış olması gerçeğiyle ağırlaştığını öne sürdü. Bazı kocalar, eşlerinin cinsel aşırılığa eğilimli olduklarını bildikleri veya en azından bilmeleri gerektiği gerekçesiyle davaları kaybediyorlardı. 1832'de Kuzey Caroline'da Marville Scroggins, evlendiklerinde karısının siyah bir adamdan hamile olduğunu öğrenince boşanma davası açtı. Mahkeme sırasında Scroggins düğünden önce karısıyla seks yaptığını kabul etti. Mahkeme tek başına bu deneyimin bile adamın ne tür bir kadınla birlikte olduğunun farkına varmasına yetebileceğini beyan etti Ahlaksız bir kadınla evlenen kişi onun gerçek karakterini bilerek kendini en alçak yozluğa teslim eder. Scroggings davayı kaybetti, ama yine de yargıç ona anlayış gösterdi Mevcut toplumumuzda bu leke öylesine inatçı, bozulma öylesine aşikar ve suçluya karşı toplumun nefreti ve kocanın gördüğü aşağılanma öylesine bariz ve bastırılamaz ki, mahkeme boşanmaya karşı çıkarken çok zorlandı. Kuzey Caroline halkı Scroggins davasının sonucuna yüksek sesle tepki gösterdi. Tartışma aynı yıl aynı sebeplerle boşanma davası açan yörenin bir başka sakini Jesse Barden'e yaradı. Bu dava da önceki davaya bakan yargıcın önüne gelince söz konusu yargıç kendini aklayabilmek için oybirliğiyle boşanma kararı çıkardı. Öncekiyle ters düşen bir karar almasının toplumun derinlerine kök salmış erdemli peşin hükümlere verilmiş bir ödün olduğunu ifade etti. Bu peşin hükümler Güney mahkemelerindeki varlığını, içsavaş dönemlerinden 20. yüzyılın başlarına kadar korudu. 1955'te Virginia Yüksek Mahkemesi doğa yasaları ırkların bozulmasını ve ırksal onurun silinmesini yasakladığı için ırksal karışıma karşı çıkan yasaların gerekli olduğunu beyan etti. Amerika'nın ırksal karışım karşıtı yasaları pek çok eyalette 1967'ye kadar varlığını korudu. Mildred, Amerikan yerlisiyle siyah karışımı bir melezdi, Richard ise beyazdı. Kız on bir, oğlan on yedi yaşındayken memleketleri Virginia, Central Point'te flört etmeye başlamışlardı. 1958'de Mildred on sekizinci doğum gününde hamile kalmıştı. Çift evlenmeye karar verdi, ama ırklararası evlilik Virginia'da yasadışı olduğundan, evlilik yemini için Washington DC'ye gittiler. Birkaç hafta sonra Central Point'e döndüklerinde bir grup polis memuru evlerine baskın yaptı. Mildred yatak odalarının duvarındaki evlilik belgesini gösterdi, ama bu, durumu daha da kötüleştirmekten başka bir işe yaramadı. Başka şeylerin yanı sıra eyaletin saygınlığını ve huzurunu çiğneyerek aynı evde karı koca olarak yaşamakla suçlandılar. Uzun süreli hapis tehdidi karşısında yirmi beş yıllığına eyaleti terk etmeye razı oldular. Bu dava daha sonra medeni hakları savunan avukatlar tarafından yeniden ele alındı dava dosyaları hazırlandı ve yıllarca süren yorucu bir dava süreci başladı. Neyse ki bu dönem medeni haklar hukukunun gelişmeye başladığı dönemdi. ABD Yüce Mahkemesi, Virginia'nın ırk karışımına karşı çıkan yasaları ve tüm eyaletlerdeki benzeri yasaların yürürlükten kaldırılmasını oybirliğiyle kabul etti. Başyargıç Earl Warren şöyle yazıyordu Başka ırktan bir insanla evlenme veya evlenmeme özgürlüğü bireye aittir ve devlet tarafından ihlal edilemez. Bu karar şimdi çoğumuza açık gelmektedir, ama o dönemde kanıksanması zor oldu. Güney Caroline ve Alabama eyaletlerinin ırk karışımına karşı çıkan yasaları resmen feshetmeleri sırayla 1998 ve 2000'i buldu. Öte yandan 2009'da Louisiana sulh hâkimi siyah bir adamla beyaz bir kadını evlendirmeyi reddetti. Böyle bir evlilikten çocuk bekleyen her iki taraf için de sorun çıkıyor. O çocukların bu durumdan zarar gördüğünü düşündüğüm için analarından emdikleri sütün burunlarından gelmesini istemiyorum. [96] Tecavüz Etme İzni Olarak Irk Tarihçi Michel Foucault bir hayli ironik şekilde şu gözlemde bulunmuştur Erkekler, kadınların ancak erkekleri efendi olarak gördüklerinde zevk alabileceklerini düşünürler. Eğer Foucault bu fikrini, Christopher Kolomb'un daha önce bahsi geçen İtalyan gemi arkadaşına söyleseydi içten bir onay alırdı. Zira bu adam, Karayipli bir kadını feci şekilde kamçılayarak cinsel itaate zorlamıştı. Elimizde bu kadının düşüncelerine dair doğrudan kayıtlar olmasa da, İtalyan'ın cinsel isteklerine karşı çıkması halinde hayatından olacağını anladığı için rıza gösterdiğini kolaylıkla tahmin edebiliriz. Başka bir deyişle kadın tecavüze uğramıştı. Gemide yaşanan bu hadise Avrupalı erkeklerin Afrika ve Yeni Dünya'daki siyah kadınlara ettikleri milyonlarca tecavüzün ilklerinden biriydi. Tecavüz yurtta gerçekleşseydi, İtalyan suçlu bulunup infaz edilir ve muhtemelen ölüm cezasına çarptırılırdı, ama o, Avrupa yasalarının tropikal bölgelerde hiçbir güce ve etkiye sahip olmadığını biliyordu. Acımasız arzularını buralarda tatmin edebilirdi. Daha önce gördüğümüz gibi, Avrupalı erkekler işgal ettikleri her toprakta azgın arzularının tatmini için yerli kadınlara (ve ithal edilmiş kölelere) el koyuyorlardı. Eski Dünya ufukta kaybolur kaybolmaz yasaları da geride kalıyordu. Zaman zaman Hernán Cortés'in emri gibi, yerli kadınlara hukuk dışı davranılmayacağı yönünde emirlere rastlanıyordu, ama onların da fazla yaptırım gücü yoktu. İspanyol Bernal Díaz gibi komutanlar güzel kadınlardan ganimet diye söz ettiklerinde mesaj açıktı Her türlü yola başvurarak seks yapılabilirdi. Cortés, adamlarına yerli kadınlara tecavüz etmeye son vermelerini söyledikten kısa bir süre sonra Jalisco'daki başka bir istilacı kendisine direnen yerli kadının ellerini kesmekte bir beis görmedi. Kadın buna rağmen direnince adamın maiyetindekiler kadını bıçaklayarak öldürdüler. Ortalıkta buna benzer hikayeler dolaşıyordu. Nitekim Şili'de otuz yerli kadın bir İspanyol bölüğüyle karşılaştıktan dokuz ay sonra doğum yapmıştı. Vespucci'nin yerli kadınların Hıristiyanlarla seks yapmaktan memnuniyet duyacakları yönündeki sözleri gerçeklikten uzaktı. Cinsel istila yasalardaki boşluklardan cesaret alarak hiç hız kesmeden bütün şiddetiyle devam etti. Hiçbir bedel ödemeden yabancılara tecavüz etme ayrıcalığı Yeni Dünya'nın keşfiyle başlamamıştı. Avrupalı erkekler her dönem, işgal ettikleri toplumların kadınlarını almışlardı. Nitekim Atlantik Okyanusu'nu aşmaları da farklı bir şekilde sonuçlanmadı. Bu geziler tatil değil, işgal amaçlı yapılıyordu ve gemileri dolduranlar genellikle ganimet peşindeki ayaktakımıydı. Ellerine geçirecekleri mal kadar para alıyorlardı ve başlıca hedefleri yerli kadınlardı. Ayrıca istilacıların denizaşırı yerleşimlerde yerlileri köle olarak kullanması ve Afrika köle ticaretinin gelişmesi onlara asırlık ayrıcalıkları hatırlatmıştı. Oralardaki köleler cinsel istismara uğramak için vardı yerlilerin her bakımdan beyazlardan aşağı oldukları yönünde genel bir kanaat vardı. Yerlilere kendilerinden üstün olanlarla seks yapmaya itiraz etme hakkını vermek ihanet olarak görülecekti. [97] Portekiz devleti sömürge serüvenlerinin başından itibaren açık denizlere açılan erkeklere ve hatta sürgün edilmiş mahkumlara (degredados), hararetlerini söndürmeleri ve sömürge nüfusunu artırmaları için köleler tahsis etti. Kölelere tecavüzü yasaklayan Portekiz yasaları kolayca atlatılabiliyordu. Kölelerin mahkemede efendileri aleyhine şahitlik yapması yasaklanmıştı, dolayısıyla tecavüz özgür bir insanın tanıklık edebileceği bir alanda gerçekleşmediği sürece yok sayılırdı. Ayrıca Portekizlilerin karşılaştığı pek çok Afrika toplumunda da kölelik vardı. Bu durumda köle kadınları cinsel eğlence için kullanmak yerel âdetlere uyuyordu. İspanyollara göre bu tür tecavüzlerden peydahlanan çocuklar iki yerlinin çocuğundan üstündü. Tucumán'ın istilacısı ve valisi Francisco de Aguirre şu tespitte bulunmuştu Melez (mestizo) dünyaya getirmek suretiyle işlenen sevap, aynı eylemle işlenen günahtan daha üstündür. Böylece anavatanda tecavüz büyük bir suçken, Yeni Dünya'da bir sadakat eylemi haline geldi. Köleler gemilerle Afrika'dan Batı Hint Adaları'nın çiftliklerine götürülürken tecavüz olanakları da arttı. Sözgelimi Danimarka sömürgelerinde hukuk, köleyle hayvanı bir tutuyordu Köle, herhangi bir malına davrandığı gibi ona da istediği gibi davranabilecek olan efendisinin emri altındadır. Bu emrin kilit unsuru seksti. Afrikalı kadınlar, alıkonmalarından barracoon denilen kafeslere atılıp ticaret gemilerine yüklenmelerine kadar her türlü sömürüye açıktılar. Genellikle kadınları ilk önce yetkililer istismar ediyor, onların emri altındakiler de sıralarını bekliyordu. 18. yüzyılda yaşamış bir köle sahibinin deyişiyle, köle gemileri Afrika sahillerinden Yeni Dünya'ya uzanan hat boyunca yarı tımarhane yarı genelevdi . Kıyıya çıktıklarında köleler kızgın demirle damgalanıyor ve hemen işe koyuluyorlardı. Emekleri karşılığında sadece azıcık yiyecek ve şeytan öldüren diye bilinen ucuz ve sert bir içki alıyorlardı. Diğer sömürgelerde olduğu gibi, beyaz erkeklerin cinsel taleplerine karşı koyan siyah kadınlar, Danimarka sömürgelerinde de ağır cezalara maruz kalıyorlardı. 18. yüzyılda, efendisinin seks talebini reddeden bir kadın zindana atılıp dövülerek kızgın balmumuyla dağlandı sonrasında araya giren başka bir beyaz adam, efendisini köleyi satmaya ikna etti. Daha az şiddet içeren ikna yöntemlerine başvuran beyaz erkekler de vardı. 19. yüzyılın ortasında Danimarkalı bir çiftlik sahibi taş çatlasın on dört yaşındaki bir köle kızı azat edeceğini vaat ederek kendisiyle birlikte yaşamaya ikna etti. Kız da bunu kabul edip adama üç çocuk doğurdu, ama adam sözünü tutmayıp kadını çocuklarıyla beraber esareti altına tutmaya devam etti. Adamı kölelerini azat etmesi için ikna etmeye uğraşan bazı beyazların çabaları da işe yaramadı sonuçta adamı sözünü tutmaya, hatta çocuklarının ondan olduğunu kabul etmeye zorlayacak herhangi bir yasa yoktu. Jamaika'da siyah kadınlarla yaklaşık bin yedi yüz kere cinsel ilişkiye girmiş İngiliz köle kahyası Thistlewood hiçbir ceza almamıştı. Böyle erkekler kimi zaman siyah derili kadınların azgın kucaklarının zevkini çıkarmakla eleştiriliyordu ama bu eften püften şikayetler kimseyi yıldırmıyordu. Thistlewood günlüğündeki hikayelerden birinde Sarah adlı bir kölesinden bahsediyordu. Thistlewood'un iki ahbabı Sarah'ya tecavüz etmeye çalışmış, kadının direnmesi üzerine onu yakmışlardı. Adamlar Sarah'ın kulübesini de yakıp kül etmeye çalışmışlardı. Thistlewood kadından hoşlansa da olanlara üzülmemiş, yalnızca adamların kendi mülküne zarar vermesinden endişe duymuştu. Diğer bir vakada Thislewood'un patronu John Cope, Eve adındaki kadın bir köleyi icabına bakacakları odaya tıkmak için altı sarhoş adam toplamıştı. Thistlewood bu toplu tecavüzü durdurmak için hiçbir şey yapmadı. Cope daha sonra eyalet başkanı oldu. Thistlewood ve Cope beyazların hakaretlerini ancak bu kadar umursamayabilirdi. Onları endişelendiren öfkeli siyah erkeklerdi. Beyazlar Jamaika'da çok azdı ve kölelerin efendilerine karşı misilleme saldırıları gündelik olaylardandı. Thistlewood, köle erkekleri hizada tutmak için terör estirerek mutlak kontrol sağladı. Onları sebepsiz yere sık sık dövüyor ve bunu genellikle onları olabildiğince aşağılayarak yapıyordu. Derby'nin dozu dediği bir cezalandırma yönteminde, bir köle bir başka kölenin ağzına pisliyor ve sonra kölenin ağzını telle bağlıyordu. Thistlewood'un kadın kölelerine durmadan tecavüz etmesinin bir sebebi de erkeklerini aşağılamaktı. Köleler için, beyaz bir adamın elinde kırbaçla tarlaya girip kadınları en yakın kulübeye götürmesini seyretmekten daha alçaltıcı bir şey olamazdı. [98] Siyah bir adam beyaz bir kadına cinsel şiddet uyguladığında en ağır ceza reva görülüyordu. İçsavaştan önce Güney'de birkaç eyalet beyaz bir kadına tecavüz etmiş veya buna yeltenmiş siyah erkeklere -her ne kadar idam daha yaygın bir ceza olsa da- hadım cezası uygulayan yasalar çıkarmıştı. Kadın kurbanlar her fırsatta güzelliği ve namusu acımasızca çalınmış hassas canlılar olarak nitelenirken, erkeklere yeryüzündeki iblisler diye hakaret ediliyordu. Georgia'da Mary Daniel adındaki genç kurbanın tecavüze uğraması kız siyah olsaydı asla önemsenmeyecekti ama beyaz olması ve kendisine saldıranın köle olması her şeyi değiştirdi. 1852 tarihli davada yargıç, sanığın kötü şehvetinin yol açtığı, mutsuz kurbanın, ailesi ve arkadaşlarının ve… genel olarak toplumun üstündeki kara utanç bulutundan yakınmıştı. İçsavaştan sonra Güney'deki ırksal gerilimler zirveye ulaştığında, bir adamın siyah derili olması onun tecavüzcü sayılmasına yeter kanıttı. Jüriler siyah bir erkekle beyaz bir kadın arasındaki her türlü cinsel ilişkiyi, tecavüz sayma yetkisine sahipti. Bir mahkemenin belirttiği gibi, hiçbir beyaz kadının siyah bir erkeğin şehvetli kollarına kendi rızasıyla atılacağı varsayılamazdı. 1700'le 1820 yılları arasında Birleşik Devletler'de tecavüz suçundan hüküm giyen erkeklerin yüzde 80'inden fazlası Afrika kökenliyken, mağdur kadınların yüzde 95'i beyazdı. Siyah erkekler azgın hayvanlar olarak görülüyor, ama şiddet beyazları hedef almıyorsa umursanmıyordu. 1859 tarihli bir Mississippi davasında siyah bir erkeğin on yaşındaki köle bir kıza tecavüz etmesi, saldırıyı yasadışı kılan hiçbir yasa olmadığı için geçersiz sayıldı. Mahkeme bu eyalette Afrikalı köleler arasında tecavüz diye bir suç olmadığı kararına vardı. Küçük kız beyaz olsaydı hiç kuşkusuz davalı ölümle cezalandırılırdı. Güney'de siyah tecavüzcülere verilen hadım cezasının yanı sıra, diri diri gömülme ve başın kesilerek bir direkte sergilenmesi de vardı. Bazı siyah erkekler beraat etseler bile cezalandırılıyorlardı. Virginia eyaletinde Prince adındaki talihsiz bir köle, tecavüze teşebbüsten suçlu bulunmadığı halde otuz dokuz kez kırbaçlandı. Öte yandan beyaz kadınlara saldırmakla suçlanan siyah erkeklerin affedildiği -özellikle kadınların şüpheli görüldüğü- davalar da vardı. 1833'te Virginia'da jüri, Mary Jane Stevens'a tecavüze teşebbüs etmekle suçlanan Tasco Thompson adlı özgür bir siyah erkeği yasa gereği mahkum etti ama valinin adamı affetmesini önerdi. Jüri sözcüsü, Stevens ailesinin aşırı itibarsız olduğunu ve Stevens'ın annesinin uzun zamandan beri zencileri eğlendirdiğini açıkladı. Hiç kuşkusuz, diye devam etti sözlerine Thompson'ın Stevensların evine giderken aklından geçen düşünce, Mary Jane'in annesinin daha önce de sık sık yaptığı gibi neşeyle onun kollarına atılayacağıydı, ama onu evde bulamayınca onun boşluğunu aynı hevesle kızının doldurabileceğini sandı. Aynı şekilde 1808 yılında Peter adında bir köle Patsy Hooker adlı beyaz bir kadına tecavüzden dolayı ölüm cezasına mahkum edilince, altmış iki yöre sakini valinin onu affetmesi için dilekçe yazıp Hooker'ın hafifmeşrep bir kadın olduğunu beyan etti. Yasaya göre jürinin Peter'ı mahkum etmekten başka seçeneği yoktu, ama bu kararı alırken bir hayli zorlandı. Başka bir davada Fields adlı siyah bir adam, tecavüz suçlamasına karşı yaratıcı bir mantık kullandı. 1832'de Feilds'a, beyaz bir kadının ırzına geçmeye teşebbüsten dava açıldı, ama jüri adamın kadınla seks yapma teşebbüsünde zor kullanmadığını saptadıktan sonra Fields serbest bırakıldı. Fields kadın uyurken onunla cinsel temas kurmaya çalışmış ve kadınla yatağa uzanmak ve içinde uyuduğu gece kıyafetini çıkarmak dışında kaba kuvvete başvurmamıştı. Herhalde uyuklayan kadın uykusunda siyah erkeklerle seks yapmaya teşne bir kadın olarak görülmüştü veya Fields alışılmadık ölçüde sempatik bir karakterdi, kim bilir. Öte yandan aşikar olan husus, mahkeme ve jürilerin ırklararası tecavüzü cezalandıran yasaların sertliğinden zaman zaman rahatsız olduklarıydı. [99] Yurttan Uzakta Eşcinsellik Yeni Dünya'da yerliler arasındaki eşcinsellik, var olsun ya da olmasın, şiddetli istila için bahane olarak kullanıldı. Rönesans Avrupası'nda livata, büyücülük ve zındıklıkla ilişkilendiriliyordu, dolayısıyla sömürge hukukunun Eski Dünya'nın hoşgörüsüz tavırlarını benimsemesi sürpriz değildi. Amerikan sömürgelerinde, hayvanlarla seks yapanların ve eşcinsellerin infazı göze alması gerekiyordu. Öte yandan sert yasaların varlığı, bunların her zaman uygulandığı anlamına gelmiyordu. Pratikte Amerikalı sömürgeciler bu tür cinsel davranışlara karşı İngiltere, Hollanda ve Fransa'daki emsallerinden daha hoşgörülüydüler. Boston'da, Londra veya Amsterdam'da olduğundan daha az livata olmuyordu muhtemelen, ama Yeni İngiltere mahkemeleri bu tür davalarla karşılaştığında hukuku sonuna kadar uygulamaya pek hevesli görünmüyordu. Bilinen ilk livata vakası 1629'da Massachusetts'te yaşandı. Talbot gemisi güvertedeki beş livatacı oğlanla birlikte limana yanaştı. Gençler zaten ismi lazım olmayan günahı itiraf etmişlerdi, dolayısıyla yetkililere düşen tek görev onları resmen mahkum edip cezalandırmaktı. Püritenler bunu yapmak yerine oğlanları gemiyle İngiltere'ye geri gönderdiler. Bunu yapmalarının nedeni, günahın cezalandırma yetkilerinin olmadığı açık denizlerde işlenmiş olmasıydı. Plymouth kolonisi livata yapanları infaz etmeye biraz daha fazla eğilimliydi. Burada ilk eşcinsellik davası 1636'da açıldı. Bu davada John Alexander ve Thomas Roberts sık sık birbirlerinin üzerine sperm saçarak muzır ve teşhirci davranışlar sergilediklerini itiraf ettiler. Ayrıca Alexander'ın bu minvalde suçlu olduğu herkesin malumuydu . Eğer livata için ölüm cezasının uygun düştüğü bir vaka varsa, o da bu davaydı. Yasa yakın zamanda yürürlüğe koyulmuştu ve bu durum halka ibret olması için iyi bir fırsattı. Ne var ki, hoşgörü baskın çıktı. Mahkeme, Alexander'ın kırbaçlanıp dağlanarak sürgün edilmesini emrederken, bir hizmetçi olan Roberts'ın kırbaçlanarak sahibine iade edilmesine hükmetti. Plymouth mahkemeleri birkaç yıl sonra bir hayli karmaşık bir seks davasıyla uğraşırken daha bağışlayıcı davrandı. Bu sefer Edward Michell ve Edward Preston birbirlerine karşı teşhirci ve livatacı eylemler sergilemekten suçlu bulundular. Michell, Lydia Hatch ile zina yapmış ve Preston da başka bir adamla seks yapmaya teşebbüs etmişti. İşin içine birden fazla seks suçu olmasına rağmen mahkeme hepsini topluca değerlendirdi. Hatch bir kez, Michell ve Preston ise iki kez kırbaçlandı. Preston ve Michell'in davranışlarına karşılık infazı öngören yasa göz ardı edildi. Zira yargıç, suçlarının basit zinadan azıcık daha kötü olduğuna kanaat getirmişti. Yeni Haven kolonisi birbirleriyle seks yapan erkeklere karşı olabildiğine hoşgörüsüzdü ve 1646'da Yeni İngiltere kolonisinde görülen bir eşcinsellik davası infazla sonuçlandı. Bu vakada William Plaine oğlanlarla yüzden fazla kez karşılıklı mastürbasyon yapmak gibi kirli eylemlerde bulunmaktan mahkum oldu. Plaine lafını hiç sakınmayan bir ateist olduğundan fazla arkadaşı ve destekçisi yoktu. Daha önce de gördüğümüz gibi, yasa ne derse desin eşcinsel eylemler ya da ateist fikirler ölüm cezası için yeterli sayılmayabiliyordu ama bunlar birlikte ele alınıp çocuk istismarıyla birleştiğinde Plaine insan suretinde bir canavar olarak görüldü bu dünyaya veda etmesi gerekiyordu. 1625'te livata suçundan birini infaz eden ilk Amerikan kolonisi Virginia'ydı. Denizci William Cornish limana demirlemiş bir gemide genç bir adama tecavüz etmişti. Sarhoş Cornish kurbanını yatağa kadar takip etmiş ve arkasını döndürüp organını anüsüne sokarak onu ıslatmıştı . Bir buçuk asır sonra Thomas Jefferson, Virginia'nın ceza hukukunda değişiklikler yapılmasını önerdi. Bu değişiklikler arasında livata cezasının idamdan hadıma tevdi edilerek yumuşatılması da vardı. Aynı orantılı cezanın tecavüz ve çok-eşlilik suçlarını işleyen erkeklere de verilmesini önerdi. Jefferson'a göre lezbiyen bir kadına verilmesi gereken ceza burun kıkırdağında en az bir santim çapında bir delik açmak tı. Ne var ki yaratıcı önerileri kabul görmedi ve erkek livatacılığı 1792'de ölüm cezası gerektiren bir suç sayıldı. [100] Amerikan sömürgecilerinin eşcinsel davranışlara ölüm cezası vermekten duyduğu rahatsızlık, suçlu kişi hayvanlarla seks yapmışsa ortadan kalkıyordu. Hayvanlarla seks eşcinsellikten daha dehşet verici görülüyordu. Bunun nedeni muhtemelen hayvanlarla birlikteliğin ucube yavrularla sonuçlanabileceğine inanılmasıydı. 1642'de Yeni Haven'da dişi bir domuz, talihsiz ırgat George Spenser'a benzeyen küçük, prematüre, ucube bir domuz doğurmuştu. Hem Spenser hem de yavru domuz beyazımsı ve çarpık gözlere sahipti. Spenser domuzla uygunsuz ilişkiye girdiğini önce inkar, sonra kabul edip, ardından tekrar inkar etti. Eşcinsellik için başvurulan yasal standart uygulansaydı hayatı kurtulacaktı. Ne de olsa ortada şahit yoktu ve Spenser, biri yeminli olmak üzere iki kez suçu reddetmişti ama işler istediği gibi gitmedi ve ölüm cezasına çarptırıldı. Kulamparalık davalarında en azından hayvanlar için adalet söz konusu değildi. Genç Thomas Granger bir kısrak, bir inek, iki keçi, beş koyun, iki buzağı ve bir hindiyle seks yapmakla suçlanınca Massachusetts sömürge yetkilileri baş başa verip kuralları yeniden düzenlediler. Granger hayvanlarla seks yaptığını itiraf ettiği için ölümü kaçınılmazdı, ama yasa hayvanların da öldürülmesini öngörüyordu ve Granger hangi hayvanları (özellikle koyunları) iğfal ettiğini tam olarak hatırlayamıyordu. Mahkeme yörenin koyunlarını sıraya dizip Granger'a gösterdi, Granger da onlar arasından cinsel temasta bulunmuş olabileceklerini gösterdi. İğfal edilmiş hayvanlar tespit edilip Granger'ın gözü önünde öldürüldükten sonra Granger da idam edildi. Diğer bir vakada talihsiz Thomas Hogg 1647'de Plymouth'da dişi bir domuzla cinsel ilişkiye girmekle suçlanmıştı. Domuzun sakat doğan yavrusunun güzel beyaz derisi Hogg'unkine benziyordu. Mahkeme heyeti gerçeği tespit etmek için çiftlik avlusuna gitti. Hogg'dan anne domuzu okşaması istendi. Resmi kayıtlara göre, domuzda hemen öylesine bir şehvet uyandı ki, milletin gözü önünde sırılsıklam ıslandı. Daha sonra yetkililer Hogg'dan başka bir domuzu okşamasını istediler, ama ikinci domuz hiç etkilenmedi. Bunun üzerine Hogg diğer suçların yanı sıra murdarlıktan dolayı kırbaçlandı ve hapse atıldı. Yeni İngiltere'nin erken döneminde hayvanlarla seks bağlamında bilinen son vaka talihsiz Thomas Saddeler vakasıydı. Saddeler 1681'de bir kısrakla cinsel ilişkiye girmekle suçlandı. Hayvanla seks yapmaya teşebbüs gibi daha hafif bir suçtan hüküm giyince hayatı kurtuldu, ama yine de kırbaçlandı, boynuna ip geçirilerek kazığa oturtuldu, alnı pollution (murdarlık) sözcüğünün ilk harfi olan P ile damgalandı ve koloniden kovuldu. Saddeler'a yapılan muamele sertti, ama yine de yasanın öngördüğü gibi ölümle cezalandırılmadı. Sonunda Yeni İngiltere'deki mahkemeler hayvanlarla seks davalarına bakmaya son verdiler, büyük olasılıkla bunun nedeni yasalardaki sert cezaların dine de aykırı olan bu tarz seksin gerçekleşmesini önlemekte başarısız olmasıydı. Dönemin tarihçilerinden birinin deyişiyle, Püritenler fazlaca yaygınlaşan cinsel suçları kanıksadılar. Açık denizlerde yapılan livatayla ilgili kurallar kişinin hangi efendiye hizmet ettiğine bağlıydı. 17. yüzyılda İngiliz korsancılığının altın çağında, Batı Hint Adaları'nın ticaret merkezlerinin ve ticaret gemilerinin korkulu rüyası olan korsanlar çoğunlukla eşcinseldi. Bunun çok sayıda sebebi vardı kadınlardan uzun süre ayrı kalıyorlardı, yaptırım gücü olan yasalar yoktu ve geleneksel İngiliz tarzı düzenli