geçirmiştim. Bu evde doğmuş, büyümüş, ilk adımları bu evde atmış, ilk kelimemi bu evde söylemiştim. İlklerin eviydi bu ev benim için. İlk defa bir şiiri etrafımla, yaşamımla bu kadar özdeşleştirerek ve hissederek okuyordum. Daha ilk sayfasında takılmış kalmıştım şiirin. Tekrar tekrar okuyordum aynı dizeleri. Her bir dize farklı düşüncelere sürüklüyordu beni. ’Halı altlarına itilmiş korkular’ (Doğan, 2017 s. 23) dizesi diğer bütün dizelerden daha başka hissettirdi bana. Güzel anıların yanında büyük korkular da yaşamıştım bu evde. Bu evden taşınırken korkularımı da evin içinde bıraktığımı fark ettim. Hepsini halının altına süpürmüştüm. Bütün yaşadığım korkular gözümün önünde beliriverdi birden bire. Ödevimi okulda unuttuğum, annemden gizli geç yattığım, yemekten önce gizli gizli tatlı yediğim zamanlar… Ne kadar küçük, önemsiz gözüküyor şimdi bu korkular gözüme. Oysa o zaman ne kadar da büyük gözükürlerdi bana. Keşke yine böyle ufak korkularım olsa. 17 yaşımı tamamlayıp 18’ime girerken o kadar çok şey değişmiş ki. Bu 1 sene içinde çok değişmişim. Evin her köşesine göz gezdirdim, gerçekten büyümüşüm. Evden taşınalı seneler olmuştu sanki. ‘Uykusu çürüyor bu evin rüyaları bekleye bekleye’ (Doğan, 2017, s. 25). Ev, bizim dönmemizi bekliyor gibi geldi bir an için bu dizeleri okuduğumda. Yine gelip kalmamızı, yaşantımızı burda devam ettirmemizi istiyordu sanki. Onunla beraber uyumamızı, rüyalar görmemizi istiyordu. Biz olmadan huzursuzdu sanki bu ev. Belki de her gece bizim geri gelmemizi bekliyordu kim bilir. Mehmet Can Doğan eski evimiz için yazmıştı bu şiiri, başka açıklaması olamazdı. Adeta okudukça evi keşfediyordum. İçime bir hüzün çöktü. Şiiri okudukça eve olan özlemim arttı. Geçirdiğim zamanların özlemi doldu kalbime. Evde artık bir yaşam belirtisi olmadığı çok belliydi. Sehpaların üstü toz tutmuş, koltuklara aylardır oturulmamıştı. Kendini bırakmıştı ev artık ama umutlu gibiydi de belki bir gün çıkar geliriz diye. ‘Öyle kök salmış ki çürüme’ (Doğan, 2017, s. 25). Neredeyse her şey eskimişti, yavaş yavaş kullanılmaz hale gelmişti. Bir zamanlar her sabah kahvaltımızı ettiğimiz masamız, sandalyeler artık boştu ve öylece duruyordu, çürümeye yüz tutmuştu. Annemin en güzel yemekleri hazırladığı emektar ocağımız artık yaşlanmış, işlevini pek de yerine getireyemecek durumdaydı. Evin içindeyken hiçbir eşya gözüme bu kadar eskimiş gelmemişti ama ne zaman ki evden taşındık sanırım aramızdaki bağ işte o zaman koptu. Ondan sonra evin gerçek halini görebildim. Şiir kitabından ‘Evlere Servis Yapılır’ şiirini kopardım. Bir gün yine geldiğimde bulmak üzere evde bir köşeye iliştirdim. KAYNAKÇA Doğan, C. M. (2017). Camekân. İstanbul: Yapı Kredi Yayınları.İÇİNDE KAYBOLDUĞUM BAHÇE Bir gün yolunuz Madrid’deki Prado Müzesine düşerse yaşayabileceğiniz en güzel deneyim şüphesiz “The Garden of Earthly Delights”a ,Hieronymus Bosch, büyülenmişçesine kendinizi kaptırdığınız dakikalar olacaktır. Yaşlı genç, yetişkin çocuk her yaştan hayran kitlesi olan bu capcanlı eserin önünde beş dakikadan az vakit geçirene rastlamadım.Türkiye’ye döndüğümde yaptığım küçük araştırmalarda Hollandalı ressam Hieronymus Bosch'un 1503 ve 1504 yılları arasında yaptığı şaheserin 1939’dan beri bu müzede yer aldığını öğrendim. Beş yıl önce yaptığım bu kültürel gezi ve tanıştığım bu şaheser beni öylesine etkilemiş olmalı ki tablonun bir kopyasını bulup, satın aldım. Şaheserimize gelince, bu ünlü tablo dış kapakları kapandığında kare biçimli farklı bir eser karşımıza çıkar. Dış kapağında Dünya’nın oluşum aşaması resmedilmiştir. Kristal bir küre şeklinde betimlenmiş dünya halen oluşmakta ve yeşillikler dünyanın üzerinde yer almaya başlamaktadır.Tanrı üst kısımdaki yazıda İncil’den bir alıntı olan “O konuştu ve oldu; o emretti ve durdu” yazmaktadır.İç ve ana kısmına geldiğimizde burada üç bölmeye ayrılmış olması göze çarpar.. Bölmelerden sol kısımda, Adem ile Havva ve harikulâde hayvanlar eşliğinde cennet tasvir edilir. Orta kısımda pek çok çıplak figür, eşsiz güzellikte meyveler ve kuşlarla birlikte dünyevi zevkler; sağ tarafında ise günahkârların değişik biçimlerde cezalandırılışının gösteridiği cehennem resmedilmiştir. Tamamen somut figürlerle hayal gücünün buluştuğu bu eser insanoğlunun zaaflarını, güçlü yanlarını ve zayıf noktalarını kısaca insana ve doğaya ait herşeyi bir arada barındırır. Kolay yorumlanabilmesinin yanı sıra, eserden yapacağımız sayısız çıkarım ve incelerken aldığımız zevk eserin sanatsal niteliğini yüceltiyor. Eserin çarpıcı figürlerinden, cennet ve dünya panelinde yer alan, çeşmelerden bahsetmek istiyorum. Tamamen şahsi fikirlerimden yararlanarak, bu iki çeşme figürü cennet ve dünyanın yeşillikler içinde oluşu ve yaşamın suyla olan ilişkisini temsil ettiği kanısındayım. Su duruluğu ve güzelliği sembolize ettiği için cehennemde yer almamış.Aynı zamanda Adem, Havva ve Isa’ya da rastlıyoruz bazı kısımlarda. Yasak elmayı yemeleri üzerine ve dünyaya gelişleri anlatılmış ve ressam elmaya tabloda sık sık yer vermiştir. Bana göre ana tema bu üç kavram üzerinde yoğunlaşmıştır; Adem, Havva ve yasak elma... Eserin adından da anlaşılacağı üzere, Adem ve Havva dünyevi bir zevk uğruna sonsuz güzelliklerden mahrum bırakılıp, cezalarını dünyada çekmişlerdir. Sayısız çocukları olmuştur dünyada. İnsan tasvirleri tablonun her noktasında farklı bir duygu farklı bir eylem anlatmaktadır bize.Genel bir bakışla incelediğimizde, ilk insanların hemen hemen hepsi çıplaktır. Aynı zamanda toplum kavramı yeni yeni oluşmaya başlamış, birbirlerini manipüle eden, hayvanları farklı amaçlarda kullanan ve vücutlarını keşfetmeye başlayan insanlara rastlıyoruz. Bakışlarımızı kaydırdığımız her karede zaman zaman bizi güldüren, zaman zaman düşündüren, zekice vurgulanmış figürlerle karşılaşıyoruz. Tabloda hoşuma giden bir nokta ise, nadiren zenci insanlar kullanılmış hatta mümkün olabildiğince ön kısımlarda kullanmış ressamımız bu siyah insanları. Zenciler köle olarak değil, tam aksine ayrım olmadan diğer insanlar gibi eşit ve özgür olarak kullanılmıştır.Hatta eserin en sevdiğim özelliği budur diyebilirim .Cehennemin karanlık dünyasına inecek olursak, müzik enstrümanları ve teknolojik aletler gözüme ilk çarpan şey olmuştu. Eskiden Katolik kilisesinin uyguladığı ağır kurallardan biri olarak düşündüm bu müzik aletlerinin cehennem kısmında yer almasını. Öyle ki arp çalgısı bile, genellikle cennet ile bağdaştırılırken, cehennemde arp görmek beni şaşırtmıştı. Yukarı kısımlarda ise kocaman bir kulak ve yanında bıçak figürü o zamanlarda kapılar ardında gizlice dilenen sırların ortaya çıkması üzerine dedikodunun günah olarak algılanmasını açıklıyor olabilir. Her kareyi tek tek yazmak istesek bile anlatamayacağımız öyle çok ayrıntı kalır ki, bu eşsiz eser karşısında… İlerde bir kafe açsam duvarlarını bu tabloyla süslerdim. Müşterilerim arkadaşlarını beklerken yada yalnızlıklarının keyfini çıkarırken bu tabloya bakarak belki gülümseyip, belki de alınlarını kırıştırarak kahve içişlerini seyretmek keyifli olurdu. Fulya Akbaş Ben Canavar Değilim Düşünme, sana söyleneni yap. Yaratma, yaratılana itaat et. Biz sana bu hayatta yapman gerekenleri zaten belirledik. Senin yegane görevin bunlara uyum sağlamak. Önce aileni sevmen gerektiğini bileceksin, kol kırılsa da yen içinde kalacak. Sonrasında okula gideceksin. Burada yapacaklarını sorgulamana gerek yok. Ayrıca buna zamanın da yok. Çünkü durursan dost olman dayatılan ama aslında rakibin olan diğerleri üzerine basıp geçecekler. Bizim zeka dediğimiz şey aslında sana dayattıklarımızı ezberleyip kağıda dökebilmen. Bu yüzden sınırını bil ve ezberle. En iyi notları alıp, en iyi okuldan mezun olduktan sonra da evlenmen gerekecek. Çünkü sen de senin yetiştirildiğin şekilde bireyler yetiştirmek zorundasın. Seçmediğin anne, baba ve kardeşlerin gibi o bireyleri de yani çocuklarını da seveceksin. Eğer yaşın biraz ilerlemişse ve bu dediklerimizi yapmamışsan seni ayıplarız. Çünkü toplumda ahlak diye bir şey var, rica ederiz bozma! Kuracağın bu küçük toplum parçacığına bakmakla mükellefsin. Her gün sabah yedide kalkacak, emirler almak ya da kurallarımıza harfiyen uymuşsan emirler vermek üzere yollara düşeceksin. Hayat bir çember, zamanla başladığın noktaya geri döneceksin. Nihayet artık dinlenebilirim dediğinde ise sonsuz istirahatine çekileceksin. Ve sen hep bu çemberde durmak zorundasın. Dışına çıkarsan diğerlerine kötü örnek olma diye seni etiketleriz ve hastane duvarlarına hapsederiz. Cümlelerimle çizdiğim bu tabloya baktığınızda hayır bu ben değilim diyebiliyor musunuz? Ben diyemiyorum. Evet, bu benim. Bu sizsiniz, bu sokakta yürürken yanımızdan akan her bir insan. İşin aslı ben ait olduğum bu sistemi seviyorum ya da sevdiğimi düşünüyordum. Ta ki Holden Caufield ile tanışana dek. Kendisiyle geçen sene tanışmıştım, çavdar tarlasında öylece durmuş çocuklara sakın diyordu, gelmeyin bu tarafa. Göz göze geldik. Nereye gidiyorsun dedi. Onun beni oyalamasına izin veremezdim. Hızlı hızlı yürüdüm bu yüzden kitabın sayfaları boyunca. Her bir sayfayı geçtikçe ardımdan seslendiğini duyuyordum. Gitmek zorunda değilsin, koşmak zorunda değilsin, bu hayatta kendinden başka yetişmen gereken hiçbir şey yok diye bağırıyordu. Bak bana ben özgürüm, sizlere tiksinerek baktığım, size dahil olmadığım ve hiçbir yerde tutunamamakla küçümsediğiniz ben sizin boyun bağlarınızı taşımıyorum. Bunları söyleyen daha on altı yaşında bir çocuktu ve ben ona ne kadar güvenebilirdim. Holden’ı okudukça inkar ettim ama bir yandan da seviyorum dediğim hayat çemberini sorguladım. Fakat hayır, yanılıyordu. Elbette ki sevecektim insanları ve elbette ki çalışacaktım gelecek güzel günler için. Holden bizim masumiyetimizi kaybettiğimizi iddia ediyordu. Hayır, yanılıyordu. Beni hiç tanımayan bu şımarık çocuk, bana sen masum değilsin diyerek ithamlarda bulunuyordu. O zaman açıklasana Holden masumiyet ne demek? Ben sistemin itaatkar bir parçasıyım, evet. Ama senin yalanlarından söylemedim hiç ben. Senin insanlara yaşattığın hayal kırıklıklarını ve küçük düşüşleri hiç yaşatmadım. Şimdi hangimiz masum? Sisteme aidiyetim nedeniyle gözünde canavar addettiğin ben mi? Yoksa zincirin halkasını kırmayı başardığını düşünen ama sürekli yalanlardan beslenen sen mi? Bu bahsi bir kenara bırakacak olursak, Holden’ın düşündüğünün aksine biz ötekileştirmiyorduk onu. O kendini ötekileştiriyordu. Ve inanın bana bizler çavdar tarlasındaki Holden’ın sandığı gibi çocukların masumiyetinden beslenen canavarlar değiliz. Sistemin bir parçası olmayı bu kadar istemiyorsa ve hayatı bu kadar sevmiyorsa neden kontrolü eline alıp yaşamına son vermiyordu Holden? Bu soruyu düşünmüştüm kitabın sayfaları boyunca. Cevabı bulduğumda fark ettim ki bizim güçlü bir ortak noktamız vardı bu çocukla; kardeşlerimiz. Holden bu hayatta bir tek masumiyetine sıkı sıkıya bağlandığı kız kardeşini seviyor ve onun için hayatını sürdürüyordu. Haklıydı. Eğer bu hayatta kalınacaksa sizi bağlayan bir şeylerin olması gerekir. Tıpkı benim gibi oda kendinden çok kardeşini seviyor, onu kolluyor ve gözetiyordu. Bu cevabı bulduğumda eskisi gibi şiddetle inkar edemedim onu, eskisi gibi şımarıklıkla itham edemedim. Evet, belki anlayamadım ne istiyor bu hayattan ama yüreğinde bir parça olsa da sevgi taşıdığını gördüğüm bu insana kayıtsız kalamadım. Bu nedenle sana saygı duyuyorum Holden Caufield. Bir gün yine aynı çavdar tarlasında görüşmek dileğiyle… Oğuz Mert SAVAŞIN GÖTÜRDÜKLERİ Savaş ve çocuk.. Birlikte okunduklarında insanların tüylerini diken diken eden iki önemli kavram. Televizyonlarda sürekli karşımıza çıkar bu iki kavramın kaçınılmaz çatışması.. Irakta Suriye'de hayatları çalınmış umutsuz gözler kulaklarımızı çınlatır âdeta bir yardım çığlığı gibi.. Mültecilerin savaşta yıkılan evlerinin altında kalan hayatları bütün umutlarını çekip götürür kalplerindeki geleceğe dair. Nasıl bekleyebiliriz ki zaten savaşın çocuklarının umut dolu bakabilmesini bu acımasız ve gaddar dünyaya? Vatanını ve biricik babasını kaybeden küçük bir kız çocuğundan umut dolu bir gülümseme beklememeli hiçbir insan. Hayat bunu reva görmemeli masum yüreklere. Ivana Bodrozic "Hiçbir Yer Oteli" isimli romanında işte böyle bir kız çocuğunu kaleme almış. Kitap insanı savaş ve onun zulmünden etkilenen kurbanları hakkında düşünmeye itiyor ve savaşın nasıl da korkunç bir olgu olduğunu resmediyor her satırda. Tarihimiz boyunca dünya birçok felakete ev sahipliği yaptı binlerce kurban verildi ama hiçbir felaket dünyaya savaşların yaptığı kötülüğü yapamadı, hiçbir deprem Yahudiler ile Müslümanları düşman etmedi, aksine insanları birbirine kenetledi, acıma ve minnet duygularını üst seviyeye çıkardı. Düşman gözüyle baktığımız bazı devletler Türk halkının canını kurtarmak için çadırlar ve kurtarma ekipleri gönderdi Van, Erciş'e. Geleceğe karşı umut ve barış dolu beklentilerimizin kapısı aralandı dünyanın kenetlenmesiyle. Fakat ne yazık ki bu beklentinin sadece ütopik bir düşünceden ileri gidemediği son dönemlerde ispatlanmıştır. Konak meydanında denize karşı otururken Suriyeli küçük bir mültecinin bana söylediği ''keşke ben de denize karşı oturduğumda senin gibi geleceğim hakkında kararlar alabilsem..'' sözü kafamın içinde dolanıp durur ve bu söz umudun yok oluşuna âdeta bir kanıttır.. Geleceği inşa edecek olan mühendislerin, doktorların savaşlar yüzünden tutunacak bütün dalları kesilirken gelecek hiçbir zaman iyiye gidemeyecek maalesef. Suriye'deki dram ve dünya genelindeki terör saldırıları geleceğin bize bir uyarısı gibidir sanki . Peki bu uyarılara kulak asan var mıdır bilinmez.. İnsanlar evlerinde oturmuş terör eylemlerini sadece "vah vah!" diyerek izleyip umursamazlıklarını sürdükleri sürece Vukovarda bir anne ağlamaya devam edecek küçük kız çocuğunun hayatı için. Savaş ile ilgili bir özlü söz vardır "Kaybedilmiş bir savaş, kazanılmış bir savaşın yarısı kadar hüzün vermez" işte bu söz savaşın en hüzün verici yanının tehlikeli ve yıkıcı etkilerinden dolayı bir kaybedeni ya da kazananı olmayışı olduğunu gösterir. Savaşı kazanmış gibi gözükenler bile bunlardan kurtulamamaktadır; yıkılmış okullar, üniversiteler yok olan alt yapılar ve savaş için harcanan askerî harcamalar en önemlisi de parçalanmış aileler. Kitapta kızın kardeşinin yazdığı mektupta bu yıkımı rahatça görebiliriz. Savaş başlamadan önce yoksulluk çekmeyen aile savaş ile birlikte her şeyi kaybedip yoksulluğu tattılar. Ne kadar alt yapıyı düzeltecek ekonomiye sahip olsa bile hiçbir ekonomik yardım baba sevgisinden mahrum bırakılmış bir çocuğun hayatını ona geri veremez. "Hiçbir Yer Oteli" kitabında da savaş sebebiyle babasını kaybetmiş bir kız çocuğunun yaşamını gördüm annesinin her gece ağlayışını yüreğimde hissettim. Onu okutmak için verilen çaba kitabı okuyacak anneler için bir gurur kaynağıdır âdeta. Bir daha anneler ağlamasın küçük kız çocukları babasız kalmasın diye savaşa hayır demeliyiz, barış içinde yaşamayı öğrenmeliyiz sonda verilen muhteşem mesaj gibi '' Nefes al, nefes ver, nefes alıp ver. Görüyor musun ne kadar kolay?''. "Hiçbir Yer Oteli" bana savaşın korkunç sonuçlarını gösterdi savaşın ortasında kalmış masum bir ruhun yaşadığı zorlu süreçleri görmemi sağladı. Barışa ihtiyacımız olduğu bu dünyada inanıyorum ki bir gün o masum ruhlar sadece top oynarken düştükleri için ağlayacak ve anneler sevdikleriyle birlikte mutlu bir şekilde yaşlanacaklar. Kaynakça: Bodrožić, Ivana, and Zeljka Milanko. Hiçbir yer oteli: roman. İstanbul: Aylak Adam, 2015. Print. Gamze Gani KUŞ OLDUM GİDİYORUM 1930’ların Almanya’sından 2000’lerin Türkiye’sine uzanan bir ailenin dört kuşak hikâyesidir “Kanadı Kırık Kuşlar”. Toplumsal çöküntü içerisinde olan ve yer yer yıkılmaya yüz tutmuş Almanya ve bu harabeden kendini kurtarmaya çalışan pek çok insan. Adolf Hitler döneminde faşist baskılara ve politikaya boyun eğmek zorunda bırakılan Almanlar, din, dil ve ırk gözetilerek farklı zulümler görmeye başlamışlardı. Doğdukları ve hatta büyüdükleri vatanlarını terk etmek zorunda bırakılmışlardı. Almanya dostu olan pek çok ülke Alman vatandaşlara kapılarını kendi çıkarları doğrultusunda kapamışlar ve bu insan dışı soykırıma göz yummuşlardır. Tek bir devlet yardım elini esirgememişti. Önderliğini Gazi Mustafa Kemal Atatürk’ün yapıyor olduğu Türkiye Cumhuriyeti, bir saniye düşünmeden yapılması gerekeni yapmış ve zulüm gören ve ülke topraklarından kaçmak isteyen herkesi Türkiye topraklarına buyur etmişti. Gerhard Schlimann ve ailesi ise göç etmek zorunda bırakılan kıdemli ailelerden yalnızca bir tanesiydi. Shlimann ailesinin Türkiye’ye sığınmasıyla başlayan roman, evlenen Alman ve Türk ailesinin dört kuşak boyunca yaşadıklarını gözler önüne seriyor. Roman boyunca, dört kuşak üzerinden bizlere Türkiye Cumhuriyeti’nde neler ne yönde değişmiş veya hangi alanlarda gelişmeler ve gerilemeler olmuş gösterilmek isteniyor. Her kesimden insanın zarar gördüğü ve halkın, doğduğu topraklardan uzaklaşmak zorunda bırakıldığı yıllar… Hayal kırıklıklarıyla başlayan süreç, başka bir toplumda yaşama korkusu ve tereddütlerle şekillenmeye başlamıştı. Mülteci olarak geldikleri topraklarda yüzyıllar boyunca huzur içerisinde yaşayan göçmen insanlar zamanla üzerlerindeki tozu attılar. Çünkü sağlanan özgürlük, eşitlik ve saygı ortamında yaşamaya başlayan Almanlar, Türkiye Cumhuriyeti’nin onlara sağladıklarıyla mutlu oldular. Büyük erdem ve anlayışın hüküm sürdüğü Türkiye topraklarında her dinden insanın refah için de yaşayabildiği gibi tüm vatandaşlara eşit haklar ve imkanlar sunulmuştur. Eğitimde, sağlıkta, hukukta eşitlik ilkesini benimseyen Türkiye, eğitimi her şeyden önce tutmuş ve göçmen vatandaşlara dahi eğitim imkanı sunmuştur. Ayşe Kulin’in sözleri de buna kanıt olacak nitelikte. “Türklerin çağdaş bir ülke yaratmanın, bina inşa etmekle değil, ancak doğru eğitimle mümkün olabileceğini bilen bir liderleri var!” (Kulin, 2016, sayfa 74). Ne zaman bir sorunla karşılacağımızı bilemiyoruz ve sorun kapımızı tıkırdatmadan bizlerin de sorunlar yaşayabileceğini unutuyoruz. Kendimize öncelik veriyoruz ama kişinin kendisini önemseme duygusu ne zaman kıskançlığa ve bencilliğe dönüşüyor işte o zaman kendi ellerimizle ateşiyoruz barutu. İnandıklarımızla, sahip olduklarımızla üstün olduğumuza inanmak insanlık duygusunu süpürüyor kalplerden zamanla. Giydiğimiz kıyafetten yediğimiz yemeğe, ten rengimizden yüz biçimimize ve inandıklarımızdan inanmadıklarımıza kadar eleştiriliyor ve eleştiriyoruz. Hep unuttuğumuz bir şey var. Aynı tanrıya inanmasak da, aynı görüşleri savunmasak da hep bir noktada buluşuyoruz. Hepimiz bu evrenin bir parçasıyız ve daha da önemlisi insanız. İyi olma hali, toplumun özgürlüğüdür. Her zaman doğduğunuz yer, sizin vatanınız olmayabilir. Doğduğunuz yerden ziyade, nerede yaşadığınız, nerede huzur içinde yaşadığınız sizin vatanınızı belirleyebilir. Hor görüldüğünüz, dini farklılıklardan ötürü dışlandığınız ve belki de ülke topraklarından kovulduğunuz bir yeri yurdunuz olarak görmeyebilirsiniz. Zamanın akışı gibi düşüncelerimiz ve inançlarımız değişebilir. Din, dil, ırk gözetmeksizin tüm insanları eşit görmektir zor olan. Düşüncelerinizde özgürseniz, yargılanma ve dışlanma korkunuz yoksa eğer, iyisiniz demektir. Tüm satırlarında, tüm hecelerinde vurgulamak istediği şuydu Ayşe Kulin’in, bazen doğduğunuz yer değil yaşadığınız yer, vatanınızdır. Bir gün geldiğinde kanadınız kırılıp yere çakılabilirsiniz. Yaralarınızı sarıp sadece iyileşmesini beklersiniz. Bu süre çok uzun da sürebilir ama şunu unutmamanız gerekiyor. Siz kanatlarınızı gökyüzüne doğru uzattığınızda, kanatlarınız sizi nereye götürürse oraya gideceksiniz. Mavi bulutlarla arkadaş olup özgürce uçacaksınız. Ayşe Kulin. Kanadı Kırık Kuşlar. 2016. Everest Yayınları. Yahya ASANOĞLU CAHİLLİK TOPLUMDA MI AYDINDA MI? Cahillik ne kadar da göreceli bir kavram. Ben, topluma zarar vermemek koşuluyla; hiçbir şahsi fikrin kısıtlanmaması, aşağılanmaması gerektiğine inanıyorum. Toplum bir gemi gibidir. Bu gemide hepimiz bulunuyoruz. Alttakilerin su içmesi için geminin altını delmesi hepimizi batıracağından, toplumu zararlı yönde etkileyen bir fikir parazit olarak görülür ve engellenmesi gerekir ancak insanların kendi şahsi hayatlarındaki fikirlerine karışmak veya toplumsal faydası olan fikirlere kısıtlama getirmek özgürlüğe getirilen bir darbedir. İstibdattır. Yazar Özdemir İnce’nin, Cehaletin Rönesans’ı adlı kitabı beni böyle bir giriş yazmaya itti. Yazar; “ İslamcı” diye nitelendirdiği toplumun, kız ve erkek ayrı mekânlarda okutulmasına yönelik düşüncelerini “Ben ilk, orta ve yükseköğretimde kız arkadaşlarımla aynı sıraları paylaştım. Bu yüzden hiçbiri hamile kalmadı benden”(İnce,12) sözleriyle basite indirgeyen bir üslupla karşı fikri alaya alıyor. Toplumun fikrini aşağılayıcı bir üslupla dile getirmek de topluma manevi bir baskıdır yani manevi istibdattır. Yazımın devamında toplumun görüşünün ne kadar isabetli olduğuna dair açıklık getirmeye çalışacağım. Üniversitelerde kadın erkek karma eğitime sıcak bakıyorum çünkü yaşını başını almış, irade sahibi bireyler farklı cinslerle gerektiği ölçüde etkileşime geçmeyi öğrenmeli ve nerde duracaklarını öğrenmeli. Üniversite de, bu öğrenme için gayet uygun bir zemin ve üniversite çağı da uygun bir zamandır. Nitekim dünya üzerindeki üniversitelerde de durum budur. Aynı zamanda evlenme çağına gelen bireyler karma eğitimin olduğu ortamda, kendi karakterlerine ve hedeflerine uygun, yardımcı eş adayını bulmakta da kolay bir ortama erişmiş olacaklardır. Ek olarak kadınlar fıtraten nazik olduklarından, kadının bulunduğu sosyal ortamda nezaket havası hâkim olmasına esas katkıyı kadın sağlayacaktır, elbette ki bireyler ahlaki bir eğitimden geçmişse. Ancak üniversitedeki bu durum lise çağındaki gençler için genellikle aynı değildir. Ergenliğin başlangıç devrelerinde olan gençler hem tecrübesiz halleriyle hem de bu dönemde baskın olan hisleriyle birçok su-i istimâlâta sebebiyet vereceklerdir. Özellikle de karma olan liselerde iki cinsiyetin gayet özgür ve yakın ilişkileri bu durumu daha da körükleyecek ve toplumu bozan, aileleri üzen durumlar meydana gelecektir. Bununla birlikte, sürekli etrafında olan karşı cinse odaklanmaktan kendilerini alamayan gençler, kafa yorması gereken derslerine gereken önemi ve çabayı gösteremeyeceklerinden, başarı oranları da düşecektir. Nitekim üniversitelerden farklı olarak liselerde dünya üzerinde nice devletler bu sisteme geçtiği son yirmi yıldır gözlemleniyor. Mesela, Amerika’da 1991 yılında 20 yaş altı, evlenmeden hamile kalan kadın oranı yaklaşık her onda iki kadına çıkınca (guttmacher institude), bu durum üzerinde derinlemesine araştırma yapan yetkililer, ibret alarak o zaman üç adet olan kadın erkek okullarının sayısını son yıllara kadar beş yüz elli üçe çıkarmıştır(Toplu). Yine, İngiltere’de de bu durumu görmek mümkün. Ek olarak, İngiltere’deki Eton Koleji’nden son asırda 19 İngiltere başbakanı çıkmış ve mezun öğrencilerin yarısına yakını Oxford, Cambridge gibi gözde üniversitelere yerleşmiştir. İlginçtir ki bu lise okulu sadece erkek öğrencilerden oluşan bir okul. Daha bunlar gibi özel veya genel örnekleri çoğaltmak mümkün, kısa geçiyorum. Bu örnekler de beni lisede kız erkek ayrı okulların olmasına yakınlaştırıyor. Önceki paragrafla, toplumumuzda fikirsel ve fiziksel istibdadın bitmesinin sonucunda ne gibi yararların, gelişmelerin meydana gelebileceğini somut bir örnekle göstermek istedim. Yani ne yazık ki toplumumuzun eğitim seviyesi düşüktür ama bu, aydın kimlikli insanların toplumun fikirlerini cahilce görüp aşağılayacak bir tarzda tepki vererek topluma fikirsel istibdat uygulamaya sebep olmamalı. Durum böyle olursa fikirsel olarak bastırılan toplumdan yeni fikirler ortaya atılmayacak, yenilikçi bir kültür toplum düzeyinde meydana gelmeyecektir. Unutulmaması gerekir ki cahil de olsa bir toplum güzel bir fikri savunurken, aydın da olsa bir insan cahilce bir fikri savunabilir. KAYNAKÇA: American Teens’ Sexual and Reproductive Health." Guttmacher Institude. June 2016. Web. 21 Haziran 2016. İnce, Özdemir. Cehaletin Rönesansı. İstanbul: Kaynak, 2014. Print. TOPLU, Mustafa. "Karma Eğitim Mi Cinsiyetli Eğitim Mİ?" Mihraphaber. T.y Web. 21 June 2016. Mehmet Erkin Şahsuvaroğlu SIRLARLA DOLU ZAMAN SEYAHATİ Genellikle insanlar sinema salonlarından çıktıkları zaman izledikleri film hakkında yorumlarını paylaşırlar, hatta kimi zaman tartışırlar. Eğer film yeterince başarılı olamamışsa bu yorumlamalar beş dakikadan az sürer. Eğer beklenilen düzeyi karşılamış bir film ise bu süre ikiye katlanabilir, dahası yakınlara filme gitmesi için haber salınır. Bazı filmler vardır ki film bittikten sonra seyircisini suskunluk kaplar ve düşünce dünyasına iter. 12 Maymun bu filmlerden biridir. Öncelikle filmin 1995 yapımı olduğunu söylemek gerekir çünkü film, zaman kavramını titizlikle kullanmış ve her ne yılda olursak olalım 1995 yılındaymışız gibi izlememiz gerekir. Filmin başında 1996’da büyük bir virüs salgını olacağından, 5 milyar insanın öleceğinden ve hayvanların yeniden dünyayı yöneteceğinden bahsediliyor. Sanki bu söz bile insanoğlunun doğaya ve hayvanlara vermiş olduğu zarara dikkat çekmiş gibi… Hikâyemiz 2035 yılından başlıyor. Yeryüzünün tamamen hayvanların kontrolü altında olduğu mikroplar yüzünden hiçbir insanın hayatta kalamadığı bir dünyada; yaşamayı başarmış insanlar, yerin altında kendilerine yeni bir medeniyet kurmuşlar. Yönetici konumundaki insanlar ise ne yapıp edip zaman makinesini faaliyete geçirmişler ve geçmişe yani virüsün yayıldığı sene olan 1996’ya birini göndermeyi düşünmüşler. Filme göre zaman yolculuğu yapan kişinin zihnen kuvvetli olması gerekiyor. Bundan dolayı James Cole adlı mahkûmu seçiyorlar ve toplayacağı bilgilere karşılık serbest bırakılacağını söylüyorlar. Fakat olaylar istenildiği gibi gitmiyor, işin içinden işler çıkıyor, cevap arayan sorularla baş başa bırakıyor film bizi adeta. Ana karakter olan James Cole’un her bilincini kaybettiğinde gördüğü rüyanın aslında gerçek olması ve hayatının sona erişinin o sahnede gerçekleşmesi hatta ölüp ölmemesinin belirsizliği bile bizleri gerçekten zihnen yoruyor. Belki de kendisinin genç hali ile karşılaşması sonu olmuş olabilir ki bazı zaman yolculuğu meraklılarına göre seyahat eden kişi kendisiyle başka bir zaman diliminde karşılaşırsa zaman kayması yaşanır. Doğal olarak günümüzdeki bilgilerle bu sorulara kesin cevap vermemiz mümkün değil, ancak benim takdir ettiğim tarafı da bu… Zaman yolculuğu yaparak bir şeyleri değiştirmemizin imkânsız olduğu teorisi bence güçlü bir kavramsal tasarı… Filmde de görüldüğü gibi aslında virüs salgını, zaman yolculuğu yaparak geçmişe giden Cole’dan kaynaklanıyor. Eğer bu adam 1990 yılında insanlığı yok etme fikrini Joeffry’e aşılamasaydı, yine 12 maymun ordusu kurulacak mıydı? Şüphesiz ki kurulacaktı. Çünkü gerçekleşmiş bir olayı değiştiremeyiz, eğer bunu yapabilseydik o olaydan hiç haberimiz olmazdı. Şöyle açıklığa kavuşturalım: virüs salgını olduğu sırada, yani Kasım 1996’da James sekiz yaşındayken salgın meydana geliyor ve o yıldan itibaren yer altında yaşıyor. Kahramanımız geçmişe gönderilmek için seçiliyor. Bir çözüme ulaşmak için öncelikle problem gerekir. Fakat burada problemin kaynağının aslında çözüm olduğunu görüyoruz ve zaman paradoksu ortaya çıkıyor. Bana kalırsa bu paradoks tek başına zaman yolculuğunun var olmadığını kanıtlar ya da en azından sıradan insanları ümitsiz bırakmayacak gerçekçi bir kader anlayışına götürür. Harry Potter serisindeki muggle denilen büyünün içinde yaşayan ama büyünün sesini ruhu bile duymayan karakterlere benzetirsek; her şey sanki önceden yazılmış bir alın yazısıdır ve zaman yolculuğundan bihaber şekilde hayatımıza devam edeceğimiz açıktır. Yukarda anlatmaya çalıştığım gibi; 12 Maymun, kurgusal olarak gerçekten başarılı bir bilim kurgu. Bruce Willis sanki oynamamış adeta yaşamış gibi, Brad Pitt ise zaten açıkça görülüyor ki, kariyerini bu filmdeki performansı sayesinde parlatmış. Film olması gerektiği gibi yönetilmiş, kamera açıları güzel yakalanmış ama ne yazık ki kostüm tasarımları ve android robotlar vasatın altında. Ayrıca bir bilim kurgu filminde olması gereken efektler yok denecek kadar az. Velhasıl izlemeye gerçekten değen, hatta iki kere izlenilmeden tam anlaşılmayacak bir film 12 Maymun. İyi seyirler dilerim… Doğru Soruyu Sorabilmek “Eskilerden beri ileri sürüldüğü gibi, evren tedirgin edici büyüklükte bir yerdir ve pek çok kişi sakin bir hayat uğruna bu gerçeği görmezden gelmeye meyillidir”. (Adams, 187) Arthur Dent de bu genellemeye uyan birkaç milyar insandan sadece biriydi. Kırmızı röpdöşambırıyla o sabah en büyük arzusu olan bir fincan çayını doldurmaya giderken sakin hayatının tadını çıkarıyordu. Sakin, sıradan ve mutsuz hayatının… O sabahın bundan önceki binlerce sabahtan bir farkı olmadığı düşüncesi içini mutlulukla doldursa da dozerlerin sesini duyması çok da uzun sürmedi.Evini yıkmamaları için önlerine yatacağı dozerlerdi bunlar. Atıl bir belediye binasının eksi üçüncü katında aylardır duran belgeyi ısrarla sallıyordu yıkım ekiplerinin amiri. Büyük çevre yolu inşaatı için koca İngiltere‟de ve hatta koca galakside Arthur‟un evini seçmişti yıkım ekipleri. Bu Arthur‟un sıradan hikâyesini, akıl almaz deliliklerle dolduracak olaylar serisinin sadece ilkiydi. İkincisi ise Galaktik Hiper Uzay Yolu için dünyayı yıkmaya gelen istimlâk ekibinin dünyayı yok etmesiyle başlayacaktı; Arthur kendini bir uzay gemisi içinde bulmadan hemen önce. Artık kahramanımızı dünyadaki milyarlarca mutsuz insandan ayıran tek şey röpdöşambır ve çaya olan müthiş tutkusu değildi, koca galakside yaşayan son insandı. Bundan sonrası ise tamamen karmaşa ve deliliklerle dolu bir evrende Arthur ve arkadaşlarının hayatın anlamını bulmak için dizayn edilen „Derin Düşünce‟ adlı bilgisayara ulaşmasını anlatan en az insanlığın kendisi kadar mutsuz bir hikâyeydi. Beş ciltlik bu büyük macera depresif robotlara, evrenin sonundaki restoranda, konuşan kanepelere ve bolca kaosa ev sahipliği yapsa da yüzümüze vurduğu tek büyük gerçek; sonsuz evrendeki sonsuz buhranımızdı. “Bu gezegenin şöyle bir sorunu vardı - daha doğrusu eskiden vardı- : üzerinde yaşayan halkın büyük bölümü çoğu zaman mutsuzdu. Bu sorun için pek çok çözüm önerilmişti, ama bunların çoğu genellikle yeşil renkli küçük kâğıt parçalarının hareketleriyle ilgiliydi. Bu tuhaftı, çünkü aslında mutsuz olanlar yeşil renkli küçük kâğıt parçaları değildi.”Böyle söylemişti Douglas Noel Adams kitabının arka kapağında. Dünyayı tanımlarken azottan, oksijenden ve mutsuzluğumuza engel olamayan diğer binlerce elementten bahsetmek yerine, bu büyük ve mavi gezegenin en büyük sorununu anlatmıştı. Peki, önerisi neydi? Hayat, evren ve her şey hakkındaki o nihai sorunun cevabını vermek için dizayn edilen „Derin Düşünce‟, yedi buçuk milyon yıllık düşünce maratonunun ardından bu soruya ne cevap vermişti? Cevap gülünçtü. 42. Evet, hayat, evren ve her şey hakkındaki nihai sorunun cevabı sonsuz sayı dizisindeki basit bir sayıydı. İşte büyük İngiliz yazarın toplumsal eleştirisi de tam olarak bu iki rakamdan ibaretti. İnsanlar derin mutsuzluklarını dindirmek için yüzyıllarca bir cevap aramışlardı, filozoflar, din adamları, şairler… Peki, binlerce yıllık bu uğraşa rağmen neden hâla mutsuzduk? Neden bulduğumuz tüm cevaplar en az kırk iki kadar anlamsızdı? Noel Adams‟ın iddiası şimdiye kadar hiç ele alınmamış bir dehâlığı barındırıyordu içinde. Aldığımız binlerce cevabın hepsi anlamsızdı, hepsi kırk ikiydi, çünkü şimdiye kadar hiç kimse doğru soruyu soramamıştı. Hayatın anlamını aramak için belki de yanlış yere bakıyorduk. Plato, Buda veya Neruda hepsi yanlış sorular yöneltmişti evrene ve evren her defasında „kırk iki‟ diye haykırmıştı insanlığa. Bilgece cevaplar almak için daha bilge sorular sormak gerekirdi belki de, belki de bu yüzden evrenin en zeki bilgisayarı yedi buçuk milyon yıl sonra kodlarının seslere dönüştüğü hoparlöründen “ Cevap 42. Ama soruyu bilseydim bulmak daha kolay olurdu, Sorunun tam olarak ne olduğunu bildiğinizde cevabın ne olduğunu anlayabilirsiniz.” (Adams, 316) diye cevap verdi galaksi halkına. Kim bilir belki parkta sarhoş bir şekilde yıldızları izlerken gelen ilhamla yazılmış bu kitap binlerce yıllık anlam arayışımıza ve mutsuzluğumuza dair gelmiş geçmiş en iyi tavsiyeyi veriyordu. Binlerce kırk iki içinden sıyrılarak hepimize ışık tutacak nihai cevabı istiyorsak; önce nihai soruyu sormamız gerekir. Enes Tay KAYNAKÇA Adams,Douglas. Otostopçunun Galaksi Rehberi. İstanbul: Kabalcı Yayınevi, 2010. YENİLMEK Saçmalık! Bütün bu düzen, koşuşturmaca, anlam yüklediğimiz her şey düpedüz saçmalık. Dinlenmek istiyorum. Unutmak… Bir anlığına kim olduğumu, ne olduğumu ve en önemlisi neden olduğumu unutmak; düşünmeden, sadece var olmak istiyorum. Her şey nasıl bu hale geldi? Biz nasıl bu hale geldik? Benim dışımda, bulunduğumuz bu iğrenç, karanlık dünyanın farkında olan tek bir insan yok mu? Bütün dünyevi zevklerini bir kenara koyup, hayata gerçek gözlerle bakmaya cesareti olan tek bir insan istiyorum! Fakat maalesef önüme diktiğiniz şaşaalı gökdelenlerden göremiyorum. Çıkardığınız gürültülerden işitemiyorum isyan edenlerin çığlıklarını. Bir an için, yalnızca tek bir an, birkaç adım öne çıkın ve bakın bize. Siz söyleyin, bu manzarayı beğendiniz mi? Hayır, tabii ki beğenmediniz çünkü şu köşede, bakın tam şuracıkta bir yeşillik görüyorum. Sanırım kesmeyi unuttuğunuz bir ağaç kalmış. Acele edin! Kök salmadan, daha fazla yeşermeden saplayın baltayı göğsüne. Az kalsın bir çiçek açıyordu dalında pespembe, mis kokulu… Sizi ayakta alkışlıyorum! Bravo! Dünyadaki bütün çiçekleri kopardınız! Sonra, çiçeksiz bir dünyayı sıkıcı buldunuz ve kendi ürettiğiniz pis kokulu plastikleri kendi ürettiğiniz zehirli boyalarla süsleyerek yepyeni, son model çiçekler yarattınız! Merak etmeyin, herkes bayıldı bu muhteşem, mis kokulu çiçeklere. Elbette bununla sınırlı kalmadı yaratıcılığınız. Sizler, oturduğunuz altın varaklı, yüksek tahtlarınızdan, aşağıdaki kavga dövüşü seyretmeye bayılırsınız. Fakat bir insanın bir insana dokunması hep midenizi bulandırmıştır. Çünkü dokunmak insani bir eylemdir. Birine nefretle de dokunsanız, aşkla da dokunsanız insanlığın bir ucundan tutmuş olursunuz. Ve siz, insan olduğumuzu hatırlamamızdan korktuğunuz için birini öldürürken bile ellerimizi kullanmamızı istemediniz. Bu yüzden elimize, kendi icadınız olan silahı tutuşturdunuz. Tabii ki de bunu bizim iyiliğimiz için yaptınız. Yorulmamızı ve duygularımızın kafamızı karıştırmasını önlemek için bu renksiz, soğuk demir parçalarını bize armağan ettiniz. Sayenizde kötü insanları, ya da sadece bize kötülüğü dokunmuş iyi insanları öldürmemiz yalnızca üç saniyemizi alıyor! Böylece gündelik yaşamımıza kaldığımız yerden devam edebiliyoruz. Öldürmek hiç bu kadar kolay, kısa ve temiz olmamıştı. Bütün insanlık adına sonsuz teşekkürlerimi iletiyorum! Bize sunduğunuz bütün iyilikleri buraya yazmam imkânsız; zira bunun için koca bir asıra, sayısız ağaca ve tükenmeyen mürekkebe ihtiyacım var. Ama sizinle ilgili bildiğim tek şeyi paylaşacak kadar zamanım var. Varoluşumuzdan bu güne dek bütün insanlığı oyuncak ettiniz. İstediğiniz her şeyi yaptırdınız, hoşunuza gitmeyen her şeyi yok ettiniz. Onlar hariç… Onları öyle çok küçümsediniz ki, gerçeğin onların içinde saklı olduğunu, yarattığınız tüm silahlardan daha tehlikeli olduklarını göremediniz. Kitaplar... Zamanında siz de kaçmak istediniz, tıpkı benim şuan sizden kaçmak istediğim gibi… Bu kitapları yazanların sesleri başta cılız vızıltılarken zamanla diğer vızıltılarla birleştiler ve gitgide anlam taşımaya başlayan düşüncelere dönüştüler, kâbuslarınıza girdiler. Gürültüleri öyle dayanılmaz bir hâl aldı ki bazı geceler uyuyamaz oldunuz. Ve şimdi o yüksek tahtlarınızda tir tir titreyerek, bir gün bütün insanlığın kitap okumasından korkuyorsunuz. Varınızı yoğunuzu bu zavallı, akılsız insanların aklını köreltmek, onları cehaletin en uç sınırına taşımak için harcadınız. Ve tüm bunları yaparken düşünmekten yoksun insanoğlunu var olan her şeyden üstün olduğunuza, sizin üstünüzde hiç bir güç olmadığına inandırdınız. Şimdi de birkaç kâğıt parçasından mı korkuyorsunuz? Ne grotesk… Kafamın içinde, beynimin kıvrımlarını kemiren düşünceleri döktüğüm bu yazıyı çok acı bir gerçekle sonlandırmak istiyorum. Boşuna korkmayın. Asırlarca yazılmış bütün kitaplardan da, yazdığım bu yazıdan da kimse hiçbir şey anlamayacak. Siz kazandınız. Yağmur Elif SEBER GÜLEÇ 1 Nurben Güleç 21202701 TÜRKÇE 101-37 Vedat Yazıcı Başkalarının İç Dünyasına Aralık Yusuf Atılgan modern Türk edebiyatının başarılı yazarlarındandır. Çok fazla eseri bulunmamasına rağmen günümüze kadar gelen eserleri, sanatta başarısının kanıtıdır. Bu sanat eserlerinin içe dönük olan yapısı, yazarın gözlem yeteneğinin öne çıkmasına neden olmuştur ve böylece yazar, daha çok karakterlerin iç dünyasına kapıları aralayan eserleri ortaya çıkarmıştır. Bana göre yazarın başarısının nedenleri arasında bu özellik ön plandadır. Yusuf Atılgan’ın öykülerine göz attığımızda, dikkatimizi çeken ilk şey mekân seçimleri olabilir. Bir yazarın büyüdüğü çevreden nasıl etkilendiğini rahatça anlayabiliriz. Hayatının büyük bir kısmını köyde geçirmiş olmasından dolayı öykülerinde de olayların geçtiği mekânlar genelde buna benzer çevrelerde geçmektedir. Bir öyküde en sevdiğim özellik, kısa hikâyeleri kısıtlı mekânlara yoğun duygularla sığdırılmış olmasıdır. Yusuf Atılgan ise bunu başarmış ve öykülerinde o zamana ve mekâna ait insanların yaşamlarından ziyade hislerini bize aktarabilmektedir. Köy çevresinde geçen hikâyeler tahmin edeceğiniz üzere oradaki insanların o koşullarla birlikte oluşan ve mahalle baskısı temelli duygularıdır. Okuduğumuz bu duygular normal bir insanın yaşayabileceği türden değildir. Özellikle bu insanların bulduğu çözümler ve bundan dolayı yaşadığı sonuçlar okuyucunun dikkatini çekmektedir. Karakterlere baktığımızda ise genelde toplumun diğer bireylerinden sıyrılmış, uyumsuz kişiler karşımıza çıkmaktadır. Yaşadığı hayattan sıkılmış bir bireyin neleri göze alabileceğini gösterir bizlere. Gerçek hayatta normal olarak nitelendirdiğimiz insanlar hayatının amacını bulabilmek için yeteneklerini takip ederlerken, Yusuf Atılgan’ın öykülerinde insanlar bu arayış için hırsızlık, öldürme gibi suç barındıran eylemlere başvururlar. Buradan da anlayabileceğimiz üzere öykülerin genel teması ya hüzün ya da suçtur. Genel olarak beni karamsarlığa iten öykülerden pek hoşlanmasam da, gözlem ve karakter tasviri bu kadar güçlü olan bir yazarın eserlerini okumaktan kendimi alamadım. Soyut düşüncelerin gerçekleri farklı açılardan yansıtması beni en çok etkileyen özelliği olabilir. Genelde köy mekânını temel alsa da kasaba ve kenti de unutmayan yazar yeri gelir bu üç mekân arasındaki geçişin bireyi nasıl etkilediğini de anlatmıştır. Değişmeyen duygunun karamsarlık, yalnızlık, sıkıntı olduğunu da vurgulamaktadır. Yazarın hayatının eserlerini nasıl etkilediğini bir başka öyküsünde de görebiliriz. Üniversite yıllarında yer aldığı siyasi eylemlerden dolayı ileri yıllarda öğretmenlik görevinden menedilmiştir. “Eylemci” adlı öyküsünde de yine siyasi eylemde bulunan yaşlı bir karakter vardır. Sadece isimlerinden dolayı iki yayınevini bombalayan yaşlı ve ülkücü bir bireydir hikâyenin kahramanı. Eylemcinin yayınevini hedef alması belki de bir çelişki olabilir. Bombalama eylemi genellikle cahil bireyler tarafından yapılması muhtemelken, ülkücü kahramanın eğitim, sanat ve kültürlenmeye aracı olan iki merkezi hedef alması sizce de birGÜLEÇ 2 Nurben Güleç 21202701 TÜRKÇE 101-37 Vedat Yazıcı çelişki değil midir? Yusuf Atılgan’ın bu şekilde bir olay seçmesi bana göre yine sıradışı çözüm arayışını işlemesini kanıtlar niteliktedir. Daha önceden de bahsettiğim gibi yazarın çok fazla eseri yoktur. Bunun nedeni ise yazarın eserlerine titiz yaklaşımıdır. Yazar özgünlüğe çok önem verdiğinden ötürü en ufak bir şüphesinde yazdığı eseri yok etmekten çekinmez. Bu sayede yazarın eserleri benim fikrime göre büyük bir sanat değerine sahiptir. Özgünlüğü ve titiz çalışmalarının sonucunda yazarın eserlerinden önce yazılmış bir benzere rastlamamız biraz zordur. Kısaca eğer kendinizi başkalarının toplum tarafından anlaşılmayan dünyalarına girmeye hazır hissediyorsanız Yusuf Atılgan’ın hikâyelerini okumaktan çekinmeyin. Çoğu zaman öykülerin karakterlerini kendinize benzetebilirsiniz. Bu durum ise Yusuf Atılgan’ın öykülerindeki gerçeklikle alakalıdır. Öykülerindeki başarının diğer bir sırrı ise gerçeğe yakın duyguların anlatılmasıdır ki bu durum da eserlerin inandırıcılığını destekler niteliktedir. Gerçeklikle hayal dünyasındaki dengeyi başarıyla kurmuştur yazar. Tüm anlattığım unsurlarla birlikte öyküleri okunmaya değerdir. KAYNAKÇA Atılgan, Yusuf. “Bütün Öyküleri”. İstanbul: Yapı Kredi Yayınları, 2008 Mustafa Turan 21302404 15.06.2015 Turk 101-3 Bir Gariptir Sabahattin Ali Kürk Mantolu Madonna Sabahattin Ali’yle bire bir tanışma imkânı bulduğum bir eser. Çünkü ona dair bilgilerim lise edebiyatıyla sınırlıydı o yüzden kendisi hakkında derin bilgiler edinememiştim. Bir türlü fırsatım olmamıştı. Fakat şimdi onu daha iyi tanıyorum. Neden mi? Bu kitap şimdiye kadar okuduğum kitaplar arasında büyük ihtimalle en dramatik en acıklı aşk hikâyesini içeriyor olabilir. Hikâye diyorum çünkü kitap bazı edebiyat zümreleri tarafından uzun hikâye olarak değerlendiriliyor her ne kadar Sabahattin Ali bunu roman olarak değerlendirmiş olsa da. Kendi yaşam sınırları arasında kaybolmuş, herhangi bir başarısı olmayan hatta başarısız bile diyebileceğimiz bir karakterden ortaya öylesine yüreklere dokunan ve etkileyici bir aşk çıkarmıştır ki yazar adeta okuru kahramanlar arasındaki aşka siz de ortak olun, siz de yer alın duygularınızla diyor. Ayrıca bilinenin ötesindekine ve hayatın dokunaklı tarafına da değinmeyi bir türlü unutmayı becerememiş, bunu her daim hatırlatmayı adeta bir görev olarak bilmiş. Kitabı okurken de hissettiğim üzere yazar ara ara metinler arasına toplumun karşılaştığı sorunları, sahip olduğu ideolojileri sanki bana ‘’ Sevgili okurum, genel olarak bu kitapta aşkı anlatıyorum ama toplumu da çaktırmadan yansıttım, bunu da hissetmeyi unutma’’ dercesine aktarmış. Zaten bunu yansıtmasındaki başarısıyla da edebiyatımızda toplumcu gerçekçi akımın öncülerinden kabul etmiyor muyuz? Kitabı okurken bir şey çok dikkatimi çekti. Kitabın ilk sayfasında yazar kitabın ne anlatacağını ve ne gibi bir macera izleyeceğini anlatıyor yani bir nevi bana kitabın sonuyla ilgili ipucu veriyor fakat asla aklımda kitabın değeriyle ilgili bir soru işareti olmadı. Çünkü yazar kitabı öyle güzel bir olay örgüsü içinde kurmuş ki daha ikinci sayfasında benim merakımın odak noktası kitabın sonunun ne olduğundan çok nasıl o noktaya geldiği oldu. Yine fark ettim ki okurken Raif Bey’le benim o kadar çok ortak yönümüz var ki belki anlatacaklarım bunun için yeterli kalmayacak aktarmaya. Öncelikle onda(kahramanda) kitabın her satırını okurken kendimi fark ettim ve yahut fark etmek istedim fakat kesin bildiğim bir şey var ki onun duygularını hissederken ya da onun yaşamına ortak olurken hiç zorluk çekmedim. Küçük bir çocukken sahip olduğum utangaç ve çekingen bir tavrımla, herhangi bir sosyal ortamda koruduğum sessizliğimi en iyi savunma aracı olarak görmemle kahramanı en iyi anlayan kişi oldum yer yer. Hatta gün olur bazı olaylarda haklı olsam bile kendimi savunamayacak kadar aciz kaldığım durumları kahramanın da yaşamış olması yazarın sanki beni anlattığını bile düşündürdü. Hani başta demiştim ya bu kitap benim yazarla tanışacağım kitap diye zaten yazar buluşmamıza benimle ilgili bilgiler edinerek gelmiş. Bu buluşma sadece bana onu daha yakından tanımam için bir fırsat olmuş. Bazı durumlarda bile yazar kendini aşarak benim ruhuma dokunan tasvirler yapmış kahramanın aşk çerçevesini oluştururken ya da kahramanın aşkını hak edecek kadın figürünü yaratırken. Ama bunu sadece kendime mal etmedim çünkü büyük ihtimalle bu istek, bu arayış her insanoğlunun hatta her canlının mutlak ve tek ortak umududur. Yazarın kullandığı anlatım teknikleri ya da dili olsun beni bir kez daha etkiledi doğrusu. Neden mi? Çünkü püsküllerinden, incik boncuğundan, kısaca anlatımı süsleyecek her şeyden ırak olmasıyla, yalın ama edebiyatımızın öz 1 kaynağı olan aşkın özünü yansıtırken verdiği içsel mesajlarla edebiyatımızın temel taşları arasında sayılabilecek bir eser. Sözün özü şu ki Sabahattin Ali’yle tanışmam çok harika geçti. Beraber kısa da olsa fevkalade bir ilişki kurduk. Umarım tekrar buluşuruz, görüşmek üzere Sabahattin Ali… 2 Göksu Büyükkahraman 21502201 HAYATTAN FARKLI TATLAR ALMAK VARKEN Eminim pek çoğumuz yeni bir şeyleri tecrübe etmek konusunda pek de cesur değildir. Pek bir çekingen olur insan. Normaldir aslında bu çekingenlik, sonuçta öyle kolay olmaz yeni şeyler denemek. Herkesin kendini güvende hissettiği bir alanı vardır mutlaka. Odası, arabası, okulu, arkadaşının evi... Günlük yaşantısında sıklıkla gittiği bir yerdir orası. Orada daha mutludur, başı sıkıştı mı soluğu orada alır; kısacası iyi günde kötü günde oraya uğrar. Ancak sanılanın aksine bu güvenli bölgede sıkışıp kalmak insanın kendine olan güvenini geliştirmez, aksine yerle bir eder. Düşünsenize, her gün karşılaştığınız zorluklar ve imkanlar birbirinin aynısı. Her gün aynı olaylarla meşgulsünüz. Siz her geçen gün kendinizi daha da güçlü hissedersiniz ancak ya bulunduğunuz çevre değişirse o zaman ne olur? Bana sorarsanız insan yeniliklere cesaret edebildiği kadar hayattan keyif alır. Sonuçta dünyada tecrübe etmeye bir ömrün yetemeyeceği kadar çok çeşitli durum var. Neden her günümüzü bunlardan farklı birini tecrübe etmeye harcamayalım ki? Kendini yeniliklere kapatmak, her sabah farklı bir şey içebilecekken her gün sadece kahve içmek kadar yavan bir durum. Bu örnekte tat anlamında kendinizi geliştirmek yoksun kalırsınız çünkü bildiğiniz tek bir tat vardır o da kahve! İşte kitaptaki Louisa da her gün kahve içenlerdendi, William ile tanışana kadar... William ile tanışmak Louisa için bir dönüm noktası olmuştur diyebiliriz. Onunla tanıştıktan sonra güvenli limanlarını terk edecek cesareti toplayıp yeni şeyler öğrenmeye kendini adamıştır. Louisa’nın bu takdir edilesi cesareti benim de hayatıma bakıp kendi William’ımın kim olduğuna dair biraz düşünmeme sebep oldu. Belki hayatımda William’ın Louisa’nın üzerinde olduğu kadar büyük çaplı bir etkisi olmamıştır ama benim dünya görüşümü değiştiren, ufkumu açan insan şüphesiz dayımdır. Dayımı 7li yaşlarımda daha yakından tanımaya başladım. O zamanlar sadece satranç oynardık, onun hakkında öğrendiklerimin çoğunu satranç tahtasının karşısında öğrendim. O zamanlardan beri hayran kalmışımdır dayıma. Çoğu durumdaki soğukkanlılığı, her zamanki tutarlı düşünceleri, lafını tartıp konuşması benim yaşlarımdaki küçük bir çocuk için fazlasıyla büyüleyici gelmişti. Dayım, kırsal yaşamdan gelip şehir hayatına sıfırdan ayak uydurmuş bir insandır. Filmlerdeki gibi zamanında köyden şehre cebinde beş kuruş para olmadan gelmiş, çalışıp hayatını kazanmış ve yerleşmiş Ankara’ya. Ben bunları öğrendiğimde 14 yaşındaydım ve dayıma olan hayranlığım gün geçtikçe artıyordu. Artık dayımla daha fazla beraber zaman geçirmeye başlamıştık. Artık beni yetişkin bir birey gibi karşısına alıp güncel olaylar hakkında görüşlerimi dinler, benimle tartışır olmuştu. Bu beni gururlandırıyordu, ben de onunla daha çok sohbet etmek için kendimi geliştiriyor, sürekli okuyordum. Dayımın bana nasihat ettiklerinden en önemlisi de korkuların üzerine gitmek olmuştur. “Yapamam” dediğimde çok kızar, “başaracağım” dedirtirdi hep. Onun bu konudaki sert tavırları çocukluk yıllarımda kişiliğimin şekillenmesindeki en önemli etken olmuştur. Onun bu nasihatlerinin ışığında artık “yapamam” dediğim hiçbir şey yok. Tabii ki başaramadığım şeyler olmuştur ama en azından denemişimdir. Bunun için dayıma minnettarım. Dayımla geçirdiğim onca yıl boyunca dayım ufkumu genişletmem konusunda epey yardımcı olmuş ve beni desteklemiştir. Bana yıllar boyunca, insan bir şeyi yapmak istedikten sonra önünde hiçbir engel olamayacağını anlatmış ve bunu birçok kez ispatlamıştır. Benim dayım ya da Louisa’nın William’ı gibi umarım sizin de hayatınızda dünya görüşünüzü genişleten, sınırlarınızı yıkan bir insan vardır. O insanlara sahip çıkın, size çok şey katacaklardır. Eğer henüz böyle bir insanla karşılaşmadıysanız hiçbir şey için geç değil, o insanı bulana kadar yazdıklarımın size rehberlik etmesine izin verin ve hayattan keyif almaya çalışın! Aysu ÇETİN BAŞARIYA GİDEN YOLDA ENGELLERE YER YOK İnsanların yıllardır arayıp kesin bir çözümünü bulamadığı bir soru: Başarının anahtarı nedir? Planlı ve programlı yani düzenli çalışmak mı, iyi bir eğitim mi, geniş bir çevreye sahip olmak mı yoksa sadece istemek yeterli mi? Bana kalırsa bunların her biri farklı bir şeyi başarmanın anahtarı olabilir. Örneğin okulda, derslerinde başarılı olmak isteyen bir öğrencinin düzenli çalışması uygunken; iyi bir şirkette işe girmek isteyen bir kişinin geniş çevreye sahip olması onu başarıya götürebilir. Peki, ulaşmak istediğimiz her farklı şey için farklı bir yöntem mi denemeliyiz, bütün bu yöntemlerin bir ortak noktası yok mu? Bence var. Bence bütün yöntemlerin ortak noktası, çalışmanın asıl sırrı başarmayı istemekten geçiyor. Bir şeyi başarmayı, bir şeye ulaşmayı gerçekten isteyen ve bunun için elinden geleni yapmaya hazır olan bir insanı hangi engel durdurabilir ki. Bunun doğruluğundan da izlediğim film sayesinde emin oldum, diyebilirim. Evet, bir film sayesinde emin oldum çünkü bu film sadece kurmaca bir senaryoya sahip değildi, gerçek bir hikâyeden uyarlanmıştı ve beni oldukça etkilediğini söylemeden geçemeyeceğim. Akıl Oyunları filminde ünlü matematikçi John Nash’in hayat hikâyesi anlatılıyor. Nash, çok zeki bir matematikçi olmasının yanı sıra tüm hayatını etkileyen, başarılarına gölge düşürme potansiyeli olan bir hastalığa sahiptir: Şizofreni. Bu hastalığı onun gerçekte olmayan şeyler, insanlar görmesine sebep olmaktadır. Hayal ile gerçeği ayıramayan Nash, hastalığının çocuğuna da zarar vermeye başlaması üzerine hastaneye yatıp tedavi olmaya karar verir ve bu sırada akademik çalışmalarından, ailesinden ve belki de hayatta en sevdiği şey olan matematikten uzak kalır. Her ne kadar tamamen tedavisi mümkün olmayan bir hastalığa yakalanmış olsa da bunun kendisini hayattan koparmasına izin vermez çünkü o üretken ve çalışkan bir adamdır ve matematikten uzaklaşmanın onun için hiç de iyi olmayacağının farkındadır. Bu sebepten dolayı hastalığıyla yaşamayı öğrenir ki bunu başarmayı gerçekten istemese ve engelleri aşmayı kafasına koymasa yapamazdı. Elbette ailesinin hiçbir zaman eksik olmayan desteklerinin de bunda büyük bir rolü var. Tekrar tam olarak aynı olmasa da eksi hayatına geri döner ve ailesiyle zaman geçirip, matematikle uğraşmaya devam eder ve bu alanda büyük başarılara imza atar. Şizofreni gibi ciddi bir hastalığın başarısını engellemesine izin vermeyen John Nash bizim için bir ilham kaynağı değil de nedir! Başarıya giden yolun asla dümdüz ve engelsiz olmasını bekleyemeyiz. Tabii ki bir şeyleri başarmak, bir şeylere ulaşmak emek ister ve inerek çıkarak, alçalarak yükselerek, gerektiğinde düşüp tekrar kalkarak, hiç yılmadan devam etmeyi gerektirir. Her zaman bütün bu engelleri aşmak sanıldığı kadar olmayabilir, bunun için yapılması gereken şey ise, az önce de belirttiğim gibi, gerçekten istemek ve kalpten inanmaktır. Fark etmemiz gereken yegâne şey ise aslında önümüzde kafamızda oluşturduğumuz engellerden başka hiçbir engel yok, en azından yolumuzu kesecek kadar önemli değil. Bu yüzden aklımızdan engelleri kaldırıp, doğrudan başarıya odaklanmak bizi istediğimiz yere götürür. Bunu hayatlarında uygulayan onlarca insan var ve hepsinin başarı hikâyeleri de oldukça etkileyici. Dünyanın en ünlü bestecilerinden olan Beethoven’in duyma yetisini kaybetmesini kaybetmesi, buna rağmen müzik hayatının bundan hiç etkilenmeyişi ve etkileyici besteler yapmaya devam etmesi; karanlıktan korkan Edison’un binlerce deneme yanılma sonucunda yılmadan sonunda ampulü bularak başarıya ulaşması ya da doğuştan tek eli olmamasına rağmen bunu bir engel olarak görmeyen Jim Abbott’un tutkuyla bağlı olduğu beyzbol ile uğraşması hatta Amerika’nın en ünlü takımlarında profesyonel olarak oynaması Aysu ÇETİN bize aslında her şeyin mümkün olduğunu gösteriyor. Bu insanlar böyle büyük engelleri aşıp, başarıya ulaşmışlarsa, şimdi engellerimizi aşma sırası bize gelmiş demektir. İnanarak, isteyerek ve azimle çıktığımız her yolda başarı zaten bizimdir, engellerin bizi yolumuzdan döndürmesine izin vermeyelim. Deliduman / Emrah Serbes Emrah Serbes’in bu romanı olay ağırlıklı bir roman. Ancak içinde insanı oturup düşünmeye teşvik eden ve karamsarlığa iten bazı konular yer almakta. Bunlardan biri insan hayatının genellikle kötü bir şekilde ilerlemesi ve buna bağlı olarak hissizleşmemiz. İşlerin biraz yoluna girmesiyle de hislerimizin yeniden harekete geçmesi. Hayatın beni çok zorladığı ve yorduğu son birkaç haftada bu durumun doğru olduğunu söyleyebilirim. Hatta biraz daha ileriye bile götürebilirim bu durumu. İnsanın hayatı kötü giderken beklentileri o kadar düşüyor ki en kötü hissedilen anda ufacık bir olumlu şey bile bizi çok mutlu edebiliyor. İnsan keşke hep böyle olsa diyor ancak insanın nankörlüğünden olsa gerek düzgün gittiği zaman mutlu olmak için büyük şeylere ihtiyaç duyuyoruz. Bunu da çok üzücü bir şey olarak görüyorum. Çünkü bu beraberinde doyumsuzluğu ve huzur ortamının kesintiye uğramasını getiriyor. İç huzurumuzu bozuyor, bizleri karanlığa sürüklüyor. Hayatın kötülüğünü kanıksıyor, kendimizi tatmin edebilmek için ucuz ve değersiz şeylere yöneliyoruz. Bazen birer robot gibi hareket ediyor, kendimizi hayatın rutinine kaptırıyor ve yalnızca komutlara itaat ediyoruz. Evet, bence kesinlikle hissizleşiyoruz. Hayatımızın küçücük bir kesiminde o rutinden çıktığımızda ise aklımız karışıyor. Hayatın yaşadığımız şeyden ibaret olmadığını görüyoruz ve küçük bir an bile olsa umutla doluyoruz. Gözümüzün önünde olan hayatın dışında kalanları fark etmemizle beraber hissizliğimizden bir nebze de olsa sıyrılabiliyoruz. Görüyoruz ki bir çıkış var, başka bir seçenek var. Fakat sonra yine hayat sarpa sarıyor ve biz tekrar kanıksamaya, tekrar hissizleşmeye, tekrar sıkıcı hayatlarımıza geri dönüyor ve sorgulamayı bırakıyoruz. Döngüye tekrar katılıyoruz. Hayatlarımız hissizlik ve uyanışla geçip gidiyor ve böyle ilerliyor. Kitapta beni düşündüren bir diğer konu ise çaresizlik. Yorulmuşluğun ve bıkmışlığın getirdiği çaresizlik. Kaçış yoluna bizi götürecek bir ışığın olmaması. Elimizin kolumuzun bağlandığı çok an olmuştur hayatlarımızda. Ya da elbet bir gün olacaktır. Fakat sonradan fark edeceğiz ki ellerimizi kollarımızı bağladığımız anlar da vardır. Belki hâlimiz, belki umudumuz, belki inanç ve belki de isteğimiz kalmamıştır. Fark edemeyiz bazı şeyleri. Fark etsek de göz ardı etmeyi tercih ederiz. Her şey gözümüzde büyür ve hayat zifiri karanlık olur. Gözümüzün önündeki gökkuşağını göremeyiz. Bize her şey siyah ve anlamsızdır. Bize sunulanın dışında hiçbir seçenek göremeyiz kendimiz için. Sadece o yolda yürür, olacaklar için hiçbir sorumluluk almayız. Hedeflerimizden, geleceğe dair dileklerimizden vazgeçerek kendimizi akışına bırakırız. Heyecan duyabileceğimiz ve uğruna mücadele edebileceğimiz hiçbir şey bulamayız. Uyandığımız her gün “Bugün hiçbir şey yapmak istemiyorum ya.” dediğimiz günlere dönüşür çünkü bir amacımız yoktur. Güneşin var olmadığı bir hayatta bizi yeni güne uyandıracak şevki nereden bulabiliriz ki? Bir ışık. Bize güç verecek ve hayatımıza anlam katarak ellerimizdeki ipleri çözecek bir kurtarıcı. İhtiyacımız olan şey tam olarak bu. Belki bir insan, belki bir kitap ve hatta belki de bir kedi. Bize yaşamak için sebep verecek herhangi bir şey. İşte o şeyi bulduğumuzda kaçış yolunun tabelalarını görebilmeye başlayacağız. Hayatın acı tatlı yönlerinin bazılarını önüme seren bu kitap bana düşünmem için bir şans verdi diyebilirim. Doğru karışımlarla ve doğru tercihlerle acıyı biraz da olsa tatlandırabileceğimi fark ettim. Umutsuzluğa düştüğümde yalnız olmadığımı, çaresiz ve hissiz kalsam da yine de hayatın bir şekilde devam edeceğini fark ettim. Dibe battığım her an beni güneşi tekrar görebilecek kadar yukarı çıkaracak sebeplerin olduğunu gördüm. Rutinimize bağlı hissiz makineler olmak zorunda değiliz. Çaresiz değiliz, olmamalıyız da. Nefes aldığımız sürece hayattayız. Bize sunulan ve kendi çizebileceğimiz hayatı yaşamak zorundayız. Yalnızca bize eşlik ederek hayatımızı renklendirecek o ışığı bulmalıyız. Umarım hepimiz kendi ışığımızı buluruz. Güney Özdemir ECE ÇANGA 21600851Kırmızı Saçlı Kadın Adlı Kitaba Dair İçerisine dahil olduğumuz, yeryüzünde bulunan milyarlarca canlıyı “ canlı ” olarak anmamızın sebebi bünyelerde barınan elementlerin muazzam bir şekilde organize olmasından ibaret değil. Elbette bu sistematik düzen ve işleyiş bizim var olduğumuzu temsil ediyor. Fakat, bizi tam anlamıyla biz yapan soyut gerçekliğin -ruhumuzun- temelindeki başrol oyuncusunun duygularımız olduğunu düşünüyorum. Duygular, insan hayatına yön verirler. Korku, insanın kollarını bağlamıştır, ileriye yönelik adımlarınızı atmak için güç bulamamanıza neden olur. Memnuniyetsizliği kaba bir şekilde dile getirmek için tercih edilen duygu ise “ öfke ” idir. Ne yazık ki öfke, sebebinde olduğu üzere sonucuyla da yaşamımızı memnuniyetsizliğe sürükler. Gözyaşlarının geleceği görüşümüzü engellediği an ise anlarız ki üzüntü hakimdir zihnimizde. Mutluluk, özgürlüğün aynasıdır. Zamanın ilerleyişini hızlandırır böylece koşar adımlar atarak çağı yakalarız. Ömrümüzü dolu dolu geçiren bireyler olarak, bu duygularla birlikte, sadece geçmişi ya da anı temsil eden değil, çağları aşan bir duyguyu tadabilme şansına sahibiz. Yalnızca üç harf, tek bir hece… Hayatın akışı ve yaşanan olayların sonucunda bizi derinden etkileyen ve sevginin en yüksek safhada hissedildiği duygu olan aşk, en aramadığımız zamanda çıkıp gelir karşımıza. Kimi zaman farkına varmazsınız kapınızı çaldığının. Bir de bakarsınız ki, o en tatlı davetsiz misafiriniz olmuştur. Tüm mantığınız elinizden alınır, midenizdeki kelebekler gibi amaçsızca ama büyük bir şevkle kanat çırparsınız. Kanat çırpmanın ya da bir şeyler uğruna çırpınmanın bir gayeye dayanmadığını, karşılıksız ve içten oluşunun insanlığa -malesef- aykırı olması, aşkın pek çok olgudan baskın oluşunu vurguluyor. Lakin, böylesine dev bir duygunun yalnızca üç harfli bir sözcükle -aşk- anılması sizce de düşündürücü değil mi? Tanımlaması neredeyse mümkün olmamakla birlikte “ Anlatılmaz, yaşanır. ” diyebileceğim hisleri Orhan Pamuk şu satırlarda dile getirmiş: “ Dönüş yolunda mezarlığın yokuşunu çıkarken yıldızların hepsinin kafamdaki bir düşünce, bir an, bir bilgi, bir hatıra gibi olduğunu hissettim. İnsan hepsini aynı anda düşünemiyor ama görebiliyordu. Aklımdaki kelimelerin, aklımdaki hayallere yetişememesi gibi bir şeydi bu. Kelimeler duygularıma yetişemiyor ve yetersiz kalıyorlardı. ” Kırmızı Saçlı Kadın romanında yer verdiği bu kesitte kitabın ana karakteri olan Cem, tiyatroculuk yapan esrarengiz bir kadına -Gülcihan Hanım- aşık olmuştur. Engin duygularını ifade etmek için ise, gökyüzünden yola çıkarak, her bir yıldıza Kırmızı Saçlı Kadın ( Gülcihan Hanım ) ile yaşadığı anıları kodlamıştır. Öyle ki bu anılar, hayaller, canlanmasa bile Cem’den bağımsız hiçbir şeydir. Çünkü aşk denilen duygu, insanda hayat bulur. İnsanoğlu dışındaki başka hiçbir canlıya özgü değildir aşk. Bitkiler ya da hayvanların bizler gibi pek çok temel ihtiyacı vardır. Bu ihtiyaçları karşılayabilmelerini sağlayan tek özellikleri, sahip oldukları içgüdüleridir. Fakat bizler, içgüdülerimize ek olarak düşünebilme ve duygusal algılarımızı kullanabilme yetisine de sahibiz. Böylece temel ihtiyaçlarımızı rahatlıkla karşılayabiliyoruz. Düşünebilmemiz ve duygusal algılarımızın açık oluşu sonucu hayatımıza renk katabiliyoruz. Öyle ki aşk denilen hissi sadece bizler tadabiliyoruz. Bu sayede insanlar, yeryüzünde geçirdiği her güne dair güzel bir anıya sahip olabiliyor. Anılar ise biriktikçe “ tecrübe ” başlığı altında derleniyor. Çünkü aşkın, insanı olgunlaştıran bir duygu olduğunu düşünüyorum. İçinde aşka dair bir şeyler taşıyan her birey, değişime ve yeni fikirlere açık olma eğilimi gösterdiğinden dolayı, kendi sabit fikirlerinden uzaklaşıp olayları farklı bakış açılarından gözlemlemekte ustalaşıyor. İçgüdülerin ve mantığın yanında, insanlık için olmazsa olmaz olan duygusal zekanın gelişimi ise kaçınılmaz oluyor. İşte bu nedenle bizler oldukça özeliz, duygularımız aracılığıyla diğer canlılardan farkımızı ortaya koyabiliyoruz. KAYNAKÇA Pamuk, Orhan (2016), Kırmızı Saçlı Kadın, Yapı Kredi Yayınları. Beril TAYFUN 21502696 1 Gördüğümüz Halde Fark Etmediklerimiz Hayatta bize sunulan bilgilerin belli bir amaçla önümüze getirildiklerini düşünüyorum. Empoze etmek kelimesini eskiden çok nadiren kullanırdım, bir ülkenin sömürgesine kendi kültürünü empoze etmesi gibi… Ancak günümüz dünyasında her saniye yeni bir bilgiye maruz kaldığımı fark etmemle kelimeye olan bakış açım değişti. Kelimenin kendisi bile İngilizcedeki “impose”dan türemiş durumda. Ne yazık ki “empoze” kelimesini bile bizlere empoze etmişler… Bu yüzden belki de artık “empoze etmek” yerine daha doğru olan dayatmışları kullanmaya başlamalıyım. Evet, her saniye beynime yeni bir uyarı gönderen bilgisayar, televizyon ve telefon üçlüsü sürekli yeni bilgilerle zihnimde yer kaplamaya çabalıyor. Ve daha kötüsü önüme sunulan bu bilgilerin çoğunun bir alt benliği, arka planda saklı bir amacı var; bu yüzden arka planda bana dayatılmaya çalışılan bu bilgi yoğunluğuna ve bilinçaltıma işlenen adaletsizliğe karşı bir tepki verebilmeliyim. Yıllardır görüp de fark etmediğim ve ancak bugün izlediğim TED konuşmasından sonra aydınlanmış hissetmemi sağlayan konuya, bilinçaltımıza işlenen cinsiyetçiliğe, dair bir şeyler yazabilmeli ve umuyorum ki bir farkındalık yaratabilmeliyim… Colin Stokes isimli bir babanın “Filmler erkekliği nasıl öğretiyor?” isimli TED konuşmasıydı daha önce fark etmediklerimi görmemi sağlayan. Eskiden filmlerin üstümde bıraktığı etkilerini “çok etkileyiciydi, başarmak için azimle çalışmak gerektiğini hatırlamamı sağladı…” veya “asıl mutluluğun elimizdekinin değerini bilmek olduğunu çok güzel anlatmış…” gibi tanımlardım. Bakış açım yüzeysel bir şekilde önüme sunulanları benimsiyor, bana dayatılmaya çalışılan bilgileri çabucak kavrayıp kabulleniyordu. Benim hatam bu filmin arka planında yaratılan özellikleri fark etmeden kabullenmemdi. İzlediğim filmlerdeki sosyal yapıyı, kadın erkek ilişkilerini çok bariz bir adaletsizlik olmadığı sürece sorgulamıyordum. Filmlerin ana kahramanının kadın veya erkek olmasına dikkat etmiyor ve klişeleşmiş başarı öyküsünün tüm dikkatimi tüketmesine izin veriyordum. Filmdeki karakterlerin kaçının kadın olduğunu veya kadın karakterlerin filmdeki rolünün, görevinin ne olduğunu kendime hiç sormamıştım ki! Colin Stokes’da benimkine benzeyen dikkatsizliğini baba olana kadar fark etmeyecekti, daha sonra kızı ile birlikte “Oz Büyücüsü”nü izlediği zaman filmdeki bütün iyi ve kötü olan ana karakterlerin kadın olduğunu ve filmde şiddet sahnelerinin olmadığını görecek bu sayede de filmleri birbirleriyle karşılaştırmaya başlayacaktı… Beril TAYFUN 21502696 2 Stokes’ un filmleri karşılaştırırken kullandığı Bechdel testini öğrendiğim anda ikinci bir uyanma yaşamış ve testi severek izlediğim bütün filmlere uygulamaya karar vermiştim. Bechdel testi çok basit üç sorudan oluşuyordu. İlk soru hikâyede en az iki kadın karakter olup olmadığını sorguluyordu, ikincisi bu kadınların birbiriyle konuşup konuşmadığını soruyor ve üçüncü olan son soru ise konuşuyorlar ise erkekler dışında bir şey konuşup konuşmadıklarını soruyordu. Üç basit soru… Birçok film için cevabın olumlu olmasını, neredeyse bütün filmlerin rahatlıkla bu testi geçmesini beklerken beni şaşırtacak olan gerçeklikle karşılaşmıştım. Acı gerçekler bilinçaltıma işlenen cinsiyetçiliği haykırıyordu… Örneğin tam 2 buçuk saat süren “Harry Potter Ateş Kadehi” filmi bu basit testi geçemiyordu! Filmde ya yeterli sayıda kadın karakter yoktu ya da karakterler erkekler dışında başka bir şey konuşmuyorlardı. Ya da konuşamıyorlardı… Film endüstrisinin şekillendirdiği kadın figürü ne yazık ki yüzeysel ve sığ olmanın ötesine nadiren geçebiliyordu, bu yüzden Stokes’ un sorusu “Filmler erkekliği nasıl öğretiyor?” çok yerinde bir soruydu. Aslında Bechdel testinin dışında birçok istatistik de film endüstrisindeki bu kadın ayrımcılığını çok net bir şekilde ortaya koyuyordu. En popüler 100 filmin sadece 11’indeki ana karakterin kadın olması buna iyi bir örnekti. Bilinçaltımıza erkek egemen filmlerle biz farkında olmadan bu adaletsizlikleri işliyorlar, gerçek ve doğru olmayan klişeleşmiş kadın betimlemeleriyle bizleri şekillendirmeye çalışıyorlardı! Hikâyelerdeki kadın kahramanları artırmadan ve kadınları adilce betimlemeden cinsiyetçiliği ortadan kaldırabileceğimize gerçekten inanıyor muyduk? Bilinçaltımıza işlenmiş bir cinsiyetçilik olduğu doğruydu; okuduğumuz hikâyelerle, izlediğimiz filmlerle belli bilgiler bilinçli veya bilinçsiz olarak bizlere dayatılıyordu. Ben şans eseri Stokes’ un konuşmasını dinlediğimde uyandığımı hissetmiştim, fark etmek ilk adımdı belki de… Bu adımı bilinçaltımıza itilen cinsiyetçiliğe karşı tepki vermek izlemeliydi, en azından daha fazla insanın fark etmesini sağlamalıydım; belki de Stokes’ un da konuşmayı yaparken dilediği buydu, daha fazla insanın görüp de kaçırdığı ayrıntıları fark etmesini sağlamak… Öyle ya da böyle, gördüğüm halde fark etmediğim bu adaletsizlikten dolayı rahatsız olmuştum, bir şekilde tepki vermek zorunda hissediyordum kendimi. Bende bir kadındım ve her şeyden önce adalet istiyordum bu yüzden de bilinçaltımıza dayatılan bu gerçekleri fark edersek bir değişim yaratabiliriz diye düşünüyordum. Artık izlediğim her filmde kendime soracağım üç basit sorum olacaktı, böylece eskiden görmediklerimi şimdi görebilecek ve adaletsizlikleri fark edebilecektim. Belki gişe rekorları kırmakla övünen “Avatar” filminin bile bu basit testten kaldığını öğrendiğimde öfkelenecektim ama en azından gerçekleri gördüğüm için sevinecek ve bu konuda tepkimi dile getirebilecektim. Dilerim bilinçsizce maruz kaldığımız bu adaletsiz sistemde sizler de benim gibi bir zamanlar görmediklerinizi fark edersiniz. Beril TAYFUN 01.02.2016 Beril TAYFUN 21502696 3 KAYNAKÇA:  https://www.ted.com/talks/colin_stokes_how_movies_teach_manhood/citations  http://www.sanatblog.com/filmler-erkekligi-nasil-ogretiyor/ (Bu iki adreste Colin Stokes ’un konuşmasını bulabilirsiniz.)  http://bechdeltest.com/search/ (Bu adresten sevdiğiniz filmlerin Bechdel testinden geçip geçmediğini öğrenebilir, testi geçememiş filmlerin listesini görüp benim gibi şaşkınlık geçirebilirsiniz) Geçmiş, geçmiş midir? “Bilmediğim bir şeyi nasıl affedeyim?” Paulo Coelho ve insanı düşüneceğini hayal dahi etmediği fikirlere sürükleyen romanları… Okundukça içine çektiği insanlarla dolup taşan bir roman daha. Bir kitabı satın almak için onun popülerliğini kaybetmesini beklerim, ancak o zaman alıp okur ve sadece kendi düşüncelerimin ışığıyla kitap hakkında yorum yapmaya çalışırım. Kimi kitaplar tam bir hayal kırıklığıdır, kimileriyse haklarında o kadar yazılmasına ve konuşulmasına rağmen kendilerini sadece var edilmiş olmalarıyla bile onurlandırırlar. İşte bu kitap, benim için tam da öyle. Yazarını onurlandıran kitaplardan biri, aynı zamanda okuyucusunu da onurlandırıyor. Kimi zaman yolculuklar çeker içimiz, uzayıp giden yollarda kaybolurken kendimizi bulmak isteriz. Bu öyle bir histir ki, sanki eyleme dökülmezse insanı için için yiyip bitirecekmiş gibi gelir. Sahip olduğumuz her şey bize yetiyor olsa bile, evimizden kopmak istemesek bile, sevdiklerimizi özleyecek olsak bile o yolculuk gerektir, zorunluluktur. İnsanı içine çeken şehirler vardır, içinde kayboldukların… Bilerek, isteyerek kaybolmaktan ve keşfettiklerinde kendini yeniden yaratmaktan, büyümekten ve artmaktan daha güzel duygu var mıdır? İnsanların birbirini gerçekten tanımasının en iyi yolunun bir yolculuğu paylaşmak olduğu söylenir. Buna bütün kalbiyle inananlardanım. “Yol arkadaşlığı” çok farklı bir kavramdır, bütünleyen ve parçalayandır, hangisinin gerçekleşeceğine karar vermekse yolun kendisine kalmıştır, bu karar verme hakkını yolcuların kendileri bilerek ve isteyerek yolun kendisine bırakmışlardır. Yollar geçmişle gelecek arasındaki o an, “şimdi” nin en somut hâlidir. İnsanların şimdiki zamanı yaşadıklarını anlayabildikleri en saf hâli olmasından ötürü yollar önemlidir belki de, yolculuğun kendisinden ya da sebebinden bile önemlidir. Varmak istediğimiz yer ya da arkamızda bıraktığımız şehir, ikisini bir arada tutan tek şey “yol” dur. Yollar bize zaman kavramını bu kadar derinden irdelettiğine göre, şu anda geçmişten ve gelecekten bahsetmek kaçınılmaz bir durum oluyor. Belki de geleceğin bilinmezliği hakkında düşünmekten korktuğum için, geleceğim hakkında plan yapmaktan vazgeçeli çok olduğu için ya da gelecek hakkında kurduğum her hayal elimde patlayan bir el bombasının hasarını verdiği için geçmiş benim için daha önemlidir. “Hatalardan ders almak” ya da “keşke” ve “belki” ler gibi bana göre saçmalıktan başka bir şey olmayan laf salatalarına pabuç bırakmayacağım, hayır. Benim “geçmiş” anlayışım, bir insanın sağır olmasına benziyor. Geçmiş de sağırdır. Ne kadar bağırsanız da, çığlık atsanız ya da haykırarak ismini söyleseniz veya fısıltılı dualarda ismini geçirseniz de, sizi duymaz. Üstelik de aradaki mesafelerden kaynaklanmaz bu duymazlık, hayır. Mesafe kısa ya da uzun olsun, bir insan ömrü kadar uzun ya da bir nanosaniye kadar kısa olsun, fark etmez onun için. Geçmişin mesafe kavramı yoktur. Aslında hakkında bu kadar düşünülmesine de gerek yoktur; geçmiş geçmiştir işte, hepsi bu. Lakin geçmiş hakkında böylesi rahat bir tavrı benimseyemememizin nedeni insanoğlunun içinde bir yerlerde barındırdığı o “her şeye hükmetme” isteğinin geçmiş zaman üzerinde hiçbir etkisinin olamamasındandır. Bu zamana kadar hiçbir canlının geçmişe hükmetme, zamanı geri döndürme ya da olayları değiştirme gibi lüksleri olmamıştır ve bu durumdur bizleri esas düşündüren. Geçmişte yaşanan, geleceğe yansıyan sonuçları olan ve şimdiki zamanı bile cehenneme çevirmeye yeten olaylar yüzünden çektiği acının yarattığı etki her bir insanın üzerinde farklıdır. Ancak biz bu olayları hatırlarsak geleceğimizin peşine düşebiliriz, peki ya hatırlamazsak? Ya işlediğimiz suçun ya da günahın ya da bizi bugün rahatsız eden şeyin ne olduğunu bilmiyorsak? O zaman ne yaparız? İnsan geçmişinde yaptığını hatırlamadığı ve buna rağmen yaşadığı şimdiki zamanda acısını çektiği suçların cezasını ödeyebilir mi? Ya da ödemeli mi? Doğamız gereği herhangi bir olayda yaptığımız yanlışın hissettirdiği suçluluk duygusundan kurtulmaya meyilliyizdir ve belki de bu yüzden geleceğimizi bu hisse göre yönlendiririz. Belki suçumuzun cezasını çekerek değil ama bir şekilde affedilmeyi kesin olarak isteriz. Sebebi insandan insana değişse de, suçluluk duygusunun yarattığı his hepimizde aynıdır ve eğer geçmişimizi arındırma şansı bugün elimize geçerse, sırf bu histen kurtulmak için yapamayacağımız şey yoktur. Benliğimizin geçmişte kaybolmuş parçalarının yerlerini saptadığımız ve ruhumuzu bu parçalarla bütünlediğimiz için, o değerli “affedilme” duygusuna sahip olabileceğimiz için, ve geçmişimizin bizi dinlemeye karar vereceğine dair umudumuzu hiç kaybetmediğimiz için yolculuklar önemlidir. Elvan Galatalı 2190272 Kara Kedi Kendimi bildim bileli ölümden hep korktum. Bu korku hayatımın o kadar doğal bir parçasıydı ki herkesin tıpkı benim gibi bu korkuyla yaşadığını zannederdim. Beş yaşımdayken etrafımda korkuma ortak olan çok fazla kişi yoktu. Hatta çoğunun ölümün ne olduğundan haberi bile yoktu. Zaten o yaştaki bir çocuğun ölümle ne işi olurdu ki? Şimdi ise benimle birlikte aynı korkuyu kalbinde taşıyan milyonlarca kişi var: Kadınlar. Eskiden bir araba kazası geçirmekten, bir apartmanın balkonundan düşmekten veya domuz gribine yakalanmaktan korkardım. Çocuk aklımla düşünebildiğim en korkunç ölüm yolları bunlardı. O zamanlar ölümün bir başkasının ellerinden gelebileceğini bilmiyordum. Büyüdükçe belirginleşen vücut hatlarım beni çok daha korkunç bir ihtimalle tanıştırdı: Öldürülmek. Bu ihtimali diğerlerinden çok daha korkunç kılan unsur onu engellemek için alınabilecek hiçbir önlem olmamasıydı. Bir araba kazasından sağ çıkabilmek için emniyet kemeri takılabilirdi. Oysa bir kadının öldürülmemek için yapabileceği hiçbir şey yoktu. Bir kadın ve ölüm arasında ne bir emniyet kemeri ne de kat kat giyilmiş kıyafetler durabilirdi. Öyleyse “Tutamaçları paslanmış, boyası dökülen, metal bir çöp kutusunun içinde” (12) bir Leyla ile benim aramdaki fark neydi ki? Cesedimin tanınamaz halde, terk edilmiş bir şekilde bulunmayacağının garantisi var mıydı? Ölümüm üç günlük bir haber manşetinden sonra unutulmaya mahkûm mu olacaktı? Leyla ile hiç benzemiyor olabilirdik fakat ölüm, kadınlar arasında fark gözetmezdi. Ölüm için giydiklerimiz önemli değildi. Gece kaça kadar dışarıda durduğumuz veya kaç yaşında olduğumuz hiçbir şeyi değiştirmezdi. Bunları bilmek bana kendimi çaresiz bir kedi gibi hissettirdi. Üstüne ölüm kokusu sinmiş, kapkara bir kedi. Korkum beni o kadar küçülttü ki hiçbir sokakta tek başıma yürüyemez oldum. Elvan Galatalı 2190272 Hâlbuki annem ve babam beni bir başkasına muhtaç olayım diye yetiştirmemişti. Bağımsız bir kadın olma idealleriyle büyümüştüm ben. Gözümü korkutacak hiçbir şey yoktu. Şimdi ise kadın oluşumdan korkuyordum. Sadece kendim için endişelenmekle de kalmıyordum üstelik. Kocaman ablalar, analar ve en çok da o anaların kızları için korkuyordum. O küçük kızlar bir kadının ölümünü yine o kadının eteğine, sesine veya hareketlerine yükleyen bir toplumun içine doğuyordu çünkü. Değişmemizi söylüyordu toplum bize. Cüretkâr giyinmemeliydik, kırmızı ruj bizi basit gösterirdi ve gülüşümüz davetkâr olmamalıydı. Hâlbuki değişmesi gereken biz değildik. Değişmesi gereken ölümle kadınları buluşturan katillerdi. Mezarlıklar yardımına yetişemediğimiz veya sesini hiç duyamadığımız kadınlarla dolup taşıyordu. Hayatı için aslanlar gibi savaşıp kara kedi mezarlığına gömülüyordu bu kadınlar. Kimisinin adını bile duymuyorduk çünkü çoğunun ölümü basın ve medyanın gözünde haber değeri bile taşımıyordu. Merak ediyorum da yaşamak uğruna benliklerini kaybetmeyi tercih ederler miydi acaba? Sanırım ben başka birisi olarak yaşamaktansa kendim olarak ölmeyi tercih ederdim. Peki değişmeyi reddediyor ve ölümün beni beklediğini biliyorsam nasıl çıkacağım sokağa? Nasıl “Evet!” diyeceğim nikâh masasında? Kellemin celladı babam mı olacak acaba? Tanıyor muyum katilimi? Arkamdan çok ağlar mı annem? Ben bu korkuyu kalbimde taşımayı gerektirecek hiçbir olayla karşılaşmadım. Babam bana sesini bile yükseltmedi. Erkek arkadaşım beni kıskanıp hayatımı zindana çevirmedi. Yürüdüğüm hiçbir sokak çığlıklarımla yankılanmadı. En önemlisi, ben hiç öldürülmedim. Fakat Emine, Özgecan, Ayşe ve ismini bile bilmediğim binlerce kadınla birlikte toprağa gömüldüm. Kendimden çok parça kaybettim fakat hiç değişmedim. Eksik ama aynı kaldım. En eski dostum ölüm, senden hâlâ korkuyorum. Fakat karşında küçük bir kedi gibi titremektense yıllarca yankılanacak kadar güçlü bir Elvan Galatalı 2190272 kükremeyle sana meydan okuyorum. Henüz ölmediğime göre bugünü de bir zafer sayıyorum. KAYNAKÇA Şafak Elif, “On Dakika Otuz Sekiz Saniye”, İstanbul, Doğan Kitap, 2019 Bengi Özbek KİM DEMİŞ ŞİİRDEN DOST OLMAZ DİYE? Ali Lidar, Tumblr hesabından tanıdığım ve Alengirli Şiirler isimli şiir kitabıyla yatak odama giren şairdir. O yalnız internette yazdıklarıyla ve paylaştıklarıyla kitlelere ulaşmış bir şair