Rus taraftarı olan ve bir süreliğine Petersburg'da yaşamış Şahin Giray Han ile değiştirilmesinden ve Temmuz ayında mirzalardan oluşan bir elçilik heyetinin Petersburg'a gelmesinden sonra, Rusya Taman'ın boşaltılması ve Kırım'da birkaç noktanın işgali ile yetiniyormuş gibi göründü51. Çariçe o dönemlerde savaş istemediği gibi, böyle bir savaşı yürütecek durumda da değildi. Türkler, bundan cesaret alarak, aleyhteki Küçük Kaynarca Antlaşması'nın başka hükümlerini de ihlal edebileceklerini düşünüyorlardı. Bukovina konusunda Bâbıâli ve boyarlarla birlikte Avusturya'ya itiraz eden, ama aynı zamanda Avusturya ile işbirliği içinde, boyarlara ve Osmanlı Devleti'nin menfaatleri aleyhinde komplolar kuran Grigore Gika, Bâbıâli'nin gözünde uzun zamandır artık göz yumulamayacak bir hain olarak görülüyordu. Daha o zamanlar bir Romen'i, muhtemelen zengin Emmanuel Boğdan'ı tahta çıkartmak isteyen tarafın şikâyetleri tam zamanında geldi. Yumuşak başlı ve adil Prens Gika, Osmanlı-Rus antlaşması gereğince iki yıllığına ertelenen52 haracı, antlaşmaya rağmen tahsil ettiği gerekçesi ile idama mahkum edildi. Gönderilen bir kapı kethüdası, Rusya ile oldukça iyi ilişkiler içinde olan Rum asıllı kurnaz Gika'nın güçlü hamisi Rusya'ya kaçabileceği endişesi ile Gika'yı Yaş'a yanına getirtti ve hizmetkârlarına öldürttü53. Kısa bir süre sonra, yandaşları tarafından daha önce de Eflak'ta tahta çıkartılmak istenen Bâbıâli tercümanı Kostaki Murusi – ki bu tahtı Emmanuel Giani'nin savaş dönemindeki eski prens de talep etmişti54 - prenslik alametleriyle birlikte Yaş'a gönderildi. 1776 yılının Temmuz ayında Kıbrıs'a sürgüne gönderilen Reisülküttap İsmail Bey, daha 1776 yılının Nisan ayında Rusya ile yapılan antlaşmanın hükümlerini yerine getirmekten kaçınmak için her zaman çareler bulacağız , demişti55 ve bunu başardı da. Halefi Atıfzâde Osman Efendi, Grigore Gika'nın öldürülmesini, ihanet ve rüşvet, kötü idare ve hükümdarı sultana karşı itaatsizlik bahaneleri ile örtmeyi öylesine başardı ki, buna itiraz eden Stakiyev bile nihayetinde susmak zorunda kaldı. Rusya ne de olsa Osmanlı Devleti'nden bir haini ve şantajcıyı barındırmasını isteyemezdi ve Bâbıâli, idamdan dolayı da olsa boşalan tahta güvendiği birini getirme hakkına sahipti. Aynı dönemde Tatar meselesi de daha enerjik ve kararlı bir şekilde ele alındı. Her konuda müşavirlerine bağlı olan Sultan I. Abdülhamid, yeni Tatar Hanı'nın, halife olarak kendisine yolladığı hanlığının tasdikini istediği arzuhalini, geleneksel biçimde yazılmamış olduğu bahanesi ile kabul etmek istememişti56. Rus elçisine bu arada bir kez daha açıkça bundan farklı bir siyasetin İstanbul halkının İslâm'ın öngördüğü tüm kutsal hakları Hristiyanlara peşkeş çeken bir hükümete karşı ayaklanmasına neden olacağı belirtildi Şahin Giray Han da zaten sadece Rus birliklerinin baskısı sayesinde han olarak seçilmiş olduğundan, Kırım'ın Rus birlikleri tarafından boşaltılması ve yeni, tamamen özgür bir seçim kaçınılmazdı. Son olarak Ruslara Perekop'ta kalmaları hâlinde, aynı sayıda Osmanlı birliklerin, aynı rütbede subaylar komutasında Taman'ı tekrar işgal edeceklerine dair gözdağı verildi57. Çariçe buna cevaben birliklerini sadece Şahin Giray Han'ın ve aynı zamanda tüm Tatarların özgür bir güç olarak bağımsızlıklarının Bâbıâli tarafından tanınması hâlinde geri çekeceğini bildirdi. Aynı nota ile Şahin Giray Han'ın, bazı hakları saklı kalmak üzere, arzuhalini istenen şekilde tekrar yazacağı da vaat ediliyordu. Bâbıâli, bu açıklamayı bir ültimatom olarak kabul etmek zorunda idi58. Yeni Prusya elçisi Gaffron'un tüm arabuluculuklarına rağmen, Rus elçisiyle 1777 sonu ve 1778 başlarında yapılan tüm müzakereler sonuçsuz kaldı59. Şubat ayında ayrıca Hristiyan güçlere hitaben bir beyânnâme hazırlandı ve İstanbul'daki temsilcilere verildi. Ama hiçbir yerde, Fransa Sarayı'nda bile istenen destek sağlanamadı. Kırım'daki Türk taraftarları bu arada 1777 yılı sonbaharında Kırım'da Frenk usulünde daimî bir askerî gücün silahlandırılmasına şiddetle itiraz ediyordu ve Rus nişanlarıyla bezenmiş Tatar İmparatoru'nun Rus üniformaları içerisindeki yeni askerleri Kozluca'da ayaklandılar60. Ancak o dönemde orada bulunan ve gücü eline geçiren Prosorovski, bu ayaklanma üzerine asileri katlettirdi ve Rus birlikleri Taman'a girdi. Aralık ayında, Devlet Giray Han'ın kardeşi Selim Giray Han, Rumeli'deki sürgün yerinden Kırım'a gönderildi, ancak yanında sözde Osmanlı subayları ve askerleri bulunduğu gerekçesiyle Ruslar, Selim Giray Han'ın üzerine yürüdüler ve Kırım'a ayak bastığı Kefe'den kaçırtarak Balaklava'ya kadar takip ettiler. Birkaç çatışmadan sonra Selim Giray Han öylesine köşeye sıkıştırıldı ki, bir gemiye kaçmak zorunda kaldı61. Bâbıâli tarafından Ocak ayında işgalci ve asi, haydut ve Osmanlı kanına susamış köpek62 olarak ilan edilen ve elçileri 1778 yılı Nisan ayında İstanbul'a gelmiş olan Şahin Giray, hükümdarlığını aslında çoktan kaybetmişti bile Ülkenin tamamı ve komşu eyaletler artık çariçenindi ve mutlak gücü Rus generaller ellerinde tutuyorlardı. Daha 1777 yılı sonlarına doğru savaş için bariz bir şekilde hazırlıklar yapılıyordu. Turla (Dinyester) üzerindeki kaleler ve Özi Kalesi tahkim edilecek, eyaletlerde yeniçeriler ve sipahiler toplanacak ve başlarına Anadolu'da asilere karşı zafer kazanan Cezayirli Hasan Paşa geçecekti. Daha o dönemlerde Rumları kendi sancağı altında toplamayı ve onları nankör ve bencil Rusya'ya karşı kullanmayı düşünen Kaptan-ı Derya Cezayirli Hasan Paşa, bir donanma oluşturmak için çaba gösterdi. 1778 yılının Mayıs ayında 22 gemi ile birlikte Karadeniz'e yelken açtı ve Sinop'ta bekleme konumuna geçti. Tüm bunlara rağmen Bâbıâli, bir taraftan denizcilerinin vebadan ölmeleri, diğer taraftan ise belki de Anadolu'daki komutanların gitgide daha fazla Rus yanlısı hainler oldukları ortaya çıktığından, savaş ilan etmekten kaçınıyordu63. Bu arada Bavyera tahtı için çıkan mücadeleden dolayı Rusya'nın, Prusya Kralı ile kurmayı hayal ettiği ittifak gerçekleşmedi64. 14 Aralık'ta, 1777 yılı başlarında daha barışçıl Derviş Mehmed Paşa'nın yerine geçmiş olan65 Sadrazam Darendeli Mehmed Paşa'nın görevden alınmasından sonra, Abdürrezzak Efendi'nin etkisi altındaki Büyük Divân, Rusların Kırım'dan çıkmaları hâlinde Bâbıâli'nin başka hiçbir itirazda bulunmayacağını ve eşkiya Şahin Giray Hanı bağımsız Tatar Hanı olarak tanıyacağını beyan etti. Prusya, Petersburg'da ve Fransa, İstanbul'da Batı'daki yeni menfaatlerine dayanarak, hadiselerin pek çok kişinin hiç beklemediği bir barışa yönelmesi için ellerinden geleni yapmışlardı66. Daha çok Türk idaresine karşı zorbalık yapmak ve Frenk konsolosları her fırsatta küçük düşürmek üzere68 Takımadalar'daki adalardan birine derhal Rus konsolosu olarak bir Rum atandı. Bu konsolosun ve daha sonra Selanik, İzmir, Kıbrıs, Rodos ve Girit'e de atanan diğer konsolosların görevi, herşey hakkında bilgi toplamak ve halkı galeyana getirmekti. Boğdan ve Eflak'ta antlaşmalara göre yeni ve tek hamileri çariçenin temsilcilikleri ise ancak 1782 yılında açıldı. Gerçi Astrahan'da yaşayan bir Gürcü'nün oğlu olup, İstanbul'da eski bir Rus tercümanı olan Sergius Laşkarev, 1780 yılında Boğdan, Eflak ve Besarabya için Rus konsolosu olarak düşünülmüştü, ama Bâbıâli boyarları ister iyi, ister kötü olsun, planları için kazanacak ve daha güçlü olanları tehdit edecek kadar kurnaz ve acımasız, cüretkâr ve gaddar olan böylesine tehlikeli bir misafiri kabul etmeyi kesinlikle reddediyordu. Tuna ağzında Tatarlara ait Sudak Eyaleti'nin muhtemelen daha o dönemlerde ilhakı düşünüldüğünden, bu bölge Rus kaynaklarında bu bağlamda ilk kez resmi olarak Besarabya olarak anılmıştı. Bâbıâli, Laşkarev konusunda Rus konsolosluklarının sadece daha önce Hristiyan güçlerin temsilcilerinin bulunduğu ve bölgenin özelliklerine uygun olarak gerçekten mevcut ve canlı bir ticaretin korunması gerektiği yerlerde kurulmasının gerekli görüldüğünü ileri sürdü. Ruslar, Boğdan'a doğrudan mal getirmiyorlardı. Boğdanlılar ise eski zamanlarda sadece Özi (Dinyeper) Nehri kıyı bölgesinde ticaret yapan Kazaklar aracılığıyla Turla Nehri'nin diğer kıyısına şarap satıyorlardı. Rusya, Laşkarev'in atanmasında ısrar ettiği takdirde Bâbıâli bunu düşmanca bir faaliyet ve dolaylı olarak Tuna eyaletlerini ele geçirmek için bir girişim olarak kabul edecekti. Anlaşmazlığı yatışmak için arabuluculuk yapan Fransız elçi St. Priest'in, yeni konsolosun ikameti olarak Akkirman'ı önermesi üzerine reis efendi, Bâbıâli tarafından Silistre'nin daha uygun görüleceğini belirtti. Yine de tüm bu girişimler, Yaş ve Bükreş'te Rus konsoloslukların açılmasını sadece birkaç aylığına erteledi. Çariçe'nin yeni elçisi Bulgakov, antlaşmanın bu hükümlerinin de yerine getirilmemesi hâlinde düşmanlıkların başlatılacağına dair tehditlerde bulundu. Böylece 1782 yılının Şubat ayında Bizans'ın çift başlı kartalını taşıyan Rus bayrağı Romen prensliklerinin başkentlerinde dalgalanmaya başladı. Bundan böyle gerek Romen prensler, gerekse boyarlar, bütün faaliyetlerini titizlikle gözetlemek üzere kendilerinden daha güçlü birinin aralarında bulunduğunun açıkça bilincine varacaklardı. Ama Ruslar burada ülkenin hatt-ı hümâyûn ile verilen imtiyazların dürüst ve cömert savunucuları olarak değil, aksine özel kişi veya ülkesi tarafından yürütülen siyasetin temsilcileri olarak devlet ve idarî konulara müdahaleleri oldukça rahatsızlık veren, zaman zaman isyanlara bile neden olan, kurnaz ve kârla zararının hesabını iyi yapan ve yakın zamanda gerçekleşecek bir ilhakın ilk işaretlerini gözler önüne seren güç sahibi olarak bulunuyorlardı69. Çariçenin Mora'da Rumları yeni bir isyana teşvik edebilecek herhangi bir temsilcisi yoktu ve İstanbul'daki temsilci sadece ülkenin arkontlarını Bâbıâli ile barıştırmak için çaba gösteriyordu. Küçük Kaynarca Barışı'ndan dolayı, Osmanlı Devleti'ne karşı suç işlemiş olan Rumların bu önde gelenleri de genel bir affa tâbi tutulmuşlardı, ancak herhangi bir imtiyaz bekleyemezlerdi ve Arnavutların zorbalıkları az sayıda Rum nüfusu üzerinde büyük bir baskı oluşturuyordu70. Sadece Maynotlar, karşılığında her yıl 1.000 Venedik altını ödemeyi taahhüt ettikleri ve Takımadaların İncirli (Nisiros) Adası ahalisiyle birlikte kaptan-ı deryaya tâbi edildikleri hakkında bir hatt-ı şerife nail oldular71. Atak ve ister düşmana, ister dosta karşı acımasız Kaptan-ı Derya Cezayirli Hasan Paşa, ülkeden çıkmayı reddeden Arnavutları, ellerinde silahlı asiler olarak ortadan kaldırmak için kolları sıvadı. Tripoliçe'de yapılan sıcak çatışmada meşru hükümetin zaferinin ebedî anıtı olarak hiç acımadan kafatası piramitleri oluşturdu72. Kırım'a ve büyük sayıda – toplam 12 bin kişi – Avusturya'ya ait İstirya'ya yapılan göçler sebebiyle Mora Yarımadası'nın ağır vergiler altında ezilen nüfusu gittikçe azalıyordu73. Bâbıâli, yarımadadan 1786 yılında yaklaşık 705 bin akçe, yani isyan çıkmadan önce alınan haracın ancak yarısı kadarını toplayabildi74. Ve sürülen Arnavutların yerine artık Osmanlı idarecileri Rumlar üzerinde sınırsız bir güce sahiptiler Atina'yı antik anıtların harabeleri ile yeniden tahkim ettiren ve Bâbıâli tarafından 1789 yılında tıpkı bir prens gibi kaydı hayat şartıyla tayin edilen Voyvoda Haseki Hacı Ali, Attika'da hüküm sürüyordu75. Böylece Avusturya'nın tüm karşı faaliyetlerine rağmen, 10 Mart 1779 tarihinde Aynalıkavak Antlaşması imzalanarak, 5 Temmuz'da onaylandı. Bu antlaşma ile Kırım'ın bağımsızlığı tanınıyor ve Osmanlı Sultanı'nın, seçilen her Kırım Hanı'na sadece halife sıfatı ile kesin olarak belirlenmeyen bir süre içerisinde Hanlık menşuru [ misâl-i bî misâl-i takdîs-iştimâl ] göndererek onaylayacağı hususunda anlaşmaya varılıyordu. Bu gibi menşurlar Rus elçisi aracılığıyla iletilecekti. Tüm bunlara rağmen, bu antlaşma iki devlet arasındaki dostane ilişkilere istinaden ve Bâbıâli'ye bir iyilik yapmak için Osmanlı Sultanı'na verilen bir taviz gibi gösterilmekte idi. Rus ticaret gemilerine Takımadalar dolaylarındaki Akdeniz sularında serbest geçiş tanındı, ancak bu gemilerin şekil ve model açısından diğer milletlerin , özellikle de Fransızlar ve İngilizler tarafından kullanılan gemilerinden farklı olmamaları şartı getirildi. Osmanlı tebaası , yani Rumlar, bu gemilerde çalıştırılmayacaktı. Daha sonra ayrıca Fransa ve İngiltere ticaret antlaşmaları örneğine göre Rusya'daki özel durumlara uyarlanacak bir ticaret antlaşması yapılacaktı. Türklerin tarafına geçen Zaporog Kazakları, eski hükümdarları olan çariçeye geri dönmeyi tercih etmedikleri takdirde, Silistre dolaylarındaki Tuna adalarına, Kili, Sulina, Karaharman'a yerleştikleri76 Rus sınırından uzaklaştırılacaklardı. Petersburg hükümeti tazminat olarak, bağımsız Tatarlar adına Turla ve Bug nehirleri arasındaki [eskiden Özi Eyaleti'ne ait olan] Tatar bölgesi Özi Kırı arazisini Türklere verecekti ve Romen prenslikleri adına hareket etme hakkını ancak 1774 yılında yapılan antlaşmanın hükümleri çerçevesinde kullanabilecekti. Söz konusu antlaşmanın ilgili hükümleri sadece geçmiş ile ilgili olduğundan , mevcut kiliselerin tamiri ve nihayet inşasına izin verilen77 yeni kiliselerin yapılması ve ruhbanının saygılı bir muamele görmesi gibi gereksiz hükümlerin yanında, Türklerin 1739 yılından beri [İbrail, Hotin ve Bender'de bulunan] manastırların veya arazi sahiplerinin elinden aldıkları arazilerin tekrar eski sahiplerine geri verilmesi78 ve işgal edilen bu gibi bölgeler hakkında Rus idaresi tarafından alınan kararlara dokunulmaması79 gibi önemli hükümler de içeren bazı değişiklikler yapılacaktı. Ekselansları Şahin Giray , Bâbıâli tarafından ancak Tatar eyaletlerinin Türkiye'ye dört ay içerisinde teslim edilmesinden sonra tanınacaktı80. Aslında yeni bir muahede maiyetinde olan bu antlaşma, Bâbıâli tarafında birçok feragat ve Rusya tarafında birçok dostluk ve avutma göstergeleri ile doludur Türklerden, yeni taahhütler altına girmeleri beklenirken, Ruslar sadece birkaç vaatte bulunacak kadar alçakgönüllüydüler. Osmanlı Devleti'nin bu antlaşma çerçevesinde ancak daha güçlü bir komşusunun yardımseverliği ve merhameti ile ayakta durabilecek zayıf, yaşlı, savunmasız bir devlet olarak gösterildiği de açıkça belli olmaktadır. Türkiye'nin üst düzey çevrelerinde sanki devletin çaresizliğine dair bir his yerleşmişti. Halk, yetersiz görülen sultan hakkında şikâyetlerde bulunarak, saralı taht varisine karşı hoşnutsuzluklarını gösterip, lüks kadın kıyafetleri – Kur'an sureleri ile bezenmiş başörtüler - konusunda alınan sert tedbirleri protesto ederken81, antlaşma yapıldıktan sonra reisülküttaplığa getirilen Abdürrezzak Efendi, Rusya'nın fetih hırsını ve Avusturya'nın paylaşım planlarını iltimaslar ve aşırı övgüler ile engellemeye çalışarak görevini yerine getirdiğine inanıyordu. Abdürrezzak Efendi'nin Teşen Barışı'ndan (1779) önce ve sonra dostane ilişkiler içinde bulunan Prusya ve Rusya ile ittifak yapma önerisi aslında Osmanlı Devleti'nin entegrasyonu için güvenilir garantilerin alınmasını amaçlıyordu. Bu ittifak, gerçekte Prusya diplomasisi tarafından oluşturulan Rusya ve Bâbıâli arasında savunmaya ve belki de saldırıya dayalı bir ittifak olacaktı82. Prusya, bu ittifakı başlangıçta gerek savunmaya veya saldırıya yönelik faaliyetlere, gerekse antlaşma tarafları lehine ticarî imtiyazlar sağlayacak ebedî bir üçlü ittifak olarak düşünmekteydi. Diğer taraftan Rusya başbakanı Kont Panin, bu antlaşmadan sadece karşılıklı güvenceler (assurance réciproque) bekliyordu83. Ancak komşu Türk eyaletlerini eline geçirme, hatta Ortodoks haçının tekrar Ayasofya'nın kubbesine dikme hayalleri kuran ve Asya'ya kadar sürmeyi kafasına koyduğu kâfirler ve barbarlar ile yapılacak bir ittifaka karşı sadece nefret besleyebilen Çariçe Katerina'nın itirazlarından dolayı diplomatların ittifak planları suya düştü84. 1779 yılı daha sona ermeden Abdürrezzak Efendi, yeni Sadrazam [Kara Vezir] Seyyid Mehmed Paşa85 ve sultanın musahiblerinden biri olan kethüda tarafından devrildi ve sancakbeyi olarak Aydın'a gönderildi86. Çariçe Katerina'nın ve Kayser Joseph'in, annesi imparatoriçe ve Kraliçe Maria Theresa'nın ölümünden birkaç ay önce Mohilev'deki (1780) toplantısında ve Kayser Joseph'in zaman zaman Moskova ve Petersburg'u ziyaretleri sırasında, Osmanlı Devleti'nin çökertilmesinde önemli birer faktör olan bu iki devlet arasında, ileride Osmanlı Devleti'ne karşı sürdürecekleri ortak savaşın ilk planları yapılmaya başlanmıştı. İmparatoriçe, Prusya ile ittifaktan vazgeçmeden – Prusya Prensi Heinrich kısa bir süre sonra Petersburg'a gelmiş ve burada sıcak bir şekilde karşılanmıştı – uzun vadede geleceğini garanti altına almak istiyordu. 1780 yılının sonlarında Petersburg'daki Prusya temsilcisi, Çariçe Katerina'nın Doğu'ya ilişkin geniş kapsamlı projelerinden haberdar olmuştu87 Katerina'nın oğlu Paul'den 1779 yılında dünyaya gelen torununa vaftizi sırasında, Rusların elinde tekrar Doğu'nun Hristiyan başkenti hâline gelecek Bizans'ın kurucusu Konstantin'in adı verildi. Romen prensliklerinde Rus konsolosluklarının açılması ve Rus gemilerinin Boğazlar'dan geçişine ilişkin anlaşmazlıklar, savaşı körüklemek için muhakkak iyi birer bahane teşkil ediyordu88. Konsoloslar, Romen prensliklerindeki makamlarına oturdular ve 1780 yılının Haziran ayında top atışları altında, Rum asıllı bir kaptan tarafından yönetilen mal yüklü büyük bir Rus savaş gemisi, pervasız, kaba ve yaşlı Rus elçisi Stakiyev'ın89 gözleri önünde Büyükdere Limanı'na demir attı ve ancak Türk devlet adamlarının defalarca itiraz etmelerinden sonra geminin tekrar geri çekilmesi emri verildi. Eski Kırım Hanı Selim Giray Han, daha 1779 yılında Kırım'da tekrar şansını denemek için Türkiye'den ayrılmıştı. Asi Canikli Ali Paşa ise aynı dönemde Çerkes, Abaza ve Lezgi bölgelerinde huzursuzluk çıkarmak üzere Ruslardan yardım talebinde bulunuyordu90. Şahin Giray Han ise aynı dönemde Kırım'da Avrupa tarzında bir reform yapmaya çalışıyordu. Yeni yollar yaptırdı, Robinson ve Walpergen adındaki maceraperestleri 6 bin kişiden oluşan daimi ordusunu düzenlemekle görevlendirdi ve aldığı her kararda, hiçbir faaliyet göstermelerine izin vermediği kalgayı ve nureddini göz ardı ederek, sadece 12 bakandan oluşan murahhaslarına danışıyordu. Reformları , Tatarların fakir ülkesinin kısa bir süre içinde 20 milyon altın tutarında borçlanmasına neden oldu91. Rus himayesi altında bulunup, Rus ordusuna yazılması ve eski gelenekleri çiğneyip, Osmanlı Sultanı'na hakarette bulunmasından dolayı zaten sevilmeyen Şahin Giray Han, halk nezdinde hoşnutsuzluğa neden oldu ve 1781 yılı sonbaharında isyan çıktı. Rusya'nın savaş hazırlıkları, dinin savunucusu çariçe – ki paraları üzerinde kendini böyle tanımlıyordu – tarafından yakın gelecekte Rus silahları ile Asya'ya geri gönderilmesi planlanan Türklere karşı tehdit kabul edildi92. Katerina'nın, yedi yıldır Prusyalı düşmanı ile ittifakını bozabileceğini umut eden ve buna istinaden çariçe ile Avusturya'nın Küçük Kaynarca Barışı'nı garanti etmesi , yani Osmanlı Sultanı'nın antlaşmanın herhangi bir hükmünü yerine getirmemesi hâlinde Osmanlı Devleti'nin üzerine yürümeyi kabul etmesi şartıyla93 da olsa bir dostluk antlaşması yapmaya razı olan Kayser Joseph ile yapılan müzakereler de bu açıdan değerlendirildi. Ancak kısa bir süre sonra çariçenin bu yeni dostundan eşit konumda olmalarıyla ilgili bir onay alamadığı ve Bizans İmparatorluğu'nun yeniden canlandırılmasına ilişkin savaş projelerinin şimdilik rafa kaldırıldığı öğrenildi94. İstanbul'da ise bir süre önce savaş taraftarları iktidarı ele geçirmişlerdi. Buna birkaç faktör neden olmuştu. Bunlar, tasarruflu eski Sadrazamın topladığı paralar yeniçeri ocaklarında yeniden sağladığı disiplin yeni sadrazam İzzet Mehmed Paşa'nın saraydaki rakiplerine karşı zaferi ve nihayet yakın zamanda Avusturya'ya meyilli olduklarından şüphelenilen Ermenilerin üzerine yürüyen İstanbul halkının savaş hırsını başka bir yöne çekme gerekliliği idi95. 1782 yılı başlarında Şahin Giray Han'ın uzunca bir süre Çerkeslerin arasında yaşayan ve bağımsız Kırım Hanı'nın yerine geçmeyi planlayan kardeşi Bahadır Giray, diğer kardeşi Aslan Giray ve Mehmed Giray Sultan, Ankara Paşası ve başka Türk yardımcılar ile birlikte Şahin Giray Han'ın üzerine gönderildi96. Şahin Giray Han, bu arada sığındığı Kefe'den Ruslar tarafından kurulan ve işgal edilen Petrovsk Kalesi'ne kaçtı97. Yeni Rus elçisi Bulgakov'un bu konudaki şikâyetlerine, son hadiselerden, hor görülmelerden ve kayıplardan dolayı işi iyice kurnazlığa vuran Bâbıâli, bu konuda herhangi bir bilgisi olmadığını ileri sürdü. Tatarlar ne de olsa bağımsız bir halk olduğundan istemedikleri bir hükümdarı sürgün etme ve yerine başka bir hükümdar seçme hakkına sahiptiler. Bu olay ayrıca dinî bir karışıklıktı, zira Şahin Giray Han'ın inançsız bir Müslüman olduğu yönünde şüpheler bulunmakta idi ve bu yüzden Rusya'nın son antlaşmaya göre bu konuda herhangi bir müdahalede bulunma hakkı söz konusu değildi98. Ama cüretkâr musahibi Potemkin (Patyomkin)'in etkisi altında olan ve Grek Projesi konusunda teşvik edilen Katerina, İstanbul'daki üst düzey yöneticilerden ve Bulgakov ile kendi bakanlarından farklı düşünüyordu. Müslüman vasalı Şahin Giray Han'ın tahttan indirilmesini kendi şahsına hakaret kabul ediyordu ve kurnaz Bâbıâli ile yeniden savaş anlamına bile gelecek olsa, Şahin Giray Han'ı tekrar tahta çıkartmaya kararlı idi. Yeni bir müttefik kazanmak için tekrar Kayser II. Joseph'e başvurdu ve bu sefer ciddi bir şekilde Osmanlı Devleti'nin bölüşülmesi yönünde teklif götürmeye bile hazırdı99. Sonbaharda Mohilev, Kerson, Kuban sınırı ve Kafkas eteklerinde büyük sayıda birlikler toplamak için gerekli hazırlıklar tamamlandıktan sonra General Samoilov, Perekop'a gönderildi. Kayser Joseph bu arada Bâbıâli ile daha önceden yapılan antlaşmaya uymak üzere eşkiyalara karşı Türk sınırına birkaç birlik gönderdi100. Sonbahar ayları içinde Şahin Giray Han, Potemkin ile görüştükten sonra, Rusların deyişi ile neredeyse hiç kan akıtmadan , tekrar iktidara getirildi. Bahadır Giray Han Rusların nezdinde feragatini verdikten sonra, kardeşleri ile birlikte geldikleri Kuban bölgesine geri gönderildi101. Çariçe ve musahibleri Tatar meselesinin nihai çözümünü bir sonraki yıla bıraktılar Önce, güneye giden birliklerin sayısı artırılacaktı. Halk, sultan tarafından henüz onaylanmamış Bahadır Giray Han meselesini kendi meselesi hâline getirerek savaş istediği için, İstanbul'daki huzursuzluk had safhada idi. Sadrazam görevden alınarak, yerine son savaşta en yetenekli komutanlardan biri olan Hacı Yeğen Mehmed Paşa, devlet mühürlerini teslim aldı. Görevine başladıktan hemen sonra gerekli askerî tedbirleri aldı ve başkentte düzeni tekrar sağladı. Yıl sonunda yerine geçen halefi Halil Hamid Paşa, selefi ile aynı görüşleri paylaşıyordu102. Rus elçisine, onay nişanelerinin, başlığın, kılıcın, yayın ve okların [teşrifat] kendisine verilmesi için talepte bulunmayı ihmal ettiği için Bâbıâli'nın yeni seçilmiş kabul edilen Şahin Giray Han'ı onaylayamayacağı bildirildi. Anadolu ve Avrupa birliklerinin ilkbaharda Bender'e gelmeleri yönünde emir verildi. Romen prensler, İsakça ve iyi tahkim edilmiş İsmail'de gerekli erzakları temin edeceklerdi. Tophanede hummalı bir çalışma başladı. İstanbul'a yeni Osmanlı ordusuna eğitim vermek üzere yine eski bir Prusyalı subay olan von Ostende gibi Hristiyan subaylar geldi. Nefret beslediği Ruslara karşı yeni bir savaşı her fırsatta körükleyen ve Rusları kalyoncuları ile yenebilecek güçte olduğuna inanan Kaptan-ı Derya Cezayirli Hasan Paşa, zamanın artık geldiğine inanıyordu103. Kaptan Paşa dur durak bilmiyor , diye yazıyordu Prusya elçisi. Mucizeler yaratıyor gibi bu yüzden Türkler onu Tanrıdan ilham alan biri olarak görüyorlar 104. Aralık ayında reis efendi, çariçenin çok arzu etmesine rağmen iki devlet arasında bir ittifak kurulmasa da, Rusya'nın ve Avusturya'nın ortak hazırladıkları bir nota aldı105. Bu notada Bâbıâli'nin erzak ve mühimmat taşısalar bile Rus gemilerinin geçişine izin vermesi, Boğdan ve Eflak ile ilgili taahhütlerini zamanında yerine getirmesi ve sadece verilecek verginin tutarını belirleyerek, 1777 yılında Grigore Gika'nın öldürüldüğü ve oğulları sözde Avrupa'yı tanımak için Erdel'e kaçtıkları için Eflak Prensi Aleksander İpsilanti'nin Şubat ayında tahttan feragat etmek zorunda bırakıldığı Romen prensliklerini antlaşmaya uygun olarak esirgemesi ve nihayet Şahin Giray Han'ı, Rus birliklerinin işgali altında da olsa özgür Kırım'ın meşru hükümdarı olarak onaylaması talep ediliyordu. Kayser Joseph'e, Çariçe Katerina'nın sadece Tatar toprakları ile birkaç başka bölge ve Yedisan ile birlikte Özi boylarındaki sınır bölgesini istediğine ve kendisine de bunun karşılığında Bosna ve Sırbistan'ı bırakmaya hazır olduğuna dair resmen garanti verildi. Kraliyet tacında gözü olduğunu hiçbir şekilde saklamayan Potemkin'e yeni kurulacak Daçya Grandük Konstantin'e de yeni kurulacak Doğu İmparatorluğu verilecek olup, her ikisi de çökmekte olan Osmanlı Devleti'nin Avrupa'daki diğer eyaletlerini aralarında bölüşeceklerdi106. Reis Efendi, buna kaçamak bir cevap verdi Bâbıâli, Kırım'daki son olaylardan rahatsızlık duymuyordu ve antlaşmaya bundan böyle de uymayı vaat ediyordu. Sadece Rus gemilerinin geçişi konusunda birkaç hakkını saklı tutuyordu107. Rusya ve Avusturya ise bundan fazlasını istiyorlardı Zamanı geldiğinde saldırıya geçebilmek için bu üç nokta konusundaki müzakereler uzatılmaya çalışılıyordu. Bu sırada İngiltere ve Kuzey Amerika'daki uyrukları arasındaki barışı kısa bir süre önce sağlamış olan Fransa, kararlı bir biçimde olaylara müdahale etti ve Kayser Joseph'e Fransa Kralı'nın Türkiye'nin hiçbir şekilde bölüşülmesine izin vermeyeceğini kesin bir dille bildirdi108. Kayser II. Joseph bunun üzerine derhal Fransa Kraliçesi olan kız kardeşine [Mauria Autionette] iyi niyet dileklerini iletti109. Rusya ile ittifakına büyük önem veren Kral Frederik ise bu zor zamanlarda Bâbıâli'ye karşı kayıtsız ve neredeyse reddedici bir tutum takınıyordu110. Bâbıâli, ülkeyi gerektiğinde savunabilmek için tüm tedbirleri almış Kaptan-ı Derya Cezayirli Hasan Paşa 25 kadırga ile Karadeniz'e gönderilmiş ve Boğaz'daki kalelerin yeni toplarla donatılmış olmasına rağmen, savaş istemiyordu. Ruslar, Bâbıâli'nin barışçı ve tavizkâr tutumundan dolayı şaşkınlık içindeydi. Bulgakov, bir ticaret antlaşmasının derhal imzalanmasını talep ettiğinde, reis efendi son antlaşmanın hükümlerinden biri olan bu talebi de yerine getirdi. İspanya, daha 14 Eylül 1782 tarihinde böyle bir ticaret antlaşması yapmıştı ve eskiden düşman olan bu gücün ilk temsilcisi olan Bouligny artık İstanbul'da ikamet ediyordu111. Reis Efendi 1783 yılının Mart ayında, aynı yılın 21 Haziran tarihinde kesin şeklini alan Rusya ticaret antlaşmasının ana hükümlerini kabul etti112. Büyük bir titizlikle herşeyi düzenlemeyi amaçlayan 71 maddelik bu geniş kapsamlı antlaşma ile sadece gümrük vergileri yüzde 3'e düşürülmekle kalmayıp, Fransızlara, İngilizlere ve diğer milletlere tanınan imtiyazlar Ruslara da verildi. Ayrıca Bâbıâli'nin bu bölgelerde söz sahibi olduğu oranda Berberilere karşı uzun zamandır talep edilen koruma da temin edildi. Kırım'dan yağ, bal, vs. gibi mallardan113 oluşan bir ticaret ve Kırım'a yerleşen büyük sayıda Rumlar nezdinde bu çok fazla dikkat ve koruma anlamına geliyordu. Rusya'nın amacı ise bu antlaşma sayesinde Batılı ticaret güçleri ile aynı seviyede olduğunu göstermekti ve bu esnada bir önceki yılın taleplerinin özel olarak görüşülmesi ve resmi bir belge ile onaylanmasına dair ısrarından vazgeçmek istemiyordu. Romen prensliklerinin imtiyazları ile ilgili ikinci nokta konusunda Bâbıâli'nin yine sesi çıkmıyordu. Hicri 15 Safer tarihinde, Eflak'ın 309.500 akçe (619 kese) ve Boğdan'ın 167.944,20 akçe ödemesi gerektiğinin belirlendiği bir senet çıkarttı. Eflak en fazla 130 bin akçe değerinde, Boğdan ise 115 bin akçe değerinde zorunlu hediyeler verecek ve bu hediyeler prenslerin şahsi hazinelerinden karşılanacaktı. Tayinler ve Bâbıâli tarafından onaylanmalarına ilişkin diğer bedeller bundan sonra alınmayacaktı. Mal ve erzak114 tedarikleri kesilecek ve her Türk tüccar bundan böyle nakit ödeme yapacaktı. Türk heyetleri bundan böyle sadece önemli durumlarda gönderilecek ve kendi masraflarını kendileri karşılayacaktı115. Artık görüşülecek sadece Kırım meselesi kalmıştı ve bu da zaten aralarında en önemlisi idi. Çariçe, Kırım meselesini derhal zorla da olsa çözmeye kararlı idi. Rusya, Mart ayında henüz Türklerin elinde bulunan Taman Adası'nda Şahin Giray Han'a karşı kahya beyin116 Bucak Sancakbeyi'nin de katıldığı bir komployu ortaya çıkardığını ilan etti. Gerçekte ise Taman'daki yeniçerilerin başında bulunan kaptan-ı deryanın bir memuru, herhangi bir yetkisi olmamasına rağmen, oradaki insanların iç anlaşmazlıklarına müdahale etmişti117. Ruslar bunun üzerine bir de tıpkı eskiden Rumların ve Ermenilerin silah tehdidi altında göçe zorlandıkları118 gibi, oradaki Tatarları da başka bölgelere aktarmaya çalışınca, isyan çıktı. Ancak asiler katledildi ve toprakları buraya göç eden Kalmuklara verildi. Çariçe ayrıca 19 Nisan'da çabaları sayesinde özgür ve bağımsız hâle gelen Tatar devletinin sonunun geldiğinin ilan edildiği bir manifesto hazırlattı, ama bunu yayınlamadı. Bu manifestoda niyeti kötü Tatarların , eski baskı altına girme çabalarından, buna istinaden Rus birliklerinin yılın en kötü mevsiminde bu topraklara girmek zorunda kaldıklarından, tekrar Türkiye yönünde esen savaş rüzgârlarından (Rusların) gerçek kaynağını bildikleri yeni bir isyandan ve böyle bir özgürlüğün meyvelerinin tadını çıkarabilecek kapasitede olmayan Tatarların yetersizliğini ispatlamak için bunun üzerine yapılan savaş ilanından bahsedilmekte idi. Buna göre Çariçe Katerina, kendini Türklerin Taman'daki idari tedbirlerinden dolayı Tatarların önceki savaşta elde ettikleri hakları geri almak zorunda hissediyordu. Hatta, Kırım Yarımadası'nı, Taman Adası'nı ve Kuban tarafındaki tüm bölgeyi topraklarına dahil etmesi 119 Bâbıâli ile dostane ilişkilerin çıkarına olacaktı. 17 Mayıs'ta bu tedbir dost devletlerin saraylarına da bildirilerek, Şahin Giray Han'ın Türklerin ülkesinde çıkarttığı huzursuzluklar sebebiyle kendini çariçenin kollarına atmak istediğine ve böylece bağımsız bir ülkenin hükümdarı olarak yıllık 80 bin ruble karşılığında eski makamından feragat ettiğine120 dair bir açıklama eklediler. Diğer iki kardeşini de biraz daha düşük meblağlar ile kendi taraflarına çekmeye çalışsalar da Bahadır Giray bunu kabul etmedi ve Haziran ayında tekrar kısa bir süre sonra Çerkeslerin saldırısına uğrayıp, esir alınacağı Kırım'a geldi. Katerina'nın tahta cülûsunun yıldönümünün anıldığı 28 Haziran'da Kırım, Taman Adası ve Kuban mirzaları, anlaşmazlıkları çözmek üzere bizzat buraya gelen Potemkin ve emrindeki generaller Suvorov ve Yelagin tarafından bir araya getirilip, Şahin Giray Han'ın feragat belgesi okundu ve yeni hükümdarları ile imtiyazlarının savunucusu olan çariçeye bağlılık yemini etmeleri istendi. Şahin Giray Han, bu belgede, gönüllü olarak feragat ettiğinden ve tamamen başlarından çekilmek istemediği tebaanın, halefinin kim olacağı hakkında karar vermekte özgür olduğundan başka bir şey söylemiyordu121. Mirzalar, top atışları ve müzik eşliğinde Potemkin'in Çariçe II. Katerina'yı hükümdarları olarak kabul etmeleri yönündeki emrine uydular. Suvorov'un karargâhında bunun üzerine çariçenin şerefine 100 öküz, 800 koyun, 32 bin ölçek bira ve birkaç bardak Porter şarabı tüketildi. General bizzat Her yerde mutluluk ve sevinç görülüyordu ve birkaçı fazla içtikleri için hayatlarını kaybettiler diyordu. Kırım'ın bir zamanlar her yerde korku salan Tatarlarının özgürlüklerinin sonu böyle geldi122. Rusların planları, ayrıca Tatarları daha kolay silahsızlandırmak için Ural bozkırlarına taşımayı planlayacak kadar ileri gidiyordu123. Ama bu o kadar kolay olmayacaktı. Eskiden Yaş'ta genel konsolos olan pervasız elçi Laşkarev'in hakaretlerini hiçbir zaman unutmayan Şahin Giray Han, geçirdiği ağır hastalıktan kurtulduktan hemen sonra kaybettiği hükümdarlığını özlemeye başladı ve Yenikale sakinleri arasında kendine sayısız taraftar buldu. Kuban bölgesinde hoşnut olmayanlar kurtarılacakları zamanı bekliyorlardı ve Şahin Giray Han'ın yeğenlerinden biri haklarını savunmak üzere bir parti bile kurdu. Bu hareketin sonucunda Ruslarla birkaç çatışmaya girildi ve Yayık Nehri üzerindeki savunma hattına saldırılar gerçekleştirildi. Eylül ayında Şahin Giray Han'ı ele geçirme çabaları bir sonuç vermedi, aksine hanın Çerkesler tarafından sevinçle barındırılmasına neden oldu. Asiler nihayet Kuban Nehri kenarında yapılan kanlı bir muharebede tamamen yenildiler (13 Ekim) Mamay Bey zamanından [16. yüzyıl] beri , diye yazıyordu Suvorov, Nogaylar hiçbir zaman bu kadar kötü muamele görmemişlerdi. Sonraki ilkbaharda Şahin Giray Han nihai teslimiyetini ilan etmek üzere Rus Sarayı'na geldi. Rusya'da çok mutlu oldu 124. Daha sonra Hotin ve İstanbul'daki dindaşlarının arasında yaşamak üzere bu mutluluğu terk ettiği 1787 yılında, bir sürgün ve Rusya'nın yürüttüğü siyasetin kurbanı olarak Rodos'ta celladın elinde ölümünü buldu125. Berlin'deki Rus elçi [Prens Dolgorouki] daha 1783 yılının Haziran ayında, Paris'e giden bir kuryenin dönüşünden sonra, Prusya Dışişleri bakanı Hertzberg'e çariçenin Kayser ile yapılan eski antlaşmaları yenilediğini126 ve bunu Bâbıâli'yi meşru sınırlarında tutmak ve komşularının huzurunu bozmaktan alıkoymak için127 yaptığını bildirdi. Petersburg Sarayı bizi sonunda bıraktı 128. Derinden yaralanan Kral II. Frederik'in son zamanlarda komşularının huzurunu sağlamak ve meşru sınırlarını korumakla meşgul129 Rusya'nın son derece küstah açıklamasına cevabı bu oldu. Mayıs ayında Avusturya elçisi, kayserin Bâbıâli'ye verdiği dostluk teminlerini hiçe sayarak, Divân'da Osmanlı Devleti'ne karşı tıpkı Avusturya gibi iyi niyetler besleyen, ancak haksızlığa uğrayan Rusya'dan gerektiği gibi özür dilenmeyerek, taleplerinin başka bir yolla yerine getirilmesini sağlamak zorunda bırakması hâlinde kayserin Osmanlı'ya karşı silahlara sarılacağına dair tehditte bulundu130. Kayser Joseph ayrıca kendisinin de istediği barışı sağlamak için arabuluculuk yapmayı teklif etti ve bunun karşılığında sadece ticaretinin Berberiler karşısında garanti edilmesini, yani Berberilerin verdiği zararların tazmin edilmesini ve tekrar eline geçirmek istediği küçük Eflak'ta Vidin karşısında bir liman talep etti131. Bu girişimlerin hiçbiri tabii ki Bâbıâli'nin dizginleyemediği korsanların açtığı zararlar için tazminat ödemek zorunda kalmasından başka bir sonuç getirmedi. Ticaret antlaşması ancak 21 Eylül'de onaylandı ve Kırım'ın işgal edildiğine dair haberler geldiğinde, Rus elçi Bulgakov, Tatarların haklarını savunmak üzere savaşa girmek isteyen halkın, ulemanın ve yeniçerilerin öfkesinden endişe duyan Osmanlı nâzırları nezdinde çok da dostâne olmayan bir muamele gördü. Bu, devletin itibarını kurtarmak için yapılabilecek tek şeydi. Ne artık yaşlanmaya başlayan Sultan I. Abdülhamid, ne de sadrazamı savaş istiyordu. Batılı müttefiklerden gerçek bir yardım beklenemezdi. Prusya hiçbir zaman ciddi bir müttefik olmamış ve Fransa, ilk başlarda Bâbıâli'nin gördüğü kötü muameleye itiraz etmiş, hatta Petersburg ve Viyana'ya tehditte bulunmuştu, ama Fransa'nın diplomatik çevrelerinin nihayet aklı başına gelip, olanları değiştiremeyeceklerini anladıklarında, şu açıklamayı yapmakla yetindi ve olayları kendi akışına bıraktı Bu devasa sistem, Tanrı korusun, tekrar güç kazanacak olursa Avrupa'nın hali ne olur. 132. Fransa'nın bu konuda yaptığı tek şey, kendini her ne şekilde olursa olsun, her zaman arabuluculuk yapmaya hazır tutması oldu. Ancak her fırsatta çariçe tarafından geri çevrildi ve bu arabuluculuk rolünü üstlenmesi engellendi. Türkiye ile savaşa girmesi hâlinde Avusturya'yı açgözlülüğü ve vicdansızlığı için cezalandırmak Hollanda ya da İtalya'daki mülklerini elinden alarak Avrupa'daki dengeleri tekrar yerine oturtmak için Berlin ve Turin sarayları ile yapılan müzakereler çok esnek yürütülüyordu ve ciddi bir sonuç getirmedi. Fransa yine de savaş çıkması, hatta Türkiye'nin bölünmesi durumunda, kendini Kandiye ile tazmin etmek için gerekli tedbirleri almıştı133. O dönemde hayli zayıflamış olan İngiltere ise Doğu Akdeniz'de oldukça büyük çıkarları olmasına rağmen, Doğu'nun işlerine çariçenin onayı olmadan burnunu sokmak istemiyordu 134. Doğu'daki planların güçlü bir teşvikçisi olan Kayser Joseph, bu şartlar altında Romen prensliklerine, Sırbistan'a, Bosna'ya, hatta – bu niyetle gücünü kaybetmiş Venedik ile müzakerelere başladığı - Dalmaçya'ya sahip olabilmeyi umuyordu. Ancak, yaptığı büyük hazırlıklara rağmen, savaş ve barış arasında verilecek karar onun değil, Grek Projesi'ni ortaya atan çariçenin elinde idi. Fakat siyasî ideallerini gerçekleştirmek için paradan çok iyi devlet adamlarına sahip olan Çariçe II. Katerina artık kâfirlerin derhal sürülmesi gerektiği kanısından uzaklaşmıştı. Katerina, Kırım ve Kuban Nehri'ne kadar komşu bölgelerdeki şartların kabul edilmesi ile yetiniyordu. Fransızlar ve İngilizler, Bâbıâli'yi bu sefer de geri adım atma gerekliliğine ikna etmek için çaba gösteriyorlardı. Kasım ayının sonunda nihayet Ruslara karşı derin bir nefret beslediği herkes tarafından bilinen Kaptan-ı Derya Hasan Paşa'nın bile rızası alınarak, Aynalıkavak köşkünde müzakerelere başlandı. Bulgakov ve Avusturyalı meslektaşı Herbert- Rathkeal, Türklerin Kırım'daki Rus hakimiyetine karşı herhangi bir itirazlarının olup olmadığına ve böylece önlenemez savaşa hazır olup olmadıklarına dair sorularına derhal cevap istiyorlardı. Rumeli'de oldukça büyük askerî hareketler gözlenmiş olmasına ve yeni Boğdan Prensi Aleksander Konstantin Mavrokordato'nun İstanbul'daki dostlarına hoş görünmek için135 Boğdan ve Eflak'ın güvence altına alınmasını istemesine rağmen, [Kırım'ın ilhakını kabul eden] antlaşma 19 Ocak 1784 tarihinde imzalandı136. Kırım, Taman Adası ve Kuban bölgesindeki yeni şartlar gözetilerek, daimi ve tatmin edici bir barış, iyi komşuluk ilişkileri ve mevcut ticaret yararına olmak üzere önceki antlaşmalarda bunlarla çelişen hükümler geçersiz sayılıyordu. Çariçe'nin daha 1783 yılında talep ettiği Yedisan ve Sudak Kalesi ile Kuban Nehri'nin bu tarafındaki bölgeler yine Türklere ait olacaktı. Aynı yıl 24 Haziran'da ülkesinin bağımsızlığından gerçekten de feragat ettiği anda137 çariçeden hediye olarak bir taç alan Gürcü Kral Heraklius'un Rusya'ya tâbi olduğuna dair açıklaması ise hiçbir şekilde belirtilmiyordu. Hasan Paşa tarafından temsil edilen Bâbıâli, barışı korumak için yapabileceği herşeyi yapmıştı. Kayser Joseph şayet taleplerinin yerine getirilmesini gelecekteki bir savaşın tehdidi üzerine kurmak yerine, taleplerini açık olarak dile getirmiş olsa idi, belki bu barıştan da bir çıkar sağlayabilecekti. Yine de Boğdan'ın ve Eflak'ın bağımsızlığı kabul edilmezdi. Ele geçirmeyi amaçladığı138 bu zengin prensliklerin şimdiki durumlarında kalmaları Rusya'nın daha çok işine geliyordu. Mart ayının sonlarına kadar, artık Rusça Hospodar diye anılan Romen prenslerine ömür boyu iktidarı sağlayan gizli bir belgeden bahsediliyordu. Ama Bulgakov, sultandan sadece 1783 yılında yapılan antlaşma hükümlerinin Mavrokordato ve Eflak'taki komşusu Nikola Caragea'ya bildirileceğine dair söz alabilmişti139. Kayser Joseph, bu arada 24 Şubat 1784 tarihinde yeni bir ticaret antlaşması yapmayı başardı. Bu antlaşmaya göre tebaa Tuna Nehri boyunca Karadeniz'e kadar açılabilecekti ve onlar da tıpkı Ruslar gibi Romen prensliklerinde her türlü özel vergilerden muaf olacaklardı140. Ancak Kayser Joseph bununla yetinmek istemedi ve dengeyi tekrar kendi lehine çevirmek için Orsova ve çevresini, Bosna'da daha iyi bir sınır, hatta Küçük Eflak'ı istedi ve bunlara bahane olarak sınırların artık kesin belirlenmesi gerektiğini ileri sürdü141. Avusturya elçisi Herbert daha Mayıs ayının sonlarında askıda kalan bu meseleyi görüşmek üzere huzura kabul talep etti, ama Türk nâzırlar açık ve kesin bir dille kendisine bu gibi taleplere rıza göstermektense gökyüzünün üzerlerine düşmesini tercih ettiklerini bildirdiler142. Avusturya'nın Haziran ayında Oltienya'nın bir kısmına dair talepleri de kesin bir dille geri çevrildi. Yine bu meselelerde çıkarları olan arabulucular araya girdiler ve Bâbıâli'ye bu önemsiz bölgeden feragat etmesi ve bu sefaleti başından defetmesi yönünde tavsiyede bulundular. Barışı kurtarmaya çalışan bu arabulucular arasında, özellikle hükümetinden böyle bir yetki almamış olup, aksine kendisine Bukovina'nın edinilmesi sırasında meydana gelen aldatmacanın tekrarlanmasını engellemek için143 Avusturya'nın istediği bölgenin iyice araştırılmasını tavsiye etme görevi verilen ve Takımadalara yaptığı geziye dair ünlü eserinde Osmanlı gücünün kısa bir süre sonra yok olacağına dair kehanette bulunmuş olan144 Rum dostu Fransa elçisi Choiseul-Gouffier göze batıyordu. Kayser Joseph ayrıca bir de Romen prensliklerinde yaklaşık 100 bin kişi oldukları tahmin edilen asker kaçaklarının da teslim edilmesini talep ediyordu145. Avusturya elçisi, 1785 yılı başlarında hâlâ Bosna'da iki kale ve son istihkâmın devredilmesini sağlamayı umuyordu, ama Bâbıâli silahlanmaya başlamış ve Rusya tarafından muhtemel bir saldırıya karşı Karadeniz limanlarını tahkim ettirmeye başlamıştı bile146. Osmanlı birlikleri yaz aylarında Avusturya sınırına yaklaşmaya başladılar147. Bâbıâli'nin kabul edebileceği tek şey, tazminatın yanı sıra Boğdan veya Eflak'ta bir arazi parçasının devri olabilirdi ve attığı bu geri adım yine Fransa'nın arabuluculuğunun bir sonucuydu. Rusya ise bu hassas meseleye karışmaktan tamamen uzak duruyordu. Nihayet müzakereler Avusturyalı diplomatlar tarafından sona erdirildi ve Kayser Joseph'in Avusturya İmparatorluğu'nu Boğdan veya Eflak yönünde genişletmeyi amaçladığına dair dedikodular ancak 1786 yılının Temmuz ayında tekrar duyulmaya başlandı148. Rusya'nın başarı ile yürüttüğü sindirme politikası, müttefiklerinin işine yaramamıştı. Bu arada süregelen Hollanda meselesi, Viyana sarayını fazlası ile meşgul ediyordu ve Batı'daki bu karışıklıklar sürerken, son barıştan beri oldukça baskı altında tutulan Bâbıâli nihayet rahat bir nefes alıyordu. Divân'da ve İstanbul halkı arasındaki savaş yandaşları, uzun süredir ganimet için yanıp tutuşan Boşnaklara, Avusturya'nın sınır eyaletlerini talan ettirip, yakıp yıktırmak için düşmanlıkların tekrar başlamasını bekliyorlardı. 1785 yılında Dağıstan'da yaşayan Lezgiler, hem Rus himayesinde bulunan Heraklius'un, hem de henüz bağımsız olup, Rus Çariçesi tarafından sunulan tacı almak istemeyen komşusu Salomo'nun yönetimi altında bulunan her iki Gürcü devletine de saldırdılar. İstanbul'un avamı, yine köle pazarında güzel Gürcü köleleri seyretme zevkine varıyordu. Bu akının kaynağı olarak Ahıska Valisi gösterildi ve krallar, Rusya'nın müdahale etmesini istediler ve bu isteklerinde başarılı oldular1. Bundan bir süre önce Bulgakov, Sinop'taki Rus konsolosluğuna yapılan fanatik saldırılardan dolayı şikâyette bulunmuştu2. Salomo'nun ölümünden sonra, damadı Heraklius'a oğlu Vahu'yu Aşağı Gürcistan'da Han olarak tahta çıkartması için Ruslar tarafından gerekli destek sağlandı. Revan Hanı da çariçenin bu iki vasalı ile işbirliği içine girdi ve Rusya şimdi de Nadir Han'ın mirasçılarından biri olan Mazenderan Hanı'nı, İsfahan'da hüküm süren Ali Murad Han'a karşı destekliyordu. Feth Ali'nin birlikleri de Rus subayları tarafından yönetiliyor ve Azerbaycan'ın iç bölgelerine kadar ilerliyorlardı3. Böylece Rusya, iç karışıklıklardan dolayı zayıflamış ve kendi içinde çökmekte olan İran devletinde, yıllar önce 1777 yılında Musul Valisi Hüseyin Paşa sınırı geçip, Bağdat'taki komşusunun askerleri Kirmanşah'a kadar ilerlediklerinde, Osmanlı Devleti'nin oynadığı rolü üstleniyordu4. Bâbıâli, 1780 yılında Zend Kerim Han'ın ölümünden sonra oğlu Abdülfetih'in veya taht müddeisi Sadık Han'ın tarafını tutmayı reddettiğinde5, İran'da nüfûzunu kuvvetlendirmekten gerçekten de vazgeçmiş oldu. Bundan dolayı Kerim Han'ın eşlerinden birinin kardeşi ve yine Kürt asıllı olan Ali Murad Han, İran tahtını sözde yeğeni, ama aslında kendisi için ele geçirebildi. Bağdat ve Basra'ya saldırmayı düşünüp, kendisine gönderilen Osmanlı elçisini bile bu yüzden alıkoydu, ama kısa bir süre sonra hediyelerle birlikte geri gönderdi6. Çariçe Katerina, böylece bu yönde de Çar I. Petro'nun planlarını tekrar uygulayabilirdi. İsfahan'daki Rum asıllı konsolosu, Ali Murad Han'a karşı, sanki karşısında bir Şahin Giray ya da bir Boğdan veya Eflak Prensi varmış gibi, yönetici pozisyonunda bir elçi gibi hareket ediyordu. Ama Ali Murad Han çok kısa bir sürede toparlandı ve 1785 yılında, eski harem ağası Mehmed Feth Ali Han'ın çariçeye yeni bir liman7, hem de Hazar Denizi'nde8 devrettiği Mazenderan bölgesi ve daha sonra Gürcistan üzerindeki egemenlik haklarını geri istedi. -Ordusunda 2 bin Gürcü bulunuyordu- Derbend'deki temsilcisine Ruslara daha fazla yardım etmeyi yasakladı ve Lezgilerin liderini, her yeri yakıp yıkacağı Kahetya bölgesine Hoy Hanı'nı da bizzat Heraklius'a karşı kışkırttı9. İran Şahı, 11 Şubat 1785 tarihinde öldükten sonra, kısa bir süre için İsfahan'da hüküm sürmüş Feth Ali'yi yenen kardeşi Cafer, Rus elçisini acilen memleketine dönmeye zorladı ve Gürcü asıllı olup, adı kötüye çıkmış Laşkarev'i yeni Rus elçisi olarak hiçbir şekilde kabul etmek istemedi10. Bu olay, İran Şahı'nın tahtına mâl oldu, zira bir süre sonra Ruslar tarafından desteklenen ve bunlara yandaşlık yapan hizip kendisini ülkeden sürdü11. İran'ın ticareti bu arada gün geçtikçe kuzeye daha çok yöneliyordu12. Aynı dönemlerde Bâbıâli, Ermenistan'a akın edip, Ecmiyadzin Manastırı'nı soyan ve Ruslara tâbi patriği buradan kovan Lezgiler13 ve Rusya'nın Kafkasya'daki tüm düşmanları ile gizlice sıkı ilişki içinde bulunuyordu. Seksen yaşında, ancak enerjik bir yapıya sahip olan ve hiçbir rakip kabul etmeyip, yeniçeriler ve ulema sınıfının yardımı ile sarayda aralarında kethüdanın ve kaptan-ı deryanın da bulunduğu düşmanlarını yenen eski Özi (Oczakov) Valisi, yeni Sadrazam Şahin Ali Paşa, 31 Mart 1785 yılında azledilip, daha sonra Bozcaada'da idam edilen selefi Halil Hamid Paşa'dan daha fazla savaş yanlısı idi14. 1785 yılı sonlarında Nogay asıllı bir din fanatiği15 Kafkasya'ya, Abazaların yanına geldi. Hakkında kendini Batı'da ve Doğu'da Hristiyan olarak tanıtarak yaşadığı birçok macera anlatılıyordu. Halk arasında anlatılan kehanetleri kullanan ve büyük bir hitabet ustalığı göstererek, Müslümanların şanlı geçmişini tekrar canlandırmak için kutsal savaşa çağrı yapan bu şahsın adı İmam Mansur'du. Türklerden, Rusları küfür derecesinde olan işgal ettikleri Müslüman bölgelerinden çıkartmalarını değil, sadece Osmanlı Sultanı'nın halkını her yönden memnun etmesini ve Kur'an-ı Kerim'in ebedî kuralları ile yönetmesini istiyordu. Ruslar, İmam Mansur'u yenemedikleri gibi, İmam Mansur bazı önemli zaferlerden sonra, kışı kendilerine zorla dayatılan Hristiyanlığı reddeden sayısız Çerkes'i, Abaza'yı ve Tatar'ı etrafına topladığı Taman Adası'nda geçirdi16. İnancını başarılı bir biçimde savunan İmam Mansur'un Voroneş'te pişmanlık içinde esir hayatı yaşayan Şahin Giray Han ile bir araya gelmesini engellemek için, Kırım'ın eski hükümdarı önce bu gibi görevler için çok uygun olan Laşkarev'e, oradan da önce Hotin'e, sonra da İstanbul'a getirildi. Şahin Giray Han'ın daha sonra Bozcaada'da idamı, muhtemelen bu cinayeti işlemekten çekinen Rusların tavsiyeleri üzerine gerçekleştirilmişti. Aynı dönemde Bulgakov, Bâbıâli'den İmam Mansur'un 1786 yılında Kırım'daki girişimleri başarısız olduktan sonra yanına gittiği Lezgileri17 cezalandırmak için izin istedi ve Rus hakimiyetinin her iki Gürcistan topraklarında da tanınmasını talep etti18. Ancak Türklerin böyle taleplere resmi bir müzakereden sonra boyun eğdikleri zamanlar artık geride kalmıştı. Avrupa devletlerinin siyasi gazeteleri, İstanbul'da gün geçtikçe daha hevesli ve münekkit bir okuyucu kitlesine sahip olmuştu19 ve bu sayede Türk çevrelerinde Avusturya'nın Grek Projesi nin gerçekleştirilmesinde rol oynayacak durumda olmadığı bilindiği gibi, İmam Mansur'un zaferleri ve Rusların utanç verici mağlubiyetleri hakkında da bilgi alınıyordu ve İstanbul'da camilerde okunan hutbelerde, Müslüman harekâtının sahtekâr olarak nitelendirilen bu kahramanının dizginlenemeyen Moskoflara böylesine büyük mağlubiyetler yaşatması sevinçle anlatılıyordu. Şubat ayında, Gürcü asıllı genç bir adam olan ve eski efendisi Kaptan-ı Derya Hasan Paşa ile Osmanlı Devleti'nin öcünü almak için gerekli ve bunu mümkün kılan herşey hakkında aynı düşünceleri paylaşan yeni sadrazam Koca Yusuf Paşa20, Mora'dan İstanbul'a geldi. Bu düşüncelere dayanarak, seleflerinin kriz zamanlarında yaptığı gibi, dış siyasetin tüm sorumluluğunu artık reis efendinin omuzlarına yüklememesi gerektiğini, aksine bizzat yönetmesi gerektiğini düşünüyordu. Bulgakov'un öne sürdüğü tüm taleplere kararlı bir şeklide olumsuz cevap veriyordu21. Çariçe'nin temsilcisi tüm bunlara rağmen hâlâ İstanbul'da bir Rus Kilisesi'nin kurulması için faaliyette bulunuyor ve başkent yakınlarındaki Stene* Adası'nı Rusya için bir üs ve mal deposu için talep ediyorsa, bu tamamen elçinin her zamanki yüzsüzlüğünden kaynaklanıyordu22. Rus diplomasisi Bâbıâli'den Varna'da yeni bir konsolosluğun açılması için izin almaya ve İstanbul'un köle pazarlarında Gürcü kölelerin satılmasının yasaklanmasını sağlamaya çalışıyordu, ama boşuna23. Daha sonra reislik de yapacak olan Kethüda Süleyman Bey, silah zoru ile asi Murad ve İbrahim beyleri Osmanlı hakimiyetini tanımaya zorlamak üzere kaptan-ı deryayı Mısır'a göndermiş olan Bâbıâli'nin tebaa arasında genel bir ıslahat24 yapmayı düşündüğünü açıkladığı anda, bu gibi girişimlerin tamamen başarısızlıkla sonuçlanacağı açıkça belli olmuştu25. Reis Efendi, Fransız elçisine açık ve net bir şekilde Lezgilerin ve yeni liderleri İmam Mansur'un, özgürlüklerini ellerinden almaya çalışan herkese karşı desteklenmesi için tüm tedbirlerin alındığını açıkladı26. Türk nâzırlar, Tatar egemenliğinin tekrar kurulacağından bahsetmeye çekinmiyorlardı ve Rusların önüne aniden çıkarak, askıda kalan Kafkasya meselesini çözmenin en iyi yolu olarak görüyorlardı27. Çariçenin tehditlerine cevap vermek için uzunca bir süre beklediler ve şeyhülislâmın bir fetvası ile çekilmez diye nitelendirilen kuzey komşunun küstahlığına cevap vermek için hakaret dolu sözler kullanmaktan çekinmediler. Ahıska Valisi'ni bile görevinden almak istemediler ki, bu Rusların hoşuna giderdi ve daha 1786 yılının Temmuz ayında savaşa hazırlıklıydılar Bâbıâli kendini savunmasını bilir 28, diye gururla cevap veriyorlardı. Fransızların arabuluculuğu açıkça, hatta başka zaman faaliyet göstermeyen Fransızlar her fırsatta küçük düşürücü tavsiyelerde bulunmaktan başka bir şey yapmadıkları için biraz da kızgınlıkla reddedildi29. Bulgakov'un 1787 yılı başlarında verilen yeni notası, zaten savaşa meyilli Türkleri daha da kızdırdı30. İstanbul halkı Rusları artık neredeyse hiçbir yerde barındırmıyordu ve hakaretlere boğuyordu. Savaşa kalkışmak için artık herşey hazırdı. Olayların ilk işareti kaptan-ı deryanın emrindeki Rum asıllı tercüman Nikola Mavroyani'nin Eflak Prensliği'ne tayin edilmesi idi. Mykone doğumlu olup, Rus konsolosu Voynoviç'in himayesinde bulunan Eflak halkının Rus yanlısı tutumlarını paylaşmıyordu. Aksine Osmanlı Devleti'nin varlığını sürdürmesi gerektiğine ve tekrar eski gücüne kavuşturulabileceğine, özellikle de efendisinin büyük siyasî ve askerî yeteneklerine inanıyordu. Benefşe (Monemvasia), Lakedemonya ve Amyklai başpispokoslarının yönetimi altında sayısız Moralı Kırım'a göç ettikten31, ancak kısa bir süre sonra inançlı Hristiyan Çariçe'nin hakimiyeti altında yaşamaktan bıkarken – ki Rusya'da yetişen gençler arasından daha sonra Eugenios Bulgaris ve Nikeforos Theotokis gibi Yunan kültürü için çok önemli şahsiyetler çıkacaktı – Mavroyani, Bâbıâli'nin sadık bir hizmetkârı olarak kaldı O, Gratiani'nin başarılarını örnek alıyordu ve tıpkı onun gibi, efendisi Kaptan-ı Derya Hasan Paşa'nın adına adalarda yaşayanları antlaşmalara aykırı olarak yüksek vergilerle baskı altında tutuyor ve efendisinin teveccühünü kazanarak32, Eflak veya Boğdan tahtını elde edebilmeyi umut ediyordu33. Aynı Hasan Paşa adına ayrıca Rum dilinde yazılmış beratlar ve imtiyazlar dağıtıyordu. Bu belgeler, genelde Romen prensliklerinde gelenek olduğu üzere, resmi belgelerde veya piskoposların yazılarında kullanılan güzel bir hitabetle başlıyordu Gazi Hasan Paşa, Allah'ın inayetiyle vezir ve kapudan paşa34 . Silahlarla boyun eğdirilen ve bu arada ünlü kahramanlıklarını tekrar gösteren35 hoşnutsuz ve huzursuz Maynotların ve Kiklad adalarındaki insanların Mora Valisi'nin yönetiminden uzaklaştırılıp, 30 bin taler tutarında bir vergi ödemek zorunda kaldıkları ve bundan böyle Manya'nın Büyük Beylerini veya Baş Beylerini tayine yetkili olan kaptan-ı deryanın daha yumuşak yönetimine verilmesini sağladı36, ancak onları daha sonra sistematik bir şekilde idam ettirdi. Gerek Mavroyani, gerekse himayesinde bulunduğu kaptan-ı derya, Mora Yarımadasın'daki Rum Hayduklar olan Kleftleri, 1779 ayaklanmasında Rumların ezelî düşmanı asi Arnavutların üzerine göndermekti37. Ayaklanma kanlı bir şeklide bastırıldı ve Tripoliçe'de kaptan-ı deryanın emri üzerine, Doğulu kaynakların biraz abartarak 3 bin olarak gösterdikleri düşman başlarından bir piramit oluşturuldu38. Rumlar arasında en cesur ve en itibarlı şahsiyetlerden biri olan Mavroyani, nihayet Eflak'ta Mihail Sturdza'nın yerine getirildiğinde, soydaşları bu olayı oldukça olumlu karşıladılar. Ancak Fenerlilere karşı uzun zamandır huzursuzluklar baş göstermiş ve bu, son zamanlarda daha da artmıştı. Aralarında yaşayan ve Mavroyani'ye çok da sempati ile bakmayan, aslen hekim olup, ara sıra Bâbıâli'de tercümanlık da yapan Athanasios Komnenos İpsilanti, onlar hakkında Sadece şahsi çıkarlarını düşünen insanlar , diye yazıyordu39. Fenerlileri birer adi hayvan ve bunların sinsi ve aristokratik kurnazlıklarını, ihanet içinde oldukları güçlü askerî varlığıyla ortaya çıkan sultana muhalefet olarak gören40, onlardan farklı bir zihniyete sahip olan bu genç ve faal tercümanın şahsında bazı Rumlar, onurlu bir siyasî ve askerî konuma getirilmeleri hâlinde, verecekleri hizmetler sayesinde dışa karşı daha sağlam ve içte daha güvenli bir hâle gelebilecek olan Osmanlı Devleti'nin karşısında değil, bilakis yanında yer almış olarak, – Bu fikir Aleksander İpsilanti'nindir- kendi durumlarını iyileştirecek örnek bir şahsiyet görmekteydiler. Mavroyani'nin emrine aldığı kalyoncuların geçit töreni ve bu merasim sırasında babası mutlak güce sahip Hasan Paşa'nın kendisine gösterdiği saygı, Rum çevrelerinde oldukça etkili oldu. Kısa bir süre sonra ise Mavroyani'nin serhad boylarında Avusturyalılara karşı bir şeyler planladığı haberleri geldi. Avusturya'nın 1782 yılından beri Romen prensliklerindeki konsolosu, Aleksander İpsilanti'nin oğullarının eski dil öğretmeni41 Ragusalı İgnaz Stefan Raiceviç'ti. Yaş'ta Murusi'nin halefi olan deli prens42 Aleksander Konstantin Mavrokordato, 1786 yılında makamından alınarak, yerine başka bir Aleksander Mavrokordato getirildi. Onun babası Johann, Nikola Mavrokordato'nun oğlu idi. Kendi sarayındaki bir Rum, Aleksander Mavrokordato'yu bir seferinde vicdan azabı duymayan biri olarak nitelendirdi ve hakkında iğneleyici bir hiciv yazdı. Buna rağmen Rusya'da eğitim görmüş bu genç Fenerli, insanların kaderinden şikâyet eden genç bir şairdi. Boristene kıyılarında Boğaz adı ile şiirlerini daha sonra Moskova'da yayınlattı43. Osmanlı Devleti'ne sadık olabilecek bir adam değildi ve Boğdan'da bir hükümeti yönetmek ona zor geliyordu. Hiç çekinmeden, ilişkilerin neredeyse kopma noktasına geldiği Rusya'nın tarafını tuttuğu için, 1787 yılında Bâbıâli tarafından makamından alındı. Ancak İstanbul'a dönüyormuş gibi görünürken, Rusya'ya sığınmayı tercih etti ve burada tecrübeleri ve eski efendisine karşı beslediği nefretle yakın zamanda çıkacak savaşa katkıda bulundu44. O dönemlerde Şahin Giray Han henüz Hotin'de idi. Gerek refakatçisi Laşkarev, gerekse Yaş'taki Rus konsolos İvan Salonski, bu gizemli kaçıştan haberdardılar45. Salonski ayrıca kendi güvenliği için Yaş'a 1000 Rus getirtmişti46. Laşkarev, İstanbul'a giderken, Rusya'nın antlaşmalara aykırı olarak atanmasına başarısız bir şekilde şiddetle itiraz ettiği Mavroyani'ye her zamanki gibi kaba davrandı47. Mavroyani de bunun karşılığında hamisi kaptan-ı deryaya şikâyette bulundu. Reis Efendi bunun üzerine Nisan ayında bundan böyle firarî diye nitelendirilen Mavrokordato'nun Rusya'ya kabul edilmesine cüretkâr Gürcistan'ın küstahça taleplerine Rus ajanlarının Romen Prenslikleri'nde Türk hakimiyetine karşı sürekli ayaklanma çıkartma ve komplo kurma faaliyetlerine ve nihayet Rusya'nın yeni akdedilen antlaşmanın mütekabiliyet ilkesinin aksine Türk tüccarları için gümrük vergilerini yüzde 25'ten yüzde 3'e indirmeyi reddetmesine itiraz etti48. Aynı zamanda erzak temin etmek, kuvvetlendirilmiş donanmayı hazır tutmak ve Tuna Nehri üzerine köprüler kurmak için emirler verildi49. Kafkasya'daki ayaklanmanın, İmam Mansur'un Ruslara karşı kaybedilen büyük bir muharebede ortadan kaybolması50 ile sona ermesi, İstanbul'daki öfkeyi dindiremedi. Savaş kararı alınmıştı ve bunun birçok bahanesi vardı51. Çariçe'nin uzun zamandır yeni fethedilen Tatar topraklarına beklenen zafer seyahati nihayet 1787 yılının kış aylarında yapıldı. Bu toprakların prensi olarak Prens Potemkin hareket ediyordu. Çariçe Katerina bu seyahat sırasında ayrıca Kayser II. Joseph ile bir araya gelecek ve her iki devletin Türkler aleyhine gelecekteki toprak ilhaklarının sınırları kayserin Mora'nın tamamını ve Takımadaları bırakmayı düşündüğü Venedik'in payı yeni kurulan Daçya Devleti'nin ve Bizans'ın bu iki hükümdar arasında 1781-1783 yılları arasında gizlice yürütülen yazışmalar esas alınarak nihai şekli üzerinde müzakerelerde bulunacaktı52. Saray efradı 18 Ocak 1787 yılında Zarskoye-Solo'dan yola çıktı. Çariçe'nin yanında, bugüne kadar İstanbul'da en fazla dostluktan dem vuran bir devletin temsilcisi bulunuyordu Fransa, 11 Ocak'ta akdedilen kendisi için olumlu bir antlaşma53 ile Çariçe Katerina'nın Doğu ile ilgili planları için kazanılmasa da54, çökmekte olan Osmanlı Devleti'nin paylaşılmasına katılıyordu. Louis'nin çıkarlarını başarılı bir şekilde temsil eden zarif giyimli, ince tabiatlı yazar Ségur, Çariçe'nin aynı zamanda Türklerin sürülmesinden oluşan Bizans planlarını bile anlattığı sırdaşı idi55. Düşmanı olup, İngiliz tüccarlarının Türklerle ticaretten büyük yararlar sağlamalarına rağmen, Petersburg'da o güne kadar Türklerin menfaatlerini hiçbir zaman korumamış olan İngiltere temsilcisi Fitz-Herbert, Müslüman ırmakları boyunca yapılan zafer alayında eksik değildi. İngilizler de bu arada tıpkı Fransızlar gibi Süveyş üzerinden Hindistan'la doğrudan bir bağlantı kurmak için Osmanlı Devleti'nden izin almaya çalışmışlardı, ama buna izin verilmedi56. Avusturyalı Kont Cobenzl tabii ki ilk saflarda yer alıyordu ve Prens de Ligne, zafer alayına katılmaya davet edilen imparatoruna daha sonra rapor vermek üzere buraya geldi. Kayser, bu projeyi kesinlikle onaylamayan Prusya Kralı Frederik'in, 17 Ağustos 1786 tarihindeki ölümünden dolayı rahatlamıştı. Frederik'in yerine gelen halefinin, genel ilhak fikrini benimseyen ve müttefik saraylar için Türklerin elinden Özi Kalesi'ni, Bosna'yı ve Küçük Eflak'ı alıp, daha sonra Avusturya adına Polonya'ya kısa bir süre önce ellerinden alınan Galiçya'yı teklif edip, böylece Danzig, Thorn ve Posen'den feragat etmelerini sağlamak57 gibi tuhaf bir fikre kapılan Hertzberg'in planlarını kabule meyilli olması çariçe için memnuniyet verici bir olaydı. Fransa'nın zaman zaman barış çağrısı yapmasına58 ve temsilcisinin çekimser davranmasına rağmen, yüzyılın en büyük projesinin yaratıcısı olan çariçe, Avrupa devletlerinin sarayda ulema tarafından yönetilen ve yeniçeriler tarafından korunan ahmak despotu59 Asya'ya sürmesine izin vereceklerini haklı olarak umut ediyordu. Şimdilik yakında yaratılacak bir anlaşmazlığa dair hiçbir işaret vermeyip, aksine amaçlarını sadece uzak gelecekte gerçekleştirmeyi düşündüğünü söylüyordu ve komşu devletin Osmanlı hükümdarı ve İstanbul'daki yöneticiler hakkında iğneleyici sözler söylemekle yetiniyordu60. Katerina'nın kadırgası ancak Mayıs ayında Özi Nehri üzerinden, namlı Zaporog Kazakları'nın eski topraklarını geçerek Kerson'a doğru hareket etti. Eski musahibi Polonya Kralı Stanislas August, Kanievt'e Kont Poniatovski olarak geldi. Kaydak yakınlarında, yeni Semiramis olarak nitelendirilen çariçenin şark usulü görkemi karşısında sade görünüşü ve tavırlarıyla göze batan kayser de onlara katıldı. Ekatenioslav'da yeni bir Rus Kilisesi'nin hamisi olarak hareket ediyor ve bu konuda büyük bir heves gösteriyordu. Ama buraya Taurisli Potemkin'in61 eserini seyretmek için sadece Falkenstein Kontu sıfatı ile gelmişti. Ségur'a, kurnazca İstanbul'un Osmanlı İmparatorluğu'nu bölmek isteyenler arasında her zaman bir anlaşmazlık meselesi olacağını da söyledi62. İstanbul'daki her iki elçi, Bulgakov ve HerbertRathkeal, rapor vermek üzere Kerson'a çağrılmışlardı. Öfkeli Türk avam takımının Hanya'da, hatta belki de Rodos'ta Rus konsoloslarına saldırdıkları ve Turla Nehri ağzında bir Osmanlı filosunun beklediği haberini getirdiler. Fransız mühendislerin, Rusların ilk anda tehdidi altında bulunan Özi Kalesi'nin tahkim edilmesinde çalıştıkları daha önceden biliniyordu63. Ruslar Kerson'da, Cezayirliler için tekrar ödemede bulunması Ahıska Valisi'nin Kuban Tatarlarını cezalandırmasını sağlaması Zaporog Kazakları'nı antlaşmaya uygun olarak sınırdan uzaklaştırması Kırım'dan daha düşük miktarda tuz istemesi firarî Boğdan Prensi ile uğraşmayı bırakması ve hakarete uğrayan konsoloslardan özür dilemesi istenen64 Bâbıâli'ye karşı yeni taleplerini hazırladı. Çariçe nezdinde yerini daha genç birine kaptırmış olan Potemkin'in emri altında hareket eden büyük sayıda birlikler, bu ültimatomu destekliyordu65. Müttefik hükümdarlar daha sonra yeni oluşan veya tekrar canlandırılan ve Mutluların Şehri Olviopolis, Ünlülerin Şehri Sevastopolis, Sympheropolis (Ahmedçik), Beyaz Şehir Leukopolis (Eski Kırım), Mariopolis, Theodosia (Kefe), Eupatoria (Koslov) gibi güzel Rum isimleri taşıyan şehirlerin bulunduğu bölgeyi geçtiler Hanların Bahçesaray'daki sarayında dinlendiler, buradan sürülen Giray hanedanının muhteşem güzellikte bahçelerini gezdiler hor gördükleri camileri seyrettiler ve mutlak güce sahip Tanrı'nın bu cüretkâr yabancıları bir gün tekrar Hristiyanların kuzeydeki memleketlerine atacağına dair umutla dolu Müslümanların görkemli yabancıların geçişini sessizlik içinde izlediği dar sokaklarından geçtiler66. Ben barış istiyorum ... Rusların İstanbul'a yerleşmelerine izin vermeyeceğim ... Bu kadın deli 67. Her iki devletin ortak taleplerinden dolayı yaratılan yeni durumlar hakkında Kayser Joseph'in o dönemdeki ifadeleri idi bunlar. Bu arada Hollanda'da meydana gelen son hadiseler kayserin tüm ilgisini o tarafa çekmişti. Doğu'da herhangi bir savaşın patlak vermesine dair her türlü tehlike tam ortadan kalkmış gibi görünürken, sürekli meydan okumalardan – Kerson'un onur kapısının üzerine Buradan geçerek Bizans'a ibaresini taşıyan bir levha asılmıştı68 - artık iyice öfkelenen Bâbıâli herşeyi göze almış olarak nihai bir hesaplaşma için savaşa hazırdı. İstanbul'a dönen Bulgakov, fazla sert olmayan bir biçimde, Varna'ya bir Rus konsolosunun atanması gibi başka talepleri de gündeme getirdi. Karşılığında reis efendi, Gürcistan Kralı Heraklius'un himaye edilmesine Rus konsolosların Romen prensliklerindeki aykırı faaliyetleri Kırım'da ve komşu bölgelerde Müslümanlara yapılan eziyetler, özellikle de firarî Boğdan Prensinin teslim edilmesine dair ret cevabı hakkında şikâyetlerini yineliyordu. Bâbıâli ayrıca, komşu eyaletlerin tuz teminini sağlamak üzere, Kılburun'da 39 tuz yatağının devredilmesini Rusya'nın her yerinde, özellikle de Kırım'da konsolosluklar açma hakkını ve Rus gemilerinde Türk tebaanın çalıştırılmasına ve kahve, sabun, vs gibi mallar taşımalarına dair bir yasak çıkartılmasını talep ediyordu69. Herbert'in tehditleri, tıpkı Fransız elçi de Choiseul'un çekimser arabuluculuk teklifi gibi sonuçsuz kaldı70. Bulgakov, Bâbıâli'nin bu taleplerini kabul etmeyi reddedince, bu dört talebin yerine getirilmesi hakkında çariçenin nihai cevabını almak üzere kendisine son bir süre tanındı. Çariçe, cevap vermekte tereddüt gösterince, Rus elçisi askıda kalan tüm meseleler hakkında karar vermek üzere 13 Ağustos'ta yapılacak Büyük Divân toplantısına [meşveret meclisi] davet edildi. Bulgakov, meselenin ne olduğunu bilmek istiyordu, ama ne ona, ne de Avusturya elçisine hiçbir açıklama yapılmadı. Bunun üzerine Rus elçi gerçekten de Divân toplantısına katıldı. Toplantıda, anlaşmazlıkları ortadan kaldırmak için yegâne çare olarak, Rusya'nın Kırım'dan tamamen feragat etmesi talep edildi. Bulgakov, çariçe adına böyle bir taahhüt altına girmeyi reddedince, yanında büyük bir maiyeti ve sekreteri ile tercümanı eşliğinde Yedikule'ye götürüldü ve mahpus olarak değil de misafir olarak güzel bir evde ağırlandı71. [13] Rus ticaret gemisine el konulup, tersaneye götürüldü ve kaptanları ile mürettebatları kölelerin bulunduğu zindana götürüldü72. Tüm Ruslardan bir yıl içinde ülkeyi terk etmeleri ve çariçenin yeni Rum tebaasından beratları geri vermeleri istendi73. Rumlar ayrıca ölüm cezası altında silahlarını teslim edeceklerdi ve silahını teslim etmeyenler patrik tarafından aforoz edilecekti74. Bulgakov'a kalenin kapılarını açmak, dolayısıyla savaşı ertelemek için yapılan her türlü girişim, bu yönde de Potemkin'in büyük vaatlerine kanan ve savaşa aslında çok da hazır olmayan Katerina'nın, sadece Avrupa'da bundan böyle de kabul görmek için bile olsa, Türkleri yumuşatmaya çalışmak için her türlü çareye başvurmasına rağmen boşuna idi. Bâbıâli, dost devletler arasında önceliğe sahip Prusya ve İngiltere'ye75 24 Ağustos'ta, Rusya'nın antlaşmaları ihlal ettiğinden veya kasten ve kendi çıkarı doğrultusunda farklı yorumladığından Gürcistan'ı ele geçirmeye çalıştığından Osmanlı İmparatorluğu'nun tüm eyaletlerinde sultana karşı genel bir ayaklanma çıkartmak için yardımcı aradığından ülkesinde bulunan Müslümanlara zarar verip, eziyet çektirdiğinden ve nihayet Mavrokordato'ya sağladığı himaye ile kötü niyetlerini açıkça belli ettiğinden dolayı, çariçenin uzun zamandır bir tehdit aracı olarak kullandığı savaşın, sultanın haklarını korumak için artık kaçınılmaz olduğunu bildirdi76. Çariçenin buna cevabı, 1774 yılından beri Türklerin barış ihlallerinin sayıldığı ve adaletin sağlanması için tüm Hristiyanlığa seslendiği iki manifesto oldu77. Sadrazam Koca Yusuf Paşa ve Reis Fevzi Süleyman Bey böylece barış yanlısı meslektaşlarına karşı zafer kazanmışlardı. Yaşlı kaptan-ı deryaya gelince, henüz Mısır'da idi, ama serhad boylarındaki vekili olup, İstanbul'daki nâzırlara sürekli para bağışlarında bulunan Mavroyani, savaş yeteneklerini nihayet gösterebilmek için elinden geleni yapmıştı78. Sultan I. Abdülhamid bu arada İstanbul'daki avam takımının öfkesinden endişe duyarak, barış yanlılarının savaş taraftarlarına resmen karşı olduklarını göstermelerini yasaklamıştı79. Avusturya elçisinin buna itiraz ederek, 16 Şubat 1788 tarihinde gemiye binip, İstanbul'u terk etmesi, yeni akımın liderleri üzerinde hiçbir tesir bırakmadı80. Bâbıâli, son zamanlarda antlaşmaların içeriğinin aksine birçok imtiyaz kullanan kendisine aslında işgal etmiş olsa da Boğdan toprakları hediye edilen ve sınırları gelişigüzel belirlenen 81 ve eski antlaşmaların aksine Romen prensliklerine gönderilen temsilcisi nihayet kabul edilen Avusturya sarayına kızgınlığını dile getiriyordu82. Bu arada 9 Şubat'ta Kayser Joseph'in savaş manifestosu geldi Avrupa'yı barbarlardan temizlemek istiyordu. Osmanlı Devleti, Avusturya'nın meydan okumasını Her gün ölmektense, bir kere ölmek daha iyidir özdeyişi ile kabul ettiler83. Bâbıâli, hiçbir zaman hiçbir savaşa böylesine titizlikle ve çağdaş Avrupa tarzında hazırlanmamıştı. Batı tarzında düzenli ve daimi bir ordu kurma planı artık tamamen terk edilmişse de84 İstanbul'da S.-Remy ve Aubert tarafından yönetilen bir topçu okulu bulunuyordu Humbaracıların başında İngiliz bir devşirme vardı ve sultanın yeni gemileri Fransız Le Roy tarafından inşa edilmişti85. Kaleler uzun zaman önce savunma durumuna geçirilmişti ve en fazla tehdit altında bulunan Özi Kalesi'nin güçlendirilmesi için Fransız mühendis La Fitte-clave gerekli tedbirleri almıştı86. Mavroyani, masrafları kendine ait olmak üzere bir Tuna filosu yaptırdı. Depolar dolu idi ve önceki savaştaki başarısızlıklarda çok büyük bir rol oynayan erzak eksikliğine87 dair hiçbir endişe duyulmasına gerek yoktu Romen prensliklerinden İsakça ve İsmail'e çok büyük miktarlarda erzak götürülmüştü. Sadrazam şimdi de yolların genişletilmesi ve Tuna Nehri üzerine köprülerin yapılması için emirler veriyordu. Dönemin Eflak asıllı Osmanlı tarihçisi Yenaki Vaçaresku, savaş için sadece 17 bin kadar (.) kese toplandığını88 yazsa da, Osmanlı hazinesinin dolu olduğu ve Sultan I. Abdülhamid, gerektiğinde kendi iç hazinesinden de gerekli masrafları karşılamaya hazır olduğu kesindi89. Tüm hazırlıklara rağmen Osmanlı ordusu bir sonraki ilkbahar gelene kadar hiçbir faaliyette bulunmadı. İlkbahar geldiğinde ise yapılan tek faaliyet düşmanların uzun zamandır yürüttükleri saldırıya karşı savunma harekâtı oldu. Hazır duruma getirilen tüm savaş araçları ya kullanılmadı, ya da harap oldu. Cesur, hatta çok istekli görünen savaş yanlılarının liderleri ancak Rusya ile ilişkiler tamamen kesildikten sonra, en beklenmedik gerçekle yüz yüze geldiler Herşey eyalet idarecilerinin tutumuna, ülkede kurulan otoriteye, Bâbıâli'ye karşı sadakatlerine ve ortak hareket etme ihtimallerine bağlı olduğu için, Osmanlı Devleti çok geniş topraklara sahip olmasına ve pek çok kavim üzerinde hüküm sürmesine rağmen, yetenekli bir ordu toplayamıyordu. Asya birliklerinin ve Anadolu sipahilerinin90 katılımını artık düşünmek dahi mümkün değildi. Sadece Anadolu Yarımadası hâlâ gerçek anlamda Osmanlı İmparatorluğu'na bağlı idi. Ama burada da artık vaktiyle Baltimore tarafından tasvir edilen, Frenklere sanki parçalamak istiyormuş91 gibi bakan fanatikler bulunamıyordu. Aziz Nikolas bayrağı altında Rus ticaret gemileri düşmanca bir muameleye maruz kalmaksızın Anadolu limanlarına demir atıyorlardı92. Frenklerin bir önceki yüzyıl Şark topraklarında edindikleri ve gün geçtikçe sağlamlaştırdıkları ticaretten dolayı, Anadolu halkı kazanç getiren bu yabancılara artık iyice alışmıştı. 1787 yılında Kızıldeniz üzerinde gemicilik için yeni bir ticaret şirketi kurmak isteyen93 Fransa, yeni Rus denizleri, Hazar Denizi ve Karadeniz üzerinden, 100 bin94 nüfuslu Trabzon ve 60 bin nüfus ve 40 cami95 barındıran Sinop limanlarını da kullanarak, İran mallarını Avrupa'ya götürmek gibi cüretkâr bir fikre kapılmıştı. Suriye'deki imtiyazlarını elinde tutmayı çok iyi bilen Fransa, bu düşüncesini tam da Süveyş derbendini kendi ticareti için uygun hâle getirmeye çalıştığı bir sırada gündeme getirdi96. Kars, Erzurum ve Doğubeyazıt'ın yeniçerileri, Doğubeyazıt Valisi tarafından hizmete alınan ve Hoy ile Hırsova komutanı Ahmed Han'a karşı sınırı koruyan savaşçı dağ Ermenileri97, tıpkı Kürtler gibi, Osmanlı Sultanı adına Ruslarla savaşmak için Tuna ve Özi boylarına gitmeye hiç niyetli değildiler. Valiler ve muhassıllar (vergi tahsildarları) tarafından kanı emilen Suriye'de98, özellikle de Mezopotamya'da başta Fransız ve İngiliz konsoloslar olmak üzere, aralarında en zenginleri de oldukları için – Venedik sadece Alman malları getirirken, Hollanda'nın ticareti kısa bir süre sonra çöktü – konsoloslar, ülkenin en itibarlı şahsiyetleri hâline gelmişlerdi. Kimi zaman neredeyse eski Romalılara mahsus bir otorite kazanıyorlardı99 ve Doğu Hindistan ve yeni Doğu Akdeniz şirketlerinin temsilcilerinin yeniçeriler eşliğinde sergiledikleri görkem karşısında, kimi zaman bahşiş bile aldığı Frenklere muhtaç olan Basra Valisi'nin gösterişsiz eski tarzı sönük kalıyordu. Bu güçlü ticarî işler yetkilisinin (faktörün), Bender Abbas, Bender Buşir ve Hürmüz'de temsilcileri vardı100. Fransız konsolosu Bağdat'ta oturuyordu, ama tüm bu şehirlerde onun da vekilleri, bir faktörü vardı101. Botanikçi Andre Michaut gibi Fransız bilginler ve kayıtları bu eserde sıkça kullanılan Ferrieres-Saveboeuf Kontu gibi Fransız temsilciler, milletleri tarafından bugüne kadar çok fazla bilinmeyen ve dikkatini çekmeyen İran'da dolaşıyorlardı102. Onların yanında bu canlı ticarette oldukça büyük kazançlar elde eden Ermeniler ve Yahudiler de kıskançlık uyandıran konumlara gelmişlerdi. İlk İngiliz turistler daha o dönemlerde ortaya çıkmıştı ve Her yere can sıkıntılarını, gülünçlüklerini ve paralarını taşıyan tuhaf gezgin İngilizler , diye tarif ediliyorlardı103. Aralarında manastırları, hatta kız mektepleri kuran104 Cizvitlerin ve Lazaristlerin de bulunduğu rahipler de artık alışkanlık hâline gelmişti. Floransalılar Gürcistan'ın Tiflis Şehri'nde Gürcülerin dinini değiştirmeye çalışırken, Frenk hekimin Fransız asıllı olduğu Bağdat'ta bir Beiullet, bir Mirandot, bir Abbe de Beauchamp, Babilonya Piskoposu ve Mezopotamya baş vikarı ünvanları ile Katolik propagandasının temsilcileri olarak faaliyet gösteriyorlardı105. Avrupalıların 9 Fransız, 3 İngiliz, 3 İtalyan ve 1 Hollanda evi bulunan 14 bin binalık Halep'te – son zamanlarda Avusturya'nın elçileri Yahudi, Rusya'nın ise zıpçıktı Rumlar'dı106 - her mezhepten Katolik keşişler ticarete de katılıyorlardı107. Rakiplerini buralardan süren Karmelitler, dünyevî kıyafetler içinde hekimlik mesleklerini de icra ediyorlardı108. İç bölgelerde görev yapan valiler neredeyse bağımsızdı ve Kürt veya Türkmen asıllı leventlerini109 ve Mağribî veya Berberîleri – Suriye'de toplam 6 bin asker110 - ve kanı emilen halkın taşkınlıklarına karşı kendilerini korudukları yeniçerileri – çöldeki huzursuz Arapların üzerine Kürtler gönderiliyordu111 - nefret ettikleri ve korktukları Yusuf Paşa'ya ve kaptan-ı deryaya tahrik ettikleri düşmanlarına karşı yardım etmek için Avrupa'ya göndermeye gönüllü değildiler112. Cezzar Ahmed Paşa'nın ayaklanmasından beri, zorbalıkla yönettikleri topraklarda sultanın haklarını umursamak istemeyen sahil kesiminin komutanları da aynı şekilde düşünüyorlardı. Mısır'a hakim olan [Bulutkapan] Ali Bey'in 1770-1771 yılları arasında Suriye'yi ele geçirme girişimleri hâlâ herkesin hatırında idi. Arap asıllı Şeyh Zahir şahsında Akkâ, Yafa, Ramallah ve Gazze'yi işgal eden ve böylece Suriye sahilinin tamamını ele geçiren bir müttefik bulmuştu. Birkaç ay sonra sözde 10 bin Memlüklü Suriye'ye akın ederek, Trablusşam ve Sayda valileri tarafından savunulan Şam'a saldırdı. Kaybedilen bir muharebeden sonra, Memlükler iki aylık bir kuşatmanın neticesinde Suriye'nin başkenti Şam'ı ele geçirdiler, ama şehri kısa bir süre sonra tekrar boşaltıp, Mısır'a geri döndüler. Bunun üzerine Osman Paşa, emrindeki Dürzîler ile eyalette huzuru tekrar sağlamaya çalıştı. Ali Bey, son seferinde Kahire yakınlarında Ebuzzeheb Muhammed'e yenildikten sonra, kaçak olarak buraya geldi. Mısır'ın eski bağımsız hakimi ve Rusların müttefiki olan Ali Bey, Şeyh Zahir ile birleşerek, 1772 yılının Temmuz ayında Sayda önlerinde bulunan Türkleri Aula Meydan Muharebesi'nde yendi. Bunun üzerine başlatılan Yafa kuşatması, bir sonraki yılın Ocak ayı sonlarına kadar tam sekiz ay sürdü. Mısır'a yaptığı bir taarruz sırasında Ali Bey, rakibi Murad Bey'in Memlüklerine yenilerek çöle kaçmaya mecbur edildi ve esir alındı. Kahire'de onurlu bir biçimde karşılandıktan kısa bir süre sonra [vefat etti] ve 12 Mayıs 1773 tarihinde defnedildi113. Bu olaylardan sonra ortaya çıkan ve Dürzîlerin ve Sayda, Akkâ ve Şam'ın gelecekteki Valisi Cezzar Ahmed Paşa'nın da katıldığı114 karışıklıklarda, Yafa ve Beyrut Rus gemileri tarafından top ateşine tutuldular115. Ali Bey'in ölümünden sonra, Mısır'ın toplanmış vergi borçlarını ödeyen halefi*, Osmanlı Sultanı adına Akkâ şeyhi, Nazareth, Tiberiya, Safa ve Galile komutanı 116 Şeyh Zahir'in elinden Suriye sahilinin tamamını almayı başardı. İngiliz Robinson'un komutası altındaki topçularla birlikte Gazze önlerine gelerek, Gazze'yi işgal etti, ama Yafa halkı onu kabul etmeyi reddetti. Askerleri nihayet 19 Mayıs 1774 tarihinde şehre girdiler ve halkı sindirmek için ölüm saçtılar. Ancak Ali Bey'in halefi Haziran ayında, zaferini kutladığı bir sırada aniden öldü. Bunun üzerine Murad Bey'in komutasındaki Memlükler derhal Suriye'yi terk ettiler. Suriye böylece, özellikle de Şeyh Tahir ve atak oğlu Ali'nin ölümünden sonra tekrar eski valilerinin eline geçti. Ancak bu olaylar, Osmanlı Sultanı'nın otoritesinin tekrar kurulması ile örtüşmüyor, aksine gücü elinde tutan valilerin idarede özgürlüğü ve keyfiliği anlamına geliyordu. Bâbıâli, bunlardan kurtulmak için sinsi hainler ve kendini kanıtlamış katiller arıyordu, tıpkı 1775-1776 yıllarında Kaptan-ı Derya Hasan Paşa'nın Akkâ ve Sayda hakimi Şeyh Zahir ve oğullarına karşı yaptığı gibi117. Tüm bunlara rağmen, Abdi Paşa Suriye'yi 1788 yılına kadar kendi idaresinde tuttu ve büyük bir servete sahip oldu. İskenderun Körfezi'ne kadar bölgenin tamamı bağımsızdı ve Osmanlı Hazinesi ile sultanın hazinesine sahil boylarındaki dik kafalı komutanlardan sadece ara sıra küçük hediyeler giriyordu118. Şeyh Zahir'in ayaklanması sırasında, Şam, Sayda ve Trablusşam eyaletlerinin birleştirilmesine dair alınan tedbirin, Osman Paşa'nın ölümünden sonra hükmü kalmadı119. 1785 yılında ise Akkâ'yı dostu Selim Paşa'ya bırakan Cezzar Ahmed Paşa, Şam'ın kayıtsız şartsız hakimi olarak kendini kabul ettirdi120. Mısır, Küçük Kaynarca Antlaşması'ndan sonra Bâbıâli ile tüm ilişkilerini kesmiş ve bunun yanında ticarî önemini de büyük ölçüde kaybetmişti. Frenklere duyulan nefretin sokak çatışmalarına kadar taşındığı İskenderiye eski ticarî ilişkilerini kaybetti, konsoloslar Kahire'den ayrıldı121 ve Süveyş, kendisine Memlük beylerinin Mısır'ından çok daha yakın olup, Hindistan ile yapılacak ticarete bağlı olan Suriye'deki şehirlerin iflas edeceğinden endişe duyan122 Bâbıâli'nin direnişinden dolayı gelişemiyordu. Fransız ticarî temsilcilerden von Trueget tarafından 9 Ocak 1785 tarihinde, Mısır'daki güçlü kişiler arasında ilk sıralarda olup, 1779 yılında Ebuzzeheb Muhammed'in yerine geçen, ancak [Bulutkapan] Ali