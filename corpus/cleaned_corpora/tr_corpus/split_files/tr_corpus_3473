sorularla kendimi meşgul ediyorum. Hatta o kadar meşgul ediyorum ki belki asıl önemli olan soruyu kaçırıyorum. Ruh eşi dediğimiz kavram gerçekten var mı? Genelde bu soruya cevabım “Hayır” oluyor. Arada birde “Evet” de olabiliyor. Cevabım “Evet” oluyor çünkü ben her şeyden kolay etkilenen bir insanım. Aynı zamanda da kitap okumayı ve film izlemeyi çok severim. Ne kadar da berbat bir kombinasyon ama… Tabi durum böyle olunca gördüğüm veya okuduğum her çiftle kendimi özleştirip hayallere dalıyorum. Ne kadar mutlu olabileceğimi ve hayatta her zaman beni sevecek biriyle beraber olmanın verdiği o güven duygusunu içimde hissediyorum. Bunların hayalini kurmak, bana o soruya olan cevabımın “Evet” olmasına neden oluyor. Sonra gerçek hayata dönüş yapıyorum. Tabi gerçekler soğuk kış döneminde surata çarpan futbol topu etkisi yaratıyor. Atıyorum, 20 tane arkadaşım varsa 15’i büyük bir hevesle yeni ilişkiye başlıyor, 9’u tartışmalı bir şekilde ayrılıyor, 7’si umursamaz bir tavırla ayrılıyor. Geriye kalan son 2 kişi ise ilişkilerini devam ettirmeyi başarıyorlar. 1’i doğru kişi olmasa bile aşkını buluyor, ve sadece tek bir kişi, oda belki, ruh eşine kavuşabiliyor. 20 de 1…. Benim düşünceme göre riskli bir kumar. Bir yandan da benim bu konudaki şanssızlığımı düşünecek olursak psikolojik olarak da ruh eşime ulaşmamın imkasız olacağı kanısına varabiliyorum. Eğer ruh eşim var ise onu bulana kadar terler dökeceğim. Yazımın başında sorduğum o soru bir kez daha aklımda parlıyor, “Yalnız ölüp ölmeyeceğime gerçekten ben mi karar veriyorum?”. Aslında evet, ben karar veriyorum. Şu anda uğraştığım her şeyi bırakıp hayatımın aşkını bulmak için evimden dışarı çıkıp sokaklarda dolaşmalıyım. Bize gösterilen bu, aşk her şeyden büyüktür. Bir başka seçenek ise hiç kimsenin peşinden koşmayıp hayatın akışına bırakmak, yani şu anda yaptığım gibi oluruna bırakmak. Birileriyle evlenip onunla yuva kurmak kulağa çok güzel geliyor. Sıcak, sevimli yuvanda sevdiğin insanla beraber bir ömür boyunca aynı yatağı paylaşacaksın. Aynı yemekleri, aynı müzikleri, aynı hisleri… Her şey “o” kişiyi bulmakta bitiyor işte. O’nu bulduktan sonra kıyamet kopsa kimin umurunda, o seninle ya. Tabi “o” gerçekten var ise. O kişinin gerçekliğini anlayana kadar kim bilir neler atlatacağız. Değer mi peki sizce? İşte bize bunu zaman gösterecek. BANA AŞKI ANLAT Bir güvercin misali konar gönle aşk. Ürkek kanat çırpışlarıyla tatlı bir meltem olup serinletirken kimi kalpleri kimilerini ise kıvılcımı koca yangınlara çeviren acımasız bir rüzgâr tufanıyla kavurur. Kimi âlimi zalim yaparken kimini ise vezir yapar rezilken. Aşk öylesine bir duygu ki gönül dağının tepesinde tahtı vardır. O tahtın sahibinin ismi de gönlün başkentidir. Önemli olan ise o tahtı her ne olursa olsun sahibine teslim etmektir. Ama o taht her başkası oturduğunda biraz daha değerini kaybeder. Günümüzde olduğu gibi isimler kalır geriye sadece anılar anlamını yitirirken. Ama eskiden öyle miymiş aşklar? Uğruna ömürler tüketilen ama bir kez bile yakınılmayan şeyin adıymış aşk. Sahiden kaldı mı o eski aşklar? Lambada titreyen alevi üşütebiliyor mu artık bir çift kömür incisi göz, çölleri aştırabiliyor mu artık bir tutam saç, aşılmaz dağları deldirebiliyor mu sevgilisine sarılmak için bekleyen yaralı bir gönül? Aşk, uğruna her şeyin feda edilebileceği bir değerdi bir zamanlar. Kimisin ömrünü, kimisinin gençliğini uğruna hiçe sayabileceği bir yangındı. Türkülerde bizi kendimizden geçiren sözler işte hep bu aşkların semereleriydi. Sevgilisinin her bir saç telini gönlüne kördüğüm etmiş, zamanla nefes almayı unutup sadece sevgilisinin verdiği mendilin içindeki bir tutam saçının kokusunu içine çekerek yaşayan sanatçıların eserleri… Eskiden çeyizini sevdalısı için hazırlayan körpe kızların ellerinde dokunurdu aşklar nakış nakış. Sevgilisine layık olabilmek için gecesini gündüzüne katarak çalışan masum delikanlıların alın terleriyle büyürdü aşklar damla damla. Uğruna harcanan emekler değerli kılardı aşkları. Çünkü aşk o zamanlar çöldeki bir serap gibiydi. Ulaşılmaz, uzak ama bir o kadar da tatlı ve göz alıcı. Âşık Veysel’e aşk nedir diye sorduklarında bundan olacak ki kavuşamazsanız aşk olur demiş. Çöldeki serap gibi peşinden koşulan, hayalleriyle mutlu olunan, yüreğe şah damar kadar yakın ama ona uzanmak için havaya kalkmış ellere de kilometrelerce uzak bir şey Âşık Veysel’e göre aşk. Bu, saf ve tertemiz ve sevdalar gözümde daha da büyük değer kazandı Ahmet Günbay Yıldız’ın Cemre Önce Kalbe Düşer adlı eserini okurken. Eski aşkların naifliği, eski sevdalıların da erdemleri merhem olup gönlümüzdeki yaraları iyileştiriyor. Kitaba göre aşk, ayrılığı ölümle bir tutacak kadar sevmekmiş kısacası. Aşk nasıl çalar peki gönlün kapısını? Yoksa davetsiz bir misafir gibi kalbimizi hazırlıksızken mi yakalar? Aşk bir kez uğramayı görsün, gönül kuşu çırpınır durur kafeste sıkışıp kalmışçasına. Bir fotoğrafla saatler tüketilir artık uykunun haram olduğu gecelerde. Aşkı için yanan sigara gibi tüketir ömrü. Onu görmediğin her an sanki bir azap olur iner bütün acımasızlığıyla kalbe. Etrafa saçtığı her tebessümü yakalamak istersin kimseler ona senin baktığın gibi bakmasın diye. Bir damla gözyaşı dökmesin diye canını verirsin oracıkta. Onunla geçirdiğin zamanda koşuşturmasına rağmen ondan ayrıldığında kağnılar kadar yavaş ilerlediği için bütün saatlere küsersin. Her sabah aynalardan önce o güzele güzel olduğunu hatırlatmak istersin. İşte böyle anlaşılırmış eski zamanda aşık olmak. Peki ya şimdi? Şimdi kaç kişinin ismi var gönlümüzde? Her seferinde vazgeçilmez olarak görülen isimler unutulur oldu hafızalardan. Tıpkı çorak tarlalara ekilen tohumlar gibi oldu sevdalar. O kadar anlamsız, o kadar değersiz. Peki, bize ne oldu da değiştik bu kadar? Nasıl alıştık bu kadar en sevdiğim dediğimiz insanı bir çırpıda değiştirmeye? Önceden sevgilisinin bamtelini zangır zangır titreten gözler nasıl oldu da başka sevdalara yelken açtı hem de beraberken? Kaynakça: Yıldız, Ahmet Günbay(2016). Cemre Önce Kalbe Düşer. İstanbul: Timaş Yayınları Muhammed Faruk Gülmez İNSANIN KENDİ YURDUNDA BİR YABANCI HALİNE GELMESİ Barış Bıçakçı’nın Seyrek Yağmur’u ve bu seyrek yağmurun vücut bulmuş hali olan Rıfat karakteri aslında biziz. Kendi isteği dışında gelişen olaylara maruz kalan, kendini berbat akışa bırakmamak için direnen ama sonunda kendisine ve ülkesine yabancılaşan insanlarız biz. Sonunda, bizim dışımızda olup biten şeyler karşısında bir yalnızlığa gömülüyoruz, ben bu ülkenin neresindeyim, bu ülkede var mıyım? Gibi sorular soruyoruz. Yurdumuz ve yurttaşlarımız bizden git gide uzaklaşıyor, bizi öteliyor; bu durumda kaçınılmaz olarak kafamız karışıyor, ben de bu ülkenin bir evladıyım ama değil de gibiyim, bu nasıl iş? Sorusuyla seyrek seyrek yağıyoruz hayatın üzerine… Ben bu durumu bir şeye benzetmek istiyorum. Güzel bir benzetme yapmak istiyorum ama yapamıyorum. Düşün taşın bulduğum benzetme şu: Bir evde yaşıyoruz, baba evin reisi ve kararlar alıyor. Onun eve getirdiği şeylerle karnımızı doyuruyoruz. Onun karısı annelik yapıyor bize. Dolayısıyla bu karar mercii ne derse o oluyor, bizim dışımızda gelişiyor olaylar bu evde. Her geçen gün ailem benden uzaklaşıyor ama ben aynı evdeyim. Dolayısıyla git gide sınırlarım daralıyor. Kendimi, kendi evimde bir yabancı gibi hissetmeye başlıyorum. Çünkü benim ak dediğime babam kara diyor ve onun dediği oluyor. Ona bir şekilde bağımlıyım çünkü bana bu öğretildi. Yazısız kurallar, ailenin varlık nedeninin bana güvenli bir hayat tesis etmek olduğunu söylüyor ama bu yazısız kurallar yazısızlıklarıyla kalıyorlar, hiçbir geçerliliği yok gerçeklikte. Beni neyin beklediğine yönelik bir kaygı duyuyorum, babam saçma sapan davranmaya devam ediyor, her geçen gün farklı bir acıya uyanıyorum. Bir gün ikinci eş getireceğim bu eve diyor, öbür gün bütün herkesi kovuyor evden, sonraki gün akşam dokuzda bütün ışıklar sönecek diyor. Babam konuştukça, eyleme geçtikçe uzaklaşıyorum evimden duygusal olarak ama fiziki olarak çıkamıyorum o evden. İşte böyle bir açmaz bu ülkede yaşamak. Umarım benzetmeyi başarabilmişimdir. Öncelerde bu ülke hepimizindi fakat şimdi bir anda azınlık haline geldik. Artık bizim değil bu ülke, misafirler konumundayız, uslu durması gereken misafirler. Burayı terk etmediğimiz sürece bir misafir gibi yaşayacağımız kesin gibi. Bu da istenmediği bir yerden gidemeyen misafir ne hissederse onu hissettiriyor bana. Ev sahibinin bana kaba davranması ama benim ona haddini bildiremeyişim, senin evine mi kaldık be diyemeyişim, onuruma ve gururuma dokunuyor. Burada ortaya çıkan şey korkunç bir çaresizlik. Rıfat, bence tüm ülke insanının bu bir anda misafir konuma düşmesini simgeliyor, bu yüzden Rıfat biziz, onda hepimize sirayet eden çaresizliği ve ötelenmişliği görüyorum. Bu aynı zamanda bir meydan okuma. Ev benim, gidecek hiçbir yerin yok, öyleyse ben ne dersem o olur diyor babam. Hadi cesaretin varsa itiraz et, bahçenin kapısını açtığımda seni mahrumiyet bölgesi, çetin mevsim şartları, yavan yemekler ve çadırlar karşılayacak. Diğer türlü ise bir şansın var, ben ne dersem diyeyim beni onaylarsan, beni koşulsuz desteklersen, bu evde sana gün ışığı vaat ediyorum… Sizleri bilemem ama ben Rıfat’ın tarafını seçiyorum. Bu da bir şeydir. “Evet, burada istenmeyen misafirim ama beni bu konuma sen sürükledin. Bu nedenle sınırlarım ne kadar daralsa da bana kalan alanı koruyacağım, en azından bunun için çabalayacağım diyorum” babama. “Pekala,” diyor babam. “Yakında ekmeği bile karne ile vereceğim sana, bakalım o zaman ne düşüneceksin hep birlikte göreceğiz.” Bir sigara yakıyorum ve uzaklaşıyorum oradan. Açlık hissetmiyorum, hiçbir zaman da hissetmeyecek kadar güçlü buluyorum kendimi. Hâlâ yaşayacak bir alanım var ve seyrek bir yağmurdan da ibaret olsa yaşamım, sonunda buna değdi diyeceğimi biliyorum. Zeynep Hazal Kaner Şık A:Evet Mutluluk çoğunluğun zannettiği gibi diğer kişilerden ancak üstün olunduğunda, daha iyi olunduğunda, daha zengin veyahut daha güzel olduğunda hissedilen bir duygu değildir. Mutluluk; bir insanın kendi içinde kendisini bulduğunda, kimlik bunalımından çıkıp karakterini belli bir raya oturttuğunda tadına varılacak bir gerçekliktir. Özellikle yetişkin insanların mutsuz olmalarının genel sebebi; kendilerini bulmak, kim oldukların karar vermek yerine kendilerini genelleştirmeye çalışmalarıdır. Yetişkinlerin kafaları hep bir karşılaştırma çabasında olduğundan, kalplerini boş ve kimsesiz bıraktıklarının farkına varmıyor ve bu yüzden de mutluluk denen o güzel duygudan bir dilim tatmayı kendilerinden esirgemiş oluyorlar. Hâlbuki birbirleriyle yarışmanın kendi ruhlarını yorduğunun farkına varsalar ve toplumun neler istediğini değil de kendi kalplerinin neleri arzuladığına kafa yorsalar, mutlu olmak için birer sebep zaten bulacaklardır. Mutluluk için hayatımda büyük büyük gelişmelerin yaşanmasını bekleyen ben, kendime o kadar çok zamanı zehir ettim ki kendi kendimin en büyük düşmanı haline geldim. Kendimden memnuniyetsiz, yaptıklarımı yetersiz bulduğum onca yılın ardından sonunda kendimi tanımama ve mutluluğa giden yolda emin adımlarla yürümeme neden olan olay iki hafta önce vuku buldu. Sınav stresi altında kendimi tükettiğim günlerden birinde yolum bir çocuk parkına düştü. O parkta daha kıyaslama yarışına girmemiş, saf ruhların neşelerine şahit oldum. Sadece orada olmak bile yüzüme kocaman bir gülümsemenin yerleşmesine yetti. Hâlbuki o gün çok yağmur yağmıştı ve oyuncakların çoğu ıslak ve amaçlarına hizmet edemeyecek durumdaydı. Çocuklarsa bu durumun onların mutluluğuna bir gölge düşürmesine izin vermemiş, su birikintisi içinde ailelerinin tenkitlerine rağmen çılgıncasına oyunlar oynuyor, su birikintilerine kâh zıplayarak, kâh oradan ellerine aldıkları sularla birbirlerini ıslatarak eğleniyorlardı. O gün gördüğüm bu sahne kendi hayatımdaki korkunç gerçeği fark etmeme neden oldu. Biz yetişkinler yapmayı amaçladığımız şeyin karşısında bir engel gördüğümüzde doğrudan olumsuzluğa, karamsarlığı düşüyor, toplum tarafından dayatılan o “mükemmellik” seviyesine ulaşamadığımız için üzülüyoruz. Oysaki bu sadece mutluluğu kendimize çok görmektir. Bizler kendimize hayatımızı zehir etmek yerine o çocuklar gibi hayattan her şeye rağmen zevk almaya çalışsak aslında mutluluğun o kadar da uzakta olmadığını ve o kadar da büyük uğraşlar gerektirmediğinin farkına varabiliriz. Hatta Büyücü - Nabokov ve Mutluluk eserini okuduktan sonra diyebilirim ki, ödevler, habersiz yapılan küçük sınavlar, vizeler ve diğer sosyal beklentiler altında artık mutlu olacak küçük bir şeye dahi denk gelemiyorsanız, sorumluluklarınız altında umutsuzluk denizinde boğuluyor gibi hissediyorsanız bile salt hayal gücünüzü kullanarak da mutluluğa erişebilirsiniz. Sadece hayali bir diyalogla bile mutlu olan bir kadının hayallerinin anlatıldığı Büyücü - Nabokov ve Mutluluk isimli eser sayesinde gerçekten sıkıldığım zamanlarda, yetersiz olduğumu düşündüğüm günlerde kendime yarım saat izin veriyor ve olan şeylerden değil de olmayan şeylerden mutlu oluyorum. Hayali ziyaretlerde, seyahatlerde, konferanslarda bulunuyor, hayal gücümün beni mutlulukla doyurmasına izin veriyorum. Mutlu olmak ya da olmamak iki şıklı çoktan seçmeli bir soruya benzer. Şık A: Evet ya da Şık B:Hayır. Eğer amacınız A şıkkını işaretlemekse hiç durmayın ve bunu yapın çünkü mutlu olmanın bir yolunu bulacaksınız. Örneğin ben parktaki o ismini bilmediğim sayısız çocuk ve Lila Azam Zanganeh sayesinde kendi karakterimi, kim olduğumu kafamda netleştirdim. Artık hayatta ne yapmak istediğimi, hayatımı nasıl harcamak istediğimi korkusuzca söyleyebildiğim için bırakın küçük şeylerle mutlu olmayı hiç var olmayan şeylerden bile memnun olabiliyorum. Benden A şıkkını işaretleyecekler için küçük bir tavsiye: Kim olduğunuzu bulmak için ihtiyacınız olan tek şey toplumun karşılaştırma tuzağına düşmemek. Toplumun istediği şeyleri umursamamanız, size kalbinizin nelerle mutlu olduğunu gösterecek ve sizlerle de benim gibi yaşadığınız hayatlardan tatmin olacak, topluma göre mutlu olmak için bir sebebiniz olmasa dahi mutlu olmak için kendi sebebinizi yaratabileceksiniz. Mutluluk pastasından birer dilim tadabileceğimiz güzel yarınlarda görüşmek üzere. Kaynakça Zanganeh, L. A. (2015). Büyücü - Nabokov ve Mutluluk. İstanbul: Everest Yayınları . Burcu Diana Erdoğan EŞİTLİK YOKSUNU Ülkelerin birbirleriyle olan ilişkilerinde belli bir hukuk sisteminin takip edildiğini bilirsiniz. Bazen onların da insanlar gibi birbirileri ile ilişki kurduklarını hayal ediyorum. Hukuk, böyle düşündüğümde çok daha anlamlı geliyor. Vicdanlarını kullanmayı bilmeyen bireylerin oluşturduğu devletlerin hukuk zoruyla anlaşmaları çok da akla aykırı değil bence. Savaşların, ölümlerin nasıl azaltılabileceğini düşünüyorum bir de çoğu zaman. Ulusların, sahip olduğu politik, askeri veya ekonomik güce göre değil de belli kurallara göre hareket etmesi, ancak bu azalmayı sağlayabilir. Yüksek ihtimalle dünyada sürekli bir barışın olabileceğine inananlarınız vardır. Eğer öyleyseniz yalnız değilsiniz. Bu, benim de en büyük çabam. Aslında bu çabalar meyvesini belirli uluslararası hukuk normlarının oluşturulmasıyla bir nebze verdi diyebilirim. Ancak oluşturulan bu kuralların uygulanması için caydırıcı bir gücün olmaması bunların geçerliliğini tartışma konusu haline getiriyor. Hukuksuz Dünya kitabında Philippe Sands tam da bu noktaya değinerek verdiği örneklerle zihinlerimize kuşku tohumu ekiyor. Vicdanının sesini duyabilen her insanın okuması gereken türden bir kitap bu. Sands, Irak işgaline giden yolda Birleşik Krallık ve Amerika Birleşik Devletleri'nin uluslararası hukuku nasıl çiğnediğini elde ettiği belgelerle ortaya çıkaran bir hukukçu yazar olarak yalnızca mekanik bilgileri sıralamıyor kitabında. Bu bilgiler ışığında savaşın insanlığı ne denli büyük bir yıkıma sürüklediğini de söyleyerek adalet kavramını sorgulamamızı sağlıyor. ABD'nin bütün sistemi kendi istekleri doğrultusunda kurma isteğini eleştiriyor. Arada yitip giden gencecik hayatları yâd ediyor, okuru da kalbinden vurmayı başarıyor böylece. Tıpkı insan ilişkilerinde olduğu gibi devletlerarası ilişkilerde de güçlü taraf çoğu zaman isteklerini yaptırma konusunda karşı tarafa karşı sahip olduğu avantajları kullanmaktan çekinmiyor. Bölümdeki arkadaşlarının sınavlarını iyi bir puanla geçmeleri için gereken ders notlarına sahip olan sınıfın çalışkan öğrencisi, arkadaşları üzerinde büyük bir yaptırım gücüne sahiptir değil mi? Bunu her gün okul hayatımda gözlemleyebiliyorum. Haydi, bunu uluslararası düzeye uyarladığımızı düşünelim bir an. Misyonunu dünyanın dört bir yanına demokrasi götürmek olarak tanımlayan bir ülkenin diktatörlükle yönetilen iki ülkeden yalnızca birine saldırması ve ülkenin başındaki kişiyi alaşağı etmesi tesadüf olabilir mi? Cevap vereyim: Tabii ki hayır. Hukuksuzluk, vicdansızlık bir ülkeye – ya da bir insanın kalbine- bu kadar derinden işlemişse eğer, orada yapılan hiçbir kötü eylem tesadüf değildir. Böyle durumlarla karşılaştığımda doğrunun ne olduğunu ilk vicdanıma sorarım ben. Bu yüzden sizleri de şimdi biraz vicdanınızla baş başa bırakmak istiyorum. Yapılan tüm insanlık dışı uygulamalar, kadınlara yapılan korkunç ayrımcılık, hayvan haklarına gereken öenmin verilmemesi ve farklı seslere asla tahammülün olmaması sizlere ne ifade ediyor? Bana hukukun ne kadar zayıf olduğunun bir göstergesiymiş gibi geliyor. Örneğin, bir sürücü bir köpeğe veya kediye çarptığında hiç bir cezai yaptırımla karşılaşmıyorsa burada hukuksal açıdan önemli bir boşluk vardır. Hatta ve hatta eğer sokak köpeğiyse cezanın olmaması ama sahibi varsa cezasının olması gibisinde hukuksal yaptırımlarla gelininmesi bazı insanların gerçekten vicdan kelimesinden dolayısıyla hukuktan ne kadar uzak olduğunu gözler önüne seriyor. Yazarın parmak bastığı tüm insanlık dışı uygularamaları hukuksuzluğa ve dolayısıyla vicdansızlığa atfediliyor. Biliyorum, adaleti gerçekten hisseden insanların bu sorulara verecek tek bir yanıtı Burcu Diana Erdoğan vardır: İnsan hukuksuz yaşamamalı. Yine insani ilişkilere dönecek olursak yukarıda anlattığım örneği bir adım daha ileri götürebiliriz. Ders notlarına sahip olan kişi, notlarını isteyenlerden karşılığında çok yüksek fiyatlar talep edebilir. Tıpkı bir zamanlar petrol üreten ülkelerin fiyatları bir anda yukarı çekmesi gibi o da fiyatlarla istediği gibi oynayabilir. Bunun yanında isterse kendi hoşlanmadığı kişiye gerekli notları vermeyerek onun zayıflamasını veya dersten kalmasını da sağlayabilir. Bunu yaparken de çok rahatlıkla bu uygunsuz tutumuna uygun bir biçim verebilir. Neden mi? Çünkü güçlü olan odur ve onun gücünü bütünen avantaj haline getirmesini engelleyen güçlü bir hukuk sistemi yoktur. Tam da Sands'in dediği gibi “üzerinde yaşadığımız bu dünyadaki eşitsizliği, ne insanların ne de ülkelerin sağlam hukuki temellere dayanmamasından dolayı görüyoruz.” Eşitlik yoksunu dünyaya, yalnızca vicdan gerekiyor. Sands, P. (2016). Hukuksuz Dünya. İstanbul: Alfa Yayınları. Ziya ERKOÇ ÇINARLAR DA ÇEKİNİR Mİ? Utanma duygusu epey gizemli ve etkili bir duygu. En sevdiğiniz insanın yanında bile konuşma yetinizi bir anlık unutturacak kadar… Çocuklarla özdeşleşmiştir biraz da bu duygu. Onlar aile bireyleri dışındaki insanlarla pek konuşamazlar, utanırlar ya hani. Peki ya, yetişkinlerde yok mudur bu duygu hiç? Onlar bu duygularını çocukluklarında mı bıraktılar? Hiç sanmıyorum. Bence bu duygu her insanın içinde ve de bazı şeyleri yapmaması konusunda onlara fısıldıyor. Yani demem o ki, yetişkinler de çocuklar kadar bu duygunun esiri. Ancak ben size utangaçlık duygusunun en çok yakıştığı bireylerden bahsetmek istiyorum: Babalar. Onlar duygularını hep saklarlar, masum bir utangaçlıktan dolayı. Ben de kendi babama baktığım zaman bunun doğru olduğunu görebiliyorum. Ama acaba bu çekingenlik çocuklarınki ile aynı mıdır? İşte Orhan Pamuk’un Kırmızı Saçlı Kadın kitabındaki; ana karakterin ustasında gördüğü çekingenlik duygusu, benim de babamı gözlemlememe sebep oldu ve bu soruya yanıt bulmama yardım etti (s. 48-49). Babaların neden utangaç olduklarını anlayabilmek için öncelikle kendi babama bakmalıyım. Öyleyse kısaca kendisinden bahsedeyim. Babam kendi ailesinin en küçüğü, aileyi taşıyanı ve de ailenin en çok çile çekeni. Daha bıyıkları terlemeden -18 yaşında- başladığı öğretmenlik hayatında, ailesinin ve yakınlarının her derdine koşan, fedakâr bir insandır kendisi. Etrafındakileri sevindirmeyi çok sever. Her ne kadar kendine yapılan vefasızlıklara iç geçirse de, “iyilik yap denize at” sözünün gerektirdiği gibi devam eder hayatına. Ancak, bu denli cesur bir insan da çekingenlik duygusu ne arar diye merak ediyorum. Ne diye duygularını açıktan belli etmekten çekiniyor ki? Örneğin, aileden birinden uzun süre haber alınmazsa, her ne kadar belli etmese de tavırlarından az çok anlarsınız, bir miktar telaşlanır. Ancak her seferinde bunu kabul etmez ve telaşlı olanın annem olduğunu söyler. Evin direği derler ya babaya, bir ailenin en sağlam parçası. Kendini sağlam tutmaya çalışıyor demek ki. Hani uçakta hostesler tehlikeli bir durumda sakin olmaya çalışır ya. Çünkü onlar da panik yaparsa yolcular daha da çok korkar. Bende aynı buna benzetiyorum babamın endişelerini açıktan bildirmekten çekinmesini, o tertemiz kalbi ile güçlü duruyor ve de ailemizin geçirebileceği tehlikeleri olağanca çabasıyla halletmeye çalışıyor. Her ne kadar aşırı bir şekilde diyemesem de baba ile çocuk arasında karşılıklı bir çekingenlikten söz edilebilir. Çocuk, bir mesele olduğunda bunu babasına iletmek istediğinde aracı olarak annesini kullanır. Örneğin, bunu bu yaşlarımda pek yapmam ama daha küçükken bir şey alınmasını istediğim zaman anneme başvururdum. Annem ile kafa kafaya verip makul bir sebep üretirdik. Daha sonra annem de babama talebi iletirdi. Çok planlı çalışıyorduk yani. Ancak zaten çocukların utangaçlığı özellikle babalarına karşı çok normal. Baba çalışıyor olduğundan dolayı vaktin çoğu anne ile geçiyor – en azından benim durumum öyleydi. Bu yüzden bir şey isteneceği zaman anne daha iyi bir araç olarak görülüyor. Ve de baba biraz da sert bir kişilik olarak algılandığı için çocukların babadan çekinmesi normal bir davranış gibi görünüyor. Ancak işin ilginç tarafı bazen babaların da aracı olarak anneyi kullanması. Ben bunu babamda fark edebiliyorum. Babam çok nazik bir insandır, sevdiklerini kırmayı hiç istemez. O yüzden rahatsız olduğu bir durum olur ise bunu direk olarak söylemekten çekinir. Anneme olayı güzelce anlatır ve de rahatsızlığı ya da yanlışlığı dile getirmek üzere annemin sözcü olmasını ister. Belki de babam annemin tatlı diline güveniyordur. Çünkü evlat sonuçta kırmak istemez, çekinir. Düşüncelerini iletmede annemi araç olarak kullanmasını bu manada garipsemiyorum. Yani aslında çekingenlik gibi görünen bu duyguya bir çeşit nezaket de denebilir. Ben de aynı durumu kendimde gözlemliyorum, resmen babamdan geçmiş bana. Sevdiğim insanların hatalarını ya da eksikliklerini, ağzımdan yanlış bir kelime çıkar da onları kırarım diye söylemeye çekinebiliyorum. Veya söylemeye çalışırken karşıdaki yanlış anlamasın diye şekilden şekle girebiliyorum. Ama bu sakın özgüven eksikliği gibi algılanmasın, bu bir hassasiyet ya da tabiri caizse incelik. Örneğin, bir arkadaşımın yanlış yaptığı davranışı görsem onu incitmemek için sesimi çıkarmam, ancak daha güzel bir yöntemle bildirmeye çalışırım. Bu başka bir arkadaşı aracı olarak kullanmak ya da “bir arkadaşım şöyle bir hata yapmıştı” diyerek “kızım sana söylüyorum gelinim sen anla” tarzında olabilir. Son ihtimal ise beraberken o hatayı sanki ben yapmışım gibi söyleyip kendisine yaptığımın yanlış olup olmadığını sorardım. Yani babamda ve kendimde gözlemlediğim bu davranış çekingenlikten ziyade düşüncelilik göstergesi. Hatayı hemen yüze vurmanın kabalık olduğunu düşündüğümüzden böyle yapıyoruz muhtemelen. Babamın utangaçlık duygusunu hakikaten klasik bir çekingenlik gibi algılamıştım. Ancak gördüm ki bunların altında derin anlamlar yatıyormuş. Demek ki babalarda da utanma duygusu varmış, ama bunu çocuklarda bulunan ya da bildiğimiz utangaçlıktan ayırmak en doğrusu. İçlerinde bulunan şefkatin üstünü örtmek için bir araç olarak kullanıyorlar çekingenliği bu nadide insanlar. Birazcık dahi üstünü açsalar sanki merhametleri görünecek diye ya da dışarıya kaçacak diye korkuyor olmalılar. Dahası aileyi koruyucu güçlerine zarar gelmesinden endişeleniyorlar. İşte babaların bu özellikleri onları ailenin en değerli ferdi yapıyor. Bununla birlikte bu özellikler babaların evin bir diğer eşsiz parçası olan annelere layık bir eş olmalarını ve de ailenin tohumları olan çocukları şefkatleri ile kucaklamalarını sağlıyor. Pamuk, Orhan. Kırmızı Saçlı Kadın. İstanbul: Yapı Kredi Yayınları, 2016. Baskı. Ahmed Faruk Ertem Rüyalar Şehri Paris Bazı şehirler, sokaklar, mimari yapılar bazen insanlarda çok büyük etkiler bırakabilir. Hayatı boyunca kendini o şehrin sokaklarında yürürken bulmayı, orada bir gece geçirmeyi beklemiş insanlar da olabilir. Benim için Paris her zaman böyle bir şehirdi. Odamın duvarında kocaman bir Eyfel Kulesi, onun yanında boyutu biraz daha küçük şanzelize caddesi… Şimdi ise o tablolara baktıkça daha fazla etkileniyorum. Anlayamadığım bir şekilde Paris hayatım boyunca beni hep etkileyen bir şehirdi. Çocukluğumda izlediğim çizgi filmler yahut başka bir etken mi bilmiyorum ama rüyalar şehri tabiri en çok Paris’e yakışırdı. En sonunda karar verdim. Gerçekten doya doya bir şehir gezintisi yapmak yıllardır beklediğim anı gerçekleştirmek için, çok küçük sayılamayacağım ama henüz bunun için de erken olan bir yaşta olsa Paris’e tek başıma gitme kararı aldım. Ailemden izin aldıktan sonra geri kalan heyecanı ben ve o şehir yaşayacaktık. Uçağın sabah saatlerinde inmesi, havaalanından şehre ulaşımın kolay olması da ilk zorlukları kolayca atlatmamı sağladı. Şehirde ilk turlarımı atarken hissettiğim duygular, Paris’in bir rüyalar şehri olduğunu doğruluyordu. Eski ama kendine özgü fransız mimarilerine sahip binalar, yurt dışında eşine az rastlanır küçük ama bir o kadar da sevimli kahve dükkanları da cabası… Eyfel Kulesinin çok küçük bir kısmını görmüştüm ki, o an fark ettiğim şey o şehrin bana özgürlüğü çağrıştırmasıydı. Kendine özgü ve her yerden görünen bir nevi yol gösterici olan bir yapıt… Ne kadar büyükde olsa binaların içinde yaşadığımız Ankara’nın beni özgürlüğümden ayırdığını fark etmiştim. Bizi mutlu edecek, her şeyden herkesten farklı kılacak bir yapımız bile yoktu. Paris’in benim için rüyalar şehri olmasının nedeni de o özgürlüğün sembolü olmasıydı. Bir o kadar büyük olduğu gibi bir o kadar yeşillik ve bir o kadar da mutluluk vardı o şehirde. Sokakların düzeni, binaların mimarisi insanların özgürlüğü, mutluluğu, kendilerini hissetmelerine kapı açıyordu. Siz hiç ülkemizin ana caddelerinde scooter ile mutlu bir yolculuk yapan insana rastlayabilir misiniz? O insan için o yolculuk ya eziyete dönüşecek ya da bir sıkıntı çıkaracaktır. İşte aradığı mutluluğu bulabilecek olmak beni özgür kılıyordu. Paris sokaklarında yürürken Eyfel Kulesine bakarak yol bulmak, şanzelize caddesine çıkan sokağa göre konumunu bulmak insanı bir başka mutlu yapıyordu. Yurt dışında yaklaşık 15’e yakın ülke gezmiş biri olarak, açıkcası o abartılarak reklamları yapılan yapıtlar beni ilk görüşte pek etkilemiyordu. Ancak ilk defa bir yapı gerçek anlamda beni büyülemişti. Eyfel Kulesini karşımda bir bütün olarak görüyor olmak bambaşka bir duyguydu. Sanki odamın içerisindeyim ve eyfel benim duvarımda asılı bir tabloydu. Gerçekliğini algılamam biraz süremi alsa da o muhteşem fotoğraflarının olduğu kule bence çok daha iyilerini hak ediyordu. Arka tarafında uzunca bir park ve önü nehir olur Eyfel Kulesi şimdi benim için çok daha farklı bir anlam ve duygu ifade ediyordu. Çok hızlı bir şekilde karar almıştım ve odamdaki o tablo artık benim çektiğim fotoğraflar ile yer değiştirecekti. Her baktığımda aslında beni büyüleyen o özgürlük hissini ve Eyfel Kulesini ilk görüş anımı hatırlamalıydım. Her cephesinden fotoğrafını çektikten sonra en merak ettiğim an gelmişti, alt taraftan nasıl göründüğü yıllardır kafamı kurcalıyordu. Galiba alt taraftan çektiğim fotoğraflar ile kendimi yıllar boyu güldürebilecek bir albüme sahip oldum. Vakit kaybetmeden sıraya girip en yukarısına kadar kalabalık ve tıkış tıkış bir asansör ile yolculuk yaptım. O kalabalıkta fark ettiğim şey benim o ana kadar tek başıma olduğumdu. Herkes asansörde birileriyle konuşurken ben etrafı izliyordum. Nedense o ana kadar tek başıma olduğum beni etkilememiş ve ben bunun farkına bile varmamıştım. Yanımda yakın bir dostum ve sürekli sohbet ettiğim bir arkadaşım varmış gibi hissetmemin nedeni rüyalar şehri parisin gerçekten bambaşka bir ruhu olmasıydı. Sıradan bir gezinti ile 15 dakika içerisinde Paris’in her yeri görülebilir ve kuleden tekrar inilebilirdi, ama benim orada yaklaşık iki buçuk saat geçirmiş olmam Paris’i çok iyi bir şekilde ezberlemiş olmamı sağladı.. Eyfelin üstünde kendime ilginç gelen bütün mimarileri not edip üç gün içinde gezmem gerekliydi. Tabii ki yetişmedi ve bu bana Paris’e tekrar tekrar gitmek için en güzel bahane oldu. Paris’ten ayrılırken hayallerimde büyük yer kaplayan o şehri doya doya tek başıma gezmiş olmamın mutluluğunu yaşarken, bir o kadar da o şehri bırakacak olmamın üzüntüsünü yaşıyordum. Galiba ben bu şehre bir çok defa gelecektim. Planlarıma göre kendime ayırabildiğim en uzun süre de buraya geleceğim. Rüyalar şehri, gezdikçe güzelleşen, düşündükçe hasret çektiren şehir Paris… Ağıt Deniz Doğan 21601078 Saniyeleriniz Saatleriniz Olsun Koş koş koş… Durma sakın! Sürekli koş. Neden mi? Durursan ölürsün de o yüzden. Günümüzün “Hızlı yaşa genç öl.” saçmalığı giderek yaygınlaşırken siz de bu hızlı yaşam temposundan nefesi kesilenlerden misiniz? Sizi bilmem ama ben çığlık çığlığa bağırmamak için kendimi zor tutuyorum. İçime bir ayna tutsam oradaki uçsuz bucaksız denizleri, alabildiğine uzanan kırları görebilecekken her metropol insanı gibi ben de bu gri başlı şehrin tutsağı oldum. Sadece ben mi, hepimiz esiri olduk bu yarışın. Başlarda çevremizdekilerle ya da kendimizle yarışırdık. Sonra bir baktık ki dayatmaların esiri olmuş ve sistemle yarışır hâle gelmişiz. Tüketime programlanmış beyinlerimiz, ardı arkası gelmeyen yarışlarımız, ruhumuzu emen hırslarımız ve arkada bıraktıklarımız bu yarışı daha da kızıştırmadı mı? İnsanlığımızı unutturmadı mı? Modern çağın getirilerine ayak uyduran modern insanlarız (!) biz. Peki kimiz, ne iş yaparız, nasıl yaşarız, hayat amacımız nedir? Tabii ki de tüketmeye doyamayan, hep daha fazlasını isteyen, bir hedeften öbürüne koşarken asıl amacını unutan insanlarız. Çoğumuzun hayallerinde bir gün güney sahillerine yerleşmek ya da doğduğu yere geri dönmek olsa da bu hayali unutup hayallerimizden koşarcasına uzaklaşırız. Peki neden tüketerek hep daha fazlasını isteyerek hırslarımızın kölesi olarak bizi bekleyen tükenmişliğe doğru dörtnala koşuyoruz? Neden asosyal sosyal mecralarda beğeni yarışlarına girerken ünlüleri takip edip onların hayatlarına özenirken ya da alışveriş merkezlerinin indirim çılgınlıklarına boğulurken hiç durup da ne yaptığımızı sorgulamıyoruz? Korkuyoruz dediğinizi duyar gibiyim. Böylesine tıkır tıkır işleyen, insanları karınca gibi çalıştırıp at gibi yarıştıran bir düzene karşı gelmek ve hayatı sindirerek yaşamayı seçmek çok korkutucu olabiliyor çünkü sistemin dayatmaları o kadar güçlenmiş ki bu tabuları yıkmak imkânsız gibi görünüyor. Bu yüzdendir ki artık yel değirmenlerine savaş açan değil yel değirmeni olan insanlar kazanıyor. Ama nereye kadar böyle topallayarak yarışa devam edebiliriz ki? Nereye kadar bize dayatılan bu hayatı yaşayabiliriz? Ne zamana kadar kalbimizin çığlıklarını susturabiliriz? “En son ne zaman bir duyguyu en derinlerimde hissettim.” diye düşünüyorum da sanırım çok uzun zaman oldu. Aşkı, öfkeyi, acıyı, sevinci hissedemeyen hatta artık ağlayamayan insanlarız. Aşkın bedeni sarsan o kıpırtısını hisseden insanlar yok denecek kadar azaldı çünkü insanların artık âşık olmaya da bir duyguyu irdelemeye de zamanları yok. İnsanların yaşamaya, nefes almaya, güzel bir kitap okumaya, sırf sevdiği için bir şarkıyı dinlemeye bile zamanı yok çünkü modern insanın (!) hep bir yere yetişmesi, az uyuması ve tabii ki litrelerce kahve içmesi gerekiyor. Dillerde sürekli bağlanma problemi ya da tek gecelik aşklar dolaşıp duruyor. Herkes yüzeysel mutlulukların, anlık heveslerin peşinde koşuyor. Çünkü dünyanın fırtınasına öylesine kapıldık ki duyguların derin denizlerini kaybettik. Bir annenin şefkatini, dostun sıcak gülümsemesini, sevgilinin tutkusunu unuttuk. En sevdiklerimize de bu yüzden kapadık kendimizi ve bu yüzden kalabalıkların yalnız şövalyeleri olduk. Bize yaşadığımızı hissettiren, bize özümüzü hatırlatan insanlara sırf yarışta geri kalıyor diye sırtımızı çevirdik. Yalnızlaştıkça hissizleştik, hissizleştik de yalnızlaştık. Kimimiz ailemizi, kimimiz aşkımızı, kimimiz kendimizi kaybettik bu yolda. En kötüsü de sadece kaybettik. Bir hedeften öbürüne durmadan koştuk koştuk koştuk… Ruhumuzu beslemeden bize ne söylendiyse onu yaptık. Belki zaferlerimiz oldu ama aslında kazandığımızı sandığımız o büyük zaferlerin gölgesinde bile kaybettik. Peki bu oyunu bozmak istersek ne olur? Değişmez denen düzen değişirse, robotların kalbi yeniden atmaya başlarsa ne olur hiç düşündünüz mü? Hayatımız sadece bize bağlı olsa ve eskisi gibi bir bütün olabilsek ne olur? Ben on dokuz yaşındayım yani bu düzenin, bu yarışın içine doğdum. Sis bulutunun arkasındaki o güzel ve huzurlu zamanlarda hiç yaşayamadım. Doğduğum andan itibaren hep başarmam gereken bir şey vardı; hep bir savaş, hep bir yarış gördüm. Ama yine de insanlıktan umudumu kesmedim çünkü güzel atlarına binip giden güzel insanlar elbet bir gün gelecek, elbet bir gün insanlar ruhlarındaki dinginliği yeniden arayacak. İnsanoğlu yeniden sevecek, özüne dönecek. Saniyeleriniz saatleriniz olsun, hayatınız akıp gitmesin. Sevgiyle, dinginlikle ve huzurla kalın. Evinde Değilsin Artık“…gözlerime dolan ışıköyle canlı kılıyor ki kanımıbaşka her şeyi unutuyorum…” (Tafdrup, 23)Ne zaman anlık mutluluklarımız gözlerimizi kamaştırsa ve bundan sonraki hiç bir şeyin önemi kalmamış gibi gelse bize, o en zayıf anımızdır aslında. Etrafımızdakiler bize fazlasıyla yettiğinde, başka insanlara, başka şeylere gereksinimimiz yokmuş gibi geldiğinde her şeyimizi kaybetmeye bir adım daha yaklaşmışız demektir. Bir bakıma da kendi değerimizi anlamaya…Pia Tafdrup’u okumak da aynı böyle. Şiirlerinde kelimelerin birbirleriyle danslarını izlemek, Tafdrup’un hayatını bir tren camından izlemek, onun içinde bir yolculuğa çıkmak gibi. Onun hayatını izlerken kendimizi bulmak, kendimizin değerini anlamak. Aslında insanın kendinden ne kadar uzak yaşadığını fark ettiriyor, sonundaysa kendine döndürüyor insanı, özüne.Başkalaşmak için girdiği çabadan vazgeçtirip, kendini aratıyor etrafta. Gördüğü her insana kendini soruyor, “Gördünüz mü onu?” diye.Kalabalığa karışabilmek ister insan. Diğer insanlar kadar herkes olmak, renklerini kaybetmek ister. Renklerinden utanırcasına, bazen de bir başkası için, o renkli değil diye. Çünkü tek olmak zordur, seni özel kılan her şeyinle biricik olmak. Bir olmak zordur. Bir yetmez insana. Bir hep eksik kalır kalabalığın içinde. Yalnız hissedersin. O kadar zordur ki kalabalığın gürültüsü içinde yalnız olmak, kimi zaman onlarca yüz takınarak teklikten kaçmaya çalışırsın, kimi zaman bambaşka biri olarak. Bazen ise geceye bile özeniyor insan. Güne onun kadar uzak olmaya.“…gereksinim duyuyorum geceyearada bir ödünç almam gerekiyor onun sessizliğini arada bir bırakıp gidiyorum içinde bulunduğum koşulları”(Tafdrup, 16)Tüm bu seçenekelerin de kaçınılmaz bir sonu vardır ama: Kendinden uzaklaşmak. Ne yaparsan yap, kendinden uzaklaşmadığın sürece bulutların üzerine çıkamazsın. Tek kişiyken yalnızca uzaklarda bir ışıktır mutluluk. Yeni yüzler, yeni benlikler olmadan yaklaşamazsın. “…zaman tanıyorum kendime birer birer ortaya çıkanyüzlerimi görmek için…”(Tafdrup, 18)Kendin artık köşeyi dönerken karşına çıkmasından korktuğun, görünce tanımamazlıktan geldiğin kötü bir anıya dönüşürsün. Renklerinse hatalar gibi alasıya gömülmüş geceye. Renklerinle daha güzel olduğunu bile bile vazgeçersin kendinden. Daha güzel olmasa bile kendi gökyüzünü başka bir gökyüzüyle takas edersin, gündüzü geceyle…Tüm o hatalardan kaçmak zor olsa bile, bir kere karar verdikten sonra kendinden uzaklaşmak kadar kolayı da yoktur. Başka biri olduğuna en kolay kendini inandırır insan, zor olan insanlara kanıtlamaktır, kendini unutturmak. Ama bir kere unutulunca da, bellek tutamaz eskisini. “Hiç kimse zorlayamaz sizibundan sonra beni anımsamaya…” (Tafdrup, 60)Kalabalığa karışınca evet, imkansız değildir mutluluğu bulmak. Hatta kolaydır. Kalabalıkta yüzlerin içinden kendini unutturup, yeni yüzlerini, yeni halini sevdirdiğin birilerini bulduktan sonra yalnızca uzanıp kavraması kalır mutluluğu. Ne zaman ki uzanırsan mutluluğa, çok yükseklerde hissedersin artık kendini. Sevdiklerin yanında, başka küçük bir evrenin olur kalabalığın içinde. O evrende kaldığın sürece hiç bir şey değişmeyecekmiş gibi. Yer çekimi ve zaman yokmuşçasına kaygısız, bulutların üstündesindir. Ta ki yer çekiminden nasibini alıncaya kadar. En güçlü hissettiğin, en yükseklerde uçtuğun anda dünya, tüm gücüyle seni kendine çeker. Yere çakılırsın. Sen daha ne olup bittiğini anlayamadan. En yüksek bulutlardan, en derin denizlere düşersin.“Hep ile hiç arasındasoluksuz bir saniyedeoluşur her şeyumulmadık anlardadeğişir dünya…” (Tafdrup, 36) Boğulmadan su üstüne çıkabilmek için tanıdık bir yüz ararsın, ama naﬁle. Bambaşka bir yer bura. Asla evinde değilsin artık. En güvendiği anda aslında hiç bir şeyin, hiç kimsenin kalıcı olmadığını anladığında yalnız kendine sarılabiliyor insan. Kendine dönmenin en iyi olduğunu anlıyor, nasıl ve neden olduğunu anlamasa bile…“…geriye dönüyorum her zamangeriye döndüğü gibi insanın anlamadığı şeye…” (Tafdrup, 24)Ama kendine dönmek kendinden kaçmak kadar kolay değil. O kadar zaman önce, o kadar farklı yüzlerle geçmiş ki o yollardan, yabancı kalmış yollara. Kendine, evine giden yolu ararken ummadık şeylerle karşına çıkıyor.“…karanlığın altında ve her yerde karanlığı buluyorum gene…” (Tafdrup, 24)Karanlıkla karşılaşınca afallıyor insan. Kendine dönmek zor, yolunu unuttuğun evi bulmak zor. Onlarca kez düşüyor karanlıkta. Hatalarına, yabancı yüzlere çarpıp topallıyor. Yine de yolun sonunda, tüm yolların bağlandığı köşede yine evi, kapıda ise kendisi.Zaman zaman herkesin kendisinden uzaklaşası geliyor. Başka bir yüzle mutluluğa uzanası. Ama evden çok uzakta düşünce insan bulutların üzerinden, geri dönmek daha da zor. Başkalaşmaya başlamış olsan bile, ne kadar erken, evinin ne kadar yakınına düşersen o kadar iyi. Yani aslında soru yalnız buna indirgeniyor,kendini kurtarmak için düşmeye hazır mısın?Referanslar1. Tafdrup, P. (2016). Bulunduğun Yerde. İstanbul: Yapı Kredi Yayınları.Ruhsuz Bedenler “Bize cenneti vaat ettiler ama yeryüzünde cehennem yarattılar.” 1979 İran Devriminden sonra Humeyni’nin yandaşları tarafından söylenen bu sözde aslında ne kadar güzel kandırıldığımızı belirtiyor. Dünyanın belki de en güzel sözsüz çalışmaların yapıldığı İran’da bugün halen daha bazı çalgı aletleri yasak, bazı müzik türlerinin yapımı ve yayımı engellenmiş durumda. 1979 İran Devriminden sonra Humeyni ülkedeki bütün radyo yayınlarını engellemiş. Hatta siyasetçilerin cenazelerinde bile ulusal marşın çalınması yasaklanmış. Bütün sanat akademileri kapatılmış. Nasıl bir zihniyet müziğin ülkeden tamamen kaldırılmasını hayal edebilir ki? Bir insan başka bir insanın emeğine karşın nasıl bu kadar saygısız bir yaptırım uygulatabilir? Bir annenin bebeğine bile ninni söylemesinin engellendiği bir ülkede o çocuklar nasıl hayata tutunabilir? Tutunamadılar. Devrimden sonra kapatılan İran Bale Akademisinin bir üyesi olan Elaheh’ın annesi uyuşturucuya karşı daha da direncini yitirdi ve Elaheh 13 yaşındayken aşırı dozdan, bir daha hiç dans etmemek uğruna hayata gözlerini kapattı. Annesini bu kadar küçük yaşta böyle bir sebepten dolayı kaybeden Elaheh için hayat daha da zor bir hal almıştı. Her ne kadar filmimizin başkahramanı Afshin, Elaheh’n bağımlılığını yenmesi için elinden gelen her şeyi yapmaya hazır olsa da Elaheh’ın sorunundan daha büyük bir sıkıntı vardı. Dans edemiyor, şiir okuyamıyor hatta bazen özgür bir şekilde düşünmekten bile korkar duruma gelmiş bir ülke de insanlar bir bardak gibi kırılıp bir daha hayata dönemiyorlardı. Üniversitelere, iş yerlerine, bütün kamu kuruluşlarına sızmış olan Humeyni’nin kurduğu milis topluluğu(Besic) uygun görmedikleri her şeyi yok etme hakkına sahiptiler. Sokak ortasında el ele tutuşan bir çift mi gördün? Evli değillerse bıçaklayabilirsin. Ya da bir kadın gülüşünün seni ve çevrendeki diğer erkekleri tahrik edecek kadar yüksek tonda olduğunu mu düşünüyorsun? O kadının çenesini kırabilirsin. Besic milisleri 1979 yılından beri bu barbarlığı ve yobazlığı ellerinde sıkıca tutuyorlar. Yalnızca Yeşil Hareketi önlemekle kalmayıp, kendi ideolojilerini yüceltmek ve yükseltmek de amaçları arasında bulunuyor. Yıllardır süre gülen dogmatik düşünceleri yıkmak uğruna yapılan onca şeye rağmen İran şu an halen daha acı çekiyor. Sanki 1979 yılından beri anahtarı kaybolmuş bir kafes gibi olan İran’da sanat yapmak istiyorsan ülke dışına “kaçmak”tan başka tercihin yok. Doğduğun topraklardan kaçmaya sürükleyen zihniyeti halen daha destekleyen insanlar gördükçe, insanlığa olan umudumu yitiriyorum. Kendi topraklarından kendi vatanından hatta kendi insanından nefret etmek kadar insanı yaşamaktan soğutan başka bir şey yoktur. Kim bilir İran’ın o şartlarında yaşayan kaç insan Besic gelip onları infaz etmeden önce hayatlarına son vermiştir. Benim için, Elaheh’in annesi bu duruma en iyi örnek. Tutkuyla yaptığın şeyin hükümet tarafından getirilen yasakla daha fazla yapamayacak oluşun ölümden farklı bir şey değildir. İran ve İran gibi ülkelerin vatandaşlarında görmek istedikleri tek şey sorgulamadan hareket eden bedenler. Ne düşünmelerini istiyorlar ne yaratıcı fikirlerde bulunmalarını ne de harekete geçmelerini. Böyle şartlarda yaşarken isyan etmenin ne anlamı var? Ağzından çıkan tek bir kelimenin ölüm feryadın olduğunu bilerek yaşamanın ne önemi var? Afshin arkadaşının pasaportuyla Fransa’ya gitmeyi başardığında, sahnede bir anda kendini ifşa etmesi hepimizin yapabileceği bir şey değil. Her ne kadar Fransa elçiliği bu girişiminden dolayı ona sığınma hakkı tanımış olsa da sahnenin arkasında bekleyen Besic milisleri onu oyunun hemen sonrasında öldürebilirlerdi. Ama yapmadılar. Belki de yapamadılar. Çünkü başka bir ülkede senin kendi ülkenin çıkarlarını gözetmek için yaptığın insanlık dışı eylemler o ülkenin adalet sistemi tarafından cezaya tabii tutulabilir. İşte bu yüzdendir ki şu an şeriatla ya da “demokrasi” adı altında şeriatla yönetilen ülkelerin sanatçılarını yurt dışına göndermemesinin altında yatan neden bu. Yeter ki ülke içinde kalsın biz onu kendi kanımızla yıkarız zihniyeti yüzünden kim bilir kaç sanatçı yaşarken ölüme mahkûm ediliyor. Bu tutsaklığa bir son vermemiz için hiçbir sebep yok. Ne yazık ki yeterli güce sahip olmadığımız için belki de birkaç nesil daha özgürlük kelimesini sadece kavram olarak bilecekler. Buğra Kerim Başbuğ SERİ ÜRETİM Dürüst olmak gerekirse hayatımda şu ana kadar hiç şiir yazmaya çalışmadım. İlkokulda yazdığımız daha çok şarkı veya tekerleme tadında olan “şiir”ler hariç elbette. Bunun birçok sebebi olabilir ama beni ürküten ya da başka şekilde kendimi ifade etmeye iten şey her ne kadar kulağa ya da ruha hoş gelse de şiirlerde kullanılan dilin süslü oluşu ve kafiye bütünlüğü diyebilirim. Tabii ki bu şu ana kadar okuduğum bütün şiirler için geçerli değildi daha saf ya da günlük dile yakın diyebileceğimiz bir dil ile kaleme alınan şiirler benim için daha tüketilebilir olmuştu. Bunlardan birisini de bu yazıyı yazmaya başlamadan hemen önce bitirdiğim, Birhan Keskin’in kaleme aldığı, 19 şiirden oluşan “Fakir Kene” idi. Yazar gerek kullandığı günlük dille gerekse şiirlerinde yer verdiği karakterlerle bize kendi yaşantımızdan birer “ayna” tutuyor. Bir kenarda oturup etrafıma baktığımda aslında herkesin birer robot gibi bir düzen içerisinde sağa sola koşturup edindikleri ya da başka bir deyişle bu düzenin üzerine yüklediği sorumlulukları gerçekleştirdiklerini görüyorum. Bunu yadırgıyor ya da garipsiyor değilim. Ama bizlere ufacık birer çocukken “Nasıl bir dünyada yaşamak istersiniz” diye sorulduğunda hiç kimsenin tüm kargaşası ve kasvetiyle içerisinde yaşadığımız bu dünyayı hayal edeceğini ya da betimleyeceğini zannetmiyorum. Bunun bir sorun teşkil ettiğini de söylemek bir yerden sonra anlamını yitirmeye başlıyor çünkü birer çocuk olmaktan çıkıp bu düzenin içerisinde birer parçaya dönüşmüş oluyoruz. Ancak o zaman anlıyoruz çocukken birçoğumuzun sahip olduğu büyüme isteğinin ne kadar da gereksiz olduğunu. Belki çocukken gerek öğretmenlerimiz gerekse ailemiz tarafından bilinçli ya da bilinçsiz olarak dayatılan sınırlar olmasaydı, bu düzene hizmet eden bir fabrikadan çıkan birinin diğerinden farkı olmayan birer ürün olmasaydık. Kaybedenler Kulübünde Kaan Çaydamlı’nın da bu konuya ilişkin belirttiği “Bazı insanlar aile kurmaya önem verirler buna değer verirler bazılarıysa başka bir takım şeylere değer verirler bunlara değer verirken bunlara neden değer verdiğini düşünmez birey. Toplumun içinde erimiş olan birey. Toplum koleje girmeyi bir değer olarak sunduğu için artık kişiliğini yok sayma halidir. Koleje girmek için yarışır, üniversiteye gitmek için yarışır, iyi bir işe girmek için yarışır, güzel bir kadınla evlenmek için yarışır. Devamlı bir yarış ve kazanma zorunluluğu.” görüş dediklerime paralellik birlikte birçoğumuzun aynı hedefler peşinden koştuğunu bir kez daha bize hatırlatıyor. Çocukluğumuzda en çok karşı karşıya kaldığımız sorulardan biri “Büyüdüğünde ne olmak istiyorsun?” dur. Genel olarak verdiğimiz cevaplar ise öğretmen, doktor ya da pilottur. Neden içimizden birisi çıkıp ressam olmak istiyorum ya da ben bilim adamı olacağım demez ? Çünkü soruyu soran kişinin aradığı cevap bunlardan biri değildir. Bu soruyu soran kişi muhtemelen sizden doktor olup onu iyileştirmenizi istiyordur. Çocukken büyüklerimizle yaşadığımız bu diyalog toplumun bize empoze etmeye çalıştığı değerlerin bir örneğidir. Benim için önemli olan bu düzenin içinde bir parça olmaktan çok bu düzen içinde bulunduğumuz konum itibariyle neleri değiştirmek istediğimiz ve nasıl değiştirebileceğimizdir. Bu konu hakkında birçok insan gibi karamsar olmasam da genel olarak konulara biraz daha realist olarak bakmayı sevdiğimden dünyayı bizden sonra gelecekler için şu ankinden daha farklı bir yer kılmak için yapabileceğim çok bir şey olduğuna inanmıyorum. Kaynakça ; Keskin, Birhan. Fakir Kene. Metis Yayıncılık, 2016. Tolga Örnek (Yönetmen). (2011). Kaybedenler Kulübü (Film). Ertuğrul Karamanlı KİRLENEN DENİZ, BEDELİNİ ÖDEYEN İNSANOĞLU Eski zamanlardan beri denizle iç içeyiz. Gerek uçsuz bucaksız oluşu, gerek sualtı dünyasının adeta başka bir alem oluşu bunun sebeplerinden birkaçı sadece. Bu birliktelik bizim birçok yönden gelişmemizi sağladı. Fakat bu gelişim bize birçok şey katsa da biz bu gelişim karşısında denize minnettarlık duymayarak onu kirletme gafletini gösterdik. Çevre bilinci sağlamak ve sualtındaki yaşamı korumak için binlerce eylem binlerce bilinçlendirme çalışmaları olsa da, şu an pek bir ilerleme sağlamış değiliz. Bunun en büyük sebeplerinden biri de tabii ki bilinçsizlik. İnsanlar denize girdiklerinde, sanki denize attıkları çöpler zamanla yok olacakmış gibi bir inanışa kapılıyorlar. Televizyonlarda veya internette gördüğümüz, kirlilikten ölen balık cesetleri fotoğrafları konuya bir anlık dikkatimizi çekse de, denizi kirlettiğimiz sırada hiç aklımıza gelmiyor. Deniz kirliliğinde en önemli faktörlerden biri de birçok fabrika atığının su kaynaklarına dökülmesi ve bu su kaynağının denizle birleşip daha büyük bir yıkıma neden olması. Genelde bu fabrikaların bağlı olduğu şirketin yönetim kadrosu, daha fazla kâr oranı uğruna bu kirliliği ört bas ederek hem kirlettikleri suyu kullanan insanların hayatını tehlikeye atıyor hem de kirlettiği su kaynağının içindeki canlıların hayatını hiçe sayıyor. Bunun hakkında çevreyi korumaya çalışan insanlar hukuksal olarak veya protestolar ile fabrikaların bu konuya dikkatini çekmek istiyorlar. Fakat kirlilik fark edilmiş ve engellenmiş olsa bile çoğu zaman iş işten geçmiş oluyor. Deniz kirliliğinin yarattığı felaketlere bir örnek vermek istiyorum. Japonya'da 1950'lerde geçen bu olay, bir fabrikanın kimyasal atıklarını denize atması ile başlıyor. Denizdeki balıklarda fazla cıva birikmesi oluyor ve bu balıkları yiyen insanlar minamata hastalığına yakalanıyorlar. Ölümcül olan bu hastalık önce kedilerde görülüyor ve semptomları arasında bilinçsiz kas hareketleri olduğu için bölge halkı tarafından "Kedileri dans ettiren hastalık" ismi koyuluyor. Japonya'da büyük bir beslenme kaynağı olan balıklar onlarca yıl bu hastalığın taşıyıcısı oluyorlar ve insanlar yıllarca balık yiyemiyor. Fakat burada acı olan şey, binlerce insanın bu hastalıktan ölmesinin ardından bu kirliliğin fark edilmesi. Yani her ne kadar çevre duyarlılığı şirketlere öğretilmeye çalışılsa da, eğer bir şirket yaptığı kirliliği gizlemek istiyorsa bunu başarıyor ve bu fark edildiğinde olay geri dönülmez bir noktaya ulaşmış oluyor . Bu facianın bedelini de ölen binlerce insan ve hayvan ödüyor. Gördüğünüz gibi aslında doğaya yaptığımız bu kötülüklerin cezasını yine biz ödüyoruz. Doğada neden olduğumuz bir kirlilik bizi etkilemese bile, çocuklarımızı veya onların çocuklarını etkiliyor. Bu noktada bu konu hakkında halkımızın bilinçlenmesi ve farklılık yaratması gerektiğini düşünüyorum. Bu konu hakkındaki çözümlere gelirsek...Çevreyi kirleten insanlara ceza vererek veya fabrikalardaki kirlilik denetimini arttırarak bu sorunu aşamayacağımızı düşünüyorum.. Çünkü ne kadar fabrikalar ve şirketlere kirlilik hakkında soruşturma açılsa bile bir facia yaşandığı zaman iş işten geçmiş oluyor ve bunların bedelini yine biz ödüyoruz. Yani bunun tek çözümü insanoğlunun doğaya bakış açısını değiştirmek. Bunun çevre bilinci öğreterek başarılacağını ümit ediyorum. Bu çevre bilincinin daha etkili olması için küçük yaşlardan itibaren öğretilmeye başlanması, gelecek nesillerin doğaya karşı olan saygısının o yaşlardan akıllarına kazınması gerektiğini düşünüyorum. Bu şekilde geleceğin fabrika yöneticilerinin doğayı kirletmeyeceği hatta onu korumak için çalışmalar yapacağını, veya en basitinden, gelecekte denize girecek bir insanın denizi kirletmemesi gerektiğini bileceğini ümit ediyorum. Kaynakça: Kerouac, Jack, Deniz Benim Kardeşim, Siren Yayınları, 2016, Baskı. Candan BİÇER “GİTMEK” VE KİŞİLİĞİM Kendimi yollarda buldum. Hani bir söz vardır ya “bir insanı ya ticarette ya seyahatte tanırsın” diye. Ben de kendimi yaptığım seyahatlerde tanıdım. Böyle söyleyince, “Küçüklüğünden beri çok mu yer değiştirdin?” gibisinden sorularla karşılaşırım. Aslında hayır… Bilakis, doğduğumdan beri Ankara’da yaşıyorum ama daha çok “ruhum” gezgindi denilebilir. Tabii bunun da dayandığı noktalar yok değil. Yaşadığım yeri değiştirmedim ama bende büyük bir yeri olan Çanakkale’ye gittim her yaz. Annem oralı, hâl böyle olunca ben de anneannemlerin yanında geçirdim birçok yazımı. Maksat, çocuk bahçe görsün, açık havada vakit geçirsin, köy hayatını da öğrensindi. O zamanlar Çanakkale’ye ulaşabileceğiniz tek yol otobüstü ve yaklaşık 12 saatlik bir yolculukla ancak varabiliyordunuz. Gerçi ,otobüs için, durum pek değişmedi artık 8-10 saat arasında gidilebiliyor. Yol ne kadar uzun olursa olsun kendimi bildim bileli yolculuklarda hiç uyuyamadım. Malum, ben ayaktayken bütün otobüs uyuyor oluyordu ve ister istemez yalnız hissetmeye başlayınca ,bir çocuk olarak, huysuzlaşıyordum. Bu yüzden canım sıkılmasın diye hep cam kenarı benim oldu. Ben de hep yolu izledim. Kapkaranlık olmasına rağmen, hiçbir şekli seçemediğim hâlde bütün gece dışarıyı izlemeye devam ettim. Gökyüzünü, Ay’ı ve yıldızları izledim ve büyülendim. O sırada hissetiğim huzur… Hâlâ kafamı kaldırıp geceye baktığımda hissederim. Bu yüzden hayatımın en keyif aldığım, kendimi gerçekten özel bulduğum anlarını seyahatler oluşturuyor. Bu uzun yolculuk seferlerinin bana olan en büyük katkılarından biri de hiç şüphesiz, hatırlamaktır. Hafızam hep çok kuvvetli olmuştur. Mesela 3-4 yaşlarında bana okunan hikâye kitaplarını noktası virgülüne kadar ezberden okuyabiliyordum ya da şehir içinde bir yere bir kere götürülmem yeterli oluyordu. Sonrasında tüm yolu hatırlayabiliyordum. Uzun mesafelerde de pek bir fark olmadı açıkçası. Yanlış hatırlamıyorsam 2 yıl içersinde –ki bu en fazla 3 kere o yolu kullandığım anlamına geliyor- Çanakkale’ye giderken kullanılan güzergâhı aşağı yukarı ezberlemiştim. Nerede günün doğmaya başlayacağını, uçsuz bucaksız tarlalardan sonra nerede tek tük ağaçların görülmeye başlanacağını biliyordum. Sonrasında kişiliğimin en vazgeçilmez yapı taşlarından birine dönüştü hatırlamak. Unutmak benim için bir seçenek olmayı bırakalı uzun zaman olmuştu. Seyahatlerin bana kattığı bu olgudan hiç pişmanlık duymadım. Her ne kadar iyilerinin yanında kötü olayları da en ince ayrıntısına kadar hatırlıyor olsam da, beni ben yapanın bu olduğunu düşünüyorum. İlerleyen zamanlarda benim için seyahat, bir yerden başka bir yere giderken geçirilen süre zarfı olmaktan çıkmıştı. Asıl amaç varılacak noktaya varmak değildi artık. Asıl amaç, o süreci yaşayabilmekti. Mesela, o süreç içersinde etrafı izleyebilmekti. Amaç, sadece “gitmek” olmuştu artık benim için. Ne zaman boşluğa düşsem, üzülsem, kırılsam ya da ağlasam kendimi yollara veriyorum. Herhangi bir şekilde olabilir bu: yürüyerek, arabayla, deniz kıyısındaysam vapurla belki… Sanırım yine o huzuru, kendi benliğinin farkında olma hissini hissetmek istediğim için yollara düşüyorum. Eskiden olduğu gibi çoğunlukla yanımda uyanık birileri olmuyor. Öyle daha rahat ve özgün hissediyorum. Düşüncelere dalıyorum ve çoğu zaman “kırk yıl düşünsem aklıma gelmezdi” diyeceğim fikirler zihnimde uçuşuyor. Bir yerden başka bir yere giderken amacım sadece oraya en hızlı şekilde gitmek olunca, süreç önemini yitirince, rahatsız hissediyorum mesela. Sanki “gitmek”e ihanet ediyormuşum gibi… Anlayacağınız seyahat içime işlemiş, başlı başına benim bir parçam hâline gelmiş artık. Ne ben onsuz yapabiliyorum ne de bence o bensiz yapabiliyor  Dilruba Nilhan Kutlu HAMARAT BRANNA Ben, Harry Potter kitaplarını okuyarak büyüdüm; zamansız kitaplar listemde ilk sıradadır, sihrin, büyünün mihenk taşıdır, klasiktir. Nora Roberts’ın bu kitabını seçmemde belki de ismi etkili oldu bilemiyorum ama Kan Büyüsü benim için tam anlamıyla hayal kırıklığıydı. Kitap iki bölümden oluşuyor, ilk kısım 1276 yılında geçiyordu. Brannaugh isimli kadının ilginç olmayan, insanı sarmalamayan yaşamı anlatılıyor. Konu bir yere varmadı, heyecanlandırmadı. Onun bir cadı olduğunu ve Cabhan isimli bir düşmanı olduğunu öğrenmem dışında kayda değer bir durum olmadı. Kitabı yarım bırakmamak için kendimle çok mücadele ettim ancak “Her kitap okunmayı hak eder.” mottosundan hareketle bu duygumu zor da olsa yenmeyi başardım. İkinci bölüm yıl 2013 diye başladı; bu defa yeni karakterler tanıtılmaya başlandı, oysaki henüz ilk hikâye tam anlaşılamamıştı. Burada da bir başka kadından Branna -ki o da cadıydı- söz ediliyordu. Ailesi, arkadaşları ve âşık olduğu erkek karakter Fin tanıtıldı. Durgun, durağan, sıradandı. Branna’nın ve Brannaugh‘nın ortak yanları Cabhan’dı ve her iki hikâyede İrlanda’da yaşanıyordu. Konuşma aralarına İrlandaca diyaloglar yerleştirilmişti ve nedense çevirisi yapılmamıştı. Ülkeye dair özel bir şeyler paylaşılmadı; İrlanda neyi ile ünlü hala bilmiyorum mesela, bana göre bu bir kayıptı. Fin ve Branna’nın aşkları karşılıklıydı ancak Cabhan’ı ortadan kaldırmadan bir ilişkiye başlayamıyorlardı. Branna tıpkı klasik Türk kadınları gibiydi; çok temiz, titizdi. Ev işleriyle uğraşmaktan, yemek yapmaktan büyük keyif alıyordu. Temizlik konusundaki hassasiyetleri bana annemi çağrıştırdı. O halde annem de peki ala bir roman kahramanı olabilirdi. Branna’ya göre bir evin kalbi mutfaktı, sanırım o nedenle kahramanlar çoğunlukla mutfaktalardı. Sürekli Branna’nın pişirdiği zencefilli kurabiyeler yenildi, kahve ve şarap içildi, ara öğünler de dâhil olmak üzere hiçbir öğün atlanmadı. Sanki konu olsun diye araya bir de Noel partisi sıkıştırılmıştı, o partide de tahmin edileceği gibi bol bol yenilip, içildi. Kitapta yemek tarifi bile verilmişti şöyle ki: Temizlenip, soyulup, dörde bölünen patateslerin üzerine aşağı yukarı dört yemek kaşığı zeytinyağı dök ve her tarafını kaplamasını sağla, üzerine karabiber ve ezilmiş biberiye serp, fırında otuz beş dakika pişir. O kadar çok yemek vurgusu yapıldı ki bir ara yazarın bu kitabı aç karnına yazmış olabileceğini düşündüm. Kendimi olumlu düşünmeye zorladığımda aklıma gelen tek şey köpeklerin iyi ve sadık birer dost olduklarının altının çizilmesiydi. Yer yer doğa betimlemelerinden faydalanılmıştı. Bayanların gözleri tuhaf bir biçimde çan çiçeğine benziyordu ve Branna’nın kahkahaları daha önce hiç duymadığımdan gözümde canlandıramadığım denizkızlarınınkiler gibiydi. Bunca dünyevi telaş içerisinde Branna, Fin ve arkadaşları el ele tutuştuklarında uçabiliyorlardı. Cabhan’ın boğazında yanıp sönen kırmızı bir kristal vardı ve o söndüğünde ölecekti, tüm bunlar çizgi film düzeyindeydi, inandırıcılıktan uzaktı. Branna ev işlerinden, yemekten arta kalan zamanlarda Cabhan’ı öldürmek için planlar yapıyordu. Cadılık, büyücülük, sihir hikâye örgüsü içerisinde fazlaca iğreti durmuştu, zorlamaydı. Zaten kitabın ismi de Kan Büyüsü değil “Brannanın Mutfağı” olmalıydı, bu çok daha yaratıcıydı. Kitabın sonlarında ilk hikâyedeki kadın karakter Braught ile bağlantı kuruldu ancak okuyucu beklemekten yorulmuş hatta onu çoktan unutmuştu. Sonuçta Branna, Cabhan’ı şimdi tarifini vereceğim iksir ile yok etmeyi başardı: Kurutulmuş yarasa kanadını, hamile bir Tibet sığırının kuyruğunun kıllarını, kurtboğanı, güzel avrat otunu ezin, eser miktarda amazon boru çiçeğini, Ermenistan’da yetişen baldırgan taç yapraklarını, manşinel ağacının öz suyunu güzelce ekleyip karıştırın. Ölçüler verilmemişti, sanırım göz kararıydı. Nihayet Cabhan bu iksiri içerek öldü de Branna ve Fin mutlu sona ulaştılar. İlk bölüm hiç olmasaydı, sadece Branna ve Fin in aşkları anlatılsaydı belki daha tahammül edilebilir bir roman ortaya çıkardı çünkü aşk sahiciydi, tüm sihirlerden çok daha büyüleyiciydi gerisi zaten hikâyeydi. KAYNAKÇA Roberts, Nora. Kan Büyüsü. Çev. Gözde Soykan. İstanbul: Epsilon Yayınları, 2016. Muhammet Abdullah Koç Eğitimde Ailenin Rolü Her canlının doğasında üç evre vardır: doğmak, yaşamak, ölmek. Yaşama evresi insanlarda diğer varlıklardan farklıdır. Çünkü insan akıl sahibidir. İnsan karar verirken düşünür ve ona göre hareket eder. Peki insanların düşünceleri neye göre değişir? Kimlerin etkisiyle hayata karşı tutumuzu şekillendiririz? Bu sorunun cevabı hiç şüphesiz doğduğumuz çevre ve ailemizdir. Dünyaya geldiğimiz ilk andan itibaren çevremizden deneyimlediğimiz ve ailemizden öğrendiğimiz şeyler hayatımızın, düşünce yapımızın ve yaşadığımız toplumun şekillenmesini sağlar. Bu yüzden ebeveynlerin çocuklarına verdiği eğitimin ehemmiyeti yadsınamayacak kadar çoktur. Anne Baba ve Büyükanne Büyükbaba Olmanın Sevinçleri Üzerine adlı inceleme yazısı çocukken eğitimin önemini bir kez daha anlamamı sağladı. Sevgi, saygı, hoşgörü gibi değerler herkesin edinmesi gereken temel değerlerdir ve ağaç yaşken eğildiği için bu kazanımlar çocukken öğretilmelidir. Eğer ebeveynler çocuklarına gereken eğitimi vermezlerse kendine ve topluma faydalı bireyler yetişemez. Bunun en güzel örneğini kendi çevremde yaşadım ve hâlâ yaşamaya devam ediyorum. Ben doğduğumdan beri aynı apartmanda oturuyoruz. Komşularımızla aramız çok iyidir, apartmanın kadınları hemen hemen her hafta toplanıp vakit geçirirler. Hâl böyle olunca komşularımızın aile yapısı ve çocukları hakkında da fazlaca bilgi sahibiyim. Karşı dairemizde oturan komşumuz bir çekirdek aile ve benden iki yaş küçük bir çocukları var, ismi Emre. Aramızda çok yaş farkı olmadığı için küçüklükten beri görüşürüz. Emre’yi severim ama bazı davranışları aile eğitiminin ne kadar önemli olduğunu hatırlatır bana. Küçükken bir komşumuza oturmaya gittiğimizde ben sakin bir şekilde otururken Emre’nin yaramazlık yapmadan duramaması bile bunun bir göstergesi. Çocuktur, yaramazlık yapar diyebilirsiniz ama yaramazlığın da bir sınırı vardır. Aslında onun bu şekilde davranmasının sebebi kendisi değil, ailesiydi. Annesi onu hiçbir şekilde uyarmazdı yaramazlık yaptığında. Emre bu şekilde yetiştiği için şu an ailesine büyük sıkıntılar çektiriyor. Ailesi ile sürekli tartışıyor, kavga ediyor. En son olayları geçen ay oldu. Evde otururken dışarıdan bağırma sesleri duyduk. Seslerin sebebini sonradan öğrendik. Emre, babasından arabayı istemiş. Babası da Emre on sekiz yaşından küçük olduğu için arabayı vermemiş. Babası arabayı vermeyince Emre kavga çıkarmış ve olay çok büyümüş. Bunun gibi o kadar çok olayları oldu ki artık apartmandaki kimse şaşırmıyor. Böyle bir bireyin kendine, çevresine veya topluma faydalı olmasını bekleyebilir misiniz? Çocukken sevgiyi, saygıyı, nerede nasıl davranılması gerektiğini öğrenmeyen biri nasıl geliştirebilir kendini? Bu durumda suç öğrenmeyenin değil, ona öğretmeyenindir. Babasıyla hiçbir zaman eğlenceli vakit geçirmeyen, annesiyle sarılıp uyumayan, büyüklerinin ellerini öpmeyi öğrenmeyen bir insan güzel duygulardan, temel değerlerden yoksun bir şekilde hayatını sürdürür. Kendisi bu duyguları bilmediği için ileride çocuklarına da öğretemez. İnsanlara karşı sevgi ve saygısı olmayan, zorba, kırıcı birisi olduğunuzu varsayın. İstediğiniz bir şey olmayınca çevrenizdeki herkese zarar verdiğinizi, çevreniz tarafından sevilmeyen biri olduğunuzu düşünün. Çocuğunuz olduğunda ona nasıl davranırdınız? Nasıl aşılayabilirdiniz sevgiyi, saygıyı onun içine? İşte bu yüzden çocukların ebeveynleri tarafından şefkat, hoşgörü ve güzel ahlak görmesi birey ve toplum gelişimi için çok önemlidir. Beni insanlara karşı saygılı, sevgi dolu, hoşgörülü bir birey olarak yetiştirdikleri için aileme minnettarım. Eğer onlar beni bu şekilde büyütmeselerdi muhtemelen kimse tarafından sevilmeyen, yalnız ve saygısız biri olurdum. Şimdi siz de kendinizi sorgulayın. Nasıl biri olduğunuzu, insanlara karşı nasıl davrandığınızı düşünün. Çocuklarınıza, gelecek nesillere güzel duyguları öğretin. Ailenize her zaman bağlı kalın sevgi ve saygı ile örülmüş bir iple. Schmid’in de kitabında (2018) söylediği gibi “Korunup kollanmanın mekânıdır aile, olağan halde hiçbir şeyden korkmayacağınız yerdir, karşılıklı bol iyi niyete güvenebilecek ruhların meskenidir. Şu anlaşılmaz koca dünyada aile, anlaşılır bir küçük dünya inşasıdır.” (s.9). Kaynakça: Schmid, W., Bora, T., & Demir, T. (2018). Anne baba ve büyükanne büyükbaba olmanın sevinçleri üzerine. İletişim. Zampighi, E. (2018). A Happy Family [Tablo]. https://fineartamerica.com/featured/a-happy-family-eugenio-zampighi.html adresinden alındı. Ömer Faruk Özer GÜZEL TAMAMLANMASI UMULAN PUZZLE Arkadaşlık öyle özel bir olay ki anlatması, tasvir etmesi çok zor fakat eğer anlatabileceksem hayatta herkesin bir arkadaşlık puzzle’ı var ve bunu doğru parçalarla oluşturmak istiyor. Ne yazık ki bu puzzle ya çok geç bitiyor ya da hiç bitmiyor. Bundan bir sene önce yani üniversiteye yeni başladığımda bunu çok daha iyi kavramaya, anlamaya başladım. Daha öncesinde belki daha çocuktuk her şeyi o kadar problem etmiyorduk, gülüp geçiyorduk fakat üniversite farklı oluyormuş liseden. Lisedeki arkadaşlıklarımı hep Hababam Sınıfı gibi görürdüm, daha doğrusu onlar gibi olmak isterdim ama ne onlardaki haytalığa sahiptik ne de onların arasındaki olan bağlılığa. Lisedeyken çok inanıyordum arkadaşlığa, kardeşliğe belki de tek çocuk olmanın ve kardeşsiz olmanın başka birine kardeşim diyerek giderilebileceğini düşünüyordum. Üniversiteye geçince ilk başlarda çok güzel konuşuyorduk lise arkadaşlarımla herkesin dilinde işte keşke sizinle olsam, yeni sınıfıma alışamadım gibi sözlerle hayatını anlatıyordu. Doğal olarak bazı arkadaşlarımla daha yakındım, onlar benim için daha önemliydi. Dediğim gibi ilk başlarda çok iyiydi buluşuyorduk aynı ilde olduklarımızla, başka ilde olanlarla telefonla görüşüyorduk, dertleşiyorduk. Nasıl olduysa bir anda bir baktım ki ben herkesin halini hatrını soruyorum, beni kimse aramıyor ya da nasılım diye sormuyorlar. Bu beni niye bu kadar etkiledi bilmiyorum ama çok etkilendim. İnanın ki çok sevmişim onları kardeşim zannetmişim ama insanlar yeni ortam kurunca eski dostluklarını, eski arkadaşlıklarını unutuyormuş. Bir iki kişi olarak devam ettik takılmaya ama en sevdiğim, lisede iki sene sıra arkadaşım olan arkadaşımın yaptıkları en çok kanıma dokunan oldu. Bir kız arkadaşı olunca hiçbir zaman buluşmamıza gelmemeye başladı ve çeşitli yalanlar söylemeye başladı. Onu gerçekten kardeşim olarak görüyordum ve hep böyle gidecek zannediyordum. Hâlâ arkadaşlığımız devam etse de ona olan sevgim ve güvenim çok azaldı, söylediği yalanlar ve yaptığı şeyler yüzünden arkadaşlığa olan inancım azaldı. Her zaman daha dikkatli olmam gerektiğini söylemeye başladım içimden insanlara karşı bu hislerimden sonra. Bilmiyorum belki de benim beklentilerim, hislerim çok yüksek. İnsanlar zaman içinde değişmesi ve arkadaş beklentilerinin değişmesi normal. Puzzlemız da bu yüzden stabil kalmıyor inadına çeşitli parçalar eklenip çıkıyor. Ama dedim ya hayalim Hababam Sınıfı gibi olmaktı, esaslı ve kalıcı dostluklar elde etme. Hababam Sınıfı’nın hiç aklımdan çıkmayan bir sahnesi var. Sınıfta başarılı, gerçekten okumaya gelmiş daha doğrusu filmde böyle gösterilen Ahmet diye bir çocuk vardı. O okulu bitirdikten sonra köy okulunda öğretmen oluyor. O zaman köy okulunda eksikler var ve bunu temin etmek için o filmde hayta öğrenciler seferber oluyor. İlk başta dalga geçtikleri aralarına almak istemedikleri Ahmet’i ve Ahmet’in öğrencilerini yüzüstü bırakmadılar. İşte gerçek dostluk ve sadakat! Onu en kötü gününde bile yalnız bırakmıyor yardımına gidiyor dostları. Ben etrafımda da şahit oldum buna o yüzden hep beklemem gerçek dostluğu ve kardeşliği. Babam ve lise arkadaşları çok sık görüşür hatta ve hatta birçoğu sıkı aile dostlarımız, Allah bozmasın. Dört yıl önce ağır bir hastalık geçirmiştim ve hiç unutmuyorum doktor olanların hepsi hastane işleriyle ilgilenmişti, diğer dostları da ben ameliyattan çıkana kadar ailemi hiç yalnız bırakmamıştı. Kendi arkadaşlarıma baktığım zaman bunu yaşamak çok istiyorum ama ancak bir ikisi ile kısıtlı kalacağını düşünüyorum. Ömer Faruk Özer Belki de karamsar bir insan olabilirim ama beni gerçekten anlayacak bir insana, arkadaşa ihtiyaç duyuyor, puzzlemı nadide ve çok özel parçalarla tamamlamak istiyorum. Çok güzel, iyi filmlerin etkisinde kalarak büyüdüm, onların etkisi de çok büyük ama tek çocukluğun verdiği kardeşe hasretimden kaynaklıyor arkadaşlığa verdiğim önem. Belki de en iyi şey zamana bırakıp hayatına ne getirip götüreceğini beklemektir. Hababam Sınıfı zaten güzel bir filmden ibaret ve hep öyle kalacak. KAYNAKÇA Ilgaz Rıfat. Hababam Sınıfı Uyanıyor. Arzu Film, 1976. Film. Cem Özdemir Biz Misafiriz Fazla Kalmayacağız Afiş: Chernin Entertainment 2017 İnsanoğlu dünya üzerindeki hakimiyetinden o kadar emin ki aksi ihtimalleri her zaman görmezden gelir. Bu durum hepimiz için de geçerli değil mi? Biçilen ömrümüzü yaşamakla sorumlu olduğumuzu düşünüp geleceğimizi koruma altına almaktan uzak yaşamlar süreriz. Derler ya ''Bana dokunmayan yılan bin yaşasın'' bu söz aslında bizleri, insan ırkını, en iyi özetleyen sözdür. Fakat her zaman unuttuğumuz bir gerçeği hatırlatmakta fayda görüyorum. Bu dünya ne başlangıcından beri bize aitti ne de sonu bize ait olacak. Dünya üzerindeki var oluşumuzu misafirliğe gitmiş bir aile olarak görürüm. Ev sahibi aileyi dünya olarak betimleyebiliriz. Misafir aile oraya gitmeden önce de onlar evlerinde oturuyorlardı, misafirler ayrıldıktan sonra da ev sahibi aile orada oturmaya devam edecek. Biyolojik olarak insanoğlunun ilk ortaya çıkışı 200.000 yıl öncesine dayandırılıyor. Dünyanın oluşumu 4.4 milyar yıl, ilk canlının oluşması ise 3.5 milyar yıl önce gerçekleşti. 200.000 yıldır misafir olduğumuz dünyayı artık evimiz olarak görüyoruz bir gün gideceğimizden habersiz.Umursamıyoruz ev sahibimizi, oturmak için önce koltuklarını değiştiriyoruz, beton binalarla kaplıyoruz yeşil ormanları. Duvardaki tablolarını beğenmiyoruz, kirletiyoruz durmadan tertemiz, berrak gölleri, nehirleri, denizleri, okyanusları.Yemeklerini alıyoruz ev sahibinin, avlanıyoruz durmadan, yasak dinlemeden, nesilleri tükeniyor mu hayvanların diye bakmadan. Yetmiyor sığmıyoruz eve, daha çok kesiyoruz ağaçları yarın kimlerin nefesi olacağını bilmeden, daha çok kazıyoruz yerleri, hiçbir madenin bir hayvan nesline bedel olacağını düşünmeden. Biz unuttuk nasıl var olduğumuzu, unuttuk bizimle beraber yaşayan canlıları,umursamadık yarına neler bıraktığımızı. Ceaser'ın da dediği gibi biz insanlar hayvanlardan daha vahşi canlılarız. Maymunlar Cehennemi:Savaş filminde Ceaser akıllı bir maymun olarak betimleniyor. Maymunlar üzerinde, onları daha zeki hale dönüştüren bir virüsün bir anda milyarlarca insanı nasıl yok ettiğinden bahsediliyor. Bilim-kurgu olarak gözükse de bu olay, yakın gelecekte başımıza gelmeyeceğinin garantisini verebilecek hiç kimseyi tanımıyorum. Komik gelebilir nasıl olur da insanın milyarda biri boyutunda bir canlı bizi bu gezegenden silebilir. Kurgu bölümünü çıkarırsak bilim bunu açıklayabilir. Kara ölüm gibi dehşet verici 500 yıl önce patlak vermiş bir virüsün neredeyse tüm Avrupa'yı silmek üzere olduğunun unutulduğunu düşünüyorum. 200.000 yıllık geçmişe sahip olan insanoğlu için 500 yıllık bir süre uzun gelmese gerek. Misafirleri olduğumuz bu dünyanın ev sahipleriyle aramızın pek iyi olmadığını düşündüğümü söyledim. Pekala neden aranızın iyi olmadığı bir misafiri göndermek yerine hâlâ evinizde tutarsınız ? Sorun şu ki direniyoruz, gitmemek için. Hasta oluyoruz sayamadığımız kadar hap, antibiyotik kullanıyoruz. Yeni hastalıklar çıkıyor uzak ülkelerde, tedavisini bilmediğimiz tehlikeli hastalıklar. Engelliyoruz o ülkelerden gelmek isteyenleri, kontrol ediyoruz sağlıklı olup olmadıklarını. Karantinalara çeviriyoruz ülkelerini, kıtalarını. Geriye kalan ise açlıktan kırılanlar, her gün resimlerini gördüğümüz kemiklerini saydığımız çocuklar. İstenmeyen misafirleri olduğumuz bu dünya artık bizi istemiyor. Çok kalabalığız ve dünyanın karşılayabileceği arz-talep dengesini çoktan bozmuş durumdayız. İçebileceğimiz temiz su kaynakları, yiyebileceğimiz saf sebze ve meyveler neredeyse tükenmiş durumda. Topraklarımız o kadar verimsizleşti ki genetiğini değiştirmeden neredeyse üretilebilecek tohuma sahip değiliz. Kim bilir belki de misafirliğimizi devam ettirebilmek için bazılarının ölmesi gereklidir. Belki bu neden yıllardır Afrika'da açlık ve susuzluğunun devam ettiğinin bir cevabı olabilir. Bu düşüncem gerçekten çok korkunç olabilir fakat tamamıyla benim fikrim ve belli bir mantığa oturabilen bir düşüncedir. Ceaser aslında filmde insanlar kadar akıllı bir maymundur. Akıl deyince insan kadar benzetmesini yapmam aslında benim de içimde hâlâ bu dünyada misafir olmadığım fikrinin yattığını gösterebilir ancak yapılması gerekeni bilmek ve bunun bilincinde olmak aslında hepimizin yapması gerekendir. Ceaser'ın kafasındaki sorun insanların neden birbirini öldürdüğüdür çünkü maymunlar arasındaki söz maymunların bir arada olduğu sürece güçlü olduğunu vurgular. Dünya savaşlarını başlatan liderler, önderi oldukları ülkenin toprak hakimiyetini genişletmek için bu savaşlarda milyonlarca insanın ölmesine sebep olmuşlardır. Pekala hiç bizim olmayanı nasıl hakimiyetimiz altına alabiliriz? Benim sorunum da burada bitiyor aslında. Kendi ırkımızı öldürüp yerine daha güçlü olanı geçiriyoruz. Yeni olan güçleniyor çoğalıyor sığmıyor kendi diyarına. Kesiyor ağaçları dikiyor şehirleri. Kuruyor sanayileri, kirletiyor denizleri. Fakat insanoğlu bilmiyor bir gerçeği. Asıl güç daima ev sahibinde misafirde değil. Asıl güç doğa ve bize verdikleri, biz değil. Hakimiyetimizi ne kadar ileri taşırsak doğa da karşılığını misliyle verecek. Kestikçe ağaçları nefes alamaz hale geleceğiz, kirlettikçe suları içemez hale geleceğiz. Savaşmaya başlayacak, bizden hiç kimse kalmayana kadar öldüreceğiz. Sonunda ne mi olacak ? Doğa kazanacak. Onunla savaşamayız. Çünkü biz ne kadar çok kazanırsak o kadar çok kaybeden olacağız. Kısacası biz misafiriz fazla kalmayacağız. “AGE OF THE EARTH.” Geologic Time: Age of the Earth, pubs.usgs.gov/gip/geotime/age.html Reeves, Mat, yönetmen. Maymunlar Cehennemi:Savaş. 20th Century Fox, 2017 “Timeline of human evolution.” Timeline of human evolution - Wikipedia, en.0wikipedia.org/index.php?q=aHR0cHM6Ly9lbi53aWtpcGVkaWEub3JnL3dpa2kvVGltZWxpbmVfb2ZfaHVtYW5fZXZvbHV0aW9u. Yumuşacık Bir Animasyon Animasyona Giden Yol Çizgi filmleri her çocuk gibi çok ama çok severdim. Kardeşim doğduktan sonra onunla ilgilenmek zorunda kalınca(ebeveynlerimin her ikisi de çalıştığı için) içimdeki o çizgi film seven çocuk büyümedi.Ders çalışmak veya faydalı denebilecek bir iş yapmak yerine onunla beraber çizgi film izledim ,her çizgi filmin bitişinde de aynı iki erkek kaplan yavrusunun yaptığı(evet benzetme sanatı bunu gerektirdi) gibi saçma sapan güreştik.Tabii yıl oldu 2015 ve ikimiz de artık annemin boyunu geçtik ama hâlâ aklımız ,o çizgi filmlerle oluşan eğlenceli anılarımızın üstünü silmedi.İşte yine böyle düşündüğüm bir günde , aldığım ehliyetin kutlaması niyetine sinemaya gidelim dedim.Kardeşimle baktık ve ne görelim Fatih'in Fedaisi,John Wick gibi klişe üzeri klişe olan filmleri görünce hiç araştırma yapmadan posterinde yastığa benzer bir karakter olan bir filme, aslında tam olarak bir animasyona, girdik.Bilinçsizceydi;istemeden, anlık bir sinirle oldu ama çok güzel oldu. Güzel de Ne Kadar Güzel? Bu animasyonda gülmedim diyebilirim çünkü Türkçede bunun çok daha ötesi bir fiil var yaptığım eylem için hani 'yarılmak' diye işte aynen öyle oldu.Bazen arkadaşlarınızla yakaladığınız o atmosfer vardır ya biri öksürse herkes kahkahalara boğulur, tam öyle bir animasyondu.Büyük, beyaz, emsalsiz bir şirinliğe sahip bir robot var filmde.Kendini bir kere tanıttıktan sonra kahkahalara ara vermemenizi sağlayan bir robot bu.Teknolojisiyle ünlü bir ülkeden(Japonya) 12 yaşında