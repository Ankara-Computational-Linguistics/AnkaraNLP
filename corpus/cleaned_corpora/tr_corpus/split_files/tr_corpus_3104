Tek çocuk olan herkes bencil olacak diye bir koşul yok elbette ancak benim kişisel düşünceme göre kardeşi olan insanlar, kardeşi olmayan insanlara göre daha paylaşımcıdır. Bunun başlıca nedeni ise kardeşi olmayan insanların, hayatları boyunca evde üstüne düşülen tek kişi oldukları için hiçbir zaman paylaşım yapma gereği duymamalarıdır. Bu kişiler, arkadaşlarının yanında veya girdikleri diğer sosyal ortamlarda nasıl davranmaları gerektiğinin alıştırmasını evlerinde yapmadıkları için sosyal ilişkilerinde kendilerini ikinci plana alırken zorlanabilirler. Örneğin, yemek masasında her gün tek ilgi odağı olmasalardı yani aynı anda iki veya daha fazla kişiye ilgi gösterilseydi sıra beklemek zorunda kalacaklardı ve bu durum onlara, dünyanın her zaman onlar etrafında dönmeyeceğini çok net olarak anlatabilirdi. Bir başka örnek vermek gerekirse, çok istedikleri bir şeyi kardeşlerinin de ihtiyaçları olduğu için alamasalardı, aileye giren paranın onlar arasında pay edildiğini öğreneceklerdi. Aile içindeki para sadece onlar için harcanmadığında, paranın da paylaşılabilir olduğunu fark edeceklerdi. Ancak, bu durumlardan haberdar değiller çünkü aksini ispatlayacak bir unsura sahip değiller: kardeş. Bu kişiler aynı zamanda bencil olduklarının da farkında değillerdir ya da sadece inkar ederler. Hayat da böyle değil midir zaten? Bireylerin içinde bulundukları durumun veya yaşadığı şeylerin farkında olmalarına fırsat vermeden sürer gider. En sonunda olan bireylere olur. Tüm bunlara rağmen kardeşi olmayan insanlar, paylaşımı öğrenirlerse ve çevrelerinde kurulu olan düzende bu düzenin sadece aktörlerinden biri olduklarını anlayabilirlerse hayatın dinamiklerini çözmüş olurlar. Kardeşimiz; yani dolaylı olarak veya doğrudan aynı rahmi paylaştığımız biyolojik varlık, çocukluğumuz boyunca belki de hayattaki en sadık arkadaşımız oluşunun yanı sıra bize paylaşımı öğreterek en büyük destekçimiz olmuştur. Bu yüzdendir ki Özgün’ün yeri bende çok ayrıdır, sadece biyolojik kardeşim olduğu için değil hayatı bana öğreten unsurlardan en önemlisi olduğu için. Eminim ki, kardeşi olan kişiler de bu yazıyı okurken benimle aynı düşüncelere kapılmıştır ve akıllarına tek çocuk olup bencil olan bir arkadaşları gelmiştir. Umarım kardeşi olmayan ve bencil olduğunu düşünen kişiler de bu yazıyı okurken kendilerini, “Benim kardeşim yok ben bencil olabilirim.”, diye avutmak yerine daha yapıcı olup bu huylarından vazgeçebilirler. Öykü Yabancılar Arasında Bir Yabancı “Söyledim değil mi, teknem kayalara çarpıp battı. Ve kendimi burada buldum.” (17*) Söyledim değil mi, yıllar önce, Hakkari’nin soğuk kış günlerinden birinde, Pirkanis Köyü’nde bir “tekne kazası” oldu. Denizi olmayan yerde tekne kazası nasıl olur demeyin, oldu işte. Kaza, “Pir” Köyü’ne nereden, nasıl geldiğini hatırlamayan bir kazazede sürükledi. Belki de bir denizci. İşte “Hakkari’de Bir Mevsim” böyle, gerçekle düş arasındaki o ince çizgide başladı. Anlatıcı, “Hak.” kentine nasıl geldiğini “ansımamaktadır”. Bir kazazede midir? Yoksa bir sürgün mü? Yoksa bir mahkum mu? Ne kendisi, ne de okur bilmektedir bu soruların cevabını. Bilinen tek bir gerçek vardır ki, o da anlatıcının orada olduğudur. Dilinden anlamadığı insanlar arasında. O insanlar, bir çevirmen aracılığıyla anlatıcıyla anlaşırlar ve ona bir iş verirler: Öğretmenlik. Belki de bildiği hiçbir şeyi ansımayan bir insanın öğretmenlik yapması ironik olarak nitelendirilebilir. Ancak ondan öğretmesini istedikleri şey, anlatıcının aklında kalan tek şeydir; ana dili. Bu, çevresindekileri anlamasının ilk adımıdır. “Çünkü anlamak bir ortak dil gerektirir. / Ortak dil ise, ortak yaşam / ortak bilgi / ortak birikim / ortak düş / kimi yerde, ortak düşüş demektir.” (13) Yapıt boyunca “düş-düşüş” izleği okurun karşısına çıkmaktadır. Bu kavramlar anlatıcının “düştüğü yer” yahut “düşünde gördüğü yer” olarak yorumlanabilir, ve düş-gerçek ayrımının tam olarak yapılamayacağının altını çizmektedir. Zamanla, bulunduğu yere tamamen ait hissetmese de, yaşam koşullarına alışmaya başlar anlatıcı. Karşısındaki tablo ise tüyler ürperticidir. Hakkari’nin ağır koşulları, Edgü’nün dili ustaca kullanımıyla gözler önüne serilmiştir. Kullanılan cümleler uzun değildir. Hatta bazen sadece yüklemden oluşmaktadır. Ancak şiirsel dil ile, sözcük seçimi ile, kullanılan teknikler ile okur adeta anlatıcının hikayesini deneyimler. Kullanılan bir teknik, yeniden yapılandırma tekniğidir. Edgü, Hakkari kelimesini Hak/kar/i olarak bölümlere ayırmış, kentten çokça “Hak.” kenti olarak bahsetmiştir. Bu yapılandırmada “Hak.” Tanrı’nın uğramadığı yer olarak ele alınabilirken, “kar” ise sert kış koşulları gerçeğinin altını çizmektedir. Peki neden bu kente tanrı uğramamıştır? İlk olarak, devlet kurumlarında ciddi aksamalar vardır. Bu kurumların içlerinin boşaltılmışlığı, tabelaların birleşik yazılmasıyla (örn. TCMİLLİEĞİTİMBAKANLIĞIHAKİLİMİLLİEĞİTİMMÜDÜRLÜĞÜ) ve kurumlarda çalışan insanların özel adlarının olmamasıyla vurgulanmıştır. (örn. Bayİlköğretimmüdürü) Bu kente devlet uğramamıştır ve bu toplumdaki düzen bozukluklarında açıkça görülmektedir. Örneğin hemen her köylünün şehirde bir davası sürmektedir; hemen hepsi bir suça karışmıştır. Köylülerin işledikleri suçlar, somut suçlardır. Ancak bir “soyut suç” vardır ki, devletin kayıtsızlığıdır ve o suçların en büyüğüdür. Anlatıcı ise karşısına çıkan bu acı tabloyu şöyle özetlemiştir: “Dostoyevski sürülseydi sana / Yer Üstünden Notlar’ı yazardı / ya da Suç ve Suç’u.” (10) Tüm bu olumsuzluklar içinde, zamanla anlatıcının bir evi, bir işi olmuştur. Ancak o hala kendini tanımamakta, hatırlamamaktadır. Kendini tanıyan insan diğer insanları tanımlamaya, hayatı anlamlandırmaya başlayabilir. Bu nedenledir ki, yapıtın temelini anlatıcının kimlik arayışı ve kendini sıfırdan var etme isteği oluşturur. Peki kurallar içinde insan kendini bulabilir mi? Yahut insan gerçekten kendini bulabilir mi? Kendini bulmak ne demektir? İnsan kendini kimde/ nede bulabilir? İşte bu sorular yapıttaki varlık sorunsalının temelini oluşturur ve anlatıcı bu sorularla doludur. Anlatıcının ruh hali, bilinç akışı tekniğiyle; çağrışımların, soruların ard arda dökülmesiyle sunulmaktadır okura. Çoğu zaman “iç monolog” olarak tanımlanan kendi kendine düşünme, neredeyse “iç diyalog” halini almıştır. Çünkü kendini görmek isteyen insan kendini sorgular; kendini sorgulayan insan ise kendiyle konuşur. Aslında, bunu yalnız insan yapar. Buradaki yalnızlık fiziksel bir olgudan çok ruhsaldır. Bir insan kalabalığın içinde de yalnız olabilir, küçücük bir köy odasının içinde de. Yani anlatıcının deneyimlediklerini anlamamız için bir köyde sürgün olmamız gerekmez. Onun geçtiği sorgulamalardan geçtiysek, belki de çoktan anlamışızdır nasıl hissettiğini. Belki de hepimiz, kendi Hak. kentimizde sürgünlüğü yaşamış, hissetmişizdir yahut hala yaşıyoruzdur. Yapıt, doğrudan atıfta bulunulmasa da Kafkaesk bir rutinden kopuşla başlar. Gregor Samsa’nın adı anılmamaktadır belki ama Samsa’nın ve anlatıcının yaşadıkları sorgulama süreci pek de birbirlerinden farklı sayılmaz. Kendini bir gün dilini anlamadığı insanların arasında bulan anlatıcı, bir süre onlara dilini öğretmeyi denediyse de bu hem uzun zaman alacağından, hem de bir anlamı olmayacağından onların dilini öğrenmeyi seçmiştir sonradan. Esas önemli olansa kendi yöntemini izlemektir. Beklenilmeyen durumların içinden kendi yolunu çizerek çıkmayı bilmektir. “Günün birinde benzeri (ya da benzemezi) bir durumda kalırsan, kuşkusuz sen de başka bir yöntem izleyeceksin sevgili okurum: Kendi yöntemini. / Çünkü her kişinin bir başka yolu, bir başka yöntemi olmak gerektir. (14) Ilgın Ergin 21402221 * Edgü, Ferit. Hakkari’de Bir Mevsim. Sel Yayıncılık, 2013. Bülent Alkın Türkoğlu 21702029 Sürpriz Yapılan Sözlünün İyi Geçmesi Hani olur ya arada uykusuz olduğumuz gün sözlü olur, bilmediğiniz konudan sözlüye kalkarsınız, başınız ağrıdığı gün akrabalar çat kapı misafirliğe gelir. İşte tam öyle bir durumla karşılaşıyor ana kahramanımız Doktor Bey ( kitap sanki gerçekten yaşanmış olayları anlatıyormuş gibi yazılmış o yüzden Bozkırda Bir Gece Yarısı’nın yazarı Ercan Kesal’in ardından ana karakterimize Ercan ismini vermek de yanlış olmaz). Yarım depo benzinle geldiği kafe Kapadokya’da samimi arkadaşlarla bir yandan edebiyat ve diğer bazı ilginç konular hakkında konuşurken bir yandan da çakırkeyifken kaymakam tarafından çağırılması. Çağrılmasıyla birlikte dilinin damağının kuruyup resmen uçarak ilçeye geri dönmesi bana inanılmaz şekilde kendimi hatırlatıyor. Gerçi ben hiç kaymakam tarafından herhangi bir yere çağırılmadım ama bir kez Okan Hoca’nın dersine uykusuz gitmek gibi bir gaflet ve dalalette bulundum ve tıpkı kaymakamla konuşmadan önce Doktor Bey’in boğazı nasıl kuruduysa benim de boğazım kurumuştu kaldırın kitapları deyince. Bu ben dahil tüm insanlık için önemsiz olan anıdan dolayı ana karakterimize çok anlamsız bir yakınlık duydum. Kitap ana karakterin ağzından anlatılması, bunu ustalıkla yapılması ve olayların aslında çok olası ve gayet normal olması sebebiyle muhtarın cumhurbaşkanıyla konuştuğu sahneye gelene kadar yazarın öykü yazmadığını, anı yazısı yazdığını sanmıştım. Bence yazar o parçayı özellikle hikâyeye sonradan kattı. Olay akışı açısından hiç sorun çıkarmasada içimden bir ses benimki gibi bunun bir hikâye olduğun anlamayıp sanki anıymış gibi okuyup sonra sanki anı gibi eleştiri yapmaların oluşmasını engellemek için konduğunu söylüyor. Bu arada muhtardan bahsetmişken kitapta muhtarın bir özelliği ve bu özelliğin sonuçları çok dikkatimi çekti o da muhtarın sosyalliği. Köyün bekçisi ( her ne kadar da köyün delisi olduğu anlaşılsa da hikâye boyunca köydeki en aklı başında davranan ve konuşan kişi) köyde elektriklerin olmamasının nedeninin muhtarın telefon konuşmaları olduğunu söylüyor. Tüm köy fonunun muhtarın telefon konuşmalarına harcandıktan sonra muhtarın telefon faturasını ödemek için çektiği kredilerden köyün elektriklerine haciz geliyor. Yine de muhtar herkesi aradığı için tüm köyün bozuk etten zehirlendiğinden doktorun haberi oluyor ve hastalar hastaneye kaldırılabiliyor. Bu çok sosyal olmanın hem güzel hem de kötü yan etkisi. Genelde insanlar çok sosyal olunca çok rahatlıkla yardım bulabiliyorlar. Önlerindeki sosyallikten kaynaklanmayan tüm sorunlar daha kolay ortadan kalkıyor. Bir de olayın çirkin yüzü var. Bu sefer sosyallik kendi ayağına köstek oluyor tıpkı elektrikleri kesilmiş köy gibi hayat kalitesi düşüyor insanın. Normalden çok daha fazla sosyal olan insanlar normal miktarda insanlarla etkileşince sanki kendilerini terk edilmiş ya da dışlanmış hissediyorlar. Bu da başlı başına bir sorun çünkü bazen her şeyi bırakıp elindeki işle ilgilenmen ve bitirmen gerekir. Bu o çok sosyal insanlar için ceza evinde yatmak gibi hayat kalitesini düşürücü gelir. Kitapta da köy muhtarının telefonla konuşma sevdası ve köyün elektriklerinin kesik olması bana bunu düşündürdü. Köyde zehirlenme vakaları çıkınca hemen doktorun haberinin olmasında; sanki bu kişiliğe atıfta bulunulmuş gibi düşünmeme yol açtı. Burada muhtemelen yazarın böyle bir benzetmede bulunma niyeti yoktu ama yine de bana ilginç gelen bir nokta. Bendeki kitap Behnan Shabbir tarafından asıl kitabın resimlenmiş ve ciltlenmiş hali. Açıkçası Behnan Shabbir çok güzel bir iş çıkarmış. Resimlerle hem öykünün göz önünde canlandırılmasını kolaylaştırmış hem de öyküye canlılık ve gerçekçilik katmış. Eğer sizde kitabın resimsiz hali varsa, kitapçılardan resimli haline bir göz atmanızı da tavsiye ederim. Bülent Alkın Türkoğlu 21702029 Kitabın bitişindeki son dört cümle tam sevdiğim kitap bitiş şeklini anlatıyor “Yok abi. Her şey yolunda. Bi bardak çay koy sen. Yavaş yavaş anlatırım…”(29). Bir panikle başlayıp sonra her şeyin rayına oturması kitaplarda da gerçek hayatta da olan en sevdiğim bitiş şekli. Bu öyküye benim için bir parça daha tat katan bu ayrıntıyı da açıkçası geçmek istemedim. Kaynakça: Bozkırda Bir Gece Yarısı Yazan: Ercan Kesal Resimleyen: Behnan Shabbir Yayıncı: İletişim Yayınları Tolga Güler 06/12/2016 Bakış Açısı Sokakta şimdi bir röportaj yapsak ve her yaştan her kesimin üzerine konuşabileceği , yoruma açık bir soru sorsak eminim ki yüzlerce farklı cevap alırız. Şu ana kadar hiç düşünmediğimiz bakış açıları hiç akıl edemediğimiz ayrıntıları görürüz çünkü herkes yaşlı ya da genç , kadın ya da erkek fark etmeden hayata farklı pencerelerden bakar ve kendilerine özgü düşünceleriyle yorumlar. Aslında bu gayet normal bir şey. Sonuçta herkesin yaşadıkları çevre, yetiştikleri toplum ve karşı karşıya kaldıkları seçimler birbirinden farklı. Ancak günümüz insanları ve özellikle Türkiye toplumu genel olarak farklı bakış açılarını kaldırabilecek düzeyde değil. Aynı düşüncede olmayan insanları, kendi deyimleriyle “düzeltme”, onlara kendi bakış açıları içerisinde bir kılıf uydurma derdindeler. Sanki dünyadaki her insan bir renge baktığı zaman aynı hisleri, aynı duyguları ve aynı düşünceleri paylaşmak zorundaymış gibi düşünüp bu yolda çok doğru olduklarını düşünerek ilerliyorlar. Peki gerçekten de insanlar bir yemeğin tadına baktıklarında, her birinin damağında aynı tat kalır mı? Bu sorunun kendisi bile her insanın kafasında farklı bir cevap uyandırır. Sürekli olarak değişime, yeni fikirlere, yeni trendlere ve en önemlisi farklı düşünen insanlara açık olmalıyız. Konusu siyaset, din, aşk ne olursa olsun, konuya bakmadan yanlış olduğunu düşünsek bile sadece farklı bir düşünceye bir şans verip dinlemeliyiz. Dinlemeliyiz ki bizim düşüncelerimizin farklı ya da yeni olarak görüldüğü yerlerde de bizi dinlesinler. Her zaman empati kurmalı ve bizim fikirlerimizden farklı olanlara saygı göstermeliyiz ki hiçbir çatışma ya da yanlış anlaşılmalar hayatımıza giremesin. Ama maalesef ki bunu her zaman yapamıyoruz. Bence bu durumun nedeni, insanların sürekli olarak karşısındaki insanları ikna etme isteği. Bu duruma kendi hayatımdan da örnek verebilirim aslında. En basitinden okuldaki şu ana kadar aldığım hemen hemen tüm derslerimde yorum odaklı sınavlarla karşılaştım. Bu derslerden birinin hocası olduğunuzu düşünsenize. Bir sınav yapıyorsunuz ve karşınıza her soru için birbirinden farklı 20 tane fikir ve kendilerine özgü yorum geliyor. Bunları değerlendirmekte zor olmalı bir hoca için. Ya da en basitinden kim bilir aynı kitap hakkında kaç tane yazı yazılmıştır ancak hepsinin yorumu ve içinde barındırdıkları bambaşkadır. Aynı şekilde insanların iletişim kurma çeşitleri de farklılık gösterir. Herkes herhangi bir konuyu, kendine has bir yorumla anlatır ancak aslında anlattıklarımız sadece karşı tarafın bizi anladığı kadardır. İstersek tüm kelimelerimizi dikkatle, biri bin yararak seçelim yine de fayda etmez. Eğer bir insan karşısındaki yeni fikirlere, düşüncelere ve pencerelere açık değilse anladıklarıyla, anlatılanlar arasında dağlar olabilir. Karşımızdaki insan eğer daha konuşmanın en başından “dediğim dedik” bir insansa, dünyanın en açık kelimelerini kullansan da onun için fark etmez. Saatlerce, günlerce konuşsan da anlayacağı şey maalesef değişmez. Yazarımız da kitabında, dostluk ilişkilerindeki fikir ayrılıklarına parmak basmış ve değişime her daim açık olmamız gerektiği nasihatinde bulunmuş. Kitabı okurken, birçok noktada durup kendimi düşündüm, gerçekten dikkatle düşündüğümde günlük hayatımda birçok defa yanlış anlaşılmalarla ve yeri geldiğinde fikir değişikliklerine pek ayak uyduramadığımı fark ettim. Bunun sadece benim için değil tüm insanlar içinde böyle olduğunu düşünüyorum. Sonuçta hepimiz insanız eminim ki gerçekten dikkatle düşünsek hepimiz yanlışlarımızı ve yeni fikirlere karşı olan değişim göstermeyen tavırlarımızı fark edebiliriz. Uzun zamandır böyle düşündüren bir deneme eseri okumamıştım ancak yazarın böyle derin düşünceleri kitabına yazılarıyla gayet harika bir şekilde geçirmesi sanırım hiçbir okuyucunun gözünden kaçmamıştır. Zeynep Ahsen Denizhan SENDEN KALMANI İSTEMİYORUM “Senden kalmanı istemiyorum ya da seni buna zorlamıyorum. Geminin kalkmasına daha beş-altı saat var, ondan önce kararını verebilirsin. Kalmak zorunda değilsin. Parayı paylaştırırım tabii. Bunun için üzgünüm. Kalmak istediğinden emin değilsen kalmanı istemem. Ama sanırım ben kalacağım. Hayatımın yarısı geçti, yarısından fazlası. Belki de yıllardır başıma gelen gerçekten olağanüstü tek şey, tek şey sana âşık olmaktı. Yıllardır olan gerçekten olağanüstü tek şey bu”. Raymond Carver’in öykülerinden oluşan ‘Azgın Mevsimler’ Carver’in hayata bakışının bir yansıması gibi. Gördüklerimizi işlemiş satırlara, her gün karşımıza çıkanları tüm yalınlığı ve doğallığıyla… Aşina olduğumuz her şeyi, anları duyguları fikirleri tüm çıplaklığıyla gözler önüne seriyor. Duygular var Raymond Carver’in satırlarında, aşktan bahsediyor, senden kalmanı istemiyorum diyor sevdiği kadın giderken. ‘Senden kalmanı istemiyorum’ gerçekten ne anlama gelir? Birinin kalmasını istememek gitmesini istemek midir yoksa kal diyememek mi? Giderken duymak isteyeceğimiz bir şey mi? Neden âşık olduğumuzu kabul ve itiraf ettiğimiz birine bunu söyleriz? Çünkü emin olmak ister insan, kal dediğim için mi kaldı, kal demesem benimle burada mı olacaktı… Düşüncelerimiz bırakmaz peşimizi, sevgimiz bitmese de şüphemiz de onunla birlikte var olur, hep tedirgin eder sevgimizi. Daha sonra da mutlu olmamıza izin vermez, yavaş yavaş sarıp ele geçirir, sevgiyi yok etmez belki ama sabrı tüketir. Diğer yandan, kal desin ister diğeri. Çünkü o da emin değildir, çünkü muhtaçtır kalbi birinin gitme demesine, emin olmak ister istendiğine orada. Sever çünkü ve bilir kalırsa daha da çok seveceğini, daha zor olacağını bilir daha sonra giderse. Gidişi kuşkusundandır onun, istendiğini bilmemesinden. Kalacağına değsin ister kalacağı zaman sevileceğini bilmek… Ama kimse kal demez, senden kalmanı istemiyorum der. Durdurmaz bu da gideni, sevse de gider. Yoksa korkmak mıdır kal diyememek veya gitmek? Bağlanmaktan mı korkar insan? Yoksa sıkılmaktan mı? Mutlu olmamaktan mı? Hepimiz korkarız, bağlanmaktan da sıkılmaktan da mutsuzluktan da… Ve hepimiz de ya giden oluruz ya da uğurlayan. Çıkarırız sevdiklerimizi hayatımızdan. Peki bu bizi daha mutlu eder mi? Bağlanmaktan korkan biz kimseye bağlanmayınca daha mı mutluyuz? Güvenemeyerek, kimseyle paylaşmayarak hayatımızı, gider ya da biter diyerek hayatımıza girenlere daha mutlu olacağımızı sanırız. Çöpe atarız bitecek bile olsa bitene kadarki mutlulukları, yok sayarız yaşanabilecek anıları. Belki yaşanmayacak olan ayrılıktan korkumuza tüm mutlulukları bir kenara iteriz ve daha iyi bir hayat yaşadığımızı sanırız, adımız da duygusal değil mantıklı bir insan olur. Evet, risktir belki kalmak veya gitmemek, üzülürüz belki ama olmasa daha mı az üzülürüz? Hayatın parçası değil midir üzüntüler, ne kadar ve nereye kadar koruyacağımızı sanıyoruz kendimizi? Hüznü tadacaksak hepimiz, neden sevdiğimiz insanla mutsuz olmayalım? Ama ne kimse kal der ne de kimse vazgeçer. Korkularımızın esiri oluruz kendi küçük dünyamızda, evet belki daha az üzülerek ama bilmeden aşkı, reddederek olabilecek güzel şeyleri, yaşayıp gideriz buralarda. Arada çıkar gitme diyenler ve gitmeyenler, bakar insanlar, bakar ve sonra umursamaz ya da dalga geçerler cesaret edemediklerine. Gitme diyenler dramatik olur onlar için, eğer üzülürlerse hak etmişlerdir, çünkü duygularını dinledi onlar, mantıklı davranmadılar, onlar kadar akıllı olamadılar. Mutlu olurlarsa da rivayet olurlar, önemsenmez hiçbir zaman, lafı edilmez. Hak ettiğini yaşasa keşke insan, sussa korkak ölecek olanlar ve biz sevebildiğimiz kadar mutlu olsak, cesur olduğumuz kadar özgür. Berke SEVÜKTEKİN21601409 İYİ DUYGULAR DİSTOPYASI Ütopyalar, yani gerçekleşmesi imkânsız görülen, mükemmel toplum düzenini ele alan düşünceler, MÖ. 5. Yüzyılda Platon’un ‘Devlet’ adlı eseriyle birlikte dünya edebiyatına kazandırılmıştır. Ütopyaların düşünülüş ve yazıya geçiriliş amacı, toplumdaki aksaklıkların ve sorunların olmadığı bir dünyanın nasıl sağlanacağı üzerine fikir yürütmektir. Distopyalar ise ütopyaların tersi olarak görülebilir ve genelde baskıcı ve dayatmacı bir toplumu ifade ederler. Aldous Huxley’in ‘Cesur Yeni Dünya’ adlı eseri de 20. yüzyılda yazılmış bir distopya örneğidir. Acı, kaygı, pişmanlık, kıskançlık gibi duyguların var olmadığı bir dünya hayal edin. Hayal etmek bile zor değil mi? Huxley’in ‘Cesur Yeni Dünya’’sında bu duyguların hiçbirine yer yok. O dünyada sadece keyif var. Mutluluk değil keyif. Bu kısım çok önemli çünkü sandığımızın ve ilişkilendirdiğimizin aksine mutluluk ve keyif birbirinden çok daha farklı kavramlar aslında. En önemli farkları ise, keyfin mutluluktan çok daha kısa süreli olması. Örneğin güzel bir yemek yemek veya eğlenceli bir aktiviteye katılmak. Fakat ne yazık ki o güzel yemeği yedikten sonra, ya da eğlenceli bir aktivitenin sonunda iç dünyamıza, sorumluluklarımıza ve dertlerimize geri döneriz. Mutlu olmak ise, bunların farkında olup kabullendiğimiz hâlde iyi hissetmektir bana göre. ‘Cesur Yeni Dünya’’da yaşamak da keyifli olarak tanımlanabilir. Acı, pişmanlık ve kıskançlık gibi duyguların var olmadığı, olsa da soma adı verilen haplarla keyfe çevrildiği, bastırıldığı bir dünya. Farkındalık, çok ama çok az kişinin sahip olduğu belki zaman zaman sorgulatan bir ayrıcalık. Mutluluksa, kimsenin sahip olmadığı ve o düzen içinde asla olamayacağı unutulmuş, antik bir duygu. İyi de tüm kötü duygulardan arındırılmış, ya da bir şekilde bastırılmış bir dünyada neden mutlu olmasın insan? İşte kitabın okuyucuya yönelttiği can alıcı soru da bu. Benim kendime cevabım hatırı sayılır bir düşünme süresinin sonunda geldi aklıma. Bana göre mutluluk, kötü olarak nitelendirdiğimiz duyguların ve iyilerinin birbirleriyle etkileşiminden oluşmaktaydı. Eğer mutsuzluğu, acıyı, pişmanlığı hiç tatmamış olsaydınız mutlu olduğunuzu hissedebilir miydiniz? Tıpkı küçük bir çocuğun sobaya dokunması ve fiziksel acıyla tanışması gibi. Acıyı hissettikten sonra sobaya dokunmaktan hatta belki yanına yaklaşmaktan bile çekinmesi gibi. Deneyimlemediğimiz duyguları hissedemeyiz ama acıyı tattıktan sonra acısızlık için elimizden geleni yaparız ve acı çekmediğimiz için şükreder, mutlu oluruz. Bu yüzden, duyguların zıtlığı aslında hayatın tuzu biberidir. Yani o hep isyan ettiğimiz kötü duygularımız, aslında mutluluğun ne olduğunu anlamamızı sağlar. Biz de, bu mutlu anların hatrına yaşarız hayatlarımızı. İşte bu yüzden kitabın verdiği mesajlardan biri ve bana göre en önemlisi de hissetmekten hoşlanmadığımız duyguları kabul etmemiz gerektiği. Bize ne kadar kötü hissettirseler de aslında mutlu olmamızda belki de en büyük rolü onların oynadıkları. Bu yüzden ki hissettiğimiz acı tatlı her duyguyu, hissedebildiğimiz için şükretmeyi ve kabullenmeyi öğrenmeliyiz hayatta. Ne de olsa mutsuz olmadan mutluluğun, acı çekmeden acısızlığın değerini anlayamayız. Huxley, okuyucuya, şiddet, acı çektirme gibi cezalar olmadan da insanın sorgulama yetisinin köreltilip, köleleştirilebileceğini göstermiş. Keyfin kölesi olmanın nasıl hissettirebileceğini düşündürmüş. Özgürlük, hissedebildiğimiz zaman özgürlüktür. Sadece davranışlarımızla kısıtlanmamalıdır. Hissetmekte özgür olamazsak ne yaparsak yapalım yine de özgür sayılabilir miyiz? İnsanoğlunu hayvanlardan ayıran en önemli özelliği belki de karmaşık duygularıdır. Duygular da acısıyla tatlısıyla bir zıtlıklar bütünüdür ve hayatı bir amaç uğruna yaşamamızı sağlar, insani değerlerimizi oluştururlar. Bu yüzdendir ki kitaptaki dünya, ütopya yani mükemmel toplum düzeni olarak değil de distopya yani baskıyla sağlanmış toplum düzeni olarak sınıflandırılmıştır. Her ne kadar kötü hislerden arındırılmış olsa da. KAYNAKÇA: Aldous, H. (1932). Brave New World. İstanbul: İthaki Nazlı Doğan 21902823 Yedi Milyar Nefes, Yedi Milyar Farklı Hayat Araba yolculuklarında boyum emniyet kemeri kullanmak için hala kısayken dışarıyı izlemeyi çok severdim. Özellikle apartman pencerelerinden içeriye bakmaya çalışırdım. Şanslı günümdeysem silik bir siluet, belki de duvara asılı bir aile fotoğrafı görebilirdim. Başka insanların hayatlarına attığım bu kaçamak bakış tadından yenmezdi, çünkü ne kadar çok istesem de daha fazlasını öğrenemeyeceğimi çok iyi biliyordum. O siluet artık üç arka mahallede kalmıştı, o çerçeveyi gördüğüm evin nerde olduğunu unutmuştum bile. Şimdi, on yıl sonra itiraf etmem gerekirse daha fazlasını merak ediyor muydum, hem de her şeyden çok. Kimsenin tavsiyesi değil, tamamen benim tesadüfen bulduğum 3-Iron isimli film beni yıllar önceki bu anlattığım Nazlı’ya götürdü. Kim olduğunun, ne iş yaptığının anlatılmadığı ana karakter, kimsenin olmadığından emin olduktan sonra rastgele seçtiği bazı evlere girerek iki üç gün kalıyor ve hayatını böyle devam ettiriyor. Girdiği her ev açılmayı bekleyen sır kutularıyla ve sürprizlerle dolu. Milyarlarca insan, binlerce farklı meslek, yaşam stili, ilişkiler, hobiler, tutkular…. Farklı kelimesinin ne kadar sonsuz ve yoğun bir anlamı olduğunu 3-Iron sayesinde tekrar hatırladım ve bir kelimenin bu kadar uçsuz bucaksız olabilmesi beni biraz korkuttu, itiraf etmeliyim. Filmden sonra yaptığım ilk şey ise araba yolculuklarımdan kalan bu minik kesitleri hafızamda yoklamak oldu. Fakat çok bir şey hatırladığımı söyleyemem, hatta yerinde yeller esiyordu. Fakat içimdeki bu merak asla giderilmeyeceğe benziyor. Peki bana tamamen yabancı olan insanların hayatına karşı duyduğum bu sonu olmayan merak neden? Sapık mıydım? On yıl önceki Nazlı da sapık olamazdı herhalde. Filmi izlediğimden beri kendime sadece bu soruyu soruyorum, cevabı bulmaya yakın bile sayılmam. Her pencerenin arkasında hayal bile edemeyeceğim hayatlar var. O gün gördüğüm silik siluetin sahibi, kendi cinsel kimliğini bulmakla boğuşan ve bu yolda çok tehdit edilip yaşamdan yıldırılmıştı. Benim onu görmemden üç dakika sonra malum pencereden atlayarak hayatına son verdi. O aile fotoğrafı ise fakirlikten dağılan bir aileye aitti. Aileyi geçindirmeye çalışan baba son çareyi organlarını satmakta bulmuş ve bir gün merdiven altı bir ameliyathanede cansız bedenini bulmuşlardı. Üstüne düşündükçe tüylerimi diken diken eden bu hayat hikayeleri… Her gün sosyal medyada, televizyonda duyuyorum. Fakat ekrandan cümle okumakla o bireye ait olan eşyaya bakmak, o bireyin son dakikalarının siluetiyle göz göze gelmek bana, kalbime çok farklı dokunuyor. Sanki kalbimin etrafını simsiyah bir sis kaplıyor ve ben daha fazla pencereye baktıkça hayatın gerçekleri bu sisi daha da siyahlaştırıyor, kalınlaştırıyor. Ta ki kalbim artık gözükmeyinceye kadar. On iki gün önce yirmi yaşıma girdim. Kalbimin durumunu sorarsanız, etrafındaki siyah sis gün geçtikçe siyahlaşmaya devam ediyor. Bu dünya ve insanlar hakkında daha fazla öğrendikçe, daha da kalınlaşıyor. Tabi ki bu yorumları kendi hayatımı en normale sabitleyerek yaptım. Çünkü normal bir hayatım var. Bir dakika, benim farklı bulduğum hayatlar da o insanlara göre normal geliyor olabilir. Bu durumda ben de mi farklıyım? Evet farklıyım. Kendimi pencereden atarak intihar etmemem veya babamı ameliyathane masasında kaybetmemem bu gerçeği değiştirmiyor. Farklı olmam için en acımasız olayların ortasında rol almam, marjinal olmam, hayatımın kan vahşet ve ölümden ibaret olmasına gerek yok. Düşündüklerimle, düşüncelerimle, etrafıma yaydığım enerjiyle ve insanların hayatlarında aldığım rolle farklıyım. Her günümü o kadar hızlı ve acele yaşıyorum ki, başkalarının hayatlarına bakmaktan kendimi, kendi hayatımı unutuyorum. Kendimi hep başka insanların ağzından dinliyorum, kendi kendimi yorumlamaktan kaçınıyorum, belli ki bilerek yapıyorum bunu. Kafamı yastığa koyduğum zaman kafama düşünceler… Belki buraya bile yazmaya utandığım, yüzleşmeye, kendi suratıma söylemeye bile korktuğum şeyler, benim düşüncelerim. Bazen yatakta yatarken ruhumun bedenimden yavaşça süzülerek havaya doğru yükseldiğini ve aşağı doğru bedenime baktığımı düşünüyorum. Kendi gözlerimle, kendimi görmek için. Dışardan biri gibi bakarsam o zaman kendimi yorumlamam, hayatımı gözden geçirmem kolay olur diye düşünüyorum. Ve bu çabam bazı geceler nihayete ererse, acı gerçek o zaman yüzüme çarpıyor: kalbimin artık geri döndürülemez biçimde siyaha boyanması tanımadığım bazı insanların değil, benim suçum. Belki de kendimden kaçmak, kendimi kendimden korumak en iyisi, nereye kadar gidebilirse oraya kadar. Kaynakça Kim, Ki-duk, director. 3_Iron. IMDB, Cineclick Asia, 15 July 2004. <https://www.imdb.com/title/tt0423866/?ref_=fn_al_tt_2> Aziz Barış Ateş GERÇEK YALNIZLIK Dünyada yaklaşık olarak yedi milyar insan bulunuyor ve sayı giderek artmakta. Yani günümüz dünyasında gerçek anlamda yalnız kalmak imkânsız bir durum gibi gözüküyor. Belki şu anda hemen aklınıza odanızda tek başınıza oturduğunuz anlar gelmiştir. Ama o anda bile gerçekten yalnız mısınız? Gerçek yalnızlık sizce tek başınıza bir odada kalabilmek mi? Bence gerçek yalnızlık nerede olduğundan ya da olmadığından çok kimlerle olup olamadığınla ilgilidir. Hayatımızda, doğumdan ölüme kadar, birçok insanla tanışırız. Bazılarından hoşlanır ve yakın hissedersin. Onlar yakınınızdayken kendinizi yalnız hissetmemen kadar doğal bir şey yok aslında. ‘Passangers’ filminde Jim Preston’ın uzayda tek başına kaldığında kendini yalnız hissetmesi de buna en iyi örnek olabilir. Jim’i o şekilde uzayda yalnız gördüğümde gerçek yalnızlığın ne olduğunu düşünmeye başladım. Bir süre sonra farkettim ki aslında etrafımda birçok insan olmasına rağmen yapayalnızım. Bir konu hakkında biri ile konuşmak yerine o konuyu kendimle tartışır hâlde olduğumu farkettim. Etrafımdaki insanların aslında beni dinlemediğini farkettiğim an yapayalnız kaldım çünkü insanların aslında kendi dertlerini anlatmak için sıra beklediklerini hissettim. Bu düşüncelerden sonra hayatımdaki bazı şeyleri sorgulamaya başlayıp görüşlerimde ve duygularımda değişikliklere gitmeye karar verdim. Kararlarım doğrultusunda yaptığım ilk iş tüm insanlarla iletişimimi üç gün boyunca kesmek oldu. Bu günleri kendimi nasıl geliştirebileceğimi ve hayatta aslında nasıl başarılı olabileceğimi düşünerek geçirdim. Üç günün sonunda ilk işim yeteneklerim doğrultusunda kendimi geliştirmeye çalışmak oldu. Ardından insanlarla olan ilişkimi sadece analitik düşünce ile kısıtladım. Bir diğer deyişle duygularımı tamamen kapattım. İşte tam olarak bu an yalnızlığın en uç noktasındaydım ve Aziz Barış Ateş bundan mutluydum. Gerçek yalnızlık tam olarak buydu çünkü. Karşımdakilere olan güven, sevgi, nefret gibi duygulardan kendimi arındırdığım an artık sadece kendi başımaydım. Tüm duyguları kendi içimde yaşıyordum. Doğru olup olmadığını arada düşünsem bile hâla bu düşünceyle hareket etmeye çalışıyorum. Bazı insanların benim değiştiğimi farketse de bunu çok takmadıklarını farkettim çünkü aslında gerçekten de her insan gibi onlar da bencildi. Sorunlarını dinlemediğimi, hayatlarını umursamadığımı fark ettikten sonra teker teker uğraştılar ve bunlar da beni daha yalnız bir birey yaptı. Hayatımda vermiş olduğum en farklı karar olmasından dolayı sanırım, kendimi eskiden olduğumdan çok daha yaşlı hissediyorum. Çocukluk da bu verdiğim karar ile yok oldu sanırım. Belki de yalnız hissetme sebebim de yetişkinliğe doğru adım atmamdır. Bu noktada ise düşünmem gereken şey yetişkinliğin yalnızlığına doğru geri dönüşü olmayacak bir yola devam etmek mi yoksa eski ben olmak için, çocukluğumu geri kazanmak için, yeni bir çaba sarfetmek mi? Tüm bunları düşünüp en son kararı verecek olan benim sanırım ama farkettiğim bir şey varsa o da düşündükçe çocukluktan uzaklaştığımdır. Dünyada bu denli insan olmasına rağmen bu hâlde bu kadar yalnız hissetmemin sebebi insanlar ve bencillikleri mi yoksa benim sadece fazla takıntılı olmam mı bilemiyorum ama bildiğim tek şey insanlığın benden çocukluğumu aldığı ve yerine de kocaman bir yalnızlık koyduğudur. Bu durumdan hoşnut olmadığımdan değil ama belki de hayattan artık pek bir beklentim olmadığı için sanırım bunları düşünmeyip önüme ne çıkarsa yaşamak en iyisi olacaktır. Belki o zaman hayatın bana ne getireceğini bilmemenin vermiş olduğu cesaret ve özgüven ile çocukluğum ile yetişkinliğim arasındaki ideal dengeyi bulabilirim. İşte o zaman gerçek yalnızlığın yerini gerçek huzur alacak ve ideal benliğime ulaşmış bir şekilde hayatıma devam edebileceğim. Çocuksu Bir Heyecanın Kötü Sonucu Anlatılanlara göre 2003 yılının Kasım ayı imiş. İlkokul bire gittiğim dönemler yani küçüğüm daha. Bir de ben zor bir çocukluk geçirmişim yani hiç yerinde duramayan, ortada gördüğümüz zaman seveceğimiz yerde hareketliliğinden dolayı sinir olduğumuz çocuklar vardır ya, onlardan biriymişim ben de. Aile dostlarımızla birlikte Budapeşte’ye gidecek daha güzel bir zaman bulamamış sanırım ailem. Ya da benim biraz daha büyümemi mi bekleselermiş? Sanki çok berbat bir seyahat geçirmişiz gibi düşündünüz değil mi? Aslında çok güzel bir gezi geçirmişiz ta ki ben son anda büyük, hatta bizim o ülkede kalmamıza sebep olabilecek bir sorun çıkartana kadar. Ben o zamanlar çok küçük olduğumdan tam hatırlayamadığım bu seyahatimiz Macaristan’ın başkenti olan Budapeşte’de geçiyor. Seyahate aile dostlarımız olan Haluk Amcamlar; benimle yaşıt küçük çocukları Orhan, kızları Ece, anneleri Kıvılcım Teyze ve Haluk Amcamın annesi Ayla Teyze, ve tanımadığım bir tur acentesi ile gitmiştik. Şehir merkezinde bir otelde kalıyorduk. Gezilerimiz hep turla birlikte oluyordu. Bu yüzden hep bir program içinde hareket ediliyordu, istediğimiz zaman istediğimiz yerde gezemiyorduk. En azından bunlar annemlerin düşüncesi yoksa ben kaç yaşında çocuğum ne anlarım yurt dışından. Karnımı doyurabilecek yemek bulmuşsam o gün benim için bitmiştir zaten. Neyse ki Orhan’la aram çok iyiydi. Orhan benim kreşten arkadaşımdı ve tüm zamanımızı beraber geçiriyorduk. Bu yüzden seyahat sırasında hiç sıkılmamıştım. Tek sorun şuydu; Orhan benim aksime çok durgun, ağırbaşlı bir çocuktu. Benim gibi sürekli hareket halinde, sağa sola sataşan, yerinde duramayan bir tip değildi. Buna rağmen çok iyi anlaşıyorduk. Seyahatimiz 4 gece 5 gün sürmüş ve kazasız belasız bir şekilde son güne gelmeyi başarmışız. Son gün valizler toplanmış, otelden çıkış yapılmış, uçak saati bekleniyordu. Uçağın kalkmasına iki saat olduğundan tur rehberi serbest zaman vermiş. Bizimkiler de, yani benim ailem ve Orhan’ın ailesi, resme meraklıdır. Bu yüzden hemen otelin karşısındaki “Museum of Fine Arts” adındaki resim ve heykel sergileri olan müzeyi gezmeye karar vermişler. Müze çok büyük bir alana kuruluymuş ve içinde de binlerce resim ve heykel içeriyormuş. Zamanın az olmasından dolayı biz hakkımızı resimlerin olduğu kısmı gezmekte kullanmışız. Babam bir yer de annem bir yer de, herkes bir yere dağıldı ve asılı olan yüzlerce yıllık sanat eserlerini dakikalarca izliyorlar ve hakkında konuşuyorlar. Ben o yaşlarda ne anlarım resimden, tarihi eserden. Resimle ilgili olmak lazım böyle yerlerde gezmek için. Yoksa o eserlerden bir anlam çıkaramadıktan sonra ne anlamı kalır müzeyi dolaşmanın? Orhan’a baktım o da annem, Ece ve Kıvılcım Teyzem’in peşine takılmış hep birlikte bir tablonun önünde durmuş resmi işaret ederek birbirlerine bir şeyler gösteriyorlardı. Meraklanıp yanlarına gittim ve ne yaptıklarını sordum. Annem “Gel oğlum, resimdeki insan kafalarını sayıyoruz, sen de say” dedi. Sonunda uğraşabileceğim bir uğraş bulmuştum. Tüm dikkatimi verdim ve başladım saymaya. Bir, üç, beş, yedi, on bir, derken on üçüncüyü bulmanın vermiş olduğu heyecana kapılıp elimi on üçüncü insan figürüne vurdum. O darbenin sesi tüm salonda yankılandı adeta. Niyetim sadece göstermekti. Ben küçük bir çocuktum. Kendimi kontrol etmeyi yeni yeni öğreniyordum. Fakat olay yerinin ne zaman terk edilmesi gerektiğini bildiğim için hemen kaçtım oradan. Annemlerin anlattığına göre, İngilizce bilmeyen bir görevli anında yanlarına gelmiş ve bir şeyler söylemiş fakat anlaşamamışlar. Görevli İngilizce bilen bir meslektaşını çağırmış. Yeni gelen görevli resim üzerinde bir inceleme yapılıp hasar var mı yok mu tespit edilmesi gerektiğini ve bizlerin de bu işlemler bitene kadar hiçbir yere gidemeyeceğimizi söylemiş. Babamlar bunları duyunca başlarından kaynar sular dökülmüş çünkü uçağın kalkmasına iki saatten az süre kalmış. Ben olay mahalline geldiğimde Orhan ve Ece ağlıyor, annem ve Kıvılcım Teyze görevlilerle tartışıyor, babam bir köşeye çökmüş başını tutmuş ve ağlamaklı bir şekilde düşünüyor, Haluk Amcam da Ece ve Orhan’ı sakinleştirmeye çalışıyordu. Onların o halini görünce ciddi bir şey olduğunu ancak anlayabildim. Bu sırada aklımda kalan tek sahne; bizimle konuşmaya çalışan ilk, huysuz olan görevlinin diğer görevli arkadaşlarına benim taklidimi yaparak ve abartılı bir şekilde olayı anlatması oldu. Neyse ki daha sonra yanımıza gelen İngilizce bilen görevli çok anlayışlı biriymiş ki tespitlerin yapılmasını, raporların tutulmasını hızlandırmış. Resimde herhangi bir hasar, yıpranma olmadığı için benim hakkımda bir tutanak tutulduktan sonra gitmemize izin vermişler. Mucizevi bir şekilde uçağa yetişmişiz ve Türkiye’m canım ülkeme dönmeyi başarmışız. Sanırım son gün yaşanan bu korkunç ama benim açımdan bir o kadar eğlence kaynağı olan bu olay seyahatte geçirilen tüm o güzel anıların önüne geçmiştir. Annemlerin yaşadığı o korkuyu, telaşı şimdi çok daha iyi anlayabiliyorum. Müzede benim hakkımda tutulan tutanağı babam hâlâ saklıyormuş. Ne kadar ilginç ki sekiz yaşındaki çocuğu hakkında başka bir ülkede tutanak tutuluyor. İşin komik tarafı işte. Günümüzde benim bu müze maceram hala anlatılır. Bu anı her anlatıldığı zaman kendime şunu diyorum; Budapeşte’ye bir dahaki gidişimde o müzeye tekrar gidip o resimle fotoğraf çekileceğim. Müzelerde fotoğraf çekmek yasak dilebilirsiniz. Şöyle düşünün ben o resme dokunmuş hatta vurmuş biriyim, fotoğraf mı çektiremeyeceğim? MERT ÖZBAYER UMUDU KOYBOLMUŞ PİYANO Hayatın olmazsa olmazlarından biri müziktir bence. Bir kalabalığın ortasındayken kulaklığı taktığın an çalan şarkıya göre bambaşka bir yere gidebilirsin. Etrafta dolaşan insanların her adımına bir anlam yüklersin ya da kaybolurlar gözünün önünden ; onların yerine kendi hayal dünyanla baş başa kalırsın. “Ben müzik sevmem ve dinlemem.” diyen insanlarımız yalan söylüyorlar, herkesin hoşuna giden bir nota dizisi vardır elbet. Dinlerken bambaşkadır müzik; ama yaparken apayrı bir zevk verir insana. Ben kendimi bu iki katagoride de yer aldığım için şanslı buluyorum. Parmaklarım ilk defa 2002 yılında değdi piyanoya. Hayal meyal bir iki sahne var zihnimde o yaşlarıma dair. Bunlardan bir tanesi de piyanoyla ilk buluştuğum andır. İlk gördüğümde çocuk aklımla pek bir anlam veremedim bu siyah beyaz şeyler kütlesine. Parmak uçlarımı piyanonun tuşlarına bastırdıkça rahatsız oluyordum çıkan sesten. Bu yüzden de hep hata yapıyormuşum da biraz daha gösterime ihtiyacım varmış gibi yapardım öğretmenime. O da her defasında çok daha güzel çalardı parçaları. Hayran kalırdım onun pamuk beyazı ellerinin dans edişine. Piyano onun elleriyle bir bütün olur beni beyaz tuşlarına daha çok hayran bırakırdı. Zamanla piyano ve arkadaşları, hala sevmediğim ritim saymama yardımcı olan metronom, en yakın arkadaşım oldu. Her yönüyle büyümeme yardımcı oldu piyano. Her sene sonu verilen resitaller, heyecanımı kontrol etmemi sağladı, kulağım diğer insanlara göre çok daha seçici oldu, en güzeli de müzik seven insanların içinde büyüdüm. Yıllar böyle piyanonun arkadaşlığıyla geçmiş oldu. Üzüldüğümde veya mutlu olduğumda hep siyah beyaz tuşlara sarıldım, öğretmenim böyle öğretti çünkü. “Piyano bir ders değildir, sen nasıl istersen öyle çalarsın. Belli bir süre sonra sabit olan piyano kurallarını öğrenirsin zaten.” derdi. Okuldan beni o alır, eve gidene kadar arabasında her daim çalan klasik müzik cderinden dinlerdik. Hıphızlı giderdi benim öğretmenim, bir an önce piyano başına oturalım isterdi, çok hızlı sürerdi arabayı. Ben de ne zaman Fransız besteci Alexandre César Léopold Bizet’nin parçalarını çalacağım diye merak ederdim. Dersler biter, yaz mevsimi gelirdi ama öğretmenimle bağımız kopmaz; haftada en az bir gün bize gelir, birlikte yüzerdik. Daha sonra Bizet’den Carmen çaldım, büyüdüğümü söyleyen gözlerle bana bakışını hatırlıyorum. Victoria’nın bana öğrettiği son şey ise kendi bestesi “Butterflies on the snow” oldu ama Bizet’nin yanı sıra bunu da çaldığımı göremedi. Zaten ellerim de son kez o zaman değdi piyanoya. En sevdiği oyuncağı anlamadığı bir sebepten elinden alınan çocuk gibi ne anlam verebilirdim bütün olanlara ne de geri verildiğinde piyanoyu benimseyebilirdim tekrardan. Çünkü piyanonun beyazı da kalmadı, bana verdiği umut da. Piyanonun parlak siyaha boyanmış ahşap kapağını şimdi her açtığımda beş yaşıma geri dönüyorum. Önce Victoria’nın elleri beliriyor beyaz tuşların üzerinde. Sonra ise sesini duyuyorum: “Belini dikleştir, bilekler kalkık, parmaklar serbest, ayaklar birbirine dolanmamış.” Ayağındaki topukluyla ritim saymama yardım ediyor, çünkü metronom sevmediğimi biliyor: “Bir ve iki ve üç ve son kez!” Peki ya şimdi hata yaparsam? Beyaz inci kolyesini takmış bir şekilde gelir mi yine yanıma? Ben şimdi yanlış çalıyorum oysaki, ne nota ne bir porte hiçbir şeyi dinlemeden öylesine hatalı çalıyorum her şeyi. İçimde beş yaşında bir çocuğun piyano sandalyesine her oturduğunda oluşan umutları var. Defalarca yanlış basıyorum tuşlara ama kimse sandalyesini çekip gelmiyor yanıma. İşte piyano ilk defa o an susuyor benim için. Oysa arabada George Bizet dinlerken ben ona hep söylerdim: “Çok hızlı gitme öğretmenim. Zamanımız çok…” DENİZ ALKIŞLAR 21502930 DOĞUŞTAN GELEN CEVHER Doğan her bebek hayat macerasına atıldığı ilk günden beri gelişir ve neticesinde büyüyerek bir birey haline gelir. Bu gelişim süreci kendi benlik hamuruna kattıkları ve bu hamurun yeniden şekillendirilmesi ile oluşur. Yani bireyin kendi hamuruna kattıkları ve katmak istedikleri tamamen kendi elindedir. Ancak elinde olmayan bir şey var ki o da doğuştan gelen birtakım özellikler. İşte bu noktada insan hamuruna ne katarsa katsın doğuştan gelen özellikleri elde edemiyor. İnsandan insana farklılık gösteren doğuştan gelen bu özellikleri ne ölçüde kullandığımız da tamamen bizim elimizde. Her özellik toplumun gelişimine katkı sağlasa da liderlik denen bir özellik var ki bu özellik medeniyetimizin gelişmesinde büyük rol oynuyor. Geçenlerde izlediğim Steve Jobs’un hayatını anlatan film sayesinde doğuştan bir lider olmanın ne demek olduğunu öğrendim. Lider olmak en başta azim gerektiren bir işti. Doğru bildiğin yoldan sapmadan arkandan kitleleri sürükleyebilecek niteliğe sahip olmak demekti. Çünkü diğer insanlar senin kararlılığına ve yolunun doğruluğuna güvenerek izini takip edeceklerdi. İşte Steve Jobs tam olarak bunu yaptı. O kendi bildiği doğruların dışına hiç çıkmadı. Azimli bir şekilde kendi bildiği doğrunun peşinden gitmeye devam etti ve sonunda hayal ettiği başarıya ulaştı. Bunu yaparken azim ve kararlılığı ile diğer insanların güvenini de kazanmayı bildi. Lider olmanın bir diğer şartı ise ileriyi görebilmektir. İleriyi gören insan bugünü şekillendirerek toplumu geleceğe taşır. Bunu yaparken faydanlandığı yegane şeylerden biri toplumun ihtiyaçlarıdır. Çünkü insan bir şeye ihtiyaç duyduğu zaman bu ihtiyacını gidermek için elinden geleni yapacaktır. Steve Jobs toplumun ihtiyacı olan ürünleri yenilikçi bir şekilde üreterek, toplumun ihtiyacını karşılamakla kalmayıp teknolojiyi her yaşa hitap edebilecek şekilde basitleştirmiştir. İşte bu noktada gerçek bir lider toplumun her kesimine hitap edebilmelidir. Mükemmeliyetçilik de bana kalırsa bir liderin sahip olması gereken özelliklerin başında gelir. Mükemmeliyetçilik aslında bir hastalık gibidir. İnsanın yakasını bırakmaz, bireyi sürekli mükemmeli bulma arayışına iter. Mükemmeli elde etmek de bu durumda imkansızdır. Çünkü mükemmeli bulma arayışı bir lider için toplumun ihtayaçlarının analizi sonucu devam eden bir süreçtir. Liderin gecesi gündüzü bu arayışla geçse de mükemmeli bulma arzusu bu arayışın devamlılığını sağlayan bir etmendir. İşte Steve Jobs’da tam olarak bunu yaptı. Mükemmel bilgisayarı inşa etmek uğruna gecesini gündüzüne kattı. Pek çok insan için hali hazırda mükemmel bir bilgisayar inşa etse de ona göre yaptıklarının hep bir parça eksiği vardı. İşte bu eksiği tamamlama isteği onu dünyamızı değiştiren devrim niteliğindeki teknolojileri yaratmaya itti. Filmden edindiğim bütün bilgilerden sonra kendimi sorgularken buldum. Acaba içimde liderlik tohumları var mıydı? Doğuştan bir lider miydim? Bunu anlamak her ne kadar zor olsa da bir gerçek var ki o da bir Steve Jobs’ın daha bu dünyaya kolay kolay gelmeyeceği. Bu kadar ileri görüşlü bir insanın yenilikçi ve yaratıcı fikirleri ile ürettikleri insan hayatını ne derece kolaylaştırdığı ortada. Fakat Steve Jobs’ın da her insan gibi kimi zaman kibirine yenik düştüğü görülüyor. Karşılaştığı bütün zorluklara rağmen elde ettiği başarılar beraberinde kibiri de getiriyor. Hatta bu kibir onun öz kızını reddetmesine bile yol açabiliyor. Yani aslında doğuştan gelen bu özellik doğru yönetilmez ise beraberinde istenmeyen olaylara da sebebiyet verebiliyor. Ancak yine de Steve Jobs gençlere örnek olmaya devam ediyor. Kim bilir, belki yeni bir Steve Jobs aramızdadır. Ahmet Berk Eren Marcel Proust’un Komşuluğu ve Günümüzde Komşuluk Üst Kat Komşusuna Mektuplar, Kayıp Zamanın İzinde ve Swann’ların Tarafı adlı kitapların yazarı, ünlü fransız düşünür ve yazar Marcel Proust’un gerçek hayattaki üst kat komşusu Madam Willliams’a yolladığı mektupların derlenmesiyle ortaya çıkan bir kitaptır. Ne kadar elde edilmesi zor olsa da (kitabı bulmaya çalışırken çektiğim zorluklardan dolayı) çok samimi ve bir o kadar da incelikle yazılmış mektupları okuyunca bu çabalarınızın hepsine değdiğini göreceksiniz. Bu kitabı okuduktan sonra komşularımızla olan ilişkilerimizde nasıl davranmanız gerektiğini anlayacağımız bir yapıt. Öncelikle neden bu kitabı seçtiğimden bahsedeyim. İlk olarak mektuplarda Marcel Proust, yaşanılan her şeyin mantıklı açıklamalarının üzerinde durmak yerine, her anın duygusal analizlerini yapmayı seven ve en basit, geçici bir his ile derinlemesine hissettiği duyguları birbirine katan, çok değerli aynı zamanda okumaktan ve yazdıkları üzerine düşünmekten zevk aldığım bir yazardır. Bu kitapta Proust’un gerçek hayatta nasıl biri olduğu, çevresindekilerle nasıl geçindiğini, ne tür zorluklar yaşadığını öğreneceğimi düşündüm nitekim de öyle oldu. İkinci olarak kitabın adı beni çok şaşırttı. Bir insan neden üst komşusuna mektup yollar ki? Normalde insan istediği zaman komşusunun kapısını çalıp konuşabilir diye düşündüm ama mektupları yazanın Marcel Proust olduğunu düşününce kafamdaki önyargıları bir kenara bırakıp kitabı okumaya başladım. Mektupların konuların nedir? Proust kendi uyku ve çalışma saatlerinde üst kattaki tadilatlar yüzünden rahatsız olur. Mektuplardan da anlaşılacağı üzere bu tadilatlar canını çok sıkar ama Madam Williams’a şikâyet ederken hiçbir zaman kırıcı bir söz kullanmaz ve her zaman büyük bir incelikle kendisinin uyku ve çalışma vakitlerinde sessiz olmalarını rica eder. Hatta Proust bazen bu ricalarıyla komşularını sıkboğaz ettiğini düşünür ve çoğu mektubunda ne kadar mahcup olduğundan bahseder. Günümüzdeki komşuluk ilişkilerine baktığımızda bu inceliği çok nadir görüyoruz. Hatırlıyorum da küçükken evimize bir tadilat yaptırmıştık. Tadilatta çalışan bazı ustaların oluşan çer çöpü yanlışlıkla komşumuzun balkonuna ve bahçesine döktüğünden haberimiz yoktu. Bu olaydan sonra komşumuz bizi güzel bir dille uyarmak yerine kapımıza gelip olay çıkarmaya çalıştı. Belki Proust gibi güzel bir şekilde uyarsaydı hiçbir sıkıntı çıkmadan olay çözülebilirdi. Günümüz komşularının Proust’tan alması gereken bir ders de teşekkür etmek olabilir. Proust’un mektuplarında rica ettiği bazı problemler üst kat komşusu tarafından halledilirse Proust’un bir sonraki mektubunda hemen teşekkür ettiğini görüyoruz. Komşusu Madam Williams ile mektuplaşmaları git gide dertleşmeye ve hatır sormaya dönüşür. I. Dünya Savaşı nedeniyle bazı sevdiklerini kaybettikleri için üzüntü içerisindelerdir ama yolladıkları mektuplarla birbirlerini teselli ederler. Aslında komşuluk ilişkilerinin böyle olması gerekmez mi? Komşu dediğin komşusunun dertlerini dinlemeli onu teselli etmelidir. Günümüzdeki komşuluklarda bırakın dertleşmeyi adam akıllı selam veren yok. Komşular birbirlerinin hayatları hakkında hiçbir şey bilmiyorlar ve bilmek de istemiyorlar. Evlerine çekilip kendi dertlerinde boğuluyorlar. Kitapta gördüğümüz üzere Proust’un ne kadar fazla sıkıntısı olsa da Madam Williams’ın da sorunlarıyla ilgileniyor ve bu dertlerde boğulmamasını istiyor. Belki de Madam Williams’ın Proust ile mektuplaşmaları bittikten sonra intihar etmesinin nedeni kendi dertlerinde boğulması ve ona yardım edecek kimsesinin olmamasıdır. Kitaptaki mektupların nasıl komşu olunacağını göstermesi bir yana Proust bazı mektuplarında sanatsal ve bir o kadar düşündürücü sözler de yazmayı ihmal etmemiş. Yazarlığını sadece kitaplarına aktarmamış. Hayatının her zerresine sanatı ve edebiyatı koymayı ihmal etmemiş. Birinci mektubundaki “Bütün dileklerim, önümüzdeki sene, biten senenin verdiği acıları dindirsin diye, unuttursun demiyorum ama, çünkü yaralı kalplerin gururlu hazinesidir hatıra.” (Proust 2015, 19) sözleri ve diğer mektuplarında buna benzer birçok sanatsal ifadeleri beni gerçekten çok etkiledi. Sonuç olarak hepimiz Proust’un yazılarındaki inceliğinden ve komşuluk ilişkilerinden ders almalıyız. Günümüz komşuluk ilişkilerinin Proust’un Madam Williams ile olan komşuluğu gibi dayanışma ve yardımlaşma içerisinde olmasını sağlamalıyız. Kaynakça Proust, M., Gökteke, E., Williams, M., Gaudry, E., & Tadié, J. (2015). Üst kat komşusuna mektuplar. İstanbul: Yapı Kredi Yayınları, 2015. Bir Aydınlanma Vakası Çevremiz, farkında olmadan yanından geçip gittiğimiz sonsuz miktarda detaylarla dolu. Dünyanın bunca ayrıntılarla dolu olduğunu daha çok küçükken fark ettim. Eğlenceliydi çocukluğumda arabada giderken bir tabelayı fark etmek, tabeladaki işaretin bir sayı olduğunu keşfetmek, bu sayının bir işe yaradığını kavrayabilmek, çocukları paralel evrende yaşıyor sanan yetişkinleri hayrete düşürüp otoyolda hız limitini ikaz etmek. Çocukken ayrı bir evrene geçer gibi kendi dünyamızda oynamak da çok eğlenceliydi. Yine de paralel evrene seyahat edip yetişkinlerin dünyasına göz atmak bana iyi geliyordu. Eğer bir görüntüye ya da bir ana odaklanırsam görünenin arkasındaki saklı gerçekleri önce merak sonra ayırt edebiliyordum. Sanırım bu bahsettiklerim, çoğu insanın yabancı olduğu ya da görüp de umursamadığı konular. Yoksa neden detaylardan bahsettiğim her konuşmada çevredekilerin yadırgayan ve boş bakışlarıyla karşılaşayım ki? Bu ayrıntıları görmek pek de ahım şahım bir özellik değilmiş zannederek geçirdim çocukluk yıllarımı, ta ki bir film izleyip aydınlanana kadar. Yıllar yılları kovaladı ve ben de bu süreçte kabullenmeyi öğrendim. Tuhaf bir çocuktum demek ki. Başkalarının benim hakkımdaki bu tarz düşünceleri artık kendimi yorumlama şeklim olmuştu. Tüm bu görebildiklerim benim gözlerimin kabahatiydi belki de. Bu satırları okurken detaycı ve gözlemci çocukluğum size bir yerlerden tanıdık geliyor olabilir. Eğer böyle düşünüyorsanız haklısınız. Ben de benle aynı alın yazısını paylaşan meşhur karakteri gençliğimde keşfettim. Beni yadırgayan insanlara boyun eğip onlar gibi olmaya çalışarak geçirdiğim günlerin birinde, vizyona yeni giren bir filmi arkadaşlarımla izlemeye gitmiştik. Gelecekteki üçlemenin ilk filmi olan ve üçlemeyle aynı adı taşıyan“Sherlock Holmes” benim için bir dönüm noktası oldu. Büyülü Fener Sineması’nda geçirdiğim 2 saat bana daha önce tatmadığım bir huzur ve gurur duygusunu yaşattı . Sırf başkalarıyla benzeşmiyor diye kararttığım, yok saymaya zorlandığım özelliğim ışıldıyor ve beni aydınlatıyordu. Kendime bakış açımda yepyeni bir sayfa açmama, daha doğrusu var olan bir sayfayı doğru okumama vesile olan bu film, benim özelliklerimi andıran ve sinema perdesi için çok daha ütopik hale getirilmiş bir karakterin hikayesini anlatıyordu. Metot olarak tümdengelimi kullanan Holmes için deride oluşan çatlaklardan, paltosundaki soluk renkli yamalara hatta sigara izmaritlerine kadar her detay bir delil özelliği taşıyordu. Benim gibi çok yönlü odaklanma yeteneğine sahip, nevi şahsına münhasır Sherlock bazılarının hayalini kurduğu yeteneklerin bende vuku bulmuş olduğunu bana kanıtladı. Yaşadığım aydınlanma, eskiden olduğu gibi sürekli fıldır fıldır dönen kendi gözlerimden hayata bakmama vesile oldu. Artık eskiden sanılanın aksine tuhaf çocuk değil nadide yeteneklerin bahşedilmiş olduğu özel bir genç olduğumu hissediyorum. Benim için uygun olanın, her zaman başkalarına uymak olmadığını; benzersiz vasıflarımı uyutmak veya genele uydurmak yerine önce tanımak, sonra tanıtmak olduğunu fark ediyorum. Çoğunluk gibi yüzeysel veya öğretile gelmiş şekliyle hayata bakmak, çoğunluğun verdiği güçle veya kabullenilme dürtüsüyle yaygın kabullere sarılmak yerine ilk bakışta görülmeyeni görmeye, anlatılmayanı anlamaya çalışıyorum. Hayatın detayları hakkında araştırma yapıp bilgilendikçe yeni gözlemler yapıyor, bunlarla olaylar arasındaki sebep sonuç ilişkisini kurmaya çalışıyorum. Kendime has özelliklerimle alışılmışın dışında olmayı ve benliğimi sevip gurur duyuyorum. Sherlock karakterinin alışa gelinmişe meydan okuyan yeteneklerini benim gibi birçok insanın yapabileceğini görüyorum. Çünkü her kim monoton hayatından sıyrılıp gördüklerine odaklanmak için kendini eğitirse önüne serilmiş saklı gerçeklerin üzerindeki perdeyi kaldırabileceğine inanıyorum. Bunu başaranlar hayatta önemli olanın bakmak değil görmek olduğunu öğreneceklerdir. Sherlock’un da filmde belirttiği gibi “Olanaksızı elediğinde elinde kalanın ihtimal dahilindeki şey olmasa bile gerçek olacağını sana kaç kez söyledim?” Olanaksızı olanaklı kılmak, gözlerimizi ve zihnimizi hayata ve var olan gerçeğe açmakla mümkündür. Gerçeğin ışığıyla gerçeğe tutulan ışık aynı olmayabilir. Hele ki gözümüze tutulan, hangi mercekten veya ortamdan geçtiği bilinmeyen ışık hayra alamet değildir. Aynı zamanda diğer insanlardan farklı ve orijinal yaklaşımlar sergileyebildiğimizi fark ettiğimiz anlarda özel biri olmak hissi ile göğsümüzün kabarması ise hayatın bize sunduğu eşsiz bir lütuftur. Kaynakça: Sherlock Holmes. Yön. Ritchie, Guy ve Fletcher, Dexter. Warner Bros, 2009. Film EFSER EFE KANTİK HİSLERDİR GERİYE KALAN Günümüz toplumlarında insanlar gerek gelişen teknolojinin etkisi gerek ulaşım imkanlarının artmasıyla duygusuzlaşmakla ve her şeyi metalaştırmakla suçlanıyor. Sosyologlar bu avantajlarla duygusuzlaşma arasındaki bağlantıyı şöyle açıklıyor, mantık çok basit, örneğin önceki yıllarda uzakta olduğunuz ailenizi, sevgilinizi ya da dostlarınızı beklemenin kendince zor olsa da bir güzelliği vardı. Fakat teknolojik avantajlar, bu duyguları sundukları imkanla köreltti ne yazık ki artık sevdiklerimizden gelecek bir haberi mektup yolu gözler gibi beklemiyor, seslerini duymak için telefonun bir ucunda saatlerimizi harcamıyoruz. Canımız ne zaman isterse imkanlarımız dahilinde yanlarına gidebiliyor, istediğimiz kadar sohbet edebiliyoruz. Sosyologların aksine ben bu iletişim ve ulaşım araçlarının insanları birbirine daha iyi bağladığını düşünen tipik bir teknoloji çağı insanıyım. Belki onlardan gelecek mutlu bir haberi beklemenin süresi kısaldı fakat acıyı, mutluluğu hissetmenin süresi azalmadı ve açıkçası bana sorarsanız insanı insan yapan kendi kişisel hisleri ve de başkalarıyla paylaştığı değerlerdir. Bu hislerin yokluğu insanın doğasını altüst edebilir. Stefan Zweig, Olağanüstü Bir Gece adlı eserinde şu cümleleriyle aslında duygusuzlaşmanın insana ne denli acı veren bir şey olduğunu çok güzel ifade etmiştir. “İçimdeki bu kıpırtısızlıkla hayatım giderek tekdüzeleşti, uğraşılarımın ve olayların çeşitliliğine rağmen günler öne çıkan bir şey olmadan peş peşe diziliyor, bir ağacın yaprakları gibi yeşeriyor ve sararıp gidiyorlardı.” (Zweig, sf.10) Zweig bu sözleri sayesinde insanı insan yapan asıl değerin hisler olduğuna çok güzel bir dille dikkat çekmiştir. Kendimizi duygusal açıdan iyi hissetmediğimiz dönemlerde aslında bir çoğumuz bu hissizleşmeyi yaşamışızdır bunun nedeni çok küçük duygusal çöküntülerden, sevdiğimiz birini kaybetmenin verdiği üzüntüye kadar uzanabilir. Yani farklı bakış açılarından farklı olayları değerlendirdiğimizde acı ve üzüntü herkes için aynı dışavurumu temsil etmeyebilir. Kimisi yaşadığı kayıp nedeniyle hayata daha sıkı tutunmak zorunda kalırken, kimisi hissiz bir biçimde hayatına eski haliyle devam edebilir bu davranışların hepsi azda olsa çokta olsa insani hislerimize bağlıdır. Diğer bir açıdan bakacak olursak insan acıya farklı tepkiler verirken aynı şekilde mutluluğa da farklı tepkiler verir. Ama burada gizlenmiş küçük bir farklılık vardır. Eğer kendi iç dünyanızda dahi mutluluk hislerinden yoksun olmaya başladıysanız ve artık sizi en çok sevindiren olaylara karşı bile çevrenize sahici olmayan gülücükler atıyorsanız burada bir problem var demektir. Mutluluk da aynı acı gibi zamanla artıp azalabilir; günler, aylar geçtikçe üzerimizde ilk öğrendiğimiz andaki tadı ya da acıyı bırakmayabilir ama burada benim anlatmaya çalıştığım şey, ilk andaki mutluluk bile sizi artık sarhoş etmiyor, başınızı döndürmüyorsa hissizleşmeye başlamışsınız demektir. Acıyı ya da mutluluğu hissedememek ilk anın verdiği şok etkisiyle normal olabilir. Lakin, kısa ya da uzun vadede artık içimizde mutlu değilsek yani hobilerimizle, arkadaşlarımızla, ailemizle veyahut kendi kendimize geçirdiğimiz o hayatın en kaliteli zamanlarında bile mutlu olamıyorsak, hep bir şeyler eksik kalıyor hissine kapılıyorsak işte bunu normalleştiremeyiz, bu içimizin yavaş yavaş öldüğünün acı bir kanıtıdır. Çevremizde her gün gördüğümüz ailemizden olan ya da sokakta karşımıza çıkan yaşlıca teyzeler veya amcalar bizlere eski güzel günlerini anlatırken hala o geçmiş günlerin mutluluğunu yüzlerindeki gülümsemeyle bizlere kanıtlıyorlar, zaman zaman yüzlerinde o güzel günlere geri dönemeyecek olmanın hüznü tebessümlerini buruklaştırsa da her ifade bir his taşımayı sürdürüyor. Ve aslında onlar bizlere her anımızı, acısıyla tatlısıyla geçen günlerimizi gerektiğinde acıyı gerektiğinde ise sevinci, mutluluğu hissederek geçirmemiz gerektiğinin en güzel kanıtıdırlar. Kalpten gelen hiçbir hissimizi kaybetmeyen bir nesil olmayı, yaşadığımız hiçbir anı akıllı telefonlara değişmeden, belki bazılarını sosyal medyada paylaşmadan sadece yanımızdakiler ile yaşayarak geçireceğimiz bir ömrümüz olmasını ve ileride bizlerin de aynı şekilde bu güzel zamanları gelecek nesillere tebessümle aktarmayı diliyorum. Bir daha bu güzel yaşlara dönemeyecek olsak dahi. Kaynakça Zweig, Stefan. Olağanüstü Bir Gece. İstanbul: Türkiye İş Bankası Kültür Yayınları, 2015. Seda Çam 21400830 Sera Zenginler 21501872 Kaçış Kendini tamamen dış dünyadan soyutlamak mümkün müdür? Bugünün şartlarında bunun mümkün olduğunu düşünmüyorum. Şehrin gürültüsünden, havanın kirliliğinden, trafikten kaçarak çıktığımız Pazar yolculuklarında bile bin türlü sosyal medyayı beraberimizde götürüyoruz. O fırından yeni çıkmış tazecik sıcak ekmeğin bile soğumasına aldırmayıp, önce fotoğrafını çekip internete koyuyoruz daha sonra tadına bakıyoruz. Sorgulamadan edemiyorum, gerçekten soyutlanmak istiyor muyuz? Yoksa yalnızlık kavramı bizim neslimiz için düşünülemez mi? Hâlbuki güzel şeydir yalnızlık. İnsanlarla iç içe geçirdiğin her gün bir kat daha kalınlaştırdığın kabuğundan sıyrılır, derin bir nefes alırsın. Olaylara bakış açını değiştirir yalnızlık, normal şartlarda gözünden kaçan ufak detayları bulursun, yeni açılar keşfedersin. Kendini öğrenme zamanıdır yalnızlık biraz da. Yapılacaklar listeni evde bırakıp, dağ taş demeden tırmanmaktır kendi doruklarına. İtiraf etmeliyim ki korkutucu da olabilir yalnızlık. Kendinle baş başa kaldığın o saatlerde keşfedeceğin şeyler seni mutlu etmeyebilir de. Nasıl bir insanmışım ben, diye sorgulamaya başlayabilirsin. Ben de evden ayrıldığımdan beri bunu sorguluyorum. Lise hayatım boyunca yalnız kalmanın hayali kurduğumdan olsa gerek, üniversitenin getirdiği yalnızlık pek bir hoşuma gitmişti önceleri. Daha sonra ise yalnızlığın üzerimde eğreti durmaya başladığını fark ettim. Tartışmak için bile bir insan arar oldum. Bu dönemde eski dostlarım olan kitaplar bana arkadaş oldu, Gerbrand Bakker’ın Dolambaç adlı romanındaki Emilie karakteriyle de bu vesileyle tanışmış oldum. Doktora tezini Amerikalı şair Emily Dickinson’ın eserleri üzerine yazan bir akademisyen, Emilie. Bu isim de kendine verdiği âdeta bir kaçış, hayattan kopuş ismi. Toplumdan kopuk bir yaşam tarzını benimsemiş, hayatının son yıllarında kimseyi görmeyi kabul etmemiş bir yazar olan Dickinson üzerine derinlemesine bir araştırma yürüttüğünden olsa gerek, Emilie de benim gibi yalnızlığı, soyutlanmayı romantikleştirenlerden. Bu nedenle kariyerini, kocasını ve onu o yapan her şeyi geride bırakarak Hollanda’nın Galler kırsalında eski bir çiftlik evine taşınıyor. Dolambaç Emilie’nin yalnızlığını ve bu yalnızlığın ona getirdiklerini ve götürdüklerini konu alıyor. 1 Yalnızlık, Emilie’ye yeni bir bakış açısı kazandırıyor. Kafasındaki denklemlerde, sabit olduğunu sandığı terimlerin birer değişken olduğunu keşfetmesine aracı oluyor. Bu da denklemlerin çözümlerini değiştiriyor. Internet Distraction. Sunday Business. victo-ngai.com/69184/home Dediğim gibi, Emilie bu maceraya 1800’lerde yaşamış bir şairden esinlenerek başlıyor, ama o dönemin şartlarıyla bugünkülerin çok farklı olduğunu gözden kaçırıyor. Son iki yüz yılda çok değişti insanlık kavramı. Hayat şartlarımızın iyileşmesine ve hemen hemen her şeyin kolaylaşmasına rağmen, küçük kutulara sığdırılmaya başlandık. Eskiden at arabasıyla ya da trenle aylarca süren yolculuklara çıkarlarmış mesela. O bile bir nefes alma şansı verirmiş insanlara. Şimdilerde her şeyden kaçmak için Hollanda’ya bile yerleşmeye karar verseniz, bir uçakla aynı gün oradasınız. Bu da insanın kararları hakkında uzun uzun düşünmesini engelliyor bence. Kafanıza bir şey esiyor, daha eğrisini doğrusunu düşünmeden yapma imkânınız var. Bu kolaylık pişmanlığı beraberinde getiriyor. 2 Yazının başında da belirttiğim gibi, bugünün şartlarında dış dünyadan soyutlanmak bambaşka bir anlama geliyor. Kaçışlarımızı bile adım adım belgeleyip, diğer insanlara sunuyoruz Instagram, Twitter, Facebook gibi sosyal medya platformları aracılığıyla. Bu nedenle de bugünün insanının yalnız kalma korkusunun eski zamanlarda yaşayan insanlara oranla daha fazla olduğunu düşünüyorum. Bizler her gün yüzlerce, belki binlerce insanla etkileşimde olmamıza rağmen, yalnız bir nesiliz çünkü. Eskisi gibi güçlü bağlar yok aramızda. Kitapta biraz da soğumuş insan ilişkilerine değiniliyor Emilie ve bir polis memuru arasında geçen diyaloglar esnasında. Hiç şüphesiz son yıllarda birbirimiz hakkında daha çok şey öğrenme imkânı bulduk. Başka bir şehirde yaşayan ortaokul arkadaşımızın en sevdiği mekânı, hatta kahvesinin yanında sipariş etmeyi sevdiği tatlıdan bile haberdarız şimdilerde ama yine de bir soğukluk var aramızda. Omzuna yaslanıp ağlayabileceğimiz insan sayısı bir elin parmaklarını geçmez hâle geldi. Bu da yalnızlık korkumuzu arttırdı. Yazıyı bitirirken, geçenlerde tekrar izleme fırsatı bulduğum, yalnızlık, insanlardan ve geçmişten kaçış temalı bir filmi önermek istiyorum. Jean-Marc Vallée’nin yönettiği 2014 yapımı Wild. Her ne kadar hikâyeleri, geçmişleri farklı olsa da ben Wild’ın başkahramanı Cheryl ve Emilie’i birbirine benzettim. Biraz da kendimi gördüm bu iki kadında. Her ne kadar insanlardan tamamen soyutlanmak imkânsız olsa da insanın her şeyi ve herkesi geride bırakıp, çıkacağı bir yolculuk fikri kulağa hoş geliyor. 3 Faruk Ege HatırnazİNCE BELLİ ÇAY BARDAĞINDAKİBOTANİSTTercih edilmemiş yalnızlığın beyinde yarattığı o terk edilmişlik hissi. Bomboş bir evde eksikolan her sesin karşılığını, eşit derecede boş olan ruhundan yükselen kulak uğuldamaları veriyor. Yapayalnız olmak için başka bir gezegende olmak gerekmiyor. Mahalle bakkalına iyi günler dilerken de yalnız olabilirsin. Evindeki kediyle konuşurken bile yalnız olabilirsin. Sabah okuluna yetişmek için nefes aldırmaz bir dolmuş kalabalığında tavanı izlerken yalnız olabilirsin. Ruhundaki o yalnızlık varken gezegeninde yedi buçuk milyar insan olmasıyla senden başka hiç kimse olmaması arasında hiçbir fark yok. Ah o asap bozan, klişe “yedi buçuk milyar” sayısı ve o klişe insanlar!Evimin kapı eşiğinde bomboş hissediyorum. O güngülümsediğim herkesi kapının dışında bırakıyorum. Anahtarlarımkapımın deliğini bulmaya çalışırken gülümsememi apartmanboşluğunda serbest bırakıyorum. Burası benim gezegenim ve tekbaşımayım. Bağırdığımda sesimin yankılanması gereken evimdeodamın kapısını kapama alışkanlığımı koruyorum. Bir apartmandairesi bir odaya dönüşüyor. Marslı'nın ana karakteri MarkWatney'in Mars'ta yapayalnız bir şekilde patatesle hayatta kalmasıgibi, makarna, çay ve yalnızlığımla hayatta kalıyorum. Hikâyemdört yüz sayfa sonra mutlu sonla bitmiyor. Evim, kaldığım yeri herakşam unuttuğum kitabımın sayfaları ve ben, bir çalışma masasında duran çay bardağının ince belinde dönüp duran bir japon balığıyım. Ben kızıl bir gezegene terk edilmiş o botanistim. İşin komik olan yanı, yalnızlığım beni eşsiz yapmıyor. Bazı zamanlarda insanların yüzüne baktığımda o tanıdık hisse sahip olan tek kişi olmadığımı görüyorum. Bu kesinlikle beni rahatlatmıyor. Hatta gerçek şu ki, o insan selinde benim gibi tam teşekküllü uzay kıyafeti giyen başkalarını görmek beni o kadar ürkütüyor ki... Ait olmadığımız bir gezegendeki kazazedeleriz. “Mars'ın ne kadar sessiz olduğunu fark etmemiştim. Hemen hemen ses taşıyabilecek atmosferi olmayan, çöl bir gezegen. Kendi kalp atışlarımı duyabiliyordum.”-Mark Watney, Marslı (21. Bölüm)İnsanlar konuştukları zaman rahatlıyorlar mı çok merak ediyorum. Hislerini başkalarına anlatabildiklerinde mesela. Öz anneme günümün nasıl geçtiğini anlatmaktan bile acizim. Kafamda dakikalar sürse de dudaklarımdan “eh aynı işte” çıkıyor. Günüm bu. Devasa bir “eh işte”yi yaşıyorum hayatımda. Mucizevi uçak kazalarından yapayalnız bir şekilde hayatta kalan insanların büyük bir bölümü, kimseyle konuşamamayı büyük bir zorluk olarak dillendiriyor. Konuşamıyorum. İnsanlara ne anlatmalıyım bilmiyorum. İnsanlara Balkanlar'dan gelen soğuk hava dalgasından mı bahsetmeliyim? 6-0 biten efsanevi derbiyi mi? Ülkeyi yönetmesi için hangi iki yüzlüyü desteklediğimi mi anlatmalıyım? Kocaman küre şeklindeki kaskımı çıkardığımda nefes alabilmem için ne söylemeliyim bilmiyorum.Her canlının içindeki o “kaç ya da savaş” sistemi... Ya doğduğum gezegenden kaçacağım ya da yaşadığım dünyayla Don Kişot'umsu bir savaşa gireceğim. Ne var ki iki yol da insanı yalnızlıktan kurtarmıyor. Bir satranç tahtasındayım ve hep yanlış karede duruyorum. Evren hep benden üç adım sonrasını görebiliyor, kapana kısılıyorum. Bir yanda oyunu kurallarına göre oynamamak var, bir de yalnız kalmış şâhımı devirmek var. Mızıkçı ya da pes eden. Delilik ya da odanın ortasında duran devrik bir sandalye. İki seçenekte de kaybediyorum, oyunun artık bilmem kaç hamle gerisindeyim. Yapayalnızım. NASA beni kurtarmak için bir gemicik göndermeyecek. Houston, bir problemimiz var: Burnunuzun dibinde, Dünya denen mavi boncuk misali gezegenimizde insanlarla boğuluyorum. Kabullenmek zor, içimde sıcacık, parlak bir yaşama isteği olsa da dünyadaki her insana paylaştıramayacağım kadar küçük. Kızıl gezegendeki dev bir fırtınadaki bir botanikçi kadar çaresiz bir istek.Ben, tatlı suyuna geri dönmek isteyen bir japon balığıyım ve çay bardağımı masadan düşürmek için dönüp duruyorum.SENİ AFFEDİYORUMHayat dediğimiz kavram, her zaman sandığımız kadar uzun olmuyor. Yapacak bir ton iş, âşıkolacak birçok insan, düşülecek milyonlarca hata var. Ve bütün bunların arasında kin beslemek, bir şeylerden, en önemlisi kendinden nefret etmek doğru bir tercih midir? Pek sanmıyorum.Nefret, taşınması en ağır ve en zor yük. Gittiğiniz her yerde sizinle ve bu yüzdendir ki asla yalnız değilsiniz. Ondan kaçmadığınız sürece tabii. Nedenleriniz de bu durumda oldukça önemli. “Neden nefret ediyorum, neden kaçıyorum, neden ben?” Peki bir soru da ben ekleyeyim; neden bırakıp gitmesine izin vermiyorsun? Aslında bu göründüğü kadar kolay bir şey değil. İnsanoğlu kendi potansiyelini keşfettikçe sistematik koşullandırmamız kollektvizimden bireyciliğe doğru yönelim göstermiştir. Teknoloji ve bilgi çağı insanların kollektif sistemden bağımsız olarak kendini geliştirmesine ve benlik kazanmasına yardımcı olmaktadır. Bundan dolayıdır ki birey, bulunduğu çevrenin ve toplumun bir parçası olma ihtiyacını gütmemeye başlamıştır. Bu durum içerisinde birey özgün bir yapıya ulaşırken aynı zamanda da egoizmin etkisi altına girmeye başlar. Hayatını kendi başına sürdürebileceğinin bilincine varmış birey için başkalarının fikir ve düşünceleri ne kadar önem taşır? Bu sorunun cevabını uzun uzun yazmanın bir anlamı yok. İçinde bulunduğumuz toplumdaki ve dünyadaki nefret ve kin üzerinden işlenen savaşların ve suçların sayısının azımsanmayacak derecede çok olduğunu hepimiz biliyoruz. Fakat gene de..“Tanrı tarafından affedildiğimiz için birbirimizi affetmeliyiz.”Diyor Ekim Bebeği adlı filmdeki rahip.Ve ekliyor ; “İsa katında affedildiğin için; affetme gücüne, affetmeyi seçme gücüne sahipsin.” Her ne kadar inanışlar farklı olsa da ben hepimizin için de bu gücün var olduğuna inanıyorum. Her insanın sanıldığından daha bağışlayıcı, daha iyi biri olduğuna inanıyorum. Çünkü bu dünyada hala iyiliği hakeden bir çok insan var. Hal böyleyken; nefrete bürünüp karanlıklarda yaşamak neden? Bu her şeyi bizim için daha da zor yapmaz mı?“Suçtan nefret et, suçludan değil.”Yalandan, kalp kırmaktan, tutulmamış sözlerden nefret et. Bunları yapanlardan değil. Çünkü; “İnsanolmak güzel kusurlarının olmasıdır”.Çünkü insan olmak hatalarının üzerine bir hayat kurmak, bunlardan ders alarak ilerlemek demektir. Filmde evlatlık olduğunu 19 yaşlarında yeni öğrenen Hannah için de bu tam olarak böyle olur. Maddi ve manevi açıdan gayet birikimli bir üvey aileye sahip olmasına rağmen gerçekleri öğrenince nefretini de yanına alıp biyolojik annesini bulmaya gider. Kendisini, onu büyüten ailesini,gerçek annesini suçlar defalarca. Soru işaretleri büyür ve büyür. Tıpkı bizim yaptığımız gibi cevaplarını aramaya başlar. Ancak nefretle yapılan her iş yanlış, sorulan her soru da cevapsız değil midir? Ve her zaman asıl başladığımız yere döndürmez mi bizi? Çünkü bağışlayabildiğimiz kadar mutlu, bunu yapabileceğimize inandığımız kadar huzurluyuz.Filmin diğer bir teması olan evlatlık durumuna gelecek olursak; ben her zaman evlat edinilen çocukları daha şanslı görmüşümdür. Zoraki bağlılıktansa size bilerek ve isteyerek kucak açan bir ailenizin olması dünyadaki en güzel şeylerden biri olmalı.Tabiki öz anne ve babanın yeri bir başka gelebilir ancak onca insan arasından seçildiğinizi, sevildiğinizi bilirsiniz. Özel hissedersiniz kendinizi. Nefret edilecek bir yanınızı da bulamazsınız çoğu zaman, ‘ailem beni bilerek, bunları isteyerek kabul etti,’ dersiniz.Kişiliğinizi sorgulamaz, özgüven sahibi bir birey olarak basarsınız yere ayaklarınızı.İçinizdeki asiyi bu nedenler sayesinde bastırırsınız belki de.Demem odur ki hayat, siz onu nasıl görmek isterseniz öyledir. Bir sabah trafikten şikayetçi olup herkesten, her şeyden nefret eder tam da tıkalı kaldığınız yerdeki güzellikleri göremezsiniz. Diğer bir gün çok sevdiğiniz birinden çiçek alır tüm insanlığı seversiniz. Peki her yeni gün o çiçeği yollayanın siz olmasına ne dersiniz? REFERANSLAR Brin Hill.20 Nisan 2014.In Your Eyes.Pia Tafdrup TEK GÖVDE OLMAK Zihnin en derinliklerinde, düşünceler denizinin ortasındaki girdaba kapılma tehdidi. Belki de bir kayboluş, ya da kendini yeniden bulma isteği. Bence bir kişiye şiir dünyasının kapılarını açan ruhsal durum böyle özetlenebilir. Şiir dizeleri birbirlerine eklenerek, kafamı kurcalayan düşüncelerden bir kaçış yolu oluşturmuştur hep. Başkalarının duygu karmaşalarına dahil olmak kendi hislerimi yok saymak gibi görünmüştü başta. Ama onların üzüntüleriyle hüzünlenip, heyecanlarıyla çocukluk yıllarıma dönmek tecrübe ettiğim en keyifli deneyimlerden biri hâline geldi. Okuduğum her yeni şiir ile beraber yeni bir bakış açısına tanıklık ettim. Şiir severler arasında bilinen en ünlü şairlerin dizelerini hafızama kaydettikçe, karanlık sokak aralarına gizlenmiş şiirleri keşfetme isteğiyle doldum. Modern dönem şairlerine olan ilgim de böyle başladı. Şiirlerin beni çıkardığı yolculuklar arttığı sıralarda yollarımız kesişti Pia Tafdrup ile. Aktarmak istediği binlerce his vardı, içinden kurtulmaya çalışan düşünceleriyle birleşen. Kendini akışına bıraktığı hayatı, Teslim Oluyorum şiiri ile yansıtmıştı. Beyaz bayrak kaldırırmışçasına açıkça teslimiyetini ilan ediyordu. Sanırım bu şiirin bende etki yaratmasının en büyük sebebi de, tüm çıplaklığıyla şehrin farklı yüzlerine ve en önemlisi de kendi yüzlerinin hepsine teslim olduğunu itiraf edişi oldu. İki kısmı vardı şiirin. Yani ben böyle ayırmayı tercih ettim aslında. Teslim Oluş ve Kabulleniş. Yabancı olduğun bir yere alışma süreci belki de bu teslim oluş kısmı. Şiiri okurken aklımda bir alışma süreci belirdi. Yeni bir başlangıç, bir beyaz sayfanın üzerindeki ilk mürekkep lekesi anı. Yabancılık çekmek böyle özetlenebilir bence. Ama sayfa yazıyla doldukça, o ilk mürekkep lekesi aykırı durmamaya başlar. Bu da alışmanın, kendini o yeni ortama teslim etmenin bir aşaması. Biraz kafamı karıştırdı bu noktada şiir aslında. Teslim olmak bana doğal bir süreç gibi gelirken, şairin bu süreci ”yana yana” olarak betimlemesini sorgulamaya başladım. Neden iki farklı insan bu kadar farklı şekilde betimlerdi ki bir süreci? Nasıl bu kadar farklı etkiler yaratabilirdi? Cevabını, hayatın kendisinde buldum. Süreçler aynı olsa bile, yaşanan deneyimler öylesine farklı oluyordu ki hepimizde, sonucunda ortaya çıkan tepkilerin aynı olmasını beklemek doğru bir yaklaşım değildi. Bu düşünceler arasında, küçüklüğüme döndüm ve ilkokul sıralarında hayattaki duruşumu tekrardan keşfeden benliğimle karşılaştım. Sorgulamaya başladım. Alevlere neden teslim oluruz diye sorguladım. Bize güven vermeyen yerlere ve insanlara kendimizi neden bırakır, neden onlara arkamızı dönme cesaretini gösteririz? İşte buna tam bir cevap bulamadım. O zaman şiir bana yardım etti. Kabulleniyoruz. Bu sorunun cevabını tam bilmeden kabulleniyoruz. Doğamız gereği risk almaya yöneliyoruz. Çünkü anca böyle kendimizi keşfedebiliyoruz. Ve bu keşifte zamanla yarışıyoruz aslında biz. O yüzden vitrinler tozlanmadan, yani olayların etkisi geçmeden hareket etmeye çalışıyoruz. Genellemek doğru değil elbette ama ben, şiirdeki her yeni dizeyi okuduğumda böyle olduğumu fark ettim. Risk alırken, sakinken, teslim olurken ve hatta kabullenirken. Ben hep benim, ve ben hep bir bütünüm. Galiba bu değişmeyecek sabit bir gerçek. Zaman. Teslim olmak da, kabullenmek de zamanla oluyor. Zamanın göreceli oluşu, süreyi kişiden kişiye değiştiriyor. Kimisi için teslim oluş, deriyi yakan alev kadar acı verici, kimisi için ise sıcak güneşin altında serinletici bir etki yaratan masmavi deniz kadar rahatlatıcı bir son oluyor. Her iki şekilde de, şairin de bahsettiği yüzlerle karşılaşıyor insan. Kişiliğimizin