dokunacak. Sonuçlarını şimdi göremediğimiz, büyük felaketlere yol açacak olan eylemlerde bulunuyor olabiliriz. Şu anda çok bariz de olsa, birkaç asır önce insanlara "Eğer çocuğunun önünde biri ile kavga edersen onun psikolojisi kötü etkilenir ve büyüdüğünde şiddete meyilli bir yetişkin olur." denilseydi gülerlerdi. Şu anda göremesek de, belki de gelecekte bu yapılan davranışların yanlışlığı çok bariz olacak ve gelecekteki insanlar bizim bu yanlışları körü körüne nasıl yaptığımıza şaşıracaklar. Bütün dünya tarafından uygulanan bu madencilik faaliyetleri düşüncesiz ve yanlış bir şekilde yapılmış demiyorum, tabii ki işinin ehli uzmanların izni olmadan madencilik faaliyetlerinde bulunulmuyor, fakat bahsettiğim teorinin yine de düşündürücü. Film, sevgiye çok farklı bir şekilde yaklaşıyor ve sevginin tanımını bizlere sorgulatıyor. Sevgi, bilimsel olarak "Toplum içerisinde düzeni ve barışı sağlayan bir insan hissi." şeklinde tanımlanıyor. Ne yazık ki bu tanım, yıllar hatta asırlar önce ölmüş insanları niçin sevdiğimizi açıklamada yetersiz kalıyor. Bir insana, Vincent Van Gogh'u sevmenin sosyal yaşamda bir faydası dokunmaz. Belki de "O insanı seven diğer kişilerle kurulan sosyal bağlar" gibi bir argüman bu tezi yaralayabilir, fakat kimseye söylemeden Anne Frank'e duyulan yüce bir kardeş sevgisini kesinlikle açıklayamaz. 'Sosyal fayda' tanımı sadece sevgi için değil, diğer insani duygular için de yetersiz kalıyor. Uzaklık ve zaman kavramları tarafından etkilenmeyen, her an var olan insan hislerinin varlık sebebi sadece 'Sosyal fayda' olamaz. Sadece 'endorfinle' veya 'göz yaşlarıyla' açıklanamayacak olan bu hisler insanın sadece üç boyuttan ibaret olmadığına işaret ediyor. Vücutsal hormonların ve salgıların hislerle alakası olmadığını savunmuyorum, fakat bunların insan duygularının sebebinden ziyade sonucu olduğunu düşünüyorum. İnsanı kısıtlayan uzay ve zaman gibi engelleri kolaylıkla aşan insan duyguları belki ruhuyla, belki ölü uzaylı hayaletleriyle1, belki başka bir şey ile açıklanabilir fakat üçüncü boyut ile kısıtlanan sebepler tatmin edici gelmiyor. 1)Bakınız, Scientology Demir 3 Kaynakça ● Nolan, Christopher. Interstellar (Yıldızlararası). Warner Bros. Pictures. 5 Kasım 2014 ● http://en.wikipedia.org/wiki/Scientology - 23 Kasim 2014 Ahmet Melikşah Cengiz 21601082 ARKASINA BAKMADAN ÇEKİP GİDEMEYENLER KIRAATHANESİ Hayatımda kalmanın değil, gitmenin sevdasına tutulduğum zamanlar olmuştur. Nereden geldiğimin önemsenmediği ve ne yapacağımın da başkaları tarafından belirlenmeyeceği o özgür yerlerin hayalini kurardım hep. Ali Lidar’ın Z Raporu adlı öyküleriyle karışık anlatılarını içeren kitabındaki gitmekle alakalı kesiti okuyana kadar içimde bir yerlere sakladığım o “gitme” eğilimini tozlu raflarından ayırıp tekrardan sorgulama fırsatı buldum. Genelde söylenip durulan şu lafa kendi adıma hak vermiyor değildim eskiden: “Bir fırsatını bulsak da gitsek şuralardan.” Ortaokuldayken lise sınavlarına hazırlandığım dönemler geldi aklıma. Şehir dışında bir okula gitmeye kararlıydım; memleketim Eskişehir’de biriktirdiğim o çocukluk anılarımı, arkadaşlarımı ve aklıma gelebilecek diğer her şeyi arkamda bırakıp yepyeni bir sayfa açmayı planlıyordum gideceğim yeni okulumda. Kısaca yazarın da dediği gibi: “Her şeye sıfırdan başlanabilecek bir yerlere gidelim.” (Lidar 1). Ankara Sosyal Bilimler Lisesi’ni kazandığımı öğrendiğim andaki sevinci hayatımda birkaç defa daha yaşamışımdır belki. Okul koridorlarında attığım her adımda başka bir anıyı daha üstümden atıyordum sanki. Okulun ilk günlerinde normal olarak birbirini tanımaya çalışıyordu insanlar. Fırsat bu ya, yeni “ben” i tanıtma şansını orada kullanmalıydım. Kendime dair bu yeni hayatımda neleri isteyip neleri istemediğimi düşündüm. Entelektüel, çalışkan ve bir o kadar da gizemli hareketlere sahip bir “ben” olduğumu sanmıştım; ta ki öğretmenin sorduğu bir entelektüelin rahatlıkla cevap verebileceği düşünülen o soruya yanlış cevap verene kadar. Sınıfta da alay konusu olmuştu bu cevabım, verdiğim cevap üzerime etiket olmuştu adeta. Daha sonrasında bir yıl kadar içime kapandım, yine mutsuzdum buradaki “ben” den de. Gitmek istiyordum buradan da, burayı da ardımda bırakıp yepyeni bir sayfa açmak istiyordum yine. Babama her ne kadar beni okuldan alması için ısrar etsem de, sonuç vermedi. Sıkışıp kalmış gibi hissediyordum bu okulda. Fakat sonradan o Eskişehir’de bıraktığım “ben” i geri getirince, zevk almaya başladığımı hissettim hayatımdan. Eskiden de çok güzelmiş hayatım, onunla beraber yaşamaya devam edince de fena olmuyormuş aslında. Yazarın şu cümlesi o zamana kadarki durumumu özetliyor gibiydi: “Ortasını zorladığım ömrümün arkada kalan kısmına bakınca tek bir şey görüyorum sislerin ardında. Şikâyet…” (Lidar 60). Bulunduğun durumdan şikâyet etmenin faydası yokmuş, oraya gittiğinde de şikâyet ettiğin kişiyi yanında götürüyormuşsun zaten. En azından kendi adıma durum böyleydi. Gitme eğilimimi işte tam da o zaman içimde bir yerlere sakladım, kendimden uzaklaşmak bana yarardan çok zarar getirmişti çünkü. Üzerimden kocaman bir yük attığımı gerçekten o zaman hissettim, “Artık kimseye verecek hesabım kalmamıştı çünkü.” (Lidar 21). Kimse bana yaptıklarımın nedenini sormuyor gibi hissediyordum, arkada bıraktıklarım (!) yanımdaydı ve herkes beni o yanlış cevabımdan çok Eskişehirli mahalle hayatı yaşamış çocuk olarak yazmıştı kafalarına. Olmak istediğim gizemli çocuktan eser kalmamıştı, herhangi bir olaya karşı nasıl tepki verebileceğimi bile tahmin edebiliyordu artık arkadaşlarım. Üniversiteye geldiğimde ise lisenin ilk zamanlarındaki o farklı bir kişi oluşturmaya çalışan “ben” i başkalarında da gözlemledim. Kimisi arkasında bırakmayı gerçekten başarabilmiş geçmişini, anılarını ve şikâyetçi oldukları o eski kişiyi; kimisi ise başaramamış ve ne arkasına bakabiliyor ne de önüne yeni bir yol çizebiliyor, arafta kalmışlar eskiden olduğum gibi. Her şeyi arkasında bırakanlara diyecek pek bir sözüm yok da, başaramayanları en kısa sürede “Arkasına Bakmadan Çekip Gidemeyenler Kıraathanesi” ne bekliyorum. O Ahmet Melikşah Cengiz 21601082 arafta kalmak size zarar veriyor çünkü eskiden olduğunuz yere dönmekmiş bunun ilacı. Tecrübelerimle sabittir. KAYNAKÇA Lidar, Ali. Z Raporu. İstanbul: İthaki Yayınları, 2016. Baskı. Hiçbir şey göründüğü gibi değildir. “Prestij” 20 Ekim, 2014 | Ekin Mutlu Yönetmenlik koltuğunda Christopher Nolan’ ın oturmuş olduğu 2006 tarihli Prestij sinema tarihine büyük ses getirmiş olan bir filmdir. Fikir hırsızlığı, fazla hırsın ve başarı tutkusunun verdiği zararlar, mutluluğun anlaması zor bir kavram oluşu izleyiciye verilmek istenen mesajların başında gelmektedir. Özet vermekten ziyade kendimi filmin baş kahramanları olan Robert Angier ve Alfred Borden adlı sihirbazlar yerine koyarak filmi analiz etmek istedim çünkü birbirlerinden farklı karakterde oldukları kadar yakınlar da aynı zamanda. Ayrıca filmde karakterlerin birbirlerini anlattıkları günlükleri de benim bu tür bir analiz yapmamda etkili olmuştur. Öncelikle Robert Angier olmak istiyorum. Benim hayatımın dönüm noktası eşimin sahnede, gözlerimin önünde ölüşünü görmemle başlıyor. Bu ölümün kazara yaşanan bir meslek hatası olduğuna inanmıyorum ya da inanmak istemiyorum. Kendime en güçlü rakip olarak gördüğüm insanı suçlamak daha kolay geliyor belki de. Eşimin intikamını almak o günden sonra hayatımdaki en büyük tutku oldu. Ülkenin en iyi sihirbazı olmak için çok çalıştım, en dipten en tepeye gitmem gerekliydi ve çok da başarılı oldum ama bana yetmiyordu. Hile kullandığımı biliyordum fakat Alfred bunu yapmıyordu. Hileye başvurmadan oyunu bu kadar başarılı bir şekilde sergilemesi beni hasta edecek seviyede rahatsız hissettiriyordu. Gün geçtikçe eşimi unutuyormuş gibi hissediyorum çünkü amacım onun intikamını almaktan çok Alfred’ın formülünü bulmak olmuş gibiydi. Adımın ondan daha çok duyulması için onlarca yasal olmayan yola başvurdum çünkü hiçbir korkum yoktu. Başarılı olma isteği bende takıntı durumuna gelmişti ve aynı zamanda da en büyük düşmanıma dönüşüyordu. Tehlikenin farkında olsam bile gözüm başka hiçbir şeyi görmüyordu. Hayatımdaki ikinci dönüm noktası da Alfred’ı ailesiyle beraber mutlu bir portre olarak gördüğüm andı. O an kendimi zavallı bir insan gibi hissettim çünkü Alfred mutluydu ve ben onu ilk kez bu denli kıskanıyordum. Sanırım aradığım ve kıskandığım asıl şey başından beri mutluluktu ama ben mutluluğun hep hırstan ve başarıdan geçtiğini düşünmüştüm. Asıl duygularımı su yüzüne çıkaran bu andan sonra fikirlerim de değişmiş oldu. Robert’ın taklit ettiği ve kıskandığı kişi Alfred Borden benim. En başından beri eşinin ölümünden beni sorumlu tuttu fakat ben bu durumdan henüz emin değilim. Bence onun asıl problemi zaten hiç bu olay olmamıştı çünkü kafasında olan tek şey formülümü çalmaktı. Ben buna kolaylıkla hırsızlık diyorum çünkü kendisi hiçbir şekilde yaratıcı olamadı ve sürekli başkalarından yararlanarak üst düzey kariyere sahip olamazsın. Düşündüğüm şeylerin aksine o çok başarılı ve ünlü olup adından tüm ülkeye söz ettirdi fakat ben onun aklının meşhur formülümde olduğunu biliyordum. Hangimizin daha hırslı olduğu konusunda düşünecek olursak buna karar vermek çok zor. İkimiz de yapmamamız gereken birçok eylemde bulunduk fakat bunları bilmemize rağmen ikinci bir şansımız olsa da yine aynı şeyleri yapacağımızdan eminim. Bu tutku öyle güçlü ki âdeta bizi insanlığımızdan çıkarıyor. Ayrıca Robert’ın benim numaramın hileli olmadığını sanması da beni çok eğlendirmişti çünkü çok ama çok büyük bir hile kullandım bu oyunda. Onun beni kıskanması gerçekten çok hoşuma gidiyor çünkü bu durum benim en iyi olduğumu vurguluyor. Robert’ı ne kadar başarılı bulduğum konusuna gelirsek onun beni düşündüğü kadar değil çünkü başkalarının fikirlerini çalarak başarılı olma fikrine tamamen karşıyım. Kişi özgün olmalı ve kendi kendine birşeyler üretip çalışabilmeli aynı zamanda. Sonuç olarak filmde verilen mesajları ana karakterlerin bakış açısıyla anlatmaya çalıştım. İkisi de birbirlerinden çok farklı karakterde olduklarına inanmalarına rağmen analizler yapıldığında aslında birbirlerine ne kadar benzediklerini görebiliriz. İnsanlar için karşısındakileri yargılamak kolay bir yoldur ve bunu yaparken de ilk önce kendi hatalarına hiç bakmaz ve kabullenmezler. Bu tip durumlarda kişiler Alfred ve Robert gibi davranarak iğne ve çuvaldızı hep başkasına batırıyorlar. Fatih Emre Canan Paniğe Kapılma Hiç karanlık bir gecede, bir tarlada sırtüstü yatıp yıldızları seyre daldınız mı? Hem de cebinizde beş paranız yokken, hatta tanıdığınız bir ülkede bile değilken? Oldukça yalnız hissettiren bir durum olmalı değil mi? Tüm galaksi gözlerinizin önünde büyüleyici bir şekilde yavaşça dönüyor. Açlığınız, parasızlığınız ya da kaybolmuşluğunuz galaksinin umrunda değil, o sadece muhteşem güzelliğiyle parlamaya devam ediyor. Belki içinde bir yerlerde başka türler yaşıyor, fakat onlara asla erişemeyeceksiniz. Bu sizi üzüyor fakat bütün bunların bir önemi yok, çünkü üşüyorsunuz ve kalacak yeriniz de yok. Douglas Adams’ın Otostopçunun Galaksi Rehberi’ni düşündüğü koşullar da aynı böyleydi. Öyle ki, az önce anlattığım hissiyatı hem film hem de kitap boyunca alabiliyorsunuz. Hayat zor ve uzun bir yolculuk. Okulda veya işte başarılı olmak, para kazanmak ya da çevremizle iyi anlaşmak gibi şeylere bütün zamanımızı harcıyoruz. Oysa bir gün bir olay çıkageliyor ve bütün dengemiz altüst olabiliyor. Sonra geriye sadece sorular kalıyor: “Neden bu kadar çabuk dağılacak bir hayata bütün gücümü ve enerjimi verdim? Oysa bütün bunları elde etmek için çabaladığım dönemde evrende hiçbir farklılık olmamıştı. Şimdi her şeyimi kaybettim, fakat bunun da büyük resimde bir önemi yok.”. Peki madem yaptığımız her şey, tüm evrene bakıldığında bu kadar gereksiz ve kırılgan, insan böyle bir varoluşta akıl sağlığını ve dayanma gücünü neye dayandırmalı? Bana öyle geliyor ki bütün bunlara katlanmanın yolu bir saniye için derin bir nefes alıp etrafımızdaki olayların absürtlüğüne gülebilmek; sakin kalabilmek ve bütün planlarımız, hatta Arthur Dent gibi dünyamız yıkılsa bile yeni bir plan yapıp keşfedecek, yapacak, öğrenecek yeni şeyler bulabilmek. Ya da daha güzel bir ifadeyle: paniğe kapılmamak... Bu muhteşem filmi bana dördüncü sınıfta büyük kuzenim önermişti, bilim kurgu filmleri ile tanışmam da bu şekilde olmuştu ve o gün bu filmin bende yaratacağı etkinin bu kadar fazla olacağını aklımın ucundan dahi geçmemişti.Ama bu filmi o kadar sevmiştim ki sırf bu film hakkında konuşabileceğim biri olsun diye bütün arkadaşlarımı filmi izlemeye ikna etmeye çalışmıştım. Bu süreç içinde filmin CD’sini pek çok arkadaşıma ödünç verdim, bazen tek bir kişinin geri vermesi bile yıllar sürdü, fakat eve her seferinde galip ve bir kişiyi daha eğlendirmiş olarak döndü. Onu en son ödünç verdiğimden beri uzun bir yolculuktaydı, şimdi bir kere daha kucağıma döndü. Yıpranmış ve güneşten solmuş, fakat bende uyandırdığı heyecan onu ilk izlediğim zamankinden bir gram bile az değil. Bu CD’nin sürekli olarak yaptığı bu yolculuk bile sanki bana bir şey ifade ediyormuş gibi geliyor. Belki de şöyle ifade edebilirim: uzun bir yolculuğu anlatan bir filmin sürekli gezmesi, yeni yerler görmesi ve insanlarla karşılaşması, günlük hayatın içine saklanmış küçük bir espri gibi. Zamanında bu hikâye benim için âdeta bir akıl hocası olmuştu. Soyut düşünceye daha yeni olduğum zamanlarda bana yol göstermiş olan bu film elimden tutmuş ve beni tüm galakside ve zamanda yolculuğa çıkarmış; hayatı, ölümü, zamanı, bilinci, insanlığı tanıtmıştı. Önümde yeni açılan bu düşünce kapısını açık tutmuş ve içinden sızan ışık ne kadar gözümü kamaştırsa da gözlerimi sonuna kadar açık tutmamı öğütlemişti. Bana hem galakside ne kadar yalnız olduğumu göstermiş hem de bunun sorun olmadığını, insanın anlam arayışının süregiden bir yolculuk olduğunu göstermişti. Biraz da mizahın yardımıyla bana şunu söylemişti: ”Paniğe Kapılma!” Kaynakça: JENNİNGS Garth(yön.), Bir Otostopçunun Galaksi Rehberi,Touchstone Pictures, 2004 ADAMS Douglas, Otostopçunun Galaksi Rehberi,çev., Nil Alt, Kabalcı Yayınları,2009 BİR VAROLUŞUN ÖYKÜSÜ Ne zaman bir insan için çöküş yaşamak bu kadar kolay bir hâle geldi? Neden bu hayatta var olduğumuzu göstermek için başka insanlara ihtiyaç duyuyoruz? Her daim her şeyin üstesinden tek başımıza gelemeyeceğimizi ben de biliyorum. Tabî ki de başkalarına muhtaç olduğumuz durumlar da olacak ama biz bu hayata tek geldik ve tek gideceğiz. Neden biz insanlara birey deniyor o zaman? Bunun cevabı tek olduğumuzdan dolayı. Kimseyle göbek bağımız birlikte kesilmedi. Aynı anneden doğma kardeşler bile bir süre sonra ayrı dünyaların insanları hâle geliyorlar. Hayattaki varlıklarını kendileri, tek başlarına belirliyorlar. Bu yüzden bir çöküş evresine girmemek adına birey olarak güçlü olmalıyız ve yere sağlam basmalıyız. Yazarlığını Stefan Zweig’ın yaptığı Bir Çöküşün Öyküsü adlı roman kitabındaki baş karakter olan Madam de Prie’nin durumu üzerinden düşünecek olursak yaşama amacını insan üzerine kurmuş bir kişinin o insanları anlık bir değişim yaşamasıyla kaybettiği ve bunun da onu bir tür çöküşe sürüklediğini söyleyebilirim. Bence bu durum tıpatıp oyuncağını kaybetmiş bir bebeğin durumu. Oyuncağa bağlılığın ne kadar güçlenirse, ondan ayrılman da bir o kadar güçleşir. Bu durumda insanlara ne kadar bağımlı hâle geldiysen, onların ortadan kaybolmasıyla sen de bir hiç haline gelirsin. Bunları yazarken aklıma bir anda annem ve bitmek bilmeyen nasihatları geldi. Annem hayatımda kimseye bağlı yaşamamam gerektiğini, her zaman kendime güvenimin tam olmasını ve bastığım zemini inletmem gerektiğini söyler. Çünkü ben de bilirim ki hayatta var olabilmenin, toplum tarafından birey olarak görülebilmenin tek formülü kimseye bağımlı yaşamamaktır. 21. yüzyılda yaşayan bir birey olarak, hayat her daim bizden dinamik olmamızı bekliyor. Durmak bilmeyen bir çarkın içindeyiz. Sürekli bir şeyleri halletmek zorundaymışız gibi hissediyorum. Bitmesi gereken ödevler, ödenmesi gereken faturalar, büyütülmesi gereken çocuklar… Bu işlerin halledilmesi için yanında başka birinin olması gerekmez. Demek istediğim her daim yalnız ve tek olmak zorundayız değil, yalnız da var olmayı başarıp bir şeyler yapabilme becerisi edinmemiz gerekiyor. Birey ne yaparsa kendine yapıyor, dış etkenlerin hiçbir etkisi söz konusu değil. Birey olarak toplumdan uzaklaşmış veya yabancılaşmış hissettiğimiz anda sorunu önce kendimizde aramalıyız. Ben nerde yanlış yaptım acaba diye düşünmeliyiz. Bana göre yapılabilecek en korkunç yanlışlardan biri bir kişinin maddi gücü kadar var olmaya çalışmasıdır. Madam de Prie’nin de yaptığı yanlışlardan biri de bu değil miydi? Parasına, şanına şöhretine güvendi ama o çok güvendiği dağlar bir anda üstüne yıkıldı. Demek istediğim toplumda var olmak istiyorsan kişiliğinle var olmalısın. Bence bireyi birey yapan kişiliğidir. Maddiyat belki bir noktaya kadar seni taşıyabilir ama o noktaya ulaştıktan sonra kendini bir varoluş sorgulaması içinde bulursun. Son olarak kendimin de yaşamak istemeyeceği ve başkalarının da yaşamayacağını umduğum bir şeyden bahsetmek istiyorum. Unutulmak. Yaşarken veya öldükten sonra her daim hatırlanmak istemez miyiz? Arkadaşlarımızın ve ailemizin bizi güzel anılarla, dolu dolu kahkahalar atarken hatırlaması en büyük arzumuzdur. Bu yüzden romandaki Madam de Pier kendisini trajik bir şekilde öldürmedi mi? Çarpıcı bir kapanış ile insanlara var olduğunu son bir kez kanıtlamak. Tekrarlıyorum, bence hayatta bir iz bırakmak adına olağandışı girişlere veya çıkışlara ihtiyaç yoktur. Kişinin kendine olan güveninin tam olması ve var olduğunu insanlara kanıtlamak yerine kendisinin bilmesi onun için yeterlidir. Birey kendi varlığının farkında olduğundan bir bireydir ve her toplumda olduğu gibi kendi toplumunda da bir yere sahip olacaktır. Zeynep Demir Kaynakça: Zweig, Stefan. Bir Çöküşün Öyküsü. Türkiye İş Bankası Kültür Yayınları, 2017. Batuhan Ünal Düşüncesiz Duygular Biz insanlar, dünyada yaşamış belki de en üstün tür olarak görülen, yıllarca birçok doğa olayının, birçok talihsiz olayın bile üstesinden gelebilmiş olan insanlar. Doğada ki en güçlü tür olarak varsayılan, hayat sınırlarını bile zorlayan insanlar, duygularımızla alıp veremediğimiz nedir? Kendi içimizde sürekli bir iç savaş yaşarız. Peki ne zaman bitecek bu iç savaş? Duygularımızla yaşamayı ne zaman öğreneceğiz? Hep şöyle bir karikatür görürüz: Kalp ve beyin birbirlerini farklı yönlere çekerler. Duygularımızı o kadar dışlarız ki onları kişileştirip, hareketlerimizi beyinle ve kalple yapılan hareketler olarak ikiye ayırırız. Beyin derken kendi düşüncelerimizi, kendi benliğimizi, basit olarak kendimizi ifade ederken; bazı hareketlerimizde kalp diyerek duygularımızı sorumlu tutar suçu onlara yükleriz. Birini kötü bir söz söyleyip kırdığımızda, ''Sinirimden dolayı sana öyle şeyler söyledim.'' diyerek veya birini dinlerken yakalandığımızda ''Affedersiniz, merağıma yenik düştüm.'' diyerek işin içinden sıyrılmaya çalışırız. Demiyorum ki duygularımızı düşüncelerimize yansıtmayalım. O zaman insanlığımız saydamlaşmaya başlar ve yok olur. Sadece duygularımızı da bizi biz yapan bir şey olarak kabul etmeliyiz diyorum. Çünkü biz bu kadar duygularımızı dışarıda tutmak isterken onlar o kadar işin içindedirler ki... En küçük düşüncemize bile duyguyu katmadan yapamayız. İşte aslında bu kadar yakından tanıdığımız, bu kadar içimizden biri olan merakı, bir kez de ben anlatacağım. Merak ne ilginç bir duygudur öyle değil mi ? İnsan olmamızın bize sağladığı önemli duygulardan birisi, belki de en önemlisi. Sağladığı demek doğru olmaz belki de çünkü merak pek sevilmez toplum içinde, çoğu zaman itici karşılanır. Genelde dedikodu ile anılmasından dolayıdır bu... İnsanı ilgilendirmeyen şeyleri bile öğrenmeye iter. ''Merak insanı mezara götürür.'' denmiştir hakkında. Evet, çoğu zaman gereksizdir; evet, çoğu zaman bizle hiç alakası olmasa bile olayı takip etmeye sürükler bizi. Fakat merak duygusu olmasa biz şu an varlığımızı sürdürebilir miydik? Ya da ne durumda olurduk? Hayata geldiğimiz ilk günden beri öğrenme hevesiyle doldurur bizi merak. İlk başlarda sadece gözlemlerimizle yetiniriz, etrafı izleyip öğrenmeye, aklımızdaki sorulara cevap aramaya çalışırız. Bebeklerin gözünde bu o kadar nettir ki o heyecanı ve o merakı, öğrenme hevesini görebilirsiniz. Daha sonra sorular sormak için konuşmayı öğreniriz. Herşeyi merak edip ''Neden?'' sorusunu sorarız. Başkalarından yanıtlar alana kadar vazgeçmeyiz soru sormaktan. Daha da büyüyüp okul yaşlarına geldiğimizde ise soru sayımız arttığı için bu soruları kendimize sormaya başlarız. Cevapları insanlardan beklemeyi bırakıp kendimiz keşfetmeye çalışırız. ''İnsanı yükselten iki güçlü destek vardır: Korku ve merak.'' demiştir Napoleon Bonaparte. İşte merak bu sayede bizi çok ileriye taşımıştır, sorularımızı kendimize cevaplatarak. Bir çok buluş ve bilgi bu sayede ortaya çıkmıştır, sadece kendi kendine sorulan bir soruyla. '' Tas suda neden batmaz?'' gibi ya da ''Şimdi bu elma neden yere düştü?'' gibi bir soruyla... Merak olmasa şu anki rahatlığımızda ve farkındalığımızla yaşayabilir miydik? Hiç sanmıyorum. Bence şu an ki durumumuzu ve farkındalığımız merağa borçluyuz. Geçenlerde internette bir soruya rast gelmiştim: ''Ne için yaşıyorsun?'' ya da ''İnsan ne için yaşar? '' gibi bir soruydu. Oldukça basit gözükmesine karşın aslında içinde çok karmaşık ve felsefik bir soru, cevabını vermek de öyle kolay değildir. İşte bence cevabı budur. İnsan merak ettiği için yaşar. İnsan yaşamının süresi her şeyi öğrenmeye yeterli bir süre değildir ve bilgi bizim öğrendiğimizden daha hızlı çoğalır. Tek bir ömürde bu bilgilerin hepsine ulaşmak ve öğrenmek mümkün değildir dolayısıyla. Ama merak, bizi bu bilgileri öğrenmeye iter, hep daha fazlasını öğrenmeye iter. Yani bana göre merak insanı hayata bağlar, hayatta tutar, yaşama hevesiyle doldurur. Biz duygularımızı bu kadar kendimizden soyutlayıp, onları bu kadar dışlarken onların bizi bu kadar benimseyip, bu kadar koruması... İşte bu çok garip. Arif Topçu Sanatçıları Neden Yalnız Bırakmalıyız? Geçtiğimiz günlerde Sabahattin Ali'nin müzik eleştirmeni olan kızı Filiz Ali'nin Müzisyen Portreleri adlı kitabını okudum. Pek çok ünlü bestecinin hayatını, akıcı üslubuyla anlatan Filiz Ali, keyif almamıza rağmen kolay tükettiğimiz, yaratılış sürecine dair hiçbir şey bilmediğimiz ya da bu süreci merak etmediğiniz eserlerin mutfağına sokuyor bizi. Sanatçı ve ortaya konan sanat arasındaki ilişkiyi irdeliyor. Ancak bu kitap bana Filiz Ali'nin anlattığı meseleden hareketle daha farklı bir konu hakkında düşünme fırsatı verdi. Bir sanatçının kişiliği ve ortaya koyduğu sanat eseri arasında değerlendirme yaparken nasıl bir yaklaşım sergilememiz gerektiğine dair beyin jimnastiği yaptım ve kendime göre birtakım sonuçlar çıkardım. Bu sonuçlar elbette esnemeye, gelişmeye ve değişmeye müsait, ancak gene de ufuk açısı bir deneyim oldu bu kitabı okumak. Benim savunduğum görüşe göre bir sanat eserini değerlendirirken bu eseri ortaya koyan kişinin kim olduğunu bilmek çok da önem arz etmez. Hatta sanatçının kim olduğunu bilmemeyi bile tercih ederim ben. Bunun birkaç nedeni var. Bir defa sanatçı da sonuç olarak insandır. Üç gözü veya dört kulağı yoktur. Bir sanatçının beyni de sağ ve sol olmak üzere iki lobdan oluşur. Yani şunu demek istiyorum, bir sanatçı ortaya koyduğu eserle var olur. O imzasını ve kişiliğini eserine aktarır. Onun özgeçmişi, kişilik özellikleri, psikolojisi, neşesi, umudu, coşkusu, hüznü sanat eserinde vücut bulur. Bu nedenle sanatçının kişiliğine dair magazinsel merakın beyhude bir çaba olduğunu ve eserin kendisine zarar verdiğini düşünüyorum. Yani resimlerini çok sevdiğimiz bir ressamın bizden farklı bir siyasi ideolojiye mensup olmasını kabullenmek her insanın yapabileceği bir şey değil maalesef. Zıt düşüncelere sahip kişilere karşı geliştirilen ön yargılar o kişilerin yapıp etmelerine karşı da nefret veya ilgisizlik getirebiliyor. Bence bunun en bilindik örneği Ahmet Kaya. Özgün müzik alanında bence son derece başarılı olan ve hatta ülkemizdeki özgün müzik türünün başat ismi olan Ahmet Kaya, sırf siyasi görüşleri ve açıklamaları nedeniyle pek çok kişi tarafından adeta “aforoz” edildi. Kaya, psikolojik şiddete maruz kaldı ve sürgüne gönderildi. Sonunda da Paris'te hayatını kaybetti. Buradan şu noktaya gelmeye çalışıyorum. Sanatçıların şahsi görüşlerine, siyasi düşüncelerine, dinlerine, renklerine, cinsel oryantasyonlarına göre muamele sanatseverliğin ruhuna aykırıdır. Bu sebeple sanatçıları rahat bırakmalı ve ortaya koydukların eserin kalitesini tartışmalıyız. Sanatçıların özel hayatlarıyla uzaktan yakından alakamızın olmaması gerektiğini düşünüyorum ben. En azından kendi adıma konuşacak ve biraz da samimi bir itirafta bulunacak olursam, benim görüşlerimden “siyah ve beyaz” kadar zıt düşüncelere sahip insanlara karşı ne yapıp etsem de soğuyorum. Bu insanların yaptıkları işlere maalesef ki nesnel bir gözle bakmayı henüz öğrenemedim. Tüm çabam zihnimdeki bu önyargı duvarı örme mekanizmasını yerle bir etmek üzerine. Filiz Ali'nin bu kitabını özellikle seçmemin nedeni eser ve sanatçı arasında ayrım yapma becerisi kazanmak istememdi. İlerleme kaydettiğimi ve bir sanat eserinin bende bıraktığı izlenimlerden keyif almaya, sanatçının hatasıyla günahıyla insan olduğunu ve benle aynı görüşü paylaşmak zorunda olmadığına sanırım biraz daha ikna oldum bu kitap sayesinde. Ahmet Kaya'nın enfes şarkılarını sırf aynı siyasi ideolojiyi paylaşmıyorum diye duymazdan gelen kişiler, keşke sanatçıya değil de ortaya konan sanata odaklanmayı öğrenebilseler de Kaya'nın kendine has isyankar ve tutkulu yorumlarından onlar da keyif alabilseler. Arif Topçu KAYNAKÇA Filiz Ali. Müzisyen Portreleri. Yapı Kredi Yayınları. 2015 Mert Can Yıldız 15.12.2014 21102570 TURK102-30 İnsan Kendisiyle Barışık Olduğu Kadar Mutludur Herkesin, sahip olduğu hayat tarafından elinin kolunun bağlandığı ve kukla gibi oynatıldığını hissettiği bir zamanı vardır. Hani şu çaresiz ve mutsuz olduğumuz anlar... Bazen hedeflerimize ulaşamadığımız için, bazen sevdiğimiz kişi bizi reddettiği için, bazen bir başkasının hayatına çok imrendiğimiz fakat asla elde edemeyeceğimiz bir hayat olduğu için, bazen ise kendimizi işe yaramaz hissettiğimiz için mutsuz olabiliriz. Eğer bunların bir de çözümü olmadığını düşünüyorsak, o zaman da kendimizi çaresiz hissediyoruz demektir. Being John Malkovich adlı film, birbirinde gerçek mutluluğu arayan üç çaresiz karakterin -Craig, Lotte ve Maxine- yer aldığı bir filmdir. Craig asıl mesleği kuklacılık olan fakat başlarda iş sahibi olmayan biridir. Lotte ile evlidir ve Lotte sürekli bir iş edinmesi için Craig'in üzerine gider. Craig bu fikre çok sıcak bakmamakla beraber, iş bulmak için de bir yandan gazete ilanlarına bakınır, çünkü artık çaresizdir. Mesleğiyle alakalı olmasa da bir iş bakmaktan başka çaresi yoktur. Craig bir iş bulur. Fakat bulduğu iş dünyanın en sıradışı yerlerinden birindedir. Çok eskiden inşa edilmiş bir binanın yedi buçuğuncu katındadır. Evet, 7. ve 8. katın arasında bir kat daha vardır ve Craig'in ofisi buradadır. Orada bir dosya düzenleyicisi olarak işe alınır. Bir gün yine dosyaları harflerine göre sıralarken bir dosya çekmecenin arkasına gider ve dosyayı almak için çekmeceyi çektiğinde gizli bir bölme keşfeder. Biraz korkmakla beraber merak da eder. Başına geleceklerden ve ne tecrübe edeceğinden bir haber bir şekilde o tünele girer ve birden kendisini bir başkasının gözünden dünyayı izlerken bulur. O kişi oyuncu John Malkovich'tir. Tünel, John Malkovich'in kafasının içine çıkar ve tünele giren kişi dünyaya 15 dakikalığına da olsa John Malkovich'in gözünden bakma şansını elde eder. Bu durum birçok insana çok çekici gelir ve çok fazla kişi bunun hayatlarında çok ilginç bir deneyim olacağını düşünerek bunu tecrübe etmek isterler. Craig ve âşık olduğu iş arkadaşı Maxine bu durumu ticarete döker ve bu tünelden para kazanmaya başlarlar. Ofisin açık olmadığı saatlerde insanlar John Malkovich olabilmek için âdeta sıraya girer. Birçok insan bu tüneli tecrübe ettikten sonra Craig, âşık olduğu iş arkadaşı Maxine'e John Malkovich bedeninde sahip olabileceğini düşünür ve tam da düşündüğü gibi olur. Bir süre sonra Maxine de bu durumun farkına varır fakat değişen hiçbir şey olmaz. Çünkü Maxine de John Malkovich'in kafasındaki Craig de hayatlarından son derece memnundurlar. Elbette ki onların bu mutluluğu sonsuza dek sürmez ve bu mutsuz son insana her zaman kendisi olması gerektiğini hatırlatır. Aksi takdirde elde edilen her şeyin boş olacağını, hayatınıza değer katan hiçbir şeyin olmayacağını çok açık bir şekilde gösterir. Bazen hepimiz isteriz başkalarının yerinde olmayı, onların sahip oldukları hayatlara ve şartlara sahip olmayı. Ama biz onlar olsaydık bizi biz yapan hiçbir şey olmazdı. Tamamen yalanlarla dolu, hayaller âleminden oluşan bir hayat yaşıyor olurduk ki bu da koskoca bir boşluktan başka hiçbir şey değil. Geriye dönüp baktığınızda elinizde kocaman bir sıfırla kalıyorsanız boşuna yaşamışsınız demektir. Çünkü çevrenizdeki dostlar sizin değilse, sevdiğiniz kişi sizin değilse, bindiğiniz araba, kullandığınız cep telefonu size ait değil ve sadece sizin hayallerinizi süslerken bir başkasına ait ise, kendiniz gibi yaşayarak hayattan keyif alamadıktan sonra ne anlamı var bir başkası olarak hayatta olmanın. Başkalarının hayatlarında değil kendi hayatımızda kendi hayallerimizle yaşayalım. Kendimizi her daim bir başkasının yerinde düşünmektense kendimize hedefler koyarak, çalışarak, çabalayarak, hedeflerimize ulaşarak düşündüğümüz kişiden daha da başarılı ve mutlu olabileceğimize inanmalıyız. Alperen BALCI Hayat Filminin İki Yönü Hayat, içinde iyilikleri ve kötülükleri saklıyor. Nerede iyi veya kötü ile karşılaşacağımızı bilmiyoruz bu yüzden. İkisi iç içe girmiş durumda. Bir anda kötünün üstümüze karabasan gibi çöktüğü anlarda nefes almamızı sağlayan bir iyi ile karşılaşabiliyoruz. Hayat, o nefes alış verişlerle güzel ve katlanılabilir hâle geliyor. Onlar olmasa bu dünya çekilmezdi. Kötülük insanı nefesi kesilene dek boğardı. İyi ki de öyle. Yaşamda iyi ki siyahla beyaz, gece ile gündüz, kötü ile iyi hem iç içe hem de birbirine çok yakın… Birinden ötekine geçiş hem yakın hem de kolay… Bunları internette öylesine dolaşırken karşıma çıkan İyi Biri adlı filmi izlerken düşündüm. İyi ile kötüyü hem filmde hem de gerçek yaşamda ölçüp biçtim. Olayı somutlama imkânım oldu film boyunca. Hayatın içinde iyilik ve güzellikler gizli olduğu gibi iyi ve kötü insanlar da gizlidir. Kötüler az çok kendini belli eder, onlardan mümkün olduğu kadar uzak dururuz. Sakınırız onlardan. Kendimizi korumaya alırız. İyilere ise hep bir yanımız açıktır. Onlara kucak açarız sanki iyiliğe kucak açarcasına. Bu yüzden onlarla aradaki mesafe birden kısalır. Örneğin sokak arasında kedileri doyurmaya çalışan bir adamla birlik oluveririz anında. Onun çıkarsız iyiliği bizi yaklaştırır birbirimize. Gözlerinden iyilik okuruz, sözlerindeki içtenliği görürüz. Ondaki iyiliği çoğaltmak isteriz. Dizmeye çalıştığı taşların üzerine bir taş da biz koymaya çalışırız. Sonra yola birlikte yürüme isteğimiz oluşur. Yol arkadaşı oluruz. Dili ve gönlü bir yol arkadaşı oluruz. Onlarla umutlanırız, onlarla dağıtırız karanlıkları. Kötülerden uzak bir dünya ancak böyle iyi birileri ile kurulabilir. İçimizde yıllardır yeşerttiğimiz dünyayı kurmak cesaretini bize böyle iyi kişiler verir. Onlarla el ele vererek karanlıkları dağıtabileceğimizi düşünürüz. Bahçemizde iyilik çiçekleri yetiştireceğimize inanırız. Birlikte hayallerimizi gerçekleştirmeye doğru koşmaya başlarız. Hep iyimserlik ve umutla… Herkesi kendimiz gibi bilerek, herkesin kendi içinde bulunduğumuz dünyada soluklandığını düşünerek… Oysa çok masumca bir düşüncedir bu. Safçadır, aldatıcıdır. Hayat bizi bir köşe başında gerçeklerle burun buruna getirir. Hayatın kötü yüzü ile yüzleşiriz orada. Bizim iyi niyetimizle dalga geçen, onu istismar eden, hayallerimizle oynayan, kendince iyilik yaptığını sanan ama aslında kötülükte zirveye çıkan birileri ile… Kristal dünyamız aldığı taşla tuz buz oluverir. Kırılır, dökülür, biteriz ama içimizdeki bu büyük yıkım, birileri için alay konusu olur. Saflığımızla dalga geçilir. İçimizde kurduğumuz iyilikler dünyası buharlaştırılır. Damarlarımızdaki iyilik kurutulur. Aslında o buharlaşan ve kuruyan insanlıktır ama bunu kimse görmez. İnsanlığın ayaklar altına serilmesine kimse aldırmaz. “Sen de o kadar saf ve iyi olma kardeşim!” öğütleri verilir. “Neden, iyi ve saf olmak kötü bir şey mi?” deriz kendimize. Bilmeyiz ancak, bizim de kalbimizin yavaşça sertleştiğini. Hayat, bundan sonra yeni bir yolda sürer. Arkamızda yıkımlar bırakarak, kendimize yeni bir sayfa açmak ve hayatın içindeki iyi birilerine yeniden rast gelmek umuduyla yola devam ederiz. İşin güzel tarafı odur ki aslında karşımıza çıkacak o iyi birileri hep vardır. İnsan, öz olarak iyidir de ondan… Çevrenin etkisiyle bozulmuşlardır sadece. Çevrenin kirli etkilerinden kendini uzak tutmayı başaran iyi kişiler daha çoktur dünyada. Biz de onlardan biriyizdir ve kendi gönül frekansımızdan birilerini bulduğumuzda bir elektriklenme yaşarız. Ondan pozitif enerji alırız. Onunla dil, gönül ve kafa birliği yaparız. İnsanlık tarihi bu birliklerin tarihinden başka bir şey değildir. Bir, bu birlikler vardır; bir de bu birliklere yapılan saldırılar, yani savaşlar… Yani dostluklar ve düşmanlıklar... Kimileri şansları sayesinde yol üzerinde hep iyi birilerine, yani dosta rastlarken kimileri kötülerin birinden kaçarken diğerine yakalanıyor, düşmandan düşmana tosluyor, ve hayatı kelimenin tam anlamıyla zehir oluyor. Bu kötüler zaman içinde o kişiyi de kötüler safına katarak bir anlamda kötülüğü çoğaltıyor. Kötülük çiçeklerine su veriyor. Hayat filminin iki yönlü olması, iyi ile kötünün bir arada bulunması, bu sonucu kaçınılmaz kılıyor. Yaşamımız bu kaçınılmazlar arasında yalpalana yalpalana devam ediyor. Tıpkı filmin finalde bir sonuca bağlanmayıp yeni bir serüvene kapı açması gibi… Kaynakça Yönetmen Ayhan Sonyürek. “İyi Biri”. Yerli Komedi, İstanbul 2015 Şahin 1 Berk Şahin 21301919 Türkçe 102-70 Eser Güler 23.03.2015 Hayatı Doldurmak Her zaman ömrün kısalığından şikâyet edip durmaz mıyız biz, hayatın bize bir şeyler yapmak için gerekli fırsatı vermediğini söylemez miyiz? Oysa hangimiz ortalama yetmiş yıl olan ömrümüze gereken değeri veriyoruz ki? Aslında birçoğumuz bunu yapmıyoruz. Vaktimizi boşa harcayarak geçirdiğimiz yılların ardından pişman oluyoruz belki ama bazen her şey için çok geç olabiliyor. Yetmiş yıllık bir ömürde yapılacak onlarca güzel iş varken çoğu insan dünyaya hiçbir etkisi olmadan, ardında kendi adına yapılmış tek bir eylem dahi bırakmadan dünyadan göçüp gidiyor. Belki tembelliğimizden, belki de dünyayı değiştiremeyeceğimizi düşündüğümüzden hayatımızı anlamlandırmaktan korkuyoruz, kendimize sıradan ve basit bir hayatı seçiyoruz. Çocukken astronot olmak isterken büyüdükçe hayallerimiz de sıradanlaşıyor ve sadece sabah işe gidip akşam eve geldiğimiz bir hayatı umuyoruz. Bütün hayatımız böyle geçiyor ve yaşlanınca da çocuklara hayatın ne kadar boş olduğunu söylüyoruz. Oysa hayatın boş olmadığının, onu bizim bu hâle getirdiğimizin farkına varsak bizim için her şey daha farklı olabilir. Beni bu düşüncelere yönlendiren ise Orhan Veli’nin Kitabe-i Seng-i Mezar adlı şiiri oldu. Tam anlamıyla sıradan, hatta boş bir hayat yaşayan Süleyman Efendi’nin ölümünü anlatan bu şiir birçoğumuz için bir ayna olabilir. Muhtemelen Süleyman Efendi de gençliğinde tıpkı bizler gibi önünde uzun yıllar olduğunu düşünerek hayatını geçirmiş ki yolun sonuna geldiğinde adı bile kalmamış geriye. Her insanın içinde bambaşka bir dünya varken ve bu dünya geliştirilmeyi beklerken o da sıradan bir hayatı seçmiş, devamında ise ölümü de sıradan olmuş. Bu durumun fazlasıyla üzücü ve etkileyici olduğu bir yana, aslında bu şiir ve Süleyman Efendi’nin yaşadıkları bana hep uzak gelirdi. Onun durumuna düşmemin asla mümkün olmayacağını düşünürdüm yakın bir tarihe kadar. Çünkü ben bir mühendislik Şahin 2 öğrencisiydim, önümde beni bekleyen uzun yıllar vardı ve kendimi geliştirecektim, yani boşa harcanan bir hayatım olmayacaktı. Lâkin Süleyman Efendi’yi uzun uzun düşününce olayın eğitimle pek bir ilgisinin olmadığını anlamam zor olmadı. Elbette, diplomam kendime ve dünyaya kattıklarımın bir parçası olacak ama ben o diplomanın hakkını verirsem, diplomama yakışan bir insan olabilirsem. Kendimize ve dünyaya bir şeyler katmak derken de ölümsüz bir eser meydana getirmekten ya da tarihe adımızı yazdırmaktan bahsetmiyorum. Benim demek istediğim ölümsüz olmak değil, sadece bir defa yaşama hakkımız olan hayatımızın değerini bilmek. Şüphesiz, dünyaya ölümsüz eserler kazandıran sanatçılar, liderler ve bilim insanları hayatlarının hakkını vermiştir diyebiliriz. Hatta bu insanların arasında tarihe adını yazdıranlar da mevcuttur. Ama bunu yapmanın hayli zor olduğu ve kimsenin de bizden böyle bir şeyi beklemediği açık. Aksine, bu ölümsüz olma kaygısı bizleri tek bir alana yönlendirip ufkumuzu daraltabilir ve tekdüze insanlar haline getirebilir. Üstelik bu kaygı bizi hırs batağına düşürüp bütün hayatımızı tek bir başarı peşinde koşarak geçirmemizi de sağlayabilir. Başarıyı tek bir kazanca bağlamak ise bizim kendimize yapabileceğimiz en büyük kötülüklerden biridir. İsteğimiz, tarihe adımızı yazdırmak olmamalıdır bu yüzden. Bize düşen, dünyanın güzelliklerini fark etmek ve daha da güzelleştirmek için elimizden geleni yapmaktır. Bu yüzden, diplomamızın hayatımızı tek başına anlamlandıramayacağını belirtmiştim. O sadece bir alanda uzmanlık getirir bizlere. Oysa bize gereken her alanda belirli bilgi birikimine sahip olmak, yaşamayı bilmektir. Evet, derslerimize çalıştığımız kadar kitap da okumalıyız, sanatsal etkinliklere katılmalı, eğlenmeyi de bilmeliyiz. Kendimizi dünyanın sadece bir güzelliğine vermek yerine hayatın her alanını dolu dolu yaşamalıyız. Bunun için gerektirdiği kadar çalışmalı, gerektiği kadar eğlenmeliyiz. Yoksa biz de bu hayatta bize ayrılan süre dolduğunda birtakım eksikliklerle yüzleşmek zorunda kalırız, belki birçok insan gibi onu doldurmak için hiçbir şey yapmadığımızı düşünmeden hayatın boş olduğunu söyler ve bu düşüncenin arkasına sığınırız. Yaşamımız Süleyman Efendi’nin yaşamı gibi olur, ölümümüz de onunkinden pek farklı olmaz. Şahin 3 Kaynakça Kanık, Orhan Veli. Orhan Veli: Bütün Şiirleri. [8. Basılış]. İstanbul: Varlık Yayınevi, 1959. Sanat ve Yansımaları !Her sanat dalının ayrı bir keyfi vardır. Operayı sanatçısına hayran kalarak izlerim, senfonileri şefe odaklanmış vaziyette dinlerim. Romanları karakterlerle yaşayarak okurum, tiyatroyu da bütününden etkilenerek izlerim. Şiir dendiğinde ise nedense şairi, dizeleri, kelimeleri bir kenara bırakarak kendi ruhumu dinlerim. Ruhuma dokunur şiirler çünkü. Dış dünyadan kopmuş vaziyette yalnızca şiiri okurum ve şiiri kendimle bütünleştiririm. Düzyazıyla ifade bulmayanlar şiirle ifade bulur demişler. Doğrudur da. Şiir somut değildir, diğer birçok edebiyat dalının aksine soyuttur. Şiir okuruyla ifade bulur. Pablo Nerudo’ya sormuşlar ya: “Şiir yazanın mıdır yoksa ihtiyacı olanın mıdır?” diye. Şiir ihtiyacı olanın olduğu için insanların doğrudan ruhuna hitab eder. Kahvenizi alırsınız, en yalnız olduğunuz anda güzel bir müzik açar ve ruhunuzu dinlendirmek adına şiir okursunuz. Özellikle insan aşkı hatırlamak istediğinde ya şiir okur ya şiir okur, en azından ben böyle yapıyorum. !Her şairin farklı bir tadı vardır bende. Nazım Hikmet mesela Türk Edebiyatındaki aşk şairlerinin başında gelir. Hem kadınlara olan aşkını hem de ideolojisine, vatanına bağlılığını şiiriyle ifade eder. Attila İlhan’sa daha tutkulu aşkları anlatır bize. Ulaşamadığı, hayalini kurduğu, elinden tutmak istediği kadınları serper dizelerine. Cemal Süreya daha açık sözlüdür, güzel kadınları anlatır hep. Ümit Yaşar cinsel arzuların en masum ve en tutkulu halini sunar bize. Murahtan Mungan ise son şiir kitabında “opera kalp kırar sevgilim/ arya dediğin, cam hançerle saklanmanın sanatı” diyerek gönlümü fethetmiştir. !Romanları, tiyatroları, denemeleri hem de şiirleriyle tanınan Murathan Mungan’la yeni yeni tanıştım. Duyarlılığını, farklıya saygısını, sanata olan aşkını her eserinde yansıtan bu değerli sanatçının en güzel özelliği aşkı tüm sapkınlıklarıyla yansıtmasıdır bence. Aşk masumdur, tutkuludur, güzeldir, heyecan vericidir ve bunların hepsi her şairin şiirinde yer alır zaten. Ama bu şair aşkın herkesin gözünden kaçan kısmını da yansıtır aslında: aşk insan yüreğinin en karanlık yerinden ortaya çıkmıştır ve herkesten gizlenilenin dışa vurumudur. Aşkın karanlık yüzünü de yansıtan Murathan Mungan’ı, Tchaikovsky’ye çok benzetiyorum nedense. !Bu benzetmem ikisinin de eşcinsel olup da birtakım duygularını, acılarını sanat yoluyla dışa vurmalarından kaynaklanabilir. Ancak bu benzerliklerin dışında ikisinin de sanatından benzer keyifleri alıyorum. “Şiir tadında müzik dinlemek” deyince aklıma ilk Tchaikovsky geliyor mesela. Akıcıdır müziği, aynı zamanda Tchaikovsky hissettiği aşkı bire bir yaşatır dinleyenine. Müzik tadında şiir deyince de Murathan Mungan geliyor aklıma. Onun da şiirleri akıcıdır, açıksözlü ve cesurdur. Karakterini saklamaz hiçbir eserinde, tıpkı Tchaikovsky’nin de yaptığı gibi. Mesela Kuğu Gölü Balesini örnek olarak gösterebiliriz. Burda da bir aşk hikayesi vardır, ancak aşk güzel sonuna kavuşmaz. Aksine en kötü sonla biter, izleyenine ve dinleyenine acı çektirir. Değişiktir ki acı yanında çok büyük haz da alır dinleyen. Müziğinde her ne kadar acı olsa da, inanılmaz bir yaşam enerjisi de barındırır. Sanki hayatta yaşanan tüm sıkıntılara rağmen hayata tutunmaya çalışan bir insanı anlatır. Kuğu Gölü Balesi’nin tema müziğinden finaline kadar bu mücadeleyi hissederiz. Diğer eserleri için de geçerlidir bu. Hüznünü bile en coşkulu müzikle ifade eder besteci. En çarpıcı örneği de 1881 yılında bestelediği Keman Konçertosudur. Hikayesi ilginçtir, Tchaikovsky bir kızla evlendirilir ancak bu evlilikten nefret eder çünkü kendisi bildiğimiz üzere eşcinseldir. Eserde de masum bir aşk seslendirilir. Sonuna kadar hayata ümitle bakan bir aşk. Arka plandaki her şey sadedir; orkestra, ritim hep arka planda kalır. Keman ise tüm berraklığıyla ön plana çıkarılır. Keman ağlar, sevinir, acı çeker, aşk yaşar. Tüm saflığıyla kırk dakika boyunca dinleyicisine konuşur. Açık sözlüdür, cesurdur, cüretkardır. Aşkını ilan eder, korkar, kızar, öfkelenir ve yeniden aşkını itiraf eder. Asla hayata ümitle bakmayı kesmez. !Sevdiğim konçertoları, şiirleri, operaları yorumlayacak olsam yazım sayfalar sürer. Ancak bu kadar müzik ve şiirden bahsetmişken Ümit Yaşar’ın “Her Güne Seninle” şiirini ve Chopin’in 64 numaralı Vals’inin bahsini etmeden yazımı bitirmek istemiyorum. Nasıl Murathan Mungan ve Tchaikovsky’yi benzetiyorsam, bu iki sanatçıyı da birbirinden ayıramıyorum. İkisi de ağlatır ve hiçbir eserde görülmemiş tutkulu aşkı anlatır. Sanatseverlerin aşka bakış açısını değiştirir, olgunlaştırırlar. Bu yüzden sanatı çok seviyorum: bütün duyguları en saf ve en güzel haliyle yansıttığı için. Özellikle şiir ve klasik müziğe baktığımda ise, herkeste farklı ifade bulan ve okurunun-dinleyenin ruhuna dokunabilen sanatı görüyorum. !KEDİ SEVEMEMEK OLUR MU? Hayatın berbat bir dönemden geçtiği, daha ne kadar kötü olabilir dediğimiz zamanlarda, hepimiz bir mucize bekleriz. Belki biraz zaman, belki biraz paraya ihtiyacımız vardır, peki ya aradığımız bunlardan farklı bir şeyse? Belki de tek ihtiyacımız olan karşılıksız bir sevgidir. Belki bizi asla bırakmayacak, hep sevecek bir kedidir tüm aradığımız. ‘Sokak Kedisi Bob’ kitabında da bahsedilen hikâye, yazar James’in gerçek hayatında yaşadığı, beni çok duygulandıran bir olayı anlatıyor. Uyuşturucu bağımlısı, daha yaşayacak doğru düzgün bir evi bile olmayan James, sokak müzisyenliği yapıp para kazanmaya çalışıyor. Bu arada tesadüfen bir sarmanla karşılaşması sonucu ona çok bağlanıyor ve uyuşturucu bağımlılığını onun sayesinde yeniyor. Gerçek sevgiyle ona bağlanan James, ondan aldığı güç ve sevgiyle bunu becerebiliyor. Bir kedi nasıl bir hayatı değiştirip iyi bir hale getirebilir? Bir insanı uyuşturucu bağımlılığından zor hayat şartlarına rağmen kurtarabilir? Bunun cevabı, sevgi ve merhamet. Zor durumda bile olsa, o miniğe acıyıp onu elinden geldiğince besleyip, yeri geldiğinde kendi yemeğini bölüp onla paylaşan bu güzel adam, ona sevgisini veriyor ve onun da sevgisini de alıyor hem de hiçbir karşılık beklemeden. Buradaki güzel birlikteliğin, iki canlının da sokakta yaşayıp, o zorlu koşulları görmesi ve birbirini anlamasıyla olduğunu düşünüyorum. James’in bu miniğe bu kadar sahip çıkması ve elinden geldiğince yardım etmesi, aslında onun yaşadıklarını kısmen yaşamış olduğu ve onu anlayabildiği için. Kısacası empati kurduğu için. Merhamet, içgüdüsel bir duygudur. Kimisinde fazlasıyla görsek de, kimisinde azıcık bir belirtisini bile göremeyiz. Empati kurabilen bir insan merhametli bir insandır diye düşünüyorum. Ne yazık ki merhamet duygusu taşımayanların, hiçbir canlıya ne sevgisi ne saygısı olur. Başta insanı sevmeyen, ne sokakta yürüyen bir kediyi, ne gökyüzünde uçan bir kuşu ne de çevremizi güzelleştiren o güzel çiçekleri sevebilir. Sokak hayvanlarına eziyet eden birinin, ne kendine saygısı vardır ne de çevresindekilere. Kimse sevmek zorunda değildir ama onların canını yakmaya hakkı yoktur. Hiçbir hayvanın insana özgü olan özeliklere sahip olduğunu düşünmüyorum. Örneğin, kedilerin nankör olduğunu düşünmek, dünyanın en ‘’nankörce’’ düşüncesidir. Evet, evcil hayvan bakmak ve özellikle kedi bakmak zordur ama tüm zorluklarının yanında sahiplerine duydukları saygı ve sevgi, hissedilmesi en güzel duygulardan biridir. Kediler, tam tersine ona yapılan hiçbir şeyi unutmazlar, ne iyiliği ne kötülüğü. Hatta karşılaştırmak gerekirse köpekler gibi sevilmediğini anlasa da yine peşinden giden, her daim sırnaşan değil, daha çok gururlu bir hayvan. Beni sevmeyeni ben neden seveyim? Ben her zaman kendi işimi kendim halledebilirim diye düşünüyorlar. Rahatlarına fazlasıyla düşkünler ve hatta evin sahibi olduklarını düşünüyorlar diyebilirim. Bu her kedi sever insan için alışılmış hatta anlayışla karşılanan bir durum. Kedilerin bu gururlu tavırları nedeniyle kedi insanı olduğumu düşünüyorum. Gururlu ve gerçekten çok akıllı hayvanlar ve bana çok iyi geliyorlar. Canım sıkkınken, moralim bozukken bir dokunuşumla, sıcaklıklarını hissetmek, bedenlerinde atan minik bir kalbin olduğunu bilmek insanın bütün dertlerinden uzaklaştırıyor. Ben kedimi sokaktan sahiplendim, henüz bebekken. Kardeşleriyle soğukta yalnız başlarına kalmış ve çaresizlerdi. Hayvan sahiplenmek, hele ki toplumda çok acımasız binlerce insanın ve olumsuz hava şartlarının olduğu ülkemizde çok önemli. Bunun gibi düşünen insanlar olarak yapmamız gereken James’in de yaptığı gibi, elimizden geldiği kadar yardımlarımızı yapıp onlardan sevgimizi esirgememeliyiz ve toplumdaki hayvanlara olan bilinci bir nebze arttırarak onlara az da olsa yardımcı olabiliriz. Baykal 1 Muhammed Baykal, Şube 01, 21400183 GEZİ MANİFESTOSU Şehirler, onları oluşturan yapılar ve insanların toplamından daha büyük bütünlerdir. Yapılar ve insanlardan çok bunların birbirleriyle etkileşimleri ile tanımlanırlar. Örneğin Ankara'yı Ankara yapan mimari bir yapı olarak Anıtkabir'in kendisi değil altında yatan tarih ve ona yüklediğimiz anlamdır. Bu sebepledir ki bir şehri gezmek de onun ünlü yapılarının tümünü görmüş olmaya indirgenemez. Böyle bir gezi ancak şehrin fotoğraflarına bakmakla eş değerdir. Nasıl fotoğraf çekmek belirli bir anın olduğu gibi dondurulmasıysa bahsedilen biçimde yapılan bir gezi de şehrin o anki donuk hâline tanık olmaktan başka bir şey değildir. Oysa şehirler dinamik, canlı organizmalardır ve onları gerçek anlamda gezmek de bu dinamik ruhu hissederek olur. Şehir geçmişi, günümüzdeki hâli ve geleceğiyle bir bütün olarak ele alınmalı, yapılar onlara yüklenen anlamlar ve tarihleri ile teneffüs edilmelidir ki bunu başaran gezgin de maalesef çok nadirdir. Tesadüfen okumaya karar verdiğim Beş Şehir isimli eserde de böyle nadide bir gezgin ve edebiyat adamıyla, Ahmet Hamdi Tanpınar ile tanışıyorum. O sadece beş şehirden ve kendi hislerinden bahsediyor olsa da ben kitapta onlarca şehre gidiyor, binlerce gezginin yüzünü gözümün önüne getiriyorum. Şehirlerin sayısız ve gizli zenginliklerle dolu olduğunu Ankara'dan başlayarak gösteriyor Tanpınar ve aklımın şehirlere ve gezginlere yolculuğu da bu noktada başlıyor. Yıllardır ikamet ettiğim ve tarihinin yüz yıldan ibaret olduğunu sandığım Ankara içinde ne çok bilinmedik hikâye ve bu hikâyelerle birlikte ne çok gizem saklarmış. Tanpınar cahilliğimi yüzüme vururcasına anlatıyor bana Ankara'yı. O anlattıkça benim gibi yaşadığı şehirden bihaber olan insanlar ve bu güne kadar bilinçsizce gezilen şehirler canlanıyor gözümde. Bir şehir hakkında en az bilgiye sahip olanlar yeri gelir o şehrin sakinleri olur. Bu özellikle büyük şehirlerde rastlanılan bir durumdur. Metropol sakinleri kendilerini soktukları aman vermez koşuşturmanın içinde bırakın yaşadıkları şehri yanları başında yaşayan komşularını bile tanımaya zaman bulamazlar. Bir veya iki hafta kendilerine zaman ayırmaya fırsat bulduklarında ise Baykal 2 gidebildikleri en uzak şehirlerden başlarlar gezmeye. Daha uzağa gidebilmek için birbirleriyle yarışır, aylar öncesinden uçak biletlerini en uygun fiyatlarda yakalamaya çalışırlar. En nihayetinde o boşluğun adı tatildir, tatil de yaşanılan şehirde yapılamaz ya(!). Büyük paralar harcanarak yapılan bu gezilerden geriye uçakların çevreye korkunç miktarlarda saldığı karbondioksit ve gezilen yabancı şehirlerin isimleri kalır. İlkinin farkına bile varılmaz, ikincisi ise aylar boyunca meclislerde gösteriş yapmak maksadı ile zikredilir durur. Mesele yeni bir yer gezmek ise kişinin ilk gezmesi gereken ikamet ettiği şehirdir. Kuvvetle muhtemeldir ki ikamet ettiği kent hakkında gezmeyi planladığı yabancı şehirlerden daha az bilgisi vardır kişinin ve yaşadığı yeri tanıdığında duyacağı haz başka bir kıtada gezinmekten duyacağı hazdan çok daha fazladır. Çünkü yabancı bir şehirde geçirilen zaman kısıtlıdır ancak yaşanılan şehirde ise kişi tarihin o hoş esintisini yüzünde her gün hisseder. Ankara'yı Tanpınar ile sıfırdan, derinlemesine tanımaya başlıyorum. Tur rehberlerinin yuvarlayarak geçtiği tarihi yavaş yavaş, sindirerek hissediyorum ve dünyayı bir sırt çantasıyla dolaşan o genç insanların sahip olduğu heyecan sarıyor etrafımı. İşin garibi onların bir dünya seyahatini planlarken hissettiği heyecanı ben bir Ankara gezisini planlarken duyuyorum. Kitabı okurken içimden kendimi ve benim gibi gezginleri eleştiredurayım, Tanpınar da anlatacaklarını İstanbul ile tamamlıyor. Fakat bana bıraktığı en önemli miras yirmi üç sayfada özetleyiverdiği Ankara oluyor. Tanpınar'ın bahsettiği yerlerden kendime bir liste oluşturuyorum ve Ankara'nın yıllardır yoksun kaldığım zenginliklerine erişmek için tek eksiğim kalıyor: bir yoldaş. Önümde Ankara Kalesi'nin fotoğrafları, bu eksiği de tamamlayıp yola koyulmak için telefon rehberine gidiyor elim. Emine Gizem AkyolKendi Hikâyemin PeşindeUzun zamandır zihnimi meşgul eden bir konu var: Hikâyelerimizi değerli kılan ne? Busoruyu bana sorduran, maalesef artık duymaya alıştığımız kayıplarımızdan sonra yapılan haberler. Bu haberler bana fazlasıyla samimiyetsiz gelse de kendimi, kayıplarımızın ailelerinin yerine koymadan edemiyorum ve o insanların sonlanmış hikâyelerini dinlemekten kendimi alamıyorum. Haberlerde anlatılan bu hikâyeler, o insanları tanımak için yeterli değil ama en azından bir kitabın arka kapağını okumak gibi. Duyduğum her hikâyeden sonra düşünüyorum, acaba benim hikâyem ne, diye. Acaba, benim hikâyem, bir hikâye olmaya değer mi veya ben öldükten yıllar sonra bir kişi bile olsa hikâyemi anlatabilir mi? Barış Bıçakçı’nın Seyrek Yağmur kitabının arka kapağında yazan, “Rıfat bir hikâyenin içinde midir, anlamaya çalışıyor, insanın bir hikâyenin içinde olduğunu anlamasının yolunu arıyor…” cümlesini okuduktan sonra, bu kitap, sorularıma cevap olabilirmiş gibi geldi ve kitabı hemen okumaya karar verdim. Beklediğimden farklı olan Rıfat, hayal ile gerçeği karıştıran ve kendi hikâyelerini yazan bir adam. Rıfat’ın bu durumu bana şunu düşündürdü: Aslında hikâyelerimiz, hikâyemizi kimin anlattığına göre değişiyor. Yani, eğer benim hikâyemi anlatmalarını isteyecek olursam, ailem, arkadaşlarım veya akrabalarımın hepsi başka hikâyeler anlatır. Hatta daha da detaylandıracak olursak, annem ve kardeşim bile başka anlatabilirler. Peki ya ben? Eminim ki benim anlattığım hikâye de hepsinden farklı olur. En doğru hikâye benimki olur diyemem çünkü insanın kendini tarafsız bir şekilde gözlemlemesini imkânsız buluyorum. Diğer bir deyişle bana göre bir insan ne kadar çabalarsaçabalasın kendi hayatına ve davranışlarına dışarıdan biri gibi bakıp yorum yapamaz. Örneğin Rıfat, sözde, sevgilisinden gelen mektubu yazarken kendini eleştirdiği kısımda, sevgilisinin ona daha önce söylediklerini yazıyor. Çünkü kendine dışarıdan bakıp da hatalarını göremiyor,sadece sevgilisi onu terk ettiği için bir hatası olduğunu düşünüyor. Sevgilisinin hikâyesinde hatalı olan ve gerçeklerden uzak yaşayan Rıfat, kendi hikâyesinde sevgilisini çok seven ama davranışlarını değiştiremeyen bir adam. Aynı adamın iki farklı hikâyesi. Bu bir kişinin birbirinden farklı hikâyeleri olması durumunun benim için en çarpıcı örneğini geçen hafta yaşadım. 13 Mart patlamasında lise arkadaşım Ozan, hayatını kaybetti. Haberciler için çok malzemesi vardı: İyi bir eğitim hayatı, sosyal bir yaşam ve aktif sosyal medya hesapları. Bu yüzden de kendilerince Ozan’a bir hikâye yazıp ekranlara koydular. Ardından internette yazıldı hikâyeleri. Tüm bu anlatılanlar yüzeysel ve basit hikâyelerdi, Ozan’ınki değildi. Cenaze ve anma töreni boyunca arkadaşlarımla hep Ozan’dan bahsettik. Herkes, Ozan’dan son kalanlara tutunmak istercesine, onunla olan anılarını anlattı. Bazı hikâyeler beni şaşırttı vene kadar da çok tanımadığım Ozan varmış, diye düşündürdü. Bu yeni hikâyeleri de sardım, sarmaladım ve öpüp kendi hikâyemin içine koydum. Uzun zamandır kendi hikâyem, insanlar ve onların hikâyeleri üzerine kafa yorsam da, bu son bir hafta daha çok kendi hikâyem üzerine düşünmekle geçti. Şu hayatta kayda değer neyaptığımı düşündüm ve hikâyemi farklı kılabilecek nelerim olduğunu. Kastettiğim muhteşem bir başarı veya ödül değil. Ben de Rıfat gibi bunlara önem vermiyorum. Benim hayatıma dair merak ettiğim şey, kaç kere bir başkasının hayatına dokunduğum. Mesela, ben bir kitap okurken hep kendimden bir şeyler ararım. Bazen yazarın bir düşüncesinde bulurum kendimi, bazen bir karakterin bir tepkisinde ya da sadece bir kelimede. Bir şey bulamadığım kitaplar yok olup gider zihnimden, diğerleri ise ruhuma dokunur. O yüzden merak ediyorum hikâyem,kaç kişi için, ne kadar kıymetli. Mesela kaç çocuğun yüzünü güldürdüm, kaç arkadaşıma ders anlattım, kaç sokak hayvanını besledim, anneme ne kadar yardım edebildim, kaç insan beni görünce gerçekten mutlu oluyor veya kaç kişi benim için dua ediyor? Elbette ki herkes için farklı olabilir ama tüm bu soruların cevapları, benim için bir hikâyeyi anlatmaya değer kılan esaslar. Mesela Rıfat’ın yeğeni Ali, dayısını, dükkânı için veya başarılı üniversite eğitimi için değil; Rıfat, onunla bir yetişkin gibi konuşup, bildiklerini paylaştığı ve onun ufkunu genişlettiği için seviyor. Rıfat, Ali’nin düşünce dünyasına dokunarak, onun hikâyesine katılıyor. Ali için Rıfat’ın hikâyesi önem kazanıyor. Tüm bu tecrübe etme, okuma ve sorgulama sürecimin sonunda kendi hikâyeme bilinçlibir şekilde yön vermeye karar verdim. Tabii ki bu yön verme Rıfat’ın, yaşadığını hayal edip oluşturduğu hikâyeler gibi olmayacak. Şu ana kadar yaptığım gibi hayat beni nereye sürüklerse oraya gitmeyeceğim ve vakitsizlikten şikâyet etmeyeceğim. Ömürlerimiz kısa olabilir ama istediğimiz her şeyi yapabilecek zamanımız var ve ben bu zamanı, tıpkı Ozan’ın benim hayatıma dokunması gibi veya Rıfat’ın, yeğeninin dünyasını etkilemesi gibi, başkalarının hayatlarına dokunmak için kullanacağım. Çünkü bence bu ölümsüzlüğe açılan birkapı. KAYNAKÇABıçakçı, Barış. Seyrek Yağmur. İstanbul: İletişim Yayınları, 2016.Bir Çaresizlik Öyküsü; Hak Kenti, Hakkâri / İrem Tekinel 9 Ekim 2014, Perşembe “Kafka, karabasanlarında gördü belki seni, ama adlandıramadı. (ya da hiç girmedin onun düşlerine.) Bilseydi, senin gibi bir yer var yeryüzünde en korkunç kitabının konusu sen olurdun. Tolstoy bilseydi seni, soyluluğundan bin beter utanırdı. Ve kim bilir belki yazarlığından -şimdi benim utandığım gibi-. Dostoyevski sürülseydi sana Yer Üstünden Notlar'ı yazardı ya da Suç ve Suç'u” (Edgü, sf 10) Hakkâri’ye, kendi deyişiyle Hak kentine böyle seslenmiş Edgü romanında. Bu seslenişin beni ürküten aynı zamanda büyüleyen bir yanı var. Edgü, bu satırlarda kaleminin kuvvetini metinler arası gönderme ile göstermiş, bildiğimiz olguları kendi gerçeğiyle değiştirerek anlatmak istediğini okuyucunun yorumuna bırakmış. Kafka, Tolstoy, Dostoyevski gibi ünlü yazarlardan örnekler ve göndermeler ile Hakkâri’ye seslenen Edgü, roman ve öykülerindeki karamsarlığı ve korku olgusu ile tanınan Kafka’dan bahsederek Hakkâri’nin ve kent gerçeğinin korkunç bir hikâyeden farkı olmadığını anlatmış. Tolstoy’un soyluluğu ve zenginliğini vurgulayarak da Hakkâri’deki kent gerçeğinde yaşanan yoksulluğa ve sefilliğe değinmiş. Beni en çok etkileyen göndermesine gelecek olursak; ilk okuduğumda “Yanlış mı okuyorum? Yanlış mı hatırlıyorum?” diye kendimi sorgulatmıştı bu satırlar. Biraz kafa yorduktan sonra fark ettim Edgü’nün sözcüklerde sakladıklarını. Gerçek adı Yer Altından Notlar olan eseri, Yer Üstünden Notlar’a, gerçek adı Suç ve Ceza olan eseri Suç ve Suç’a çeviren Edgü, Hak kenti gerçeğinde asıl kötülüklerin ve olumsuzlukların yer üstünde yani Hakkâri’de gerçekleştiğini ve işlenen suçların cezasız kaldığını vurgulamış. Roman için benim gibi birçok okuyucuyu zorlayacak bir deneyim diyebilirim. (Romanın biçimsel yapısını göz önüne alırsak belki de roman yerine uzun şiir demek daha doğru, bilemiyorum.) Özellikle klasik romanlardaki olay örgüsü tekniğine alışmış olanlarımız için takip etmesi oldukça güç olacaktır. Çünkü romanda olaylar arka planda gerçekleşirken biz okuyucular bizzat ana figürün bilinçaltı ile baş başa bırakılıyoruz. Roman olaydan çok düşünce ve duygular üzerinden ilerlerken, neyin düş neyin gerçek olduğunu anlamak sayfalar ilerledikçe zorlaşıyor. (Bu nedenle, bu romanın kesinlikle sakin bir zaman ve sessiz bir mekânda, özen ve sabırla okunması gerektiğini söyleyebilirim.) Edgü, ana figürdeki bu kafa karışıklığını, bilinçaltı dağınıklığını ve kurgudaki belirsizliği biraz da bilerek yapmış. Olayları alışılagelmiş bir şekilde sıralamaktansa, belirsizliğin uyandırdığı merakla gerçeği bizim takip etmemizi istemiş. Hakkâri’de Bir Mevsim, konusunu gerçek olaylardan almış olan bir roman. Yazarı Ferit Edgü’nün hayatından bir kesit. Romanın beni en çok etkileyen yönü belki de gerçek olaylardan bahsetmesiydi. Hakkâri’de Bir Mevsim’i okumaya başladığım andan itibaren, Edgü ile birlikte yaşamaya başladım Hak kenti serüvenini. Edgü gibi ben de geçmişimi ve kimliğimi bir kenara attım ve odağıma Hak kenti gerçeğini aldığımı fark ettim. Çünkü kendisinin de belirttiği gibi neden Hakkâri’de olduğunun veya nasıl geldiğinin bir önemi yoktu. Tek mesele o andan itibaren Hakkâri kenti ve insanıydı. Etrafı dağlarla çevrilmiş kent, doğanın zorlu koşullarına, soğuğuna, aşılmaz dağlara yenilmiyordu sadece. Hak kenti, ıssız ve yalnızdı. Coğrafi konumu Türkiye’nin en uç köşesinde, büyük kentlerden uzak olmasına neden olurken topografik yapısı, yüce ve aşılmaz dağları ile ulaşımı neredeyse imkânsız kılmaktaydı. Bu olumsuzluklar; yoksulluk, hastalık, imkânsızlık ve ölüm gibi felaketleri beraberinde getirmekteydi. Ben de Edgü gibi bu insanların yaşadıkları zorluklara oldukça yabancıydım; sayfalar ilerledikçe, Hak kenti kendini bana açtıkça Edgü'nün yaşadığı çaresizliğini ve isyanını daha iyi anladım. Romanın birçok bölümünü tekrar okuduğumu fark ettim. Altını çizdiğim, bir kenara yazdığım beni çok etkileyen bölümlerdi bunlar. Edgü’nün öğrencilerine veda konuşması yaptığı satırlar bana çok farklı duygular yaşattı. Suçluluk duygusu, utanç, üzüntü ve çaresizlik… Bu gerçeği bile bile o insanların yanında olamamak beni suçlu hissettirdi. Edgü’nün bu veda konuşmasında kullandığı kelimeler öyle güçlü ki, aklıma kazındı sanki. Gerçeğin, o insanların çaresizliğinin bu kadar net ve kısa anlatılabileceğine ve bendeki etkisinin bu kadar uzun süreceğine inanamadım. “...burada yaşayacak olan sizlersiniz. sizler, karın üstünde yalınayak yürüyüp ölmeyenlerdensiniz. insanlar yavrularım, üç aylık bebeyken, bilinmeyen hastalıklardan ölmeden de yaşayabilirler. cüzzam, trahom, alın yazısı değildir. hiçbir şey, alın yazısı değildir. bu kadar. benim söyleyeceğim, bu kadar işte..şimdi dersimiz bitti, dağılın.." (Edgü, sf 189) Romanın biçimsel yapısını göz önüne alırsam, alışılagelmişten farklı bir biçme sahipti diyebilirim. Daha çok şiir dış yapısı ile yazılmış romanda her satırda 2-3 kelime anca vardı. İlk okuduğumda bu yapı beni zorladı, belki de şiir beklentisi içine girmiştim farkında olmadan, sonra ise bu iki kelimelik satırlar akıp gitti ve beni de beraberinde sürükledi. Fark ettim ki bu kısa satırlar romanın akışını hızlandırmıştı. Akışın hızı dışında, arka arkaya sıralanan satırlar bana bilinçaltımızı anımsattı. Sanki Edgü karşımda oturmuş, samimi bir şekilde aklında ne varsa sıralıyormuş gibi hissettim. Edgü’nün anılarını bizzat kendisinden canlı dinlemiş gibi. Hakkâri’ye daha önce hiç gitmedim. Hiç Hakkârili biri ile tanışmadım. Ama ben okuyucusu olarak Edgü'yü dinledim. Kentte en zor mevsimi, kışı yaşamış, çaresizliği bu kentte tatmış olan bir öğretmenden dinledim Hakkâri’yi. İnsanını, yemeğini, taşını toprağını ve ölümünü dinledim. Hak Kenti’nin çaresizliğini, gerçeğini öğrendim. (kendi gerçeğimden, kendi imkânlarımdan utandım, Edgü'nün yazarlığından utandığı gibi.) Hakkâri çocuklarının, hiçbir mevsim dağılmayan karı kadar beyaz olduğunu öğrendim. Ben, Edgü sayesinde “hak”ları elinden alınmış Hak kentine gitmeden Hak kentinde bir mevsim yaşadım. Gül Kızılkale BİR AMAÇ UĞRUNA YAŞAMAK “Fitzgerald oğlumu öldürdü”. The Revenant filminde Glass, oğlunun Fitzgerald tarafından öldürülmesinden sonra intikam düşüncesi içerisinde duvara kazar bu cümleyi. Glass’ın duvara kazıdığı bu cümle, bir babanın intikam almak için evlat acısı içerisinde ve yaralı hâldeyken binlerce kilometre yol katedecek kadar kararlı olduğunun kelimelere dökülmüş hâlidir aslında. Bu cümle aynı zamanda da akla durgunluk verebilecek bir gerçeğin ortaya çıkış noktasıdır; bir insanın, aklına bir şey koyduğu sürece yani kararlı olduğu sürece amacını ne olursa olsun gerçekleştirme potansiyelinin yüksek olduğunun göstergesidir. Örneğin bir hırsız düşünün. Bir eve girmeyi aklına koymuş. Ev ne kadar korunaklıysa o da o kadar hazırlıklı. Böylelikle amacına ulaşma şansını arttırıyor. Hırsızın bu kararlılığı başkalarına korkunç görünebilir; sonuçta bir evi soymak için bu kadar kararlı davranıyor. Aynı durum Glass için de geçerli; oğlunun intikamını almak uğruna bir adamı öldürmeyi göze alıyor ve daha da korkuncu ise oğlunun katilini öldürene kadar durmayacağı ve yoluna ne ya da kim çıkarsa çıksın o engeli hiç düşünmeksizin kaldıracağı. İşte Glass’ın bu saplantılı düşüncesine ve bu düşünceye bağlı olarak takındığı tavırlarına kararlılığının beden bulmuş hâli denilebilir. Glass’ın filme yansıtılmış olan bu intikam almaya yönelik kararlılığı, filmin başlı başına devam edebilmesini sağlayan bir ana temaydı ve bu yüzden de benim için en etkileyici kısmıydı diyebilirim. Çünkü film, Glass’ın kararlılığını en çıplak hâliyle bariz bir şekilde yani tek bir cümleyle gösterebilmişti ve aslında buradan çıkardığım sonuç da şu olmuştu; bazen bir kişinin zorluklar karşısında yoluna devam edebilmesini sağlayan tek niteliğin kararlılığı olabileceği. Bundan dolayı da bu kararlılık meselesi hakkında oturup düşündüm; ya benim hayatta ne amacım vardı? Hangi hedeflerim için kararlı davranabiliyordum? Benim için, Glass’ın aksine, kararlılık bu kadar büyük amaçlardan oluşmuyor. Örneğin, kararlı olduğumda amaçladığım şey bir dersten çalışıp yüksek not almaktır ya da aramın bozuk olduğu bir arkadaşımla aramızı düzeltmek için çözüm yolları aramak ve barışmayı hedefim hâline getirmek kararlılıktan ibarettir. Umduğumun aksine her zaman başarılı olamayabilirim, ne kadar kararlı olursam olayım. Ama yine de kendime hedef koyup o hedef doğrultusunda çaba sarf ediyor olmam beni rahatlatır. Ve inanıyorum ki, bir insan kararlı olduğunda yapamayacağı bir şeyin olmama olasılığının düşmesi kadar benim için etkileyici bir şey yok. Çünkü bir insan kararlı olursa ve dikkatini tek bir amaca odaklarsa eğer amaçladığı şeyi başarma şansını da arttırmış olur. Bunun nedeni de dikkatini tek bir amaca odaklayarak bütün gücünü de bu amacı gerçekleştirmek için kullanacağındandır. Her zaman istenilen elde edilemese de kararlı bir tutum içerisinde tekrar ve tekrar denemenin önemli olduğunu düşünüyorum. Çünkü elinden geleni yapmış olmak, tüm dikkatini ve gücünü o işe vermiş ve elde etmek istenilen bir şey için en azından çaba göstermiş olmak kararlı oluşumuzun güçlü bir göstergesidir ve zaten bazen sadece kararlı olduğumuzu göstermek için risk almaz mıyız hayatımızda? Ancak yine de hedeflenilen bir başarıya ulaşmak kadar rahatlatıcı bir his yoktur diye düşünüyorum. Çünkü kişi, amacını gerçekleştirmek uğruna olan çabalarının boşa gitmediğini görür. “Ölmekten artık korkmuyorum. Daha önce zaten yapmıştım” demişti Glass filmin sonlarına doğru. Çünkü amacına ulaşmıştı; oğlunu öldüren adamın öldüğünü görmüştü ve bunu da pes etmeyişine ve kararlılığına borçluydu ve artık uğrunda savaştığı bir hedefi de kalmamıştı. Glass’ın amacına ulaştıktan sonraki bu artık kayıtsız davranışını biraz da kendime benzetiyorum; ben de bazen amacıma ulaştığımda artık geride kalan ne varsa umursamıyorum. En merak ettiğim de bu durumun başkaları için de geçerli olup olmadığı; bir amaca ulaştıktan sonra insan kendine yeni bir hedef mi seçer yoksa zaten elde etmek istediğini elde ettiği için artık uğrunda savaşacağı bir şey kalmadı diye mi düşünür. Belki de bu yüzden kararlılık bir insanı ileriye doğru yani hedefine doğru götürebileceğinden kaybedilmemesi gereken bir nitelik. Ve en önemlisi de bu kararlılığı gösterebilecek azme ve güce sahip olmak, bir amaç uğruna yaşamak. Kaynakça Inarritu, Alejandro Gonzalez. The Revenant. 2016. Weed Road Pictures. Film. Ceren BÜYÜKŞEKERCİ DÜNLE YARININ SINIRINDA Herkesin bildiği ve yeri geldiğinde söylemekten hiç kaçınmadığı bir hayat felsefesi var: Anı yaşa! Özellikle de şu sıralar insanların birbirini teselli etmek için kullandığı bir söz haline geldi. Eminim siz de ‘Aman canını sıkma olan oldu.’ , ‘Geçmişi düşünmeyi bırak ve yaşamaya bak’ ya da ‘Her şey olacağına varır, yarının esiri olma.’ gibi ezbere söylenen birkaç cümle işitmişsinizdir. Fakat gelin görün ki bu tesellilere birçok kez maruz kalmama rağmen hiçbirini ciddiye alıp uygulamaya koyamadım. Ne demişler dinime dahleden bari, Müselman olsa! Olay kendisine döndüğünde yaşamını ana bırakabilen kaç kişi var ki çevremizde? Rasim Özdenören de anı yaşa ifadesini ne kadar kullansak da hayata geçiremediğimizi düşünenlerden. “Biz anı yaşamayı değil, ya geçmişe takılı kalmayı öğrendik ya da geleceğe doğru uzun emeller ardından koşmayı.” diyor yazarımız. Geride bıraktığımız Temmuz ayında izlediğim Groundhog Day filmi de tam olarak buna değiniyor aslında, ana tutunamayışımıza... Her ne kadar ölümden korkup sonsuz yaşamı arzulasak da içinde yaşadığımız anın güzelliklerini bilmeden sonsuz yaşam, bizim için dün ile yarın arasında gelgitlerle dolu bir koşuşturmadan fazlası olmayacak. Size filmin kahramanı Phil’den bahsedeyim; bir televizyon programında hava durumu sunuculuğu yapan karakter kendini herkesten üstün gören, işini sevmediğini saklayamadığı bir gerginlikle belli eden ve hayattan zevk almaktan yıllar önce istifa etmiş biri olarak karşımıza çıkıyor. Film, Phil’in hiç gitmek istemediği ama haber için gitmek zorunda kaldığı bir köyde huysuzlukla geçirdiği günün ertesinde uyanıp bugünün dün olduğunu anlamasıyla başlıyor. Phil dünü tekrar yaşıyordu ve hayatın anlamını, anın önemini anlayana kadar bu böyle sürecekti. Peki siz her gün aslında aynı günü yaşasanız ne olurdu? Aslında bir daha hiç yarın olmasa? Dünya görüşünüzü sorgulama fırsatınız hiç olmadıysa bu tekrar eden günlerde fazlasıyla vaktiniz olacak fakat yaşantılarımızı düşünmeye başlamadan önce çoğu zaman alıp vermeyi unuttuğumuz nefesimizi serbest bırakalım. Hayatın hızından bir nebze uzaklaşıp gözlerimizi gerçeklere açalım, bir kere olsun sadece bakmasın o gözler, görsün. Ne kadar değiştiğimizi, modern Dünya’da tüketim çılgınlığına esir düşmekle kalmayıp maddeci birer insan olarak evrildiğimizi görsün o gözler. İnsanlarla ilişkilerimizi ikinci plana atıp su altında yaşıyormuşçasına oksijen tüpü misali kullandığımız internetin tüm günümüzü bizden çaldığını görsün. Zamanımızın başkalarının hayatlarını yaşamakla geçtiğini… Elbette bu sorgulama sürecinde günlük hayatta göz ardı ettiğimiz güzellikleri görme fırsatımız da olacak. Phil gibi biz de mutlu olmanın en kolay yolunun başkalarını mutlu etmekten geçtiğini, paylaşmanın ve bolca sevginin önemini kavrayabiliriz. Çağımızın anla yaşadığı bu kıyasıya sorunlardan biri de ertelemek olsa gerek. İşimize gelmeyen, programımıza uymayan her fikri bir çırpıda ertelemek. Yarınlar ne için var? Bugün çok doluyuz çünkü. Daha izlenecek dizilerimiz, yapacak makyaj denemelerimiz var. Annemizle yarın da buluşuruz, spora yarın da gideriz. Bunlar ertelenebilir şeyler, çünkü eminiz ki yarınlar var. Bir kere yarının olacağına inancımız tam bizim. O yarın buraya gelecek! Hatta ertelediklerimizin arasında aldığımız ve çok değer verip bir kenara koyduğumuz zamanının gelmesini beklediğimiz eşyalar da var. Hemen hemen herkesin evinin salonunda vitrinde duran kristal bardaklar gibi ya da kullanmaya kıyamadığımız alıp azar azar sıktığımız pahalı bir parfüm gibi. Phil de bizim gibi kendinden emindi, kaderi kendinin şekillendirebilecek o eşyaları zamanı geldiğinde kullanacak ve annesiyle yarın buluşup spora ertesi gün gidecekti. Fakat kendimizi bu gerçekliğe alıştırsak hiç de fena olmaz. Belki bu sayede bir fazlalık gibi sürekli kenara iliştirdiğimiz, konu ertelemeye gelince bahane bulmakta hiç zorlanmadığımız olayları, kişileri ve eşyaları hayatımızın merkezine dâhil etmeye başlarız. Aslında tam da olması gerektiği gibi. O zaman anlayacağız ki aslında bunu daha önce yapmalıydık. Kaçmak yerine ertelediklerimizi hayatımızın içine dâhil etmeliydik. İşte o zaman tam anlamıyla anı yaşamış olurduk. Unutmayın, bir derede iki kez yıkanılmaz. Düne takılı kalıp pişman olanlardan, geleceğe endişeyle koşup kaybedenlerden olmayın. Elimizde sadece şu an var. Kıymetini bilin. KAYNAKÇA RAMIS Horald (Yönetmen). Dün Aslında Bugündü (Groundhog Day) Amerika Birleşik Devletleri, 1993. Özdenören, Rasim. <http://www.yenisafak.com/yazarlar/rasimozdenoren/%C3%A2n%C4%B1-yaamak-carpe-diem-2027355> Mart 2016 Ayşenur Feyza Dilsiz 21402280 İNSANLIĞIN YİTİRDİĞİ EN ANLAMLI KELİME Yazıma manası çok derin ama yaşadığımız yüzyılda derinliğini dilden dile dolaşarak yitirmiş bir kelime ile başlamak istiyorum; sevgi. Neydi sevgi? Düşündünüz ve izah etmekte zorlandınız değil mi? Manasını; bombaların düştüğü o evlerin kırık camlarında, aç bir çocuğun güçsüz avuçlarının içinde, birbirine bağıran iki çiftin dudakları arasında yitirmiş kıymetli bir kelime. Şimdilerde hepimize yabancı, hepimize dargın. Ufacık bir sevgi kırıntısının hiç açmayan çiçekleri bile filizlendirdiği bu dünyada çok sevgisiz kaldık sevgili okur. Biz kendimizi, birbirimizi çok sevgisiz bıraktık. Size yazımı okurken başucunuzda eşlik etmesi için birkaç kelime sevgi gönderiyorum. İnsan ancak sevgi kelimesine “ –mek/mak” eki koyarak onu anlamlı kılabilir, onu yaşatabilir. Peki, insanoğlu ne zamandan beri sevmek eyleminden bu denli uzak, maskeleri altında bu denli soğuk ve hırslarıyla sarıp sarmaladığı dünyasında bu denli acımasız? İnsan, belki ufacık masum o bedenlerin can verdiği haberleri televizyonda duyduğundan beri, belki ihaneti sevdiği kadından gördüğünden beri, belki de annesinin kaldırdığı elin suratına çarpığı o andan beri bu denli aşılmaz duvarları var. O ördüğümüz duvarlarımızın ardında arıyoruz sevgiyi ve ona hasretiz çokça. Bir nesil ki sevgiye hasret kalmış gelecekte dünyayı yöneteceği günü bekliyor. Gelecekte böyle bir neslin yönettiği dünyayı hayal edebiliyor musunuz? Ben edebiliyorum ve gözlerimdeki bu tablo günümüzde gördüğümüz kanımızı donduracak o sahnelerden daha da beter. Karşısında insanlığımızı kaybedeceğimiz, daha acımasız, daha soğuk, daha kötü bir tablo. Hepsi sevgisizlikten, sevmek ne demek bilememekten olacak. Bazen o ana ait olmadığınız dakikalar, saniyeler geçirirsiniz hatta bazen ait olmadığınız günler dahi yaşarsınız. Evet, tam olarak o dakika o saniye nefes almış, ayaklarınız yere basmıştır fakat o ana ve o yere ait değilsinizdir. Aklınız, yüreğiniz haykırır “N’apıyorum şu an?” İşte tam da bahsettiğim gibi ait olmadığım günler geçirdiğim, gece odama kendimi zar zor attığım günlerde bu kitapla karşılaştım; Biz Sevmeyi Ne Zaman Unuttuk? Ahmet Cemal öyle bir eşlik ediyor ki size, oturup tüm cevapsız sorularınızı cevaplar buluyorsunuz. Ait olmadığımız o günlerin aslında içimizde büyüttüğümüz o sevgisiz çocuğun yansıması olduğunu kitabın sayfalarını çevirirken keşfettim. Biz ne zaman kaybettik sevgi denen o kıymetliyi sorusunun herkes için başka ve bıçak gibi keskin cevapları var. Şu gün şu zaman şu olay diye birer birer söyleyebiliyor insan. Yaşadıklarımız mı bizi bu hale getirdi yoksa biz böyle insanlar olmak istediğimiz için mi