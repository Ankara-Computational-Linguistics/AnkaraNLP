1501 yılında tekrar geri dönmek zorunda kalınca, Venedikliler Ayamavra'ya tek başlarına saldırdılar, ama başarılı olamadılar. Bu arada 1500 yılında Navarin, bir ihanet sayesinde tekrar zapt edildi, hatta Arta Körfezi'nde bile Venedik gemileri belirdi109. Papanın arabuluculuğuyla 1500 yılında Macaristan ve Venedik arasında Türklere karşı ortak savaşa dair bir antlaşma yapıldı. Venedik, Kral Matyas'ın hırsından hiçbir şey almamış olan Macaristan Kralı'na yılda 100 bin altın ödeyecekti ve papa ordunun donatımı için ayıca 40 bin altın gönderdi, ama hiçbir ciddi teşebbüs yapılmadığı gibi, Macarlar sadece sınır kalelerini daha iyi duruma getirmekle yetindiler110. Osmanlılar ise içlerinde hâlâ yara olan Yayça'ya saldırdılar. Johann Corvinus, Hırvatları, Korbavya Kontu ve Zrinyi ile Frangepani hanedanları tarafından Bosna'daki bu Banat'ın savunması sırasında yardım gördü ve Yayça'yı kuşatan Türkleri geri püskürtüp, karargâhlarını işgal etmeyi başardı. Bu savaş da böylece bitti111. 1501 yılında, tüm beklentilere karşın, Venedik sularında hiçbir Türk donanması görülmedi. Gerçi Kemal Reis'in gemileri Navarin'i tekrar zapt etmişti112 ve Skarpato Adası da saldırıya uğramıştı, ama Ca di Pisaro, Midilli önlerine kadar ilerleyebilmiş ve muharebeden zaferle çıkmıştı113. Türklere para, şahin ve kumaş hediye etmeyi alışkanlık hâline getiren Takımadalar Dükü114, adaları için boşuna endişe etmiş ve 1 Aralık'ta Paros'un Saint Jean Limanı'na gelen Venedik kaptanını yardıma çağırmıştı. 1502 yılında Giritli subaylar, Türklerin yeni bir saldırısını bekliyorlardı, ama Ca di Pisaro, Eylül ayındaki ölümüne kadar denizde hakimiyetini devam ettirdi. Donanmaya Fransız ve Portekiz gemiler de katılmıştı bu yüzden bir Haçlı Seferi amirali gibi hareket ediyordu115. Fransız gemiler ise Sakız Adası'na kadar ilerlemişlerdi. Çok uzun sürmeyen pazarlıklardan sonra, Osmanlı Sultanı 20 Mayıs 1503 tarihinde Venedik'le barış imzaladı ve bu barış 6 Ekim'de Venedik Doju tarafından onaylandı. Kefalonya'yı elinde tutan Venedik, bunun karşılığında Mora'da işgal edilen yerleri Osmanlılara bıraktı116. Nitekim Venedik için çok önemli olan Mora'da Anabolu, Benefşe ve Balyabadra (Patras) Venedik'e kalmıştı. Kaybedilen yerlerden kaçanlar Çuha, Kefalonya, vs. gibi yerlere yerleştirildiler. Modon'un Rum Piskoposu Giritli Yani Plusidianos, daha 1500 yılında Türkler tarafından Modon'da öldürülmüştü117. Onun ölümünden sonra Benefşe'ye bir papa vekili tayin edilmişti ve Venedik'in Doğu Akdeniz'deki yerlerinde görev yapacak Doğu kökenli papazları kutsuyordu118. Türk komşularla eski iyi ilişkiler tekrar başlatıldı ve Venedikliler, değişken savaştan sonra bile Osmanlıların müttefikleri ve araçları kabul ediliyorlardı. 1510 yılında bir yazarın tüm Hristiyan dünyasını, Türklerle birlikte Venedik'e karşı da savaşa davet etmesi sebepsiz değildi119. Daha sonra vezirin kapıcıbaşı yanına geldi - vezirin artık işlerini gördüğü müstakil hanesi, hizmetlileri ve rütbeli subayları vardı - ve efendisi adına onu selamladı. Ulûfeciyânbaşı ve sarayın türbancıbaşısı tarafından, kendisine tahsis edilen ve kapısında onu şereflendirmek ve güvenliğini sağlamak için yeniçerilerin nöbet tuttuğu eve götürüldü. Veziriazamın huzuruna çıkacağı kabul günü geldiğinde, Andrea Gritti Osmanlı İmparatorluğu'nun en nüfuzlu adamlarından biri ile tanışacaktı. Bâyezid'in altıncı veziri idi. Sultan Mehmed'in eski vezirlerinden biri olan birinci veziri İshak Bey, 1483 yılında, Sultan Bâyezid daha Tuna boylarına yönelmeden ve Memlük Sultanı ile Anadolu'daki savaş başlamadan, görevden alınmıştı. Yaşlı ve yaltakçı, efendisinin bütün arzularına âmâde, bir adamdı. II. Bâyezid, tahta cülûsunu kısmen onun diplomatik yeteneklerine borçlu idi. Anadolu'daki büyük kriz ile Macaristan ve Lehistan topraklarına yapılan ünlü akınlar sırasında, ülkeyi Arnavut asıllı Davud Paşa yönetiyordu. O, özellikle savaş konularında usta idi. Veziriazamlıktan ayrıldıktan sonra bile vezir olarak kaldı ve her zaman itibar gördü. Dukakinzâde Ahmed Bey de onun gibi Arnavut devşirmelerin arasından çıkmıştı1. Üçüncü veziriazam, Hristiyan bir prensin oğlu olan Hersekzâde Ahmed Paşa idi, ama O, devleti sadece bir yıl yönetti. 1489 yılında Venedik'e karşı savaşa karar verildiğinde, yerine - Venedik asilzâdesi olmaktan gurur duyan Hersekzâde Ahmed Paşa'nın aksine - Hristiyanlar ve Venediklilere karşı kesinlikle sempati beslemeyen biri geldi. İbrahim Paşa, II. Murad'ın veziri, daha 1453 yılında II. Mehmed'in acımasız hırsının kurbanı olan Halil Paşa'nın oğlu idi. Osmanlıların en iyi ve en eski ailesinden geliyordu. İbrahim Paşa, savaş karara bağlanamadan öldü ve daha önce Rodos'a saldıran donanmaya komuta eden Mesih Paşa ile Sultan Bâyezid, deniz muharebeleri kazanabilecek adamı bulduğunu düşünüyordu. 1501 yılında Galata'da çıkan yangında hayatını kaybettiğinde, veziriazamlığa Hadım Ali Paşa getirildi. Üç yıllığına yerine Hersekzâde Ahmed Paşa geçse de, sonunda tekrar veziriazamlığa getirildi ve Anadolu'daki köylülerin isyanında hayatını kaybedene kadar (1511), yani Sultan Bâyezid'in son zamanlarına kadar, Osmanlı politikasının yöneticisi olarak kaldı. Ne bir savaş taraftarı, ne de Andrea Gritti'nin İstanbul'daki en küstah adam2 dediği Rum veya Sırp asıllı Mustafa Paşa gibi kibirli, meydan okuyucu ve kaba bir adamdı. Aksine çok yumuşak konuşan ve rüşvete meyilli bir adamdı. Bunun için sabit bir tarifesi vardı ve 1507 yılında Venedik balyosu kendisine 150 bin akçelik bir bağış teklif ettiğinde, kızarak makamına ve verdiği hizmetlere3 250 bin akçenin bile lâyık olmadığını söyledi. Diğer üç vezirlikten sadece ikisi dolu idi bunlardan biri Davud Paşa, diğeri de Mustafa Paşa idi4. İtibarlı bir adam olan eski Rumeli Beylerbeyi Yahya Paşa, artık hayatta değildi5. Sultanın damatları Rüstem, Faik, Sinan ve Karaca Ali Bey6 ayrı bir nüfuza sahiptiler. Bunların eski gerçek Türk soyundan geldikleri düşünülebilir, ama aralarından biri, Rüstem Paşa, Boşnak'tı7. II. Bâyezid zamanında da devletin yüksek makamları genelde Rum ve Levantenlerden çok, Arnavut ve Slav kökenli devşirmelerin elinde idi8. Evrenos Bey'in ailesinin fazla bir nüfuzu kalmamıştı ve Mihaloğulları sadece Bulgaristan ve Sırbistan'da faaliyet gösteriyorlardı. Bu aile, tıpkı devletin en iyi güçleri gibi, Anadolu savaşlarında büyük kayıplar vermişti. Malkoçoğlu Bâli Bey de hiçbir saray makamına getirilmeyip, aşağı Tuna Sancağı'ndan kaldı, tıpkı Bosna'da İskender Bey, Arnavutluk'ta Firuz Bey ve Mora'da Ömer Bey gibi. Andrea Gritti, birkaç gün sonra Divân-ı Hümâyûn'a götürüldü. Ona, Ali Bey'in elçisi ve yeniçeri ağası eşlik ediyorlardı. Yeniçeriler ve sarayın ağaları, görmeyen için inanılmaz9 bir düzen içinde saflara dizilmişlerdi. Geleneğe göre Venedikli elçi, bir köşkte bulunan ve onu karşılamak için aşağı inen vezirlerin ve beylerbeylerinin sade yemeğine katıldı. Bu seremoni bittikten sonra ancak resmî bir merasimle sultanın huzuruna çıkartıldı. Ragusalıların Emir ve Türk İmparatoru10 , Roma protokollerinin Haşmetli Sultan Bâyezid Han'ı11 ya da Bâyezid'in dediği gibi Sultanların Sultanı ve Asya, Avrupa kıtalarının hükümdarı Sultan Bâyezid12 o zamanlar yaşlı ve me'yus bir adam ve aynı zamanda babası II. Mehmed'e hiç benzemeyen nazik, mütevazı ve yumuşak huylu bir hükümdardı. Zamanının ve gelirlerinin büyük bir kısmını iki başkenti Edirne ve İstanbul'u - daha sağlıklı bulduğu için Edirne'yi İstanbul'a tercih ediyordu - daha güzel ve görkemli yapılarla süslemeye harcıyordu. Edirne'deki imaret, onun eseridir. İstanbul'da ise yüksek mermer duvarlarının altında türbesi bulunan Bâyezid Cami'ini inşa ettirdi. Bugünlerde güvercinli câmi olarak anılan bu mabet, kullanılan malzemenin zenginliği ve içindeki sanatsal değerlerle ön plana çıkıyordu13. İstanbul, 1509 yılında tam kırk gün hissedilen büyük bir depremde harap olduğunda barışçıl, sanata düşkün ve ihtişamı seven Sultan Bâyezid, yıkılan binaların yerine yeni ve daha iyilerini yaptırmak için, tam 40 bin cerehor getirtti. Bâyezid ve Fatih camilerinde bile tamiratların yapılması gerekmişti14. Pamuk Pazarı'nın önündeki Eski Cami'de çıkan yangınlar da İstanbul'u güzelleştirmek için birer fırsattı. Yıldırımdan dolayı yanan Tersane, öncekinden daha görkemli bir biçimde tekrar inşa edildi15. Bâyezid zamanında çıkan ve kanun koyucu vasfını ifşa eden kanunlar, ne yazık ki bugüne kadar muhafaza edilememiştir. Nitekim, çok uzun süren barışçıl bir hükümet, saray, ordu ve yönetim bu oluşumun idamesinde katkıda bulunmuştu ve ilk Osmanlı İmparatoru II. Mehmed'in eserini bir sultana yakışır biçimde devam ettirmişti tâ ki oğlu Yavuz Sultan Selim'in fetihlerle geçen fırtınalı saltanatından sonra, 200 yıl boyunca devlet yönetimine ve toplum düzenine son şeklini verecek kanunları yaratan büyük Kanunî Sultan Süleyman gelinceye kadar. Barışı sevmesi ve oldukça iyi yönetimi sayesinde Sultan Bâyezid uyruklarını olmasa da devleti zengin etmişti. Hazine, hiçbir zaman onun zamanında olduğu kadar dolu olmamıştı. Halefi Yavuz Sultan Selim, Sultan Bâyezid'in ölümünden üç yıl sonra Hazine'de toplanan altınlarla bir orduyu donatıp, Müslüman dünyasının batısında ve güneyinde sadece ilk konumu değil, neredeyse sınırsız hükümranlığı getirecek fetihlerine çıktığında, Osmanlı İmparatorluğu'nun toplam geliri 6 milyon 500 bin altın olarak tahmin ediliyordu (Kanunî zamanında 12 milyon). Ancak sultanın değil de, devletin resmî gelirleri muhtemelen sadece 3 milyon (Kanunî zamanında 1524 yılında 4 milyon 500 bin16 altındı17). Bu gelirlerin bir kısmı, hane başına yılda 100 akçe tutarında cizyeden (daha sonraki hesaplamalara göre her bireyin gelirine bağlı olarak 50 ile 120 akçe arasında)18 ve bağış olarak verilen pişkeşten oluşuyordu. Pişkeş, haraççılar tarafından toplanan cizyeye tâbi değildi ve Hristiyan başına 30 akçe, Türk başına 25 akçeden oluşuyordu19. Ayrıca büyük baş hayvanlardan ve kümes hayvanlarından yüzde 10 şaraptan yüzde sekiz buğdaydan yüzde yedi veya sekiz20 madenlerden sekizde bir, eritilmiş metallerden sekizde bir, bastırılan sikkelerden beşte bir vergi alınıyordu. Tuz madenlerinden yılda 400 bin altın gelirken, değirmen başına yıllık 30 akçe (toplam 400 bin altın) alınıyordu. Bunun dışında balık satışından, pirinç tekelinden (çeltik ekmek isteyenlere tohumu Hazine'den veriliyor, bu tohum daha sonra geri verilip, hasadın da yarısı devlete veriliyordu) vergi alınıyordu. Boynuzlu hayvan başına yılda 1 akçe beş koyun başına yılda 1 akçe (toplam 800 bin altın) ve domuz başına yılda 2 akçe olmak üzere, özel bir vergi uygulanıyordu21. Buna ayrıca otonomilerini muhafaza eden tâbi ülkelerin gittikçe artan vergileri ekleniyordu (o dönemde toplam 1 milyon 200 bin altın). Mart ve Nisan aylarında Hazine'ye binlerce kese altın giriyordu22 ve Venedikli bir elçinin tabiriyle akçelerden yüksek bir dağ oluşturuyordu23. Bütün bu kalemler daha önceki Batı ve Doğu kaynaklarından bilinse de, 16. yüzyılın ilk zamanlarına kadar böylesine ayrıntılı bir liste oluşturulmamıştı. O dönemden sonra kaynaklarda İmparatorluğun ekonomisinin sistematik yönetimi de anlatılıyor. Toplanan bu zenginlikten dolayı, maaşları (ulûfe) yılda 95 bin altın tutan, ancak son zamanlarda Hristiyanlara karşı savaşılmadığı için gelirleri düşen yeniçeriler, saraydan bu gelir farkını kapatmaya yöneliyorlardı. Uzun bir zamandan beri huzursuz ve isyana meyilliydiler, hatta Sultan Mehmed'in ilk zamanlarında bir isyan bile çıkartmışlardı. Yeniçeriler tarafından çok sevilen Gedik Ahmed Paşa'nın tutuklanmasından sonra, sultanın onları lağvetmeyi ve üç yılda bir Hristiyan çocukları arasından alınıp, sonunda 60 aile başına 15-18 yaşında bir yeniçerinin düştüğü ocaklarını24, çoğunlukta ve genelde Türk asıllı olan sipahilerle değiştirmeyi düşündüğü dedikoduları yayıldı. Mihaloğlu Ali ve İskender Bey, sultanı bu düşüncesinden vazgeçirmeye çalıştılar. Buna rağmen Mihaloğlu Ali Bey, saraydan çıkışında gürültücü ve asi yeniçerilerin hakaretlerine ve tehditlerine maruz kaldı. Sultan Bâyezid, isyanı bastırmak için yeniçerileri Boğdan'a karşı sefere götürdü, ama burada bedenleri ile efendileri ve babaları olan sultanı korumak yerine, çadırlarını başka bir yere kurdular. Sultanı aralarında istemiyorlardı. Böylelikle Sultan Bâyezid, alışılmışın dışında başka bir ordu kurmaya niyeti olmadığını göstermek için, onlara resmen rehineler vermek zorunda kaldı25. Diğer taraftan, bu konularda bilgi sahibi olan bir Venedikli, söylentiye göre yeniçerilerin düşmanı olan Sultan Bâyezid'in bunların sayısını (1514'te seçkin birlikler hariç 8 bin)26 hükümdarlığı zamanında seçkin birliklerle birlikte 12 bine kadar artırdığını söylemektedir27. Yeniçerilerin kalbini kazanamamasının tek sebebi, fazla barışçıl ve fazla filozof görülmesindendi. Zamanından önce yaşlanan babası Sultan Mehmed'i dinsiz olmak ve Venedikli ressamlar ile yay, kılıç, vs. yanında metal işlerini çok fazla sevmekle suçlayan ve ölümünden sonra babasının çok sevdiği resimleri ortadan kaldırtan28 bu dindar Müslüman, yeniçeriler arasında fazla sevilmiyordu. Ayrıca çoğu kez kendi menfaatleri peşinde koşan vezirlerinin de fazla etkisi altında kaldığından şüpheleniyorlardı. Bosna Dükünün oğlu, aynı zamanda sultanın damadı olan ve Hristiyanlığı sadece görünüşte bırakan29, asil ruhlu Hersekzâde Ahmed Paşa, sultanına sadık bir biçimde hizmet ederken - en az sultanın kendisi kadar nüfuzlu olduğu söyleniyordu30 diğerleri, ikiyüzlülük ve sömürmekte usta olan bayağı, yaltakçı ve kendi menfaatlerini düşünen karakterdeydiler. Sultan Bâyezid'in diğer damadı, Yeniçeri Ağası Boşnak Rüstem Bey bile daha iyi özelliklere sahip değildi31 ve dayısı Mustafa Bey de farklı değildi32. Sultan Bâyezid'in son zamanlarındaki vezirlerinden biri bir papazın oğlu olan Mustafa Paşa, Venedikli Andrea Gritti tarafından İstanbul'daki en küstah adam olarak tarif ediliyordu33. Vezir Davud Paşa'nın en büyük özelliği, Hristiyanlara karşı beslediği nefretti34. Son zamanlarda Hersekzâde Ahmed Paşa'nın yanında Hadım Ali Paşa ve Yahya Paşa, devletin gücünü ellerine geçirmişlerdi35. Osmanlı Devleti'nin yüksek makamlarındaki bu adamlar şarabı seviyorlardı ve tıpkı daha sonra Dukakinzâde Ahmed Paşa'da olduğu gibi, sarhoş olduklarında Venedikli casuslar ağızlarından devlet sırlarını alabiliyorlardı36. Diplomatik açıdan sanatları, bariz yalanlardan ve daha fazla para alabilmek için işlerin savsaklanmasından geçiyordu. 1.000 altın, onlar için çerezdi. Her türlü ısrardan o kadar ince bir biçimde sıyrılmasını biliyorlardı ki, Venedikliler hor görmenin yanında, onlara biraz da hayranlık duyuyorlardı37. 1508 yılında, Sultan Bâyezid'in bir diğer damadı Hasan Paşa, İstanbul'un surları altında ekmek ve et satışı için dükkânlar açtı ve böylelikle İstanbul'un erzak teminini tehlikeye attı. Yeniçeriler ayaklandılar, dükkânlarda buldukları herşeyi yıktılar, hatta Bâyezid Cami'ini kirletecek kadar ileri gittiler38. Sultan Bâyezid bizzat müdahale etmek ve buraları kapatmak zorunda kaldı. 1506 yılında da devletin en üst makamlarındaki adamların iyi birer mideye sahip oldukları biliniyordu39. Yumuşak huylu Sultan Bâyezid'in etrafı hiçbir yeteneği olmayan insanlardan oluşuyordu ve bu, özellikle yeniçerilerin huzursuzluğunu artırıyordu. Nikris hastalığından muzdarip Sultan Bâyezid, 1508 yılından sonra ne ata binebiliyor, ne de yürüyebiliyordu. Devleti yönetenler için Sultan Bâyezid'den sonra tahta kimin cülûs edeceği sorusu çok önemli bir mesele hâline gelmişti. Sultan Bâyezid'in oğullarından Manisa Sancakbeyi Mahmud, itaatsizlik ve babasının İstanbul'daki yönetim biçimi hakkında tebdil-i kıyafet içinde casusluk yaptığı gerekçesiyle idam edilmişti40. O zamanlar Saruhan (Manisa) Sancakbeyi olan Şehinşah (ölümü 1510)41 ve Alemşah, kritik 1511 yılından önce öldüler. Bunların her biri Anadolu'nun değişik yerlerinde sancakbeyi olarak görev yapan oğulları, dedelerinin mirası için -ilk şartı Osmanlı kanı taşımak olsa da, savaşlarda gösterilen başarıların da önemli olduğu- saltanat42 mücadelesine katılmadılar. Sultan Mehmed'in ölümünden sonra babası gelene kadar naib olarak tahta çıkan ve o dönemlerde Manisa Sancakbeyi olan Korkut, rahat bir hayat sürüyordu. O, edebiyata duyduğu ilgiden dolayı amcası Cem Sultan'a benziyordu. Taşıdıkları askerî önem ve ele avuca sığmazlıkları sebebiyle etkili bir konumda olan yeniçeriler, onu bu yüzden imparatorluğun mirasçısı olarak istemiyorlardı. Ahmed, Sultan Bâyezid'in en büyük oğlu idi. Güzel bir çehreye sahip, ancak sefahata düşkün, ağır ve şişmanlığa meyilli bir adamdı ve henüz askerî açıdan hiçbir başarı gösterememişti. Anadolu'daki sancağında zamanından önce yaşlanmıştı, ama babası onu açıkça tercih ettiğini gösterdiği ve devlet yönetiminde olan birkaç kişi onu desteklediği için imparatorluğun başına geçmeyi umuyordu. Nihayet, Korkut'la aynı anneden olma, ateşli büyük gözlere sahip, koyu tenli, uzun bıyıklı ve hep asık çehreli, ince vücutlu Selim, o dönemde Trabzon Sancakbeyi idi43. Gençliğinden beri askerî açıdan şan ve şöhret arıyordu ve 1503 yılında, İran'daki düşmanlarla savaşabilmek için buna direnen babasından başka bir sancak istemişti44. Şehzâde Selim, ondan gelecekteki seferlerde şan ve kazanç bekleyen yeniçerilerin gözdesi idi ve her biri insan sarrafı olan ve bu dizginlenemez hırslı delikanlının nelere kadir olacağını tahmin eden vezirlerin ve diğer yüksek rütbeli ağaların çoğu onun tarafını tutuyordu. Aynı zamanda Tatar Hanı'nın damadı ve bu evliliğinden 10 yaşında, gelecekte Kanunî Sultan Süleyman45 olarak ün yapacak bir oğlu olan Selim, 1510 yılında Tatar Hanı'nın yönetimindeki Kırım Yarımadası'na geldi ve Kefe'nin yeniçerilerini kendi tarafına çekerek46, güçlü ve zengin şehri yeni ikameti ilan etti. Kısa bir süre sonra, Boğdan'ın önemli limanlarından olan Kili ve Akkirman'ı da eline geçirdi (1 Mayıs 1511)47. Daha sonra kayınbiraderleri olan iki hanzâde komutasında 3 bin hafif süvari ile yüksek maaş ve timar vaat ederek, ülkenin her yerinden topladığı ve yeniçeri sistemine göre eğittiği piyadeler eşliğinde Tuna beylerinden Malkoçoğullarından biri ile birleşti48 ve Tuna Nehri'ni geçerek, kısa bir süre önce 3 bin Tatarın yerleştirildiği Dobruca'ya geldi49. Tatar bölgesini ancak Varna'da terk edip, asıl Türk topraklarına geçti. Seferinin hedefini sorduran babasına, mütevazı bir biçimde, sadece her sancakbeyinin yılda bir kez yaptığı gibi, hükümdarını ziyaret etme ve elini öpme görevini yerine getirmek için geldiğini bildirdi50. Ama babası Sultan Bâyezid, oğlunu çok iyi tanıyordu. Edirne'de kalmayıp, kendini daha güvenli hissettiği İstanbul'a geçti. Selim, şüpheli ziyaretinin asıl amacını açıklamadan, babasını İstanbul'a kadar takip etti. Çorlu yakınlarındaki Sırtköy51 Kasabası'nda, hırsı onu savaşa itti. Peygamberin Sancağı'nı açan yaşlı sultan, etrafındaki birlikleri bizzat yönetiyordu ve Öldürün kahpenin dölünü52 narası her yerden duyuluyordu. Niyeti açığa çıkan Şehzâde Selim'in yiğitliği ve cesaretine rağmen, silahları kötü ve kendileri de büyük bir savaşa hazır olmayan Tatarlar, birliklerin çoğunun Vezir Hadım Ali Paşa komutası altında Anadolu'da savaşta olmalarına rağmen dünyanın en iyi ordusu için rakip bile sayılmazlardı ve Tatarlardan oluşturulan yeniçeri birlikleri gerçek yeniçerilerle boy ölçüşemezdi. Tatarların, sultanın ordusunun etrafını sarma teşebbüsleri sonuçsuz kaldı ve çatışmanın sonucu belli oldu. Esirler, Sultan Bâyezid tarafından acımasızca öldürüldü53. Ama Selim, ciddi bir biçimde takip edilmedi ve Midye'den deniz yoluyla Kırım'a kaçtı (Temmuz 1512)54. Ama Bâyezid, bununla gerçek bir zafer kazanmış olmadı ve gerçek huzuru bulamadı. Selim, eskisi gibi anlayışlı ve müşfik davranıp, Tatarların sürekli tehdidi altındaki Boğdan dahil, tüm Tuna güçleri ile iyi ilişkiler içinde olmaya çabalarken, Anadolu'da Manisa Sancakbeyi Şehzâde Ahmed, Şehinşah'ın oğlu Mehmed ile savaş hâlinde idi. 1511 yılının Aralık ayında İstanbul'a bu iki şehzâdenin Bursa'nın üst kısmındaki nehrin kenarında55 gelecekte imparatorluk tahtı için savaşa giriştikleri haberi geldi. Çoğunlukla oğulları Murad ve Alaeddin'in yiğitlikleri sayesinde önce Ahmed kazandı. Mehmed, kardeşi ile birlikte Larende'de esir alındı ve Bâyezid'in bizzat müdahalesine rağmen, teslim edilmedi56. Taraftarları olan kadıasker ve sultanın fermânlarını mühürleyen ve bunun için yıllık 400-500 akçe maaş alan nişancı57 ile Yunus Paşa, Şehzâde Ahmed'i ailesi ile birlikte, muhtemelen kısa bir süre sonra boş kalacak tahtın yakınında olmak üzere, İstanbul'a çağırdılar. Ahmed, Üsküdar'a karargâh kurdu. Ayrıca, gönüllü olmaktan çok, zorla getirilen Korkut da geldi ve babasının yasağına rağmen, yeniçeri ocağının yanındaki karargâhında kaldı. Babası, Semendire'den Akkirman'a kadar uzanan büyük bir sancağı kendisine vererek, rahat durmasını sağlamaya çalıştığı Selim, uzun zamandan beri istediği tahtın elden gitmeye başladığını görerek, tüm entrikaları engellemek ve öncelik hakkına karşın, üstünlük hakkını kabul ettirmek üzere harekete geçmek zorunda kaldı. Kış ortalarında belki de kendisine Anadolu Sultanı ünvanını takmış olan Ahmed'e karşı babası tarafından çağrıldığı için - tekrar İstanbul'a geldi. Bu sefer yanında sadece birkaç Tatar vardı ve İmparatorluğa karşı eli silahlı bir eşkıya gibi davranmıyordu. Yeniçeriler, en kutsal görevleri olan sultanı bütün düşmanlarına karşı koruma görevlerini ihlal etmemek için, 1511 yılında Selim'i inkâr ederek, ordusuna karşı savaşmak zorunda kalmışlardı. Selim, Küçükçekmece'de Bizans surlarının yakınında, kardeşi Korkut'la görüştü ve onun sancağına Midilli'yi de ekleyerek, çok sevdiği ilmî meşgalesine huzur içinde devam etmek üzere Anadolu'ya geri dönmeye ikna etti. Bunun üzerine sessizce İstanbul'a geldi ve Yenipazar yakınlarında karargâh kurdu. Yeniçeriler ise sevmedikleri Şehzâde Ahmed'in İstanbul'da oluşu sebebiyle isyana başladılar. Eski bir barbar geleneği olan, düşmanının üzerine çadırını yıkma geleneğinden yola çıkarak Şehzâde Ahmed'in taraftarlarının ahşap evlerini tahrip ettikten sonra - bunlara Rumeli Beylerbeyi Hasan Paşa'nın evi de dahildi – Divân-ı Hümâyûn'a gelerek, tehdit dolu isteklerde bulundular ve Sultan'dan, gelecekte gerekli olacak ve uzun zamandan beri beklenen savaşlarda, onları yönetebilecek genç, güçlü ve yetenekli bir lider istediler. Onlar, sultanın hazinesinin bir kısmını göndermiş olduğu Ahmed'i padişah olarak istemiyorlardı ve resmî bir berat isteyerek, Selim'i başkomutan ilan ettiler. Bedenen yaşlı ve zayıf, ancak inatçı ve haklarını çok iyi bilen Sultan Bâyezid, uzun bir süre asilerin isteklerini yerine getirmekte derindi. Nihayet, tattan çekilmeye karar verdi ve Hazine'yi teslim ettikten sonra, memurlar ve askerler, Selim'in Yenipazar'daki mütevazı evinin etrafında toplanırken, sadık Yunus Paşa dışında herkes tarafından terk edilmiş bir sultan olarak, ölüme hazırlık ve dünyevî isteklerin geçici olduğunu idrak etme zamanı olarak geçirdiği hüzünle dolu 20 gün boyunca, babasından kendisine miras kalan ve otuz yıl boyunca kendisine başkent olarak hizmet vermiş İstanbul'da kaldı. Nihayet, Sultan Bâyezid için son ikametgâh olacak Dimetoka'ya doğru tüm ihtişamı ile bir seyahat başladı. Etrafında birkaç yüz asker, hizmetli ve biraz para ve mücevherle birlikte, tahttan çekilen Sultan Bâyezid, Dimetoka'ya giderken, Edirne'nin Sazlıdere58 mevkiinde hayatını kaybetti. Bir çoğu, Yahudi doktorunun, Sultan Bâyezid'e oğlu Selim'in emri üzerine zehir içirdiğine inandılar. Selim ise babası gittikten hemen sonra saraya yerleşti. Tarih, 23 Nisan 1512 idi59. Sultan Selim, önce kendini taht mücadelelerine, aile içi çekişmelere ve entrikalara karşı güvenceye almak için her türlü araca başvurdu. Hayran olduğu ve herşeyi ile örnek aldığı dedesi Sultan Mehmed, ona bu konuda da örnek olmuştu. Sultan Selim'in saltanatı, Şehzâde Ahmed'e karşı yapılan acımasız bir savaş ve tüm Osmanlı şehzâdelerinin ortadan kaldırılması ile başladı. Sultan Selim'in kardeşi Ahmed ile savaşı, otuz yıl önce II. Bâyezid'in Cem Sultan'a karşı verdiği savaştan çok daha kolay oldu, zira Şehzâde Ahmed'in yanında yüksek makamlı memurlar, geniş ve önemli bir eyaletin sancağı ve sabit bir ordu yoktu. Onun sadece tuzağa düşürülüp, taht için beslediği umutlarla birlikte hayatının alınması gerekiyordu. Sultan Selim, 1512 yılının yaz aylarında yeniçerileri ile birlikte Anadolu'ya geçti ve hiç rahatsız edilmeden Ankara'ya kadar ilerledi. Burada, Şehzâde Ahmed'i aramak üzere mirahurunu Amasya'daki Ermeni Dağları'na gönderdi. Kış geldiğinde, hiçbir tehdit altında olmayan Bursa'da karargâh kurdular ve ordu dağıtıldı. 1513 yılının bahar aylarında Sultan Selim'in etrafındakiler o güne kadar hiçbir faaliyette bulunmayan ağabeyine mektuplar gönderdiler. Bu mektuplarda, Ahmed'in bir an önce Selim'in ordusuna saldırmasını tavsiye ediyor ve nüfuzlu birçok kişinin Selim'in yanından ayrılmak için sözde onun gelmesini beklediklerini söylüyorlardı. Büyük ısrarlardan sonra, yakışıklı ve güçlü şehzâde, şansını denemeye karar verdi, ama kısa bir süre sonra kandırıldığını anladı. Yenişehir'de yapılan ve Şehzâde Ahmed'in yiğitçe dövüştüğü bir muharebeden sonra - Beylerbeyini geri püskürtmeyi başardı ve saflarını sadece Tatarlar geçebildi Sultan Selim'e esir düştü ve boğduruldu. Şehzâde Korkut, sancağı Manisa'da değil ama, bir gemi bulmak için birkaç arkadaşı ile birlikte kaçtığı İzmir'de aynı kolaylıkla ele geçirildi ve acımasız hükümdarın bu barışçıl kardeşi de ağabeyi Ahmed'in akıbetine uğradı. Şehinşah'ın, dikkatsizce çok daha tehlikeli bir akrabasının eline düşmek üzere Şehzâde Ahmed'in esaretinden kaçan 21 yaşındaki güzel çehreli oğlu Mehmed de Bursa'da artık iyice dolmaya başlayan aile mezarlığına gömüldü. Ahmed'in oğullarından biri de öldürüldü ve Sultan Selim'in emri üzerine - tabii ki asil kanlarına gösterilmesi gereken saygı ile - hayatını kaybeden genç şehzâdelerin sayısı günden güne artmaya başladı. Osmanlı hanedanından sadece Sultan Selim ve İstanbul'da bırakmış olduğu60 oğlu Süleyman - daha fazla mirasçı istemediği için Sultan Selim'in eşleri ile tüm münasebetlerini kestiği ve bunun yerine genç kölelerle ilgilendiği söylenir (Mayıs 1513)61 - ve Ahmed'in Şah İsmail'e sığınan oğlu Murad ile Mısır'a kaçıp Memlük Sultanı'na sığınan iki kardeşi kalmıştı62. Bu iki kardeşten biri Alaeddin'di63. Böylesine acımasız bir biçimde yarım asır için taht meselesi çözülmüş oldu ve yeni hükümdarın kardeşlerini ve onların çocuklarını öldürtmesi, devletin en önemli kanunlarından biri hâline geldi*. Âdil, ama sert bir hükümdar olarak her türlü acıma hissinden yoksundu ve daha yumuşak bir yaşam tarzına müsaade etmiyordu. Kanunları çok iyi biliyordu ve Büyük İskender'in kitaplarını okuyordu, ama sanat ve şiire ilgisi yoktu1. Tahta cülûsunun ilk günlerinde yeniçerilere karşı, aralarındaki suçluları yine kendi aralarında yok etmelerini isteme hakkını kullanıyordu. Dünyaya, yardımcılarını ve tahtının koruyucularını bile kayırmadığını göstermek için bir yeniçeri ve bir ulûfeci idam edildi2. Anadolu'da, Osmanlı şehzâdelerine karşı yaptığı ilk savaşlar sırasında, Vezir Mustafa Paşa'yı ihanet suçundan öldürttü ve çıplak bedenini sokağa attırdı3. Daha sonraları, İran'da Şah İsmail'i yendikten sonra, yeniçerilerden bazılarını ağır bir biçimde cezalandırdı4 ve en yakın dostları, damadı İskender Paşa ve Kadıasker Tacizâde Cafer Çelebi ile Sekbanbaşı Balyemez Osman Ağa'yı, yeniçerileri isyana teşvik etmeye çalıştıkları şüphesine istinaden idam ettirdi. Babasının zamanında birçok hizmette bulunmuş eski bir devlet adamı olan Yunus Paşa'yı da aynı kader bekliyordu. Mısır'ın fethinden sonra, zimmetine para geçirdiği ve camilerde kendi adına hutbe okuturken, Paşa yerine kendine Sultan dedirttiği için Sultan Selim'in gazabına uğradı5. Yavuz Sultan Selim, kandaşlık, aile ilişkileri, minnet ve kullarından herhangi birine karşı şefkatten yoksundu. Yavuz Sultan Selim, daha tahta cülûs etmeden, herkes Osmanlıların yeni hükümdarının, Kara Düş adındaki atının üzerinde tehlikeli gezintilerden, kılıç darbelerinden ve ok atmaktan, kibirli hanedanları yok etmekten ve eski devlet oluşumlarını yıkmaktan zevk alan vahşi6 bir insan olduğundan emindi. Her zamanki gibi, efendilerinin selamlarını getirmek için gelen elçiler, sözlerinden ve davranışlarından, taht meselesini çözdükten sonra öncelikle nereye yöneleceğini anlamaya çalıştılar. Özellikle Kefe'ye geldikten sonra (1510-1511), Tuna boylarındaki komşuları Macarlar ve Lehler ondan korkmaya başladılar. O dönemde gerek Macaristan, gerekse Lehistan, Yagellon hanedanına mensup, karakter itibariyle birbirine çok benzeyen, zayıf ve korkak iki kardeş Kral Sigismund ve Kral Vladislav tarafından yönetiliyordu. Hem onlar, hem de Türklerin, iyi bir karaktere7 sahip olduğunu söyledikleri kibirli Roma-Cermen İmparatoru Maksimilyan, daha 1511 yılında üç yıl veya daha kısa bir zaman için ateşkes sağlamak üzere elçilerini Osmanlı hükümetine gönderdiler. Kral kardeşler, bu esnada ortak bir barış yapabileceklerini umuyorlardı, ama Leh Kralı aynı zamanda, Prens Stefan'ın yiğit, ama dikkatsiz oğlu Boğdan'ın hüküm sürdüğü tehdit altındaki Boğdan sınırında, Johann Tarnowski komutasında büyük bir orduyu hazır tutuyordu. Litvanya'dan gelen başka birlikler, gerek Türkler, gerekse komşu ülkeleri soyarak ve Hristiyan köleleri sömürerek yaşayan Tatarlara8 karşı Knez Konstantin komutasında Kiev'de nöbet tutuyorlardı. Macaristan sınırında artık Tımışvar Banı olan Stefan Bathori, gerçek Anadolu Türk aileleri, Sırbistan'da Evrenoszâdeler, Bosna'da Malkoçoğulları ve Romen Tuna boylarında Mihaloğullarının yönetimi altında yaşayan ve savaşan Türk komşularının hareketlerini dikkatle takip ediyordu9. İlk yıl çok sakin geçti. Sadece Özi (Dnyeper) Nehri'ni geçen Tatarlar ve Lehistan-Litvanya birlikleri arasında birkaç çatışma meydana geldi10. Bir sonraki yıl Boğdan, Tatar Hanı ile barış imzaladı ve aynı dönemde Lehistan elçisi Janus Swirczewski, Lehistan adına Sultan Bâyezid tarafından kabul edilen 10 yıllık barışla ülkesine döndü11. Bu arada Tatar çeteleri yine Volhinya, Podolya12 ve Lvov civarında yağmaya çıktılar. Braclaw yakınlarında, Mengli Giray Han'ın yeğeni Alp Giray'ın hayatını kaybettiği bir mağlubiyete uğradıkları söyleniyordu13. 1513 yılında, Lehistan'a saldıran Ruslara karşı kuzeydeki steplerin Yörükleri yardıma çağrılmıştı, ancak vaatlerini yerine getirmek yerine Mengli Giray Han'ın oğlu Bet Giray komutasında Prut Nehri'ni geçtiler. Onları takip eden Boğdanlı komutan Hatman, onlara fazla zarar veremese de (25 Ağustos), Tatarlar dönüş yolunda Boğdan Prensi tarafından yenildiler14. Başka bir Lehistan elçisi Zakrzewski, o dönemde kısa süreli bir ateşkes antlaşması biçiminde Sultan Selim'le yapılan barışı ülkesine götürdü15 ve Georg Krupski, üç yıllık barış antlaşmasını almak üzere Osmanlı hükümetine geldi16. Lehler artık Mengli Giray Han'a yardım adı altında haraç ödüyordu17. Tuna boylarında ve Bosna'da Mihaloğulları ve Malkoçoğulları komutasındaki Türkler hareketlenmişti. Eflak'ta, dindar Vlad'ın yerine yine dindar olan ve Doğu'daki ünlü manastırlara birçok yardımlarda bulunan ve bu yüzden Atos Dağları'ndan gelen Rum asıllı meddahı tarafından büyük diye nitelendirilen oğlu Radul geçmişti. Nikris hastalığından öldükten sonra Radul'un yerine yeğeni Mihnea ve daha sonra (1510) Sultan Bâyezid'in emri üzerine Radul'un kardeşi genç Vlad (Vladut) kısa bir süreliğine yönetimi devraldı. 23 Ocak 1512 tarihinde, Neagoe'nin oğulları tarafından Oltland civarında kurulan ve ona düşman olan Boyar partisi, Vlad'ı Mihaloğlu Ali Bey'in Sırplar tarafından Çıyan diye adlandırılan oğlu Mehmed'in komutasında ülkeye akın eden Vidin Türkleri'ne esir aldırttı ve öldürttü18. Bu hadise, Selim'in İstanbul'a ikinci gelişini planladığı sırada ve Tuna boylarındaki sancakbeylerinin imparatorluğa çok fazla bağlı olmadan istedikleri gibi akın düzenleyebildikleri dönemde gerçekleşti. Boynu vurulan genç Vlad'ın yerine geçen ve eskiden Neagoe diye adlandırılıp, Olt isyancılarının liderinin yeğeni olan IV. Basarab, Macarlarla çok sıkı ilişkiler içinde olsa da, Tuna boylarındaki Hristiyan politikası için fazla yararlı olamadı, zira elinde artık sadece muhtariyeti kalan Eflak Prensliği'nin siyasi önemi tamamen kaybolmuştu19. 1513 yılının yaz aylarında, Sultan Selim Anadolu'daki seferinden dönüp, Macarlara dört aylık bir ateşkes sağladığında, Bosna'daki sancakbeyleri henüz bağımsız olarak hareket ediyorlardı. Tatarların, Boğdan'a akın ettikleri Ağustos ayında, Osmanlı gücünün Bosna'daki merkezi Vrbosna20 sınırındaki beş uçbeyi bir araya gelerek, Sancakbeyi Yunus Bey'in komutası altında Macar Kralı'na ait kalelere saldırdılar21. Stefan Bathori derhal müdahale etti ve Yahya Paşa'nın oğlu Bâli Bey'in yönetimi altındaki Semendire surlarının önüne geldi. Bâli Bey, Alacahisar, İzvornik, hatta Niğbolu ve İhtiman sancakbeylerini yardıma çağırdı, ama çok çabuk elde ettikleri zaferin tadını çıkaramadılar, zira Bathori topları ve kağnıları ile zarar görmeden geri çekilmeyi başardı. Belgrad önlerinde de çatışmalar oldu ve o dönemde Anadolu'da bulunan Sultan Selim'e sancaklar gönderildi22. Macar kaynaklarına göre23, Böğürdelen Türklerin eline düşmüştü ve Yunus Bey'in komutası altında Sava Nehri'ne kadar ilerleyip, Pojega'yı da almışlardı. Macarların Bosna'daki başkenti olan Yayça'nın çevresi büyük zararlar görmüş ve akıncılar nihayet Karinya'ya kadar ilerlemişlerdi24. Macar kaynakları aynı zamanda Hırvatistan'daki Dubitsa Nehri kenarında Slovenya ve Bosna Banı Despot ve Piskopos Beriszlo'nun elde ettiği zaferden ve 1512 yılında başka çeteleri de geri püskürttüğünden bahsetmektedirler25. 1513 yılının Ağustos ayında, kendi projelerini ve hayallerini gerçekleştirmek için Macarlarla Türkler arasında yapılacak barışa ihtiyaç duyan Roma Kralı'nın elçisi, arabuluculuk yapmak üzere Osmanlı hükümetine geldi ve Arnavut asıllı Vezir Dukakinzâde Ahmed Paşa tarafından karşılandı26. Macar Kralı Vladislav'ın elçi topluluğu, yanlarında zengin süslemeli 80 süvari ile birlikte ancak 17 Aralık'ta gelebildi27. Sultan Selim, tamamen Anadolu'daki meselelere eğilebilmek için Tuna boylarında barışı istemesine rağmen, elçinin huzura kabulü bilerek geciktirildi, zira sadece büyük hükümdarın barış sağlamaya gücü olduğunu ve ona tâbi olan bütün prenslerin, bu lütfu hükümdarın uygun göreceği şartlar altında saygı ile almaları gerektiğini göstermek gerekiyordu28. Ayrıca, Macar elçisi Türkler tarafından son zamanlarda Bosna'da fethedilen yerlerin iadesini ve Ragusa ile Romen prenslikleri dahil olmak üzere, neredeyse Doğu'daki tüm Hristiyanların barış antlaşmasına dahil edilmesini talep etmişti. Huzura ilk kabulünde neredeyse yaka paça dışarı atıldı ve başından düşen başlığı da arkasından fırlatıldı29. Lehistan, yine Tatarların ve sözde onlara eşlik eden 2 bin Türk'ün30 saldırısından endişe ederken, 1514 yılının Nisan ayında bir Türk elçi Macaristan'a gitti. Lehistanlı bir elçi ise Sultan Selim'i bulmak için Anadolu'nun iç bölgelerine kadar gitmek zorunda kalmıştı31. Yagellon asıllı kral kardeşlerin ve komşuları ile dostlarının Sultan Selim'le barış görüşmeleri uzadıkça uzadı, zira Sultan Selim'in barış yapmaya niyeti yoktu. 1514 yılının Aralık ayında, yine Hırvatistan'ın güvenliğinden endişe duyulmaya başlandı32. Ama bu sınıra karşı Türk tarafındaki hazırlıklar gerçek anlamda ancak 1515 yılında Sultan Selim'in Anadolu'dan dönüşünden sonra başladı. Yaz aylarında değişik yerlerden toplam 12 sancakbeyi, Bosna'da toplandılar ve Sultan Selim'in bizzat seferin başına geçeceği söyleniyordu. Macaristan elçisi, zindana atılmıştı33 ve babasının yerine geçen yeni Macar Kralı II. Ludwig, Leh Kralı olan amcasına Sultan Selim'in Romen prenslikleri üzerinden her iki devleti de fethetme niyetinde olduğundan endişe duyduğunu bildirdi34. Yayça'da ve Macar sınırının tehdit altındaki diğer yerlerinde derhal acil savunma tedbirleri alındı35. Hırvatistan'a yeni bir Türk akını muhtemelen 1517 yılında gerçekleşmişti, zira tıpkı Korbavya toprakları hakkında olduğu gibi, ülkenin tamamı hakkında 1517 yılında tahrip olmuş ibaresi kullanılmaktadır36. Yine 1518 yılının Şubat ayında Ragusa'ya Hırvatistan'ın kurtarılması için yazılar gönderilmişti37. Asya'daki meseleler tamamen düzene girdikten ve Sultan Selim, İran ve Memlük Sultanı'na karşı yaptığı iki uzun ve yorucu savaştan sonra zaferle ve artık tüm Müslümanların başı olarak Avrupa'ya geri döndüğünde, Macar elçisi tekrar serbest bırakıldı ve onunla birlikte barış antlaşması teklif etmek üzere Macaristan'a bir Türk elçi gönderildi. Lehistan, Türk-Tatar tehlikesi ile çok fazla ilgilenmiyordu ve Boğdan Prensi Boğdan'ın genç oğlu Stefan, ülkesine akın eden Tatar Hanı Alp Sultan'ın Tatar akıncılarına ağır bir darbe vurmuştu ve böylelikle Büyük Stefan'dan sonra Boğdan'ın Tatarlara karşı ilk gerçek zaferini elde etmişti38. Yine de her ikisi de Sultan Selim'in barış teklifini sevinçle karşıladılar ve Macaristan'ın önerdiği esas üzerinde - bir yıl içinde Yagellon kral kardeşlerin bütün dostları barış antlaşmasına girebilecekti - 1519 yılında, Osmanlı Sultanı'nın Avrupa'daki barış politikasını gözler önüne seren, o önemli barış antlaşması yapıldı39. Bunun acısını, Venedik çekti. Sultan Bâyezid ile barış yaptıktan sonraki dönemlerde, aralarında özellikle Kara Durmuş40 ve Kara Musa'nın adının sıkça duyulduğu41 Türk korsanlarından çok çekti. Ama Venedik yine de Türklerle herhangi bir anlaşmazlığa düşmemek için çaba gösterdi ve eskiden Venedik'e tâbi olup, artık Osmanlı uyruğu sayılan nüfus arasındaki hoşnutsuzluğu sunî bir biçimde kışkırtmamaya çalıştı42. Aksine, Venedikli yetkililer, Osmanlıların kadıları ve subaşıları ile oldukça iyi geçiniyorlardı43. Türk tüccarlarına zarar vermek üzere Akdeniz sularında gezindiğinden şüphelenen bir İspanyol gemisi, 1513 yılında Kefalonya Limanı'na girdiğinde, kaptana yazılı olarak buranın çok ıssız ve Türklere çok yakın olduğu bildirilerek, limandan derhal ayrılması istendi44. Sultan Selim'in tahta cülûsu sırasında Ayamavra Adası önlerindeki Türk gemileri endişe yaratmıştı45. Avlonya'da ise amacı belli olmayan yeni bir donanma hazırlıklarına başlanmıştı. 1513 yılının sonlarına doğru, bu teşebbüsü çok kolay bulan Mustafa Paşa, 110 hafif, 30 büyük kadırgadan oluşan Osmanlı Donanması'nın kendi komutası altında Pulya (Apulya/Puglia/Pulpa)'ya yöneleceğini temin etti46 ve 1513 yılının son aylarına doğru, Venedik'ten yardım parası alan Hırvat Banı Korbavya Kontu'nun gözleri önünde birçok akıncı Scardona'ya kadar ilerledi. Bu akın sırasında iki Hristiyan kaleyi zapt ettiler ve yanlarında 2 bin esir götürdüler47. Ama Venedik altını vezirler ve diğer yüksek makamlı Türk memurları arasında oldukça rağbet görüyordu ve Osmanlı Donanması ayrıca iyi durumda olmadığı için, İstanbul'da barışın tazelenmesi yönünde bir eğilim vardı ve gerçekten de 17 Ekim'de barış yazılı olarak sağlandı48. Venedik, bundan böyle de Zenta için yıllık 500 altın vergi ödeyecekti. Elçi Antonio Giustiniani'nin dönüşünden sonra 18 Şubat 1514 tarihinde Venedik'te barış resmen kabul edildi49. Gelecekteki Venedik Doju Antonio'nun zengin gayrimeşru oğlu Aloisio Gritti'nin desteğine güvenen Venedik balyosu, düşmanı olan Napoli Krallığı'na karşı Türklerin desteğini almak için Türk elçisi Ali Bey ile görüşmelere başladı. Sultanın donanması, Pulya'ya gidecek ve akıncılar Venedikli dostlarının lehine Friuli Eyaleti üzerinden İtalya'ya akın edeceklerdi, ama cimri Venedikliler, çok iyi pazarlık yapan Türk ileri gelenleri ile bu hizmetin bedeli konusunda anlaşamadılar50. Bu plan da böylece suya düştü, ama barış 8 Eylül 1517 tarihinde yenilendi ve Venedik'in yeni elçisi Alvise Mocenigo, Türk ordusuna Kahire'ye kadar eşlik etmek üzere davet edildi51. Sultan Selim, artık Memlük Sultanı'nın da yerine geçtiği için, Kıbrıs için ödenen yıllık 8 bin altın tutarındaki vergi de Sultan Selim'e ödenmeye başladı. Venedik, Suriye'de ve Mısır'da birkaç yüz yıldan beri büyük kazançlar elde ettikleri ticaretlerine devam etmek istiyorlarsa, artık Doğu Akdeniz'de çok önemli birer liman olan Trablus ve İskenderiye ile Şam ve Halep'in sahibi de olan Sultan Selim'e, tıpkı eskiden Memlük Sultanı'na verdikleri hizmetleri vermek zorundaydılar. Ama İtalya meseleleri, en azından o dönemlerde Venedik'te büyük bir suç olarak algılanabilecek bir ittifak gerektirmiyordu. Bu şartlar altında, Osmanlılara karşı düzenlenecek genel bir Hristiyan savaşı çok fazla sempati uyandırmayacaktı. Yine de zamanının bazı büyükleri, gerek Hristiyan olarak, gerekse Yunan topraklarını kutsal sayan ve onu kirleten barbarların oradan çıkartılmalarını manevî açıdan gerekli gören Rönesans akımının temsilcileri olarak, dünyanın her yerine uyarı mektupları göndermeyi görev bildiler. Sadece ütopyacı Maksimilyan değil, becerikli Fransa Kralı I. François ve kurnaz Papa X. Leo da hiçbir sonuç getirmeyen bu gibi çabalara giriştiler. 1515 yılında her ne kadar Macaristan'a yardım paraları gönderilmiş olsa da52, Haçlı Seferi vaizleri, tıpkı 1456 yılında Belgrad'ı Türk tehlikesinden kurtarmış olan Capistrano gibi, büyük bir orduyu toplamak için oraya geldiklerinde, İsa adına savaşacak bir Hristiyan ordusu ile değil, kısa bir süre sonra köylü isyanına dönüşecek vahşi ve disiplinsiz bir çapulcular ordusu ile karşılaştılar53. Jani Laskaris'in, henüz daha özgür oldukları dönemleri hatırlarken 54, Osmanlı Devleti içindeki Hristiyanlara seslenme teklifi, hiçbir zaman gerçekleştirilmedi. Memlük Sultanı ise 1515 yılında, başına gelecek felaketlerden uzun bir zaman önce, Kudüs Vikar'ı aracılığıyla papadan, Fransa'dan ve Venedik'ten yardım istediğinde, sallantıda olan tahtını destekleyecek kimseyi bulamadı 55. Leh Kralı, yeni bir Haçlı Seferi'ne dair şüphelerini açıkça belirtirken, Batı'da dünyevî ve kilise toplantılarında hâlâ Türkleri Avrupa'dan çıkartmak için yapılan büyük planlardan bahsediliyordu İlk yıl Tatarlar, Romenler ve Lehistanlılar Semendire ve Kili'ye saldıracak ikinci yıl Fransızlarla birlikte Bosna'yı işgal edip, Trakya ve Yunanistan'a ilerleyecek ve nihayet üçüncü yıl, donanma ve İran'daki güçlerle birleşerek, İstanbul ve Anadolu'yu alacaklardı56. Anadolu'daki topraklarını elinde tutmak istiyorsa, komşu olarak zafer dolu bir İran ve aniden yükselen bir Safevî Devleti ile barış içinde yaşaması mümkün değildi. Ayrıca Anadolu'daki topraklar elden gittikten sonra, Doğu Avrupa'daki topraklar ne işe yarayacaktı ki. Ama Sultan Selim, bu zorlu göreve sadece siyasî gereklilikler sebebiyle eğilmiyordu. En büyük tehlikeler altında hırsını tatmin etmek, şan ve şöhrete doymayan, hayal gücü geniş, tutkulu karakterine çok uygundu. Tevrat'ta adı geçen Fırat Nehri'nin kıyısındaki şahın üzerine yürüyüp, atışta ve güreşte usta olan2 güzel çehreli, kızıl sakallı şahı yenmek dünyaca ünlü Şiraz çeliğinden yapılmış altın kaplamalı zırhlar ve başlıklar takan 20 bin İranlı süvariden oluşan görkemli muhafız kıtasının saflarını kırmak büyük kalkanların ardından düşmanlarını uzun mızraklarla karşılayan Ermeni piyadelerinin saflarına dalıp, onları aşmak ve hafif Gürcistan yardımcı birliklerini dağıtmak3, hayalinde yaşattığı Büyük İskender'in uzaktaki efsanevî ülkelerde savaşla geçen zafer dolu hayatı gibi, tasavvurlarını dolduruyordu. Ayrıca, hiç şüphesiz dedesi ve en büyük örneği Sultan Mehmed'in başka bir İran hükümdarına karşı yapmış olduğu savaşın anıları da canlanıyordu. Ama dedesinin savaştığı İran hükümdarı Uzun Hasan, Türkmen yiğitliğinin ve çöllerden gelen göçebelerin gururunun temsilcisi idi oysa yeni çıkan Kızılbaş tarikatı aşılmaz derecede fanatikti ve başlarında 12 dilimli yüksek sarıklar taşıyan müritleri, Yaşasın efendimiz İsmail diye bağırarak, gözlerini bile kırpmadan ölüme gidiyorlardı4. Sultan Selim, eyaletlerin zenginliklerini ve bir Venedikli tarafından 800 bin altın olarak tahmin edilen yıllık gelirlerini5 Doğu ve Batı arasında dünyaca ünlü ticareti ile Tebriz'i binlerce tüccarı, metal ustası, ipek dokuyucusu, Türkler arasında büyük rağbet gören silahları, şalları, vs. ile Şiraz'ı ve Hristiyanların savunma araçlarının karşı koyamadığı sert çeliği ile Kermiyan'ı hiç düşünmüyordu bile6. Osmanlı kaynaklarında, Sultan Selim tahta cülûs ettiğinde, Şah İsmail'in kendisine bir aslan gönderdiği ve bunu, İran'daki gücün hakaretimsi bir şekilde vurgulayan bir hediye olarak algılayan Sultan Selim'in, buna kibirli komşusuna köpek göndererek teşekkür ettiği anlatılır7. Osmanlı tarafındaki huzursuzluğun asıl kaynağı ise Şah İsmail'in Şehzâde Murad'ı* barındırması idi. Şah İsmail, Murad'a kendi kızını vermiş ve onu kısa bir süre sonra şansını denemek üzere büyük bir askerî güçle Amasya'ya akına göndermişti. Sultan Selim ve Safevîlerin şahı arasındaki savaş bu yüzden Sultan Bâyezid'in 14 Nisan 1513 tarihinde elde edilen zaferle geçici olarak sona erdirilen taht mücadelesinden kaynaklanan iç karışıklıkların bir devamı gibi görülüyordu. Şah İsmail, hor gördüğü Batı'daki Rumeli'nin sultanına karşı yapacağı savaşa tüm dikkatini verebilmek için önce İtalyanların yeşil başlıklı8 dedikleri komşusu, vezirini yenen ve öldürten Özbek Hanı Ubeydullah ile barış yaptı9. 1513 yılının Kasım ayında bile İstanbul'da hiç kimse Sultan Selim'in İran'a saldıracağını bilmiyordu. Ancak Aralık ayında Şah İsmail ile Sünni Türkmenlerin Hanı Ubeydullah arasında barış yapıldığı ve Sultan Selim tarafından gönderilen elçinin, Şehzâde Murad'a büyük değer veren Şah İsmail tarafından öldürüldüğü haberi geldi10. Şehzâde Murad'ın, dedesinin mirasını geri almak için komuta ettiği süvari birlikleri, 1514 yılının bahar aylarında Amasya'ya doğru yola çıktılar. Ordunun Türkmen asıllı komutanı Ustacaoğlu, o tarihte Ermenistan'da bulunan Şah İsmail'in damadı Murad'a eşlik ediyordu. Anadolu Beylerbeyi Sinan Paşa, Trabzon önlerine gelmiş ve Şehzâde Korkut'un katillerinden biri olan mirahurla birlikte düşmanın öncü birliklerini Sivas'ta geri çekilmeye zorlamış olsa da11, Sultan Selim bizzat Anadolu'ya geçmeye karar verdi. Yanında büyük sayıda askerî birlikler vardı ve o zamanların abartılı stilinde 300 bin askerden bahsediliyordu. Ayrıca bir yıl yetecek kadar büyük miktarlarda erzak ve 2 milyon 500 bin altın getirmişti12. Sultan Selim, 18 Nisan'da İstanbul'dan ayrıldı. 20 Nisan'da hâlâ Üsküdar önlerinde Anadolu sahilinde idi, ama bir sonraki gün yola çıkacaktı. Mayıs ayının ilk günlerinde karargâhını Bursa yakınlarına kurmuştu ve 14 Mayıs'ta İstanbul'a, Safevîlerin şahlarının komutası altında yaklaşmakta oldukları ve yüzyıllardır görülmeyen13 bir savaşın beklendiği haberi geldi. Türk birlikleri, yavaşça Amasya'dan Ermeni Dağları'ndaki Erzincan'a doğru ilerlediler. Yol, zorlu idi ve insanlar, atlar ve yük hayvanları için çok az erzak vardı. Mayıs ayının sonlarına doğru yeniçerilerin ve sipahilerin, sultanın atları için getirilen arpaya el koydukları anlatılıyordu. Sultan Selim, onları affedip, asiler arasında adam başına 16 altına kadar para dağıtmış olmasına rağmen, hâlâ isyan tehlikesi vardı. Bu hadiselerin baş suçlusu olarak, Osmanlıların bölgesinden geçişlerini sadece zorla kabul eden ve beklediği kesin mağlubiyetten sonra Osmanlılara saldırmaya hazır bekleyen Dulkadiroğullarının Ermeni-Türk Beyi Alaüddevle gösteriliyordu. Nihayet Çaldıran Ovası'nda 10 bin'i Şah İsmail'in timarlarından gelen seçkin süvarilerden oluşan 30 bin İran askeri görüldü. İyi beslenmiş, güçlü askerler, göz alıcı çelik zırhları içinde, özenle süslenmiş atları üzerinden, Batı'nın iyice yorulmuş ve kendilerini savunmaktan aciz gibi görünen zavallı askerlerine hor gözle bakıyorlardı14. İhtişamlı ve zaferden emin ordunun bir kanadını Şah İsmail bizzat yönetirken, diğer kanat Ustacaoğlu'nun emrine verilmişti. Her iki kanat aynı anda saldırdı. Şah İsmail, Rumeli sipahilerini oldukça kolay dağıtmayı başardı. Rumeli Beylerbeyi Hasan Paşa muharebe alanında hayatını kaybetti. Osmanlılara ait toplar15, İran ordusuna fazla zarar veremedi, ama Ustacaoğlu daha ilk saldırıda bir kurşunla ölümcül derecede yaralandı ve attan düştü. Ama adamları bu yüzden savaşı bırakmadılar. Güçlü güzel atlarını sürerek, direnci kırarak, topçulara kadar ulaşmayı ve bir çoğunu kızılağaçtan ma'mul uzun, iki uçlu mızrakları ile öldürmeyi başardılar. Muharebenin sonucu artık sadece yeniçerilere bağlı idi. Yeniçeriler, önceleri savaşmaya pek hevesli değildiler ve Sultan Selim, düşmanlarının birçok Rumeli sipahisini katletmesini seyretmek zorunda kaldı16. Nitekim, yeniçeriler zafer kazandıklarına sevinmeye başlayan İranlıları - ne de olsa 17 sancakbeyini ve bir beylerbeyi ile birçok asker ve sipahiyi öldürmüşlerdi - durdurmayı başardılar. Topların dışında yeniçeri saflarından 4 bin tüfekçi, düşmana ateş açtılar. Şah İsmail, ölümcül olmasa da, yaralandı ve geri çekilmek zorunda kaldı (23 Ağustos) ve İranlıları tamamen yenmek için yanında serhad beylerinden Malkoçoğlu'nun da savaştığı Anadolu Beylerbeyi Sinan Paşa'nın son bir darbesi yeterli oldu. Böylelikle bu savaş, her zamanki gibi Osmanlı piyadeleri ve topçuları sayesinde kazanılmıştı. Sözde Hristiyan dostu olan Safevîlerin kazanmasını isteyen bir İtalyan, topçu sınıfı hakkında topçu sınıfının acımasız ve yiğit insanlara yakışmayan öfkesi , diye yazar17. Venedik balyosu da kesin zaferin, topçular sayesinde gerçekleştiğini yazmıştır18. İran karargâhından büyük miktarlarda yararlı ve değerli herşey alındıktan - aralarında yağ ve balın da bulunduğu söylenir - ve şehvetli Şah İsmail'in19, Sultan Selim tarafından nişancı* ile evlendirilen cariyelerinden biri dışında, burada bulunan çok sayıdaki kadının hepsi üstlerinde başlarında ne varsa alınarak kovulduktan sonra, ordu bu sefer Tebriz'e yöneldi. Sultan Selim, buradaki insanlara düşman olarak gelmediğini temin ettikten sonra, şehre merasimle girdi. Camiler, tekrar Sünnilerin ibadetine açıldı ve Sultan Selim bunların birinde Cuma Namazını kıldı. En az 700 zanaatkâr ailesi İstanbul'a götürüldü. Yeniçeriler, kışı Karabağ'da geçirme olasılığına karşı ayaklandıkları için, dönüş yolu hayli zorlu oldu. Ordu, Fırat Nehri'ni geçti ve Amasya'ya varmadan önce, Gürcüler ve İranlılar onlara pusu kurarak, birkaç topu ele geçirdiler20. Gürcistan Prensi nihayet direnmeyi bıraktı ve erzakları artık iyice azalan Osmanlıların karargâhına 800 öküz ve 4 bin koyun gönderdi21. Baharda, Sultan Selim yine görkemli bir ordunun başında bulunuyordu ve bu seferki hedefi, Alaüddevle'yi cezalandırmaktı. Aralarında 3 bin okçu bulunan toplam 5 bin yeniçeri ile müstahkem Kemah'ı zapt etti. Alaüddevle'nin Kayseri'de yapmaya çalıştığı gece baskını başarısızlıkla sonuçlanınca, üç oğlu ile birlikte Osmanlıların eline düştü ve idam edildi. Toprakları, Anadolu Beylerbeyi Sinan Paşa tarafından yeni sipahiler arasında bölüştürüldü22. Dulkadiroğullarının başına sadık Şehsuvar'ın oğlu Ali getirildi ve böylelikle buradaki topraklar üzerinde Osmanlı hakimiyeti resmen ilan edildi23. Sultan Selim'in İstanbul'dan çağrılan oğlu Şehzâde Süleyman, sancakbeyi olarak Amasya'da kaldı. Şah İsmail, mağlubiyetini kesin kabul etmeye niyetli değildi. Gerçek bir İranlı şah olarak, önceden belirlenecek bir günde yapılacak ve her iki ordunun da iyi hazırlanacağı bir savaş teklif etti. Sultan Selim'e Amasya'ya zenginliğine yakışır, ancak içlerindeki ironi sebebiyle hakaret olarak algılanacak hediyeler gönderdi Mücevherlerle süslü bir kılıç, bir eyer ve yine mücevherlerle süslenmiş bir kemer. Sakat olarak geri gönderilen elçilerin getirdikleri cevap, bir it olduğu ve yaptıklarından fazlasını yapamayacağı oldu24. İran'dan ayrıca Memlük Sultanı'na ve yeniden doğu sınırlarında kendisine saldıran25 Özbek Hanı'na, Osmanlıların tehdidi altında bulunanlar arasında bir ittifak kurma amacı ile elçiler gönderildi. 1516 yılında ayrıca İstanbul'a da İranlı bir elçi geldi ve nihai muharebe teklifini yeniledi26. 1517 yılında, Sultan Selim Memlük Sultanı'na karşı savaşırken, Şah İsmail dönüş yolunu keserek, elinden Suriye'yi almayı denedi. İranlı birlikler, Mirahur Mehmed'in 2 bin yeniçeri, bir o kadar tüfekçi ve birçok mahalli süvari ile birlikte sınırı savunduğu Diyarbekir'e geldiler. Öncü birlikleri dağıtıldı, ama yeniçeriler savaşı tekrar başlattılar ve ertesi gün hücumu tekrarladıklarından, birçok İranlı subay ve binlerce asker muharebe alanında hayatlarını kaybetti27. 1513 yılında, Şah İsmail'e karşı sefere çıkılmadan önce, İstanbul'da Memlük Sultanı'nın ancak yılın sonuna doğru varan bir elçi topluluğu bekleniyordu28. O dönemlerde hiç kimsenin Sultan Selim'in, Halife ünvanını taşıyan, kutsal şehirlerin bekçisi bu güçlü ve itibarlı Müslüman hükümdara saldırma planlarından haberi yoktu. Memlüklerin büyük lideri Kansu Gavri, her ne kadar Sultan Selim'in kaçak yeğenlerine sığınma hakkı tanımış olsa da, Safevî Şahı İsmail'in aksine, onları II. Bâyezid zamanında Suriye-Mısır silahlarının üstünlüğünü tecrübe etmiş Sultan Selim'e karşı kışkırtmayı düşünmüyordu. Böylelikle Memlük Sultanı, 1514 yılında Kıbrıs'ı fethetmeyi düşünebilmiş ve kırk yıldır burada hüküm süren Venediklilerin yerine kendi vasalını getirmişti29. 1516 yılının bahar aylarında, Sultan Selim için tamamen avlar ve başka eğlencelerle barış içinde geçen bir yıldan sonra, tekrar Anadolu'ya geçtiğinde, gerçek hedefi bilinmiyordu. Yine de mükemmel disiplin altında güçlü ve yiğit kölelerle kendini sürekli olarak yenileyen bir savaşçı sınıfına dayanan çok eski bir güce boyun eğdirip, Anadolu ve Rumeli hakimi Türk Sultanı'nı, İstanbul'da Bizans İmparatoru'nun halefini, İslâm'ın en azından Sünni kesiminin en yüksek siyasî ve dinî mertebesine yükseltmek, onu Padişah ve Halife yapmak, Sultan Selim'e kısmet olacaktı. Genel görüşe göre, Osmanlı hükümdarı, İran'da tekrar Şah İsmail'in üzerine saldıracağı yönünde idi, zira Vezir Sinan Paşa topçular ve okçularla Karaman'a doğru yola çıkmıştı30. Nitekim, Memlük Sultanı Ocak-Şubat aylarında, özel bir elçi topluluğu aracılığıyla Sultan Selim'e Alaüddevle'nin idamı konusunda sitem etmişti. Selim'in buna cevabı, sadece yoluna çıkan kara bir taşı yok ettiği31 ve halifenin topraklarına saldırmaya niyetli olmadığı olmuştu. Sultan Selim, 5 Temmuz'da İstanbul'dan ayrıldı. Aynı zamanda, Memlük Sultanı'nın bilinmeyen sebeplerden dolayı Suriye'ye geldiği haberi duyuldu. Memlükler zamanlarını genelde Kahire'de geçirdikleri için bu oldukça tuhaf bir durumdu. Kansu Gavri, yola çıkmadan önce büyük miktarlarda vergi toplamış ve İskenderiye ile Dimyat'ta savunma tedbirleri aldırmıştı. Suriye'ye gelişi, saldırı avantajını düşmana bırakmamak ve Osmanlılara meyilli nüfusun32 onların tarafına geçmesini engellemek içindi. Memlük Sultanı, Sultan Selim hakkında herhangi bir açıklama yapmaktan kaçındığı için, hukukçular arasında yaptığı bir toplantıda, gerçek inancın temsilcisine hakaret etmek istemediği ve haklarını elinden almak istemediği halde, İslâm'ın bedeninden dikeni çıkartmanın ve Allah'ın belirlediği yolda devam etmenin caiz olup olmadığını sordu. Tabii ki istediği cevap geldi33 ve böylelikle Müslüman devletler arasında uzun zamandır görülmeyen önemli bir savaş başlamış oldu. Sultan Selim'in Suriye'ye kadar gelişi hakkında çok fazla bilgi yoktur, ancak her iki ordu, 4 Ağustos tarihinde Halep yakınlarında Dabık Çayırı anlamına gelen Mercidabık'ta karşı karşıya geldiler. Selim'in etrafına her zamanki gibi yeniçerileri ve seçkin birlikleri dizilmişti. Ordusu, bu sefer Çaldıran'da insanüstü çabalarla o zorlu zaferi elde eden orduya hiç benzemiyordu. Aksine, en üst düzeyde Osmanlı subaylarının değerli düğmelerle süslenmiş ipek giysiler, başlarında kırmızı ve brokar başlıklar ve yüksek, güzel tüyler olan köleleri hayranlık uyandırıyordu34. Sinan Paşa, Rumeli sipahilerini yönetiyordu. Dulkadiroğulları Beyi'nin görevi, süvarileri ile düşmanın etrafını kurnazca sarmaktı. Memlüklerin, böyle bir orduya, piyadelerine ve toplarına karşı, inatçı ve kahramanlıktan öte yiğitliklerine rağmen direnmesi zordu. Ayrıca bunlar, boş yerleri Şam ve Halep'ten getirtilen birliklerle doldurulan ordusunun sadece bir kısmını oluşturuyorlardı. Saatlerce süren ve hiçbir sonuç alınamayan çatışmalardan sonra, Halep Emiri yenildi. Onun ardından Rumelili bir Osmanlı askeri, Şam Emiri'nin kellesini uçurdu. Oluşan kargaşada Memlük Sultanı da bilinmeyen bir biçimde hayatını kaybetti. Sultan Selim, kazanan olarak ipek halılar üzerinde ülkenin iki başkentine girdi ve oldukça iyi davrandığı nüfusa, sadakat yemini ettirdi. Halep Emiri, bağlılığını ilan etmek için geldi ve oldukça nazik karşılandı. Bu hadiselere şahit olan bir Hristiyan, Şam'da toplanan Divân'a 72 dilden temsilcinin katıldığını anlatır Bu kadar ihtişamlı bir Divân hiçbir zaman toplanmamıştı35. Sultan Selim, Kudüs'te de bir müddet kaldı, fakir Müslümanlara sadakalar dağıttı, büyük cami ile Mescid-i Aksâ'yı ve Hazreti İbrahim'in mezarını ziyaret etti ve Kurban Bayramı'nı birçok kurban kestirerek kutladı36. Sinan Paşa komutasındaki bir öncü birlik, Tumanbay'ın yeni Memlük Sultanı ilan edildiği Kahire'ye doğru yola çıkmıştı. Sinan Paşa, Gazze'yi işgal etti ve burada Emir el-Gazali'nin saldırısına uğradı. Muharebe, Gazze'nin surları önünde cereyan ediyordu ve 5 bin civarında Memlük ve Arap, geri çekilmek zorunda kaldı. İskenderiye Emiri hayatını kaybederken, Osmanlı ordusundan beş sancakbeyi de aynı akıbete uğradılar. Birkaç gün sonra Sultan Selim, birkaç silahdarın öldürüldüğü Ramla'yı tahrip ettikten ve tüfekçilerinin kurşunları ile dağ geçitlerini ellerinde tutan Arapları kaçırdıktan sonra, Gazze'ye geldi. Düşman süvarileri, ancak Kahire yakınlarında [Reydaniye'de], erzak teminini kesmeye çalışırken tekrar görüldüler. 24 Ağustos'taki Osmanlı toplarını hâlâ hatırlayan Memlük Sultanı Tumanbay, Osmanlıları aynı silahlarla karşılamaya çalıştı. 150 güzel ve eski, bronzdan dökme top, Sultan Selim'in ordusunu yok etmek üzere mühimmat deposundan çıkartıldı. Ama Sultan Selim, bundan haberdar olmuştu. Ayrıca Mısırlılara ait topların kullanılamaz durumda oldukları, hatta kendi topçuları için bile tehlikeli oldukları anlaşıldı. Türklerin topları ise yine düşman saflarında büyük kayıplara sebep oldu. Memlüklü süvarilerinin, Osmanlıların sağdaki Anadolu kanadına yaptıkları ve başka birliklerin de kısa bir süre sonra tekrarladıkları hücum daha başarılı oldu. Dulkadiroğulları Beyi Şehsuvaroğlu Ali Bey ve diğer Anadolu sancakbeyleri geri çekilirken, Sinan Paşa'nın etrafı sarıldı ve adamları o karmaşanın içinden ölmek üzere olan beylerini çekip kurtarmadan önce sekiz yerinden yaralandı. Savaşın bir tanığı, bu hadise hakkında şöyle yazmaktadır Sipahiler, O'nu gözyaşları ile ıslattılar, bedenini ince bir kefene sardılar, Mekke'den gelen suyla yıkadılar ve gömdüler. İntikam duygusu ile dolup taşan Anadolu Beylerbeyi Mustafa Paşa, düşmanlarının üzerine yürüdü ve onları başak gibi ezdi geçti . Memlüklü Sultanı'nın ordusundan geriye kalanlar da Kahire'ye kaçtılar ve esirler kılıçtan geçirildi (23 Ocak 1517)37. Nil Nehri'ndeki bir adaya kaçan Tumanbay'ın Türklerin karargâhını tekrar bir araya topladığı binlerce askerle ani bir baskına uğratma teşebbüsü başarısız oldu. Memlüklü hükümdarlığının savunucularının son bir hücumu, ertesi gün Osmanlıların kesin zaferi ile sonuçlandı. Kasım ayında Sina Dağı'nın papaz vekili ve İskenderiye'nin Venedik konsolosu aracılığıyla uzaktaki Frenklerden bile yardım isteyen38 Tumanbay'ın hiçbir taraftan umudu kalmamıştı. Yine de sadık memlükleri ile ve kendisine bağlı kalmış ahaliyle Mısır topraklarında bir zamanlar çok güçlü bir Halifeler Devleti'ne yakışır biçimde son gücüne kadar savaştı. Her pencerede, her karanlık köşede dirençle karşılaşılan Kahire'nin fethi sırasında üç gün üç gece boyunca kanlar aktı. Özellikle Sultan Şaban Cami'inin etrafında, ilk zamanlarda topçuların da katıldığı amansız bir mücadele yürütülüyordu. Öfke dolu Türklerin eline düşenler işkence altında hayatını kaybediyordu. Bir çoğu yarı ölü vaziyette suya atıldı ve boğuldu. Nihayet, Memlüklere ait atların gizlendiği yer bulundu. Memlük Sultanı Tumanbay, yanında sadece otuz kişi ile birlikte bir tekneye binip kaçtı. Sultan Selim, Tumanbay'ı kesin olarak istiyordu. Berberi reislerinden birinin ihaneti üzerine, Tumanbay nehrin diğer kıyısında yakalandı. Kahire Kadısı, boyun eğmesini isteyip, bunun karşılığında kendisine bir sancak vaat ettiğinde, Tumanbay bunu hiddetlenerek reddetti. Anadolu Beylerbeyi Mustafa Paşa, kaçak Memlük Sultanı'nın yanındaki adamlarla zorlu bir savaşa girişti ve elinde bozdoğanı ile bizzat savaş alanına inmek zorunda kaldı. Memlük Sultanı, nihayet suyun içinde bir köprünün yanında esir alındı. Sultan Selim, hükümdarlığını ve şerefini inatla savunmuş olan Tumanbay'ı, bir hükümdara yakışmayacak bir biçimde, bir eşek üzerinde Kahire'nin tüm ana yollarından geçirdi ve şehrin kapılarından birinde astırarak idam ettirdi. Kıyımlar ve yağmalar, üç gün sürdü. Dördüncü gün, bütün Mısır topraklarında barış ilan edildi. Sultan Selim, böylelikle Hazreti Yusuf'un tahtına oturmuştu. Siyasî ve sosyal şartları, Osmanlı İmparatorluğu'nun tamamında olduğu gibi bir düzene sokmak için altı yedi ay burada kaldı. Direnenler ortadan kaldırıldı. İskenderiye önlerinde daha kış aylarında İstanbul'da aceleyle bir araya getirilen ve 2 bin yeniçeri ile Alacahisar Sancakbeyi ile Mihaloğullarından İskender Bey'in oğlu Mehmed Bey'in komutasındaki birçok sipahiden oluşan güçlü bir donanma belirdi ve bu büyük ticaret şehri hiç tereddüt etmeden teslim oldu39. Mekke Şerifi de yeni sultanın huzuruna çıktı ve Sultan Selim'in elinden Mescid-i Nebevî için ipekten dokunmuş değerli bir örtü aldı. Yunus Bey, Mısır'ın ilk paşası ve üçüncü beylerbeyliğine tayin edildi ve koruma olarak emrine birçok yeniçeri ve sipahi verildi. Fazla bağımsız hareket etmeye başladığından ve hutbelere bağımsız bir Sultan gibi kendi adını da ilave ettirince, Sultan Selim'in emri üzerine idam edildi ve yerine40 eski Halep Emiri Hayr Bey getirildi. Sultan Selim daha sonra, eski Memlük Sultanı'nın oğlunu ve onun Şam Emiri ile evlendirdiği kızını da yanına alarak41, Kahire'den ayrıldı. Suriye'de, çoğu ülkenin kendi evlatlarından oluşturulmuş 40 bin süvari bırakıldı42. Şah İsmail'in herhangi bir düşmanlığını engellemek için Anadolu'da bir müddet Pîrî Mehmed Paşa Kızılırmak üzerinde nöbet tuttu, ancak daha sonra geri çağrıldı (Ekim 1518). 1518 yılı Temmuz ayının son günlerinde Sultan Selim yine İstanbul'a geldi. Venedikli bir konsolosun Tanrı bizi korumazsa, sonunda bütün Müslümanların hükümdarı olacak43 şeklindeki kehaneti (Şubat 1517) sonunda gerçekleşmişti. 1518, belki de 1519 yılında, Kahire'de isyan çıktı ve Osmanlı birlikleri tarafından acımasızca bastırıldı. Sultan Selim ise bir daha ne Asya'ya ne de Mısır'a ayak basmadı. 1519 yılını Edirne'de geçirdi44. Hiçbir sebep yokken, İtalya veya Rodos'a karşı hazırlıklarından bahsedilmeye başlandı45. 1520 yılının sonbahar aylarında İstanbul yakınlarındaki İnceğiz'e geldi ve Pîrî Mehmed Paşa ile Dukakinzâde Ahmed Paşa bayram için hazırlıklar yaparken, şîrpençeye yakalandı ve 7 Şevval46 günü (20 Eylül) aniden hayata veda etti. Şüphe ile karşıladığı ve aynı şekilde babasının da kendisine suikast tertipleyebileceğinden şüphelenen oğlu Süleyman, Manisa'da kaldığından, Sultan Selim'e son günlerinde Ferhad Paşa baktı. Trabzon'da* doğan, Kefe'de güzel annesi2 tarafından Tatar akrabaları arasında yetiştirilen daha sonra babasının Anadolu'daki savaşları sırasında uzun bir süre Avrupa'daki meselelerle ilgilenen ve sonunda, babası ondan şüphelenmeye başladığı için, sürgün olarak Anadolu'da yaşayan henüz 26 yaşındaki Süleyman, hayatının üçte birini İstanbul'da geçirmiş ve burada pişerek , İstanbul'a yakışır asil bir genç adam hâline gelmişti3. Solgun tenli, ince bir adamdı4. Ağır ve ustaca bağlanmış sarığının altından yarı içine göçmüş gözler parlıyordu. Bu ince yapılı gencin kartal burnu ve uzun boynu ile melankolik görünüşü de tipik özelliklerindendi5. Profili asil ve keskin hatlı idi enerjik üst dudağının üzerinde ise ince küçük bir bıyık vardı. Eski Osmanlı soyunun çelebisi olarak, sınırsız bir güce sahip olmanın verdiği bilinçle hırsını körükleyen dünyaya soğuk ve biraz da yorgun gözlerle bakıyordu. Güçlü kolları ile Tatarların ata yadigarı olan okçuluk sanatını çok iyi biliyordu. O, bir zanaat öğrenmişti ve bu zanaatla, kendi ifadesine göre, her gün tebaanın terinin ve kanının bulaşmadığı bir akçe kazanmıştı6. Doğu dillerinin yanında Anadolu'dan daha çok sevdiği Rumeli'nin7 Slav dillerine de hakimdi ve çoğunluğu Bosna'da, Dalmaçya'da, Sırbistan'da ve Bulgaristan'da doğmuş olan subayları ile kendi dillerinde konuşabiliyordu8. Zamanın Arap-Fars şiir sanatına9, seleflerinden çoğu gibi ilgi duymuyordu. İslâmi temeller üzerinde büyüyen felsefeye de ilgisi yoktu. Babası Sultan Selim kadar ütopyacı ve savaş hayranı olmasa da, Büyük İskender gibi cihan fatihlerinin efsanevî hikâyelerini severdi, ama ona ulaşmak gibi büyük bir hayale kapılmazdı. Selim'in babası, Hristiyanları ve Yahudileri esirgemişti Selim ise onun yerine gezgin dervişleri ve şeyhleri takip ediyordu. Bu fanatiklerden biri, bir Torlak10, II. Bâyezid'a hançerle saldırmaya kalkmış, ama Vezir İskender Paşa tarafından engellenmişti11. Süleyman, Hristiyanlara karşı değildi, ama onların temsilcilerini sevdiği de söylenemezdi. Bu yüzden İslâm'ın bazı düzensizliklerine göz yumuyordu, zira dedesi Sultan Mehmed ve babası Yavuz Sultan Selim'in aksine yaşlılığına kadar kendi adına herhangi bir imaret12 veya camii yaptırmamış olmasına rağmen, halife olarak dinî görevlerini ve yükümlülüklerini yerine getirmeye çalışıyordu13. Aşırı dindar bir adam sayılmazdı. Süleyman hakkında, ava ve oyunlara fazla meraklı olduğu söyleniyordu. Kimi gözlemci, sefaya ve düzensiz bir hayata çok uzun dayanamayacağından emindi. Venedikli bir balyos, çok değişken, kimi inatçı, kimi müşfik bir karaktere sahip olduğunu söylüyordu, ama bu arada Doğuluların yetiştirme tarzından kaynaklanan ve kendini kimi zaman öfke ve kibirle gösterirken, kimi zaman görünüşte tevazu ile ortaya çıkan rol yapma yeteneğini unutuyordu14. Hristiyan elçiler, saray hayatını çok sevdiği için, savaşa fazla meyilli olmadığını düşünüyorlardı bu da onların işine geliyordu15. Ama böyle düşünenler, yanıldıklarını kısa bir süre sonra anlayacaktılar. Yeni sultan, güzel kadınlara, hele ki genç delikanlılara hiç düşkün değildi. Eğriboz asıllı eşinden, yiğit bir savaşçı olarak yetişen, annesi ile birlikte Karahamid'de yaşayan, Anadolu'da çok sevilen ve bu yüzden babasının öfkesini çekerek, sonunda sultanın resmî olarak tanınmayan gözde cariyesi Hürrem Sultanın entrikaları sebebiyle hayatı son bulan16 Mustafa adında bir oğlu olmuştu. Hürrem Sultan, Kefe'deki gümrüğe köle ticareti için her yıl büyük meblağlar ödeyen Tatarlardan alınan bir Rus'tu (Rutenya/Ukraynalı). Bu yüzden Rönesans devri âlimleri ona Latince eserlerinde Roksolana lakabını takmışlardı. Haremlerde rağbet gören ve hayranlık uyandıran kömür gözlü, bukleli ve kırmızı dudaklı cariyelerin aksine, zarif ve kısa boylu17 olan Hürrem Sultan, Süleyman'ı öylesine etkilemeyi bilmişti ki, onu sadece paraya ve mücevherlere boğmakla kalmayıp - sadece elbiselerinden biri 100 bin altın ediyordu -kendisine hediye edilen bütün cariyeleri de sarayın gözdeleri ve subayları ile evlendirmişti18. 1521 yılında ölen iki çocuktan başka üç veliaht doğurmuştu Selim (1521), sarayda gizlenerek yaşayan kambur Cihangir* ve Mehmed Selim'in, Mehmed'in ve üvey kardeşleri Mustafa'nın sünnet düğünleri, 1529 yılında büyük bir görkemle İstanbul'da At Meydanı'nda yapıldı19. Tek kızı ise Rüstem Paşa ile evlendi20. Süleyman, yeniçerilerin ve diğer düşmanlarının nefretle cadı 21 diye andıkları Hürrem Sultan'la tek eşli herhangi bir başka prens gibi, çok büyük üzüntüler yaratan ölümüne kadar çok mutlu yaşadı. Mezarı, aynı zamanda eşi olan efendisinin yanında İstanbul'da Süleymaniye Cami'indedir. Sultan Süleyman, savaşı zevk için istemiyordu, zira doğuştan ne bir savaşçı ne bir fatihti ve bu konuda hırsı yoktu. Aile içinde ve dostlarına karşı nazik bir insandı ve örneğin güçlü Veziriazam İbrahim Paşa meselesinde olduğu gibi, ikincil derecede yer almayacak kadar kibirli değildi. Buna rağmen Sultan Süleyman hiçbir zaman, Sultan Selim'in tabiriyle sakalından çektikleri babası Sultan Bâyezid gibi, gözde vezirler tarafından yönetilen, iradesi zayıf bir adam durumuna düşmedi. Aksine hiçbir Osmanlı Sultanı, Osman Bey'in halefi, padişah ve halife olarak sahip olduğu bilinci, onun kadar ihtişamla taşımadı. Daima muzaffer padişah, şahların şahı, kâinâtın taçlı efendisi, Allah'ın yeryüzündeki gölgesi, Ak ve Karadeniz'in hakimi, Rum'un, Anadolu'nun, Yunanistan'ın, Karaman'ın, Dulkadir'in, Diyarbekir'in, Şam'ın, Halep'in, Kahire'nin, Kudüs'ün, Mekke ve Medine'nin, Yemen'in, Cidde'nin vs. hükümdarı Sultan Süleyman Şah 22 için güç, ya yaratıcılığın bir eseri ya da fanî bir müsamahanın kanıtı idi. Vezir Mustafa Paşa, 1527-28 yıllarında Kral Yanoş (Jan) Zapolya adına Macar elçisi olarak İstanbul'a gelen Hieronimus Laski'ye şöyle bir soru yöneltmişti Diğerleri gibi onun sadece bir kölesiyken, bir Erdel Beyi, sultana nasıl baba diyebilir23 . Devletin ileri gelenleri Sultan Süleyman'a Allah'ın yeryüzündeki gölgesi olarak adeta tapıyorlardı. Venedikli bir balyos, bir mektubunda şöyle yazmıştı Zatı şahaneleri, vezirler tarafından yönetildiğini düşünmemeliler aksine sizi öfkeli gördüklerinde önünüzde titriyorlar ve kaçacak yer arıyorlar24 . Devletin ileri gelenleri huzuruna elleri arkada olarak çıkıyorlardı. Sancakbeyleri ise ona bakamıyorlardı bile25. Ölüm fermânlarını bile neredeyse gülerek karşılıyorlardı ve ülkede disiplin o kadar güçlü idi ki, en aşağı köle bile sultanın emri ile devletin en yüksek makamındaki adamı esir alabiliyor veya idam edebiliyordu26. Sultan Süleyman'ın vezirleri arasında en çok dikkat çeken Veziriazam İbrahim Paşa olmuştu. Onun kariyeri, Sultan Süleyman'ın ilk dönemlerindeki yönetim şeklini bütün açıklamalardan daha iyi gözler önüne seriyordu. İbrahim Paşa, Parga'da daha sonra bu bölgede bir sancağa yönetecek olan fakir bir Arnavut Hristiyan köylüsünün oğlu idi. Köle olarak - Ayamavra'nın fethi sırasında esir alınmıştı - Sultan Süleyman'la birlikte Manisa'da büyümüş ve tıpkı Hürrem Sultan gibi ince ve zeki bir yapıya sahip olduğu için27, hükümdarının sadece güvenini değil, dostluğunu da kazandı. Güzel konuşmayı biliyor ve büyük savaş kahramanlarının hayatlarını inceliyordu. Aynı zamanda coğrafya, felsefe ve hukukla ilgileniyordu. Daha sonraları, eğitim açısından henüz ham olan Osmanlılardan daha yüksek seviyede olan bir İranlıyı müzik öğretmeni olarak tuttu. İskender Paşa'nın kızı ile yaptığı evlilikten dolayı bu genç musahibin konumu daha da güçlendi28. 1523 yılında veziriazamlığa getirildi ve kısa bir süre sonra Rumeli Beylerbeyi olarak atandı. Bu sayede yıllık geliri 150 bin altına yükseldi29. O, artık devletin en nüfuzlu adamı idi. Bir Hristiyan30 1525 yılında Türklerin İmparatorluğu, İbrahim Paşa'nın iradesi ile yürütülüyor , diye yazmıştı. Macar elçi Laski, 1528 yılında ona Sultanı yöneten sensin31 , diye hitap ettiğinde, İbrahim Paşa ona mütevazı bir şekilde Ben efendimin kölesiyim , diye cevap vermişti. Yeniçeriler, entrikalarına kurban giden Ferhad Paşa'nın ölümünün intikamını almak için ona karşı birleştiler, ama boşuna. Gerçi evi ateşe verilmişti, ama Sultan Süleyman yerine daha güzelini yaptırdı32. Diğer Vezir Ayas Mehmed Paşa'nın nefreti de bir sonuç vermedi. İbrahim Paşa'nın etrafında altın işlemeli brokar ve ipek giysiler içinde 1.500 kölesi vardı. Kendi giysileri, efendisinin giysilerinden daha değerli idi, ama Sultan Süleyman bunu hak ettiğini savunuyordu33. Sıkça ziyaret edilen evinde iki fili vardı34. İstediği zaman bir vezirin istidasını açıklama yapmadan geri çevirebiliyordu. Bir seferinde resmî Divân, kendi sarayında toplanmıştı bu, daha önce hiç görülmedik bir olaydı35. 1524 yılında kutlanan düğün, sultanlara yakışır bir şekildeydi. Bazıları, ona Serasker Sultan diyorlardı36. Barışı tekrar sağlamak için Mısır'a gittiğinde, Sultan Süleyman ona Büyükada'ya kadar eşlik etti37. Daha sonra ayrıntılı olarak vereceğimiz Kahire'ye gelişinde, sultanlara yakışır bir biçimde karşılandı. İkisi arasındaki ilişki, masumane bir dostluk olarak gösteriliyordu38, ama Sultan Süleyman bu çok değerli dostunun dönüşünü dört gözle beklemişti. Sahil kenarındaki şahin avında yine ikisi birlikte görülüyordu39. Sultan Süleyman ile aynı odada, dostunun yatağının yanında yatıyor ve yemeklerini onunla birlikte yiyordu. Bir seferinde gözde vezirinin evinden iki gün boyunca çıkmamıştı40 ve İbrahim Paşa her gün Sultan Süleyman'dan muhabbet dolu mektuplar alıyordu. Şehzâde Mustafa, sultanın sofrasında önce hizmet gören bu adamı kıskanıyordu41. Ama İbrahim Paşa, kendisine duyulan bu güveni çok mütevazı bir şekilde kullanıyordu. Dürüsttü ve hediyeleri sadece herkesin önünde, tazim olarak alıyordu42. Hristiyanlara karşı bile sözünü tutuyordu ve Osmanlı siyasetine öylesine dürüst bir akış kazandırmıştı ki, daha sonraları Türklerde sadakat ve dürüstlük, İbrahim Paşa ile birlikte öldü diye yazılacaktı43. İmparatorluğun gücünün, sürekli bir hâle getirilmesinde İbrahim Paşa'nın payı mutlaka çok büyüktü. Bu büyük adam, 13 yıl boyunca herşeyi yönetip, yürüttükten sonra 15 Mart 1536 yılında sultanın yanına çağrıldı ve daha önceleri olduğu gibi geceyi sarayda geçirdi. Ertesi gün, siyah eğerli bir at üzerinde ölü olarak eve getirildi. Rüşvet ve Frenklerle şüpheli ilişkiler sebebiyle çok eski ve müsamahakâr dostu onu siyah ipek kaytanla boğdurtmuştu44. Birkaç gün sonra mallarına el konulup, açık artırmayla satılırken, sultanın nefesi ve kalbi olan bu adamdan hiç kimse bahsetmiyordu artık. Herkes, tek gücün sultanın kendisi olduğunun ve diğerlerinin sadece bu güçlü yolcunun, istediği zaman kırıp atacağı bir değnek olduklarının bilincindeydi. O dönemlerde vezirler henüz eşit olduğu için, rütbe olarak değil de nüfuz olarak İbrahim Paşa'dan sonra gelen ikinci vezir, artık yaşlanmaya başlayan, nikris hastalığından muzdarip Koca Mustafa Paşa idi. 1526 yılında 48 yaşında idi ve sultanın eniştesi idi ki, damat olma şerefini yakışıklılığına borçlu idi. 70 bin altın geliri ve 700 kölesi ile önemli bir konuma sahip olan, ancak İbrahim Paşa ile hiçbir şekilde boy ölçüşemeyen açgözlü ve cimri bir adamdı45. O da bir köle idi ve Venedik vatandaşı olarak Kotor civarında doğmuştu46. Slav soyundan gelen bir diğeri, Sultan Süleyman'ın damadı Boşnak Rüstem Paşa idi. Bunun dışında Osmanlı hanedanı ile aile ilişkileri içinde, Sultan II. Bâyezid'in kızı ile evli olan Lütfi Paşa vardı47, ama eşine attığı bir tokatla hakarete maruz bırakması yüzünden daha sonra bir hanım sultanın eşi olma şerefinden mahrum kaldı48. Kanuni Sultan Süleyman'ın* hareketli ve zeki veziri Pîrî Mehmed Paşa, sürgün olarak Edirne yakınlarındaki bir mülkte yaşıyordu49. Üçüncü vezirlik makamını, 50 bin altın gelir ve 600 köle ile bir köylü kadının oğlu olan ve annesi Avlonya'da manastırda rahibe olarak hayatını devam ettirdiğinde, ona yılda 100 akçe gönderen Chimaralı Arnavut Ayas Mehmed Paşa elinde bulunduruyordu. Ayas Mehmed Paşa, vezirlik günlerinde bile - savaş ve günlük siyaset işleri dışında okuması yazması yokken, Epir Dağları'ndan ayrıldığı günden daha eğitimli değildi50. Aslında samimi olarak gerçekten barışsever ve çok nadiren yenilen düşmanlarına acımasız davranan, hatta amanlı teslimiyeti en şanlı savaşa tercih eden bir karaktere sahip olmasına rağmen, Sultan Süleyman bir savaş çağını başlatmak zorunda kalacaktı. Onu buna iten sebepler, bir taraftan düşmanlarının planlarına ve saldırılarına karşı imparatorluğun kesin ve doğal sınırlara ihtiyaç duyması ve diğer taraftan, devlet içinde çok önemli bir yer tutan ve savaşa hazır olan orduya yeni, şan ve ganimet getirecek faaliyetler yaratmak zorunda olduğunun bilincinde olması idi. Osmanlılar sultanları, hanları, şahları ve halifeleri olan hükümdarları, muzaffer bir komutan olarak aralarında bulunduğu sürece ilerleyecekler, ya da kısa bir sürede dağılacaklardı. Yıllık 3 milyon altın tutarındaki harcamalar bütçesinden 500 bin altın 10-12 bin yeniçerinin ulûfelerine ve bir o kadar da sarayın masraflarına gidiyordu51. Yeniçerilerin sayısı ile maaşları - günde 6-8 akçe arasında - Sultan Selim zamanında yükseltilmişti. Ayrıca her yeni savaş seferinde her birine 10 altın vermek gelenek hâline gelmişti. Başlıklarında altın52 süslemeler vardı ve bazıları zırh taşıyordu. Her yeniçeriye, yeni bir sultanın tahta cülûsunda ayrıca 1511 yılından beri 1000 akçe dağıtılıyordu53. Yeniçeri ağasının maaşı günde 500 akçe ve beş kaftandı ve Divân'da