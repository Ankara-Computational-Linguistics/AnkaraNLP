alınması gerektiğinin taraftarıyım. Küreselleşme sayesinde dünyada bulunan bilgilerin çoğuna erişimimizin olduğu inkâr edilemez bir gerçek. Küreselleşmeyle birlikte, uluslararası alanda kolayca ulaştırılabilen bilgiler yardımıyla bir ülkede ortaya çıkan bir sorun, örneğin bir hastalık, başka bir ülkede bulunan bir çözüm ile rahatça ortadan kaldırılabilmekte. Mesela, kanser gibi günümüzde oldukça yaygın olarak görülen bu hastalık için çeşitli ülkelerde üretilen birçok ilacı ithal edip kendi hastalarımızı tedavi edebilmekteyiz. Bu durum da insanların yaşamlarındaki pek çok probleme bir çözüm yolu getirebilmektedir. Aslına bakılırsa küreselleşmenin insan hayatına kattığı en büyük yarar da yukarıda bahsettiğim gibi tüm insanlar arasındaki bilgi alışverişidir. Bununla birlikte; ticaret alanındaki kolaylık, bizden çok uzakta olan insanlarla hızlıca iletişim Cansın Lara Basa kurabilmemiz veya çeşitli uygulamalar sayesinde çok uzak yerlerdeki akımları ve haberleri takip edebilmemiz küreselleşme olgusunun bize kazandırdıklarından sadece birkaçı olarak gösterilebilir. Bu durum da diğer kültürleri tanımamıza, öğrenmemize ve kendi irademizle benimsememize neden olmaktadır. Örneğin; kendi kültürümüzde hiç görmediğimiz, Uzak Doğu mutfağına ait Suşi, şu anda neredeyse tüm Türkiye tarafından tanınıyor ve birçok insan tarafından da sık sık tüketiliyor. Ikea, bir İsveç mobilya markası olup çoğumuzun evine uzun yıllardır batılı mobilya tarzını taşırken bazen mobilya denildiğinde aklımıza ilk gelen markalardan biri oluyor. Bunlar gibi günlük hayatımızda olan birçok örnek aslında hayat standartlarımızı ve şartlarımızı şekillendiriyor. Diğer ülkelerde kullanılan çoğu ürün ve hizmet şu an ülkemizde de kullanılmakta olduğu için Avrupa’da bir ülkeye gittiğimizde gördüklerimiz karşısında pek şaşırmıyoruz. Bilgi alışverişinin de bir sonucu olan kültürleri tanıma durumunun bu denli kolay olması da çoğu dünya vatandaşlarının aynı düzende ve standartta yaşamasını sağlıyor. Öte yandan, küreselleşme yüzünden başta kendi kültürümüz olmak üzere diğer kültürlerin de yok olma yoluna girdikleri de bir gerçek. Yurtdışından gelen fabrika çıkışlı ürünlere olan talep, ne yazık ki kendi üretimimiz olan el emeği ürünlere olan talepten kat be kat daha fazla. Bu durum da ülkemizdeki üreticilerin piyasalardan çekilerek yerli üretimin azalmasına sebep oluyor. Örneğin, el dokuması halılara olan talebin azalması ve yabancı sektöre yönelim yerel zanaatkarlarımızın dükkanlarını kapatmasına neden olarak bu türdeki üretimin azalıp zamanla yok olmasına neden oluyor. Bununla birlikte, kültürümüze ait olan yemeklerin, kıyafetlerin, hatta şarkıların bile artık rağbet görmemesi bu alanda iş yapan insanların kendi alanlarından çekilerek başka işlere geçişine neden oluyor. Bu nedenle de kültürümüze ait olan tüm miraslarımızı teker teker kaybediyoruz. Fikrimce, küreselleşme kavramının kültürlere kaybettirdiklerinden en büyüğü bu durumdur. Küreselleşmenin kötü etkilerinden kurtulup bir yandan da yararlarından faydalanmak için elzem olan ve bireysel anlamda yapılması gereken, insanın kültürüne sahip çıkıp diğer kültürleri de aynı gayretle öğrenip anlamaya çalışmasıdır. Küreselleşmeyle kazanılanların yanında kaybettiklerimizi ne kadar göremesek de uzun vadede farkına varacağımız negatif bir değişim bizi beklemekte. Herkes kendi kültürel varlığının farkına varıp onu korumaya başladığında tüm milletler aynılaşmayacağı ve farklılıkların güzel bir hale bürüneceği kanısındayım. Cansın Lara Basa KAYNAKÇA Saul, John Ralston, and Erdem İlgi Akter. Küreselleşmenin Çöküşü : Dünyanın Yeniden Keşfi. Ayrıntı Yayınları, 2018. BASİT BİR EYLEMDEN ÇOK DAHA FAZLASI: KOŞMAK Koşmak insana bir şeyler katabilir mi? Yoksa koşma eylemi son derece basit, gereksiz ve insanı yormaktan başka bir işe yaramayan bir eylem midir? Bana soracak olursanız, kulağa çok basit gelen bu eylem aslında insan için son derece önemlidir. Koşmak, bir insanın hayatta sahip olduğu en önemli şeye, sağlığına, katkı sağlayacak bir eylemdir. Günümüzde birçok insan, sadece bir yerlere yetişebilmek için koşar. Hiç kimse koşma eyleminin sağlığına katkıda bulunacağını aklına getirmez. Peki, son derece basit olan bu eylemi kaçımız sağlığımıza faydalı olacağını düşündüğümüz için gerçekleştiriyoruz? Koşma eylemini sadece bir yerlere yetişmek için gerçekleştirmekten vazgeçme zamanımız sizce de gelmedi mi? Bana göre bu eylemin başka faydalarının da olduğunu iyice anlamamızın vakti çoktan geldi. Günümüzde, birçok insan çok ciddi sağlık sorunlarıyla karşı karşıya. Obezite, kalp krizi gibi çeşitli hastalıklar insanlar için ciddi tehditler oluşturabiliyor. Koşmak, bu tür tehditleri büyük oranda azaltabilir ve insanı daha sağlıklı hale getirebilir. İnsan, gelecekte başına gelebilecek tehlikeleri çoğu zaman göz önünde bulundurmaz fakat bu tehlikeler gerçekleştiği zaman da büyük bir pişmanlık duyar. Peki, gelecekte sıkıntı yaratabileceğini bildiğimiz bu tehlikeleri önlemek bizim elimizdeyken, neden bu tehlikeleri önlemeye çalışmayalım? "Acı kaçınılmazdır, fakat acı çekmek bir tercih meselesidir." (Murakami 17). Bana göre yazar, Koşmasaydım Yazamazdım adlı eserindeki bu sözüyle, acıların insanın başına gelmesinin kaçınılmaz olduğunu, fakat bu acıları çekmenin veya çekmemenin insanın elinde olduğunu vurguluyor. Yani insan, aslında gelecekte çekeceği acıları çekmeyi kendisi tercih etmiş, zamanında bu tercihini değiştirmek için hiçbir çaba sarf etmemiş oluyor. Bu noktada kişinin, çektiği acıyı hak ettiğini bilmesi gerekir çünkü yaptığı tercih, kişiyi bu acıyı çekmeye mahkum ediyor. Koşmak, sadece sağlığa katkı sağlamaz. İnsan koşarken kendini daha mutlu, daha özgür hisseder. Bu noktada kendimden bahsetmek istiyorum. Koşmayı, yürümeye tercih ederim çünkü hem işlerimi daha kısa zamanda bitirebilirim, hem de etrafımda yürüyen onlarca insan arasında kendimi farklı hissederim. İşlerimi daha kısa zamanda bitirmek konusunda daha önce yazdıklarımla çelişmiş olabilirim, fakat insanın yürüyerek yolda zaman kaybedeceği de yadsınamaz bir gerçek. Bütün bunların yanında insan, koşmanın sağladığı tek faydanın zamandan tasarruf olmadığını bilmelidir. Mesela koşma eylemini alışkanlık haline getirmiş bir insanın kondisyonu, birçok insana göre daha yüksektir. Bu kişi yorucu bir iş yaptığında veya bir yere yetişmek için koşmak zorunda kaldığında diğer birçok insan gibi nefes nefese kalmaz. Tabii ki koşmasının önünde diz ağrısı, kalp ve damar sorunları veya başka rahatsızlıkları bulunan insanları tenzih ederim. Sonuçta bu insanlar koşmamayı kendileri tercih etmediler, bu sebepten bu insanlar koşmadıkları için gelecekte karşı karşıya kalabilecekleri sağlık sorunlarını da hak etmiyorlar. Sonuç olarak,eğer bir insanın koşmasının önünde hiçbir engel yoksa, kişi sağlıklı bir gelecek için koşmalıdır. Haruki Murakami, Koşmasaydım Yazamazdım adlı eserinde koşmanın kendisi için ne kadar önemli olduğunu anlatıyor ve bir yazarın yazmak için sürekli oturduğu, bu yüzden de sağlıksız olduğu algısını ortadan kaldırıyor. Yazı yazmak ile koşmak arasında neredeyse hiçbir ilişki bulunmamasına rağmen, bir yazar bile koşmanın mesleğine birçok katkısı olduğunu savunuyorsa, bu eylemin insana gerçekten büyük katkılarda bulunabileceği göz önünde bulundurulmalıdır. İnsanlar sadece yorulmamak için bedenlerini koşma eyleminden mahrum etmemeli, geleceklerini de düşünmelidirler. Koşma eylemini gerçekleştirdikleri andan itibaren çok kısa bir zaman içerisinde, bu eylemlerinin karşılığını alacaklarını bilmeli, koşma işini basit ve gereksiz bir eylem olarak görmekten kaçınmalıdırlar. Tabii, bu eylemi gerçekleştirmek için de insanın önünde sağlık sorunları gibi sorunların bulunmamasına da dikkat edilmelidir. Kaynakça Murakami, Haruki. Koşmasaydım Yazamazdım. İstanbul: Doğan Kitap, 2013. Baskı. ERDEMOĞLU 1 Hasan Emre Erdemoğlu Ali Turan Görgü TURK 101 Sınıf 26 23 Aralık 2014 SON KURŞUN Belinde silahı, sırtında kamburu, topallayan adımlarla peşimizden geliyor. Tutuculuğu ve kuralcılığıyla üzerimize korku salıyor. Aklına estikçe silahını çıkarıyor, sürgüsünü çekiyor, güvenliğini kapatıyor. Tamamen amaçsız, üzerimize bir sıkıyor, iki sıkıyor, üç sıkıyor… Bizler, onun bu davranışındaki suçun ne olduğunu bilmemize rağmen barışın üstüne süzülen kurşunların darmadağın ettiği hayatları ve yitirttiği umutları içi boş gözler ve soluk bir yüzle; öte yandan vicdanımızın yüzsüzlüğüyle izliyoruz. Bahsettiğim kişinin kim olduğunu soracak olursanız o kişi doğuda töre cinayetlerine sebep olan, sokaklarda sevgiye ve yemeğe aç sokak çocuklarını barındıran, çingenelerin alnına hayatları boyunca hor görüleceklerini yazan toplum kurallarımız ve önyargılarımız. Sevgi Soysal, Barış Adlı Çocuk adını verdiği öykü kitabı ile kamburu çıkmış toplumsal kurallarımızın hayatlarımızla nasıl oynadığını ve bize yapıştırılan etiketlere sessiz kalma eylemine nasıl boyun eğdiğimizi gösteriyor. Sevgi Soysal’ın usta kalemi bize gerçeklikten ve yaşanmışlıklardan fazlasını sunmuyor ama öykülerindeki yoğun dili, öyküden öyküye değişen bakış açılarıyla toplumumuzun her kesiminden bireyin, toplumun yaşantısıyla olan savaşını anlatıyor. Sadece içindeki özlü gözlemlerinin bile Barış Adlı Çocuk’u kütüphanede mutlaka bulunması gereken bir kitap yaptığı düşüncesindeyim. ERDEMOĞLU 2 Delikli Nazarlık farklı sınıflardaki insanların kendilerine ve çevrelerine olan bakışlarını anlatıyor. Sevgi Soysal, yazısını Roman ağzından şekillendirerek öyküsünün altına başarılı bir imza atıyor. Onun öykülerinde absürt gerçekliği bulabilirsiniz. Nice bireyler vardır, Necip gibi iyi bir aileye doğmuşlardır ve bu nice insanlar toplumun insanlardan beklediği davranışlardan muaftırlar. Nice insanlarda doğdukları andan itibaren ailelerinin, arkadaşlarının ve çevrelerinin haksız hor görmeleriyle karşılaşırlar. Delikli nazarlıktan süzülen gözler “değivermez” insanlara; önyargılarımızın ve yaşadığımız olumsuzlukların üstümüze sıktığı kurşunlardır canımızı yakan. Beni en çok düşündüren soru niye nazarın hep mazluma değdiğidir. Nazarlığı Necip delmiş olmasına rağmen, nazar Roman çocuğa değmiştir. Gerçek hayatta da suçu güçlünün işlemesine rağmen günah keçisinin mazlum insanlar olduğunu görüyorum. Böylece hayat ve toplumsal kuralların güçlü için çalıştığı çıkarımına varıyorum. İlk öyküden bir çıkarım yapmış olmanın verdiği cesaretle, karakterlerin gözünden tecrübelerini edinmeyi, hayatın adaletsizliği hakkında farklı bakış açılarını görme umuduyla başka bir öyküye atlıyorum. Deli Tank ve Çocuk gün batımı manzarası, serin rüzgârları ve yılbaşı akşamının ruhu ile beni içeriye çekiyor. Yoksul çocuğun kirli tırnaklı ve yoksul eli kalbime dokunuyor. Yılbaşında bir oyuncağa erişme umuduyla, mutlu olabilme umuduyla, cam vitrinin önünde dikilen çocuğu üstündeki karı delmeye çalışan bir kardelene benzetiyorum. Bu kardelenin üstüne basarak yürüyen insanları gözümün önüne getirebiliyorum, kardelenin üstüne her basılışında insanların çehreleri daha da silikleşiyor. Ufuktaki tank yok olan insanlığın ve insanlığı yok eden normların, davranışlara bir tepki olarak deliriyor ve bütün nefretini gündelik hayatın üstüne kusuyor. Sevgi Soysal kirli ellerinde temiz bir yürek tutan çocuğun erişilmez hayallerini ve insanların duyarsızlığını anlatarak beni içinde yaşadığım toplum adına bir kez daha utandırıyor. Barışın üstüne süzülen kurşunlar bir çocuğun hayallerini erişilmez kılıyor, başka bir insanın hak etmediği suçlamalara ve önyargılara mahkûm olmasına neden oluyor. ERDEMOĞLU 3 Toparlamadan önce size Hanife’den ve onun temsil ettiklerinden bahsetmek istiyorum. O on beş yaşında, büyük bir insan olma hayalleri olan genç bir kız çocuğu. O, töre cinayetine kurban giden, bazı insanların koyduğu kuralların üstümüze sıktığı kurşunların gerçek hayatta da bizi öldürdüklerinin en çarpıcı örneği. Kadına verilen değerin ne kadar ayaklar altında olduğunu görmek beni ne yazık ki çok üzüyor. Hanife’nin tek suçu içinde bulunduğu kültüre aykırı yaşayıp kendisi olmaktı. Sırtında kamburuyla töreler, ilahi bir suç işlediğine inanmışçasına bütün kurşunlarını üstüne sıktı da sıktı. Hanife’nin canı çıktı da çıktı. Öldürüldüğünü gören masum küçük çocuk ağabeylerini taklit etti ve ölünün başına taşı attı da attı. Zamanında Diyarbakır’da yaşamış biri olarak Hanife’yi okumayı bitirirken gözümden bir yaş süzüldü. Bunun sebebi bütün bu insanların yaşadıklarını başımdan geçirmiş olduğumdan veya bizzat onların yaşantısına şahit olduğumdan veya Sevgi Soysal’ın öykücü damarının beni etkilemesi değildi. Bunun sebebi bu öyküleri okumadan önce hayata bunları hissedemeyecek kadar boş gözlerle bakmamdı. Şu an kulağımda Shakespeare yankılanıyor: Sıyrıldığımız zaman yaşamak kaygısından Ne düşler görebilir insan, düşünmeli bunu. Bu düşüncedir felaketleri yaşanır yapan. Yoksa kim dayanabilir zamanın kırbacına? (…) Yüzsüzlüğün bu kadar çabuk yürümesine Kötülere kul olmasına iyi insanın (…) Bilinç böyle korkak ediyor hepimizi: Düşüncenin soluk ışığı bulandırıyor Yürekten gelenin doğal rengini. (Shakespeare) ERDEMOĞLU 4 Toplumumuzun kurallarını hep yanımızda topallayan, kamburu çıkmış, usa sığmayan davranışlara sahip, önüne gelenin ruhuna silahlarıyla korku salan bir insana benzetebiliriz. Ama inandığım şey, çevremizde barışı ve mutluluğu istiyorsak, son kurşunu “yaşamak kaygımıza” sıkmalıyız. Yaşamın içinde ama onu dışarıdan gözleyen bir kitap Barış Adlı Çocuk. Son kurşunu sıkabilmiş olan usta yazar Sevgi Soysal’ın kaleminden… ERDEMOĞLU 5 Kaynakça Shakespeare, William. Goodreads. tarih yok. Web. 07 Aralık 2014. <https://www.goodreads.com/quotes/546591-olmak-ya-da-olmamak-i-te-b-t-n-mesele-bu-d-ncemizin-katlanmas>. Soysal, Sevgi. Barış Adlı Çocuk . İstanbul: İletişim Yayınevi, 2012. Basılı. Elif Gökçen Toksoy GÜNEŞ RENGİNE BOYANMIŞ UMUTLAR Yine oturmuşken sessizliğimle ben, bir gecenin karanlığında terasta… Dinlerken yalnızlığımla sessizliğimi ve içimde soldurmamaya çalıştığım umutlarımla izlerken gökyüzündeki yıldızların solgun ışığını… Sokaktan gelen karanlığı delen seslerle irkildim. Bir adam çok sevdiğini haykırarak söylediği; ince, narin, kırgın bir kadını hırpalayarak itekliyordu. Sessizliğimi acıyla delen sevgi sözleri doğru muydu? Doğruysa bu sevgi sözleri, o gördüğüm şey neydi? Neden onu dövüyordu? Hangisi gerçek, hangisi yalandı? O sırada şairin şu dizeleri geldi aklıma: “Biteviye söylenmiş, söylenecek yalanlardan yorgun dünyayı bir tablo gibi seyrederiz.” (Asuman Susam, Kemik İnadı, 31) Evet, duyduğum tekdüze söylenmiş bir yalan, gördüğüm ise çok acı bir tabloydu ve ben de bozdum sessizliğimi haykırırcasına. Demiş ya şair: “Önce sesten sonra sözden geçmeliydik o boşboğaz dilbaz lafazan beylik sözden gözümüz değer değmez dünyaya kulakta işitsindi susunca yoktuk hayatta kalmak içindi gevezelik” (Asuman Susam, Kemik İnadı) Ben de gördüm o narin kadının çırpınışını, “Seni seviyorum.” diyenin onu ne kadar kırdığını. Tabii ki susmadım çünkü susarsam yoktum,hemen bildirdim gerekli yerlere onlar yetişti. Evet o hayattaydı fakat örselenmişti, kırılmıştı ve kaybetmişti umudunu sevgiye dair, bu durumdaki birçok kadın gibi. O gece hiç uyumadım, hiç konuşmadım ve yazarın dediği gibi: “Önce sesten, sonra sözden vazgeçtim.” (Asuman Susam) Karanlık gittikçe artıyor, sessizlik terasta üşüyen bedenime yorgan oluyordu. Ta ki sabahın ilk ışıklarına kadar. Artık, yalnız yıldızların solgun ışıkları yavaş yavaş sönmüş. Güneş, aydınlık ışıklarıyla sessiz terasımı ve umutsuz gönlümü birden aydınlatmıştı. Mutlak bir şeyler yapılmalıydı. Hiç uyumadan hazırlandım. Her zaman severek gittiğim üniversiteme, biraz yorgun, üzgün ve düşünceli olarak yola koyuldum. Hep haberlerde izlediğim bu şiddet olaylarını o gece canlı yaşamıştım. Evet bu gerçeğin kendisiydi. Yaşadıklarımı arkadaşlarımla paylaştım. Arkadaşlarımla düşünüyor, bu içine bir türlü sığamadığımız koca dünyada nasıl duyurmalı bu sessiz çığlığı insanlığa, nasıl değiştirebilir o masum kaderler diye parçalıyorduk kendimizi. Günler geçti çaresiz ve sessiz. Derken bir gün dünyanın bir ucundan da duyulan, bizim sessiz sandığımız çığlıklar artık insanlığı harekete geçirmiş ve bizim gibi düşünen insanlar birleşmişti. BM Genel Sekreteri’nin kadına karşı şiddete son vermek için tüm dünyayı bir araya getirmeyi hedefleyen Unite kampanyası tüm dünya devletlerini sivil toplum kuruluşlarını ve bireylerini kadınlara ve kız çocuklarına yönelik şiddeti önlemeyi ve ortadan kaldırmayı amaçlayan girişimler için kaynak yaratmaya davet ediyordu. Biz de Bilkent Üniversitesi öğrencileri olarak hemen koştuk. Bu koşuş, benim için, o gece terasta şahit olduğum kadına ve sevgiye karşı yapılmış şiddetten kaçış, umuda, sevgiye ve insanlığa koşuştu. Dünya Gönüllüler Gününde -5 Aralık 2016 Pazartesi- “Kadına Şiddete Hayır!” dedik. Arkadaşlarımla, o kocaman yüreklerle, kampüs bahçemizde… Hepimiz boyandık renklerle, olmasın dünyamız o geceki gibi simsiyah karanlık diye, olsun istedik insanlık rengarenk. Güneş rengine boyandık hep birlikte dolsun gönüller umutlarla sevgiyle diye. O gece uzun zamandır hasret kaldığım bir huzurla uyudum. Bir şeyler yapabilmiştim sonunda, umarım son bulurdu bu şiddet. Artık sadece akan çeşmelerle konuşmuyorduk akşam üstleri ,ağızdan ağza uçmuş büyümüş ve büyülenmiştik yazarın dediği gibi sessizliğin sesi tüm dünyada duyuluyordu ve yazılıydık artık. Ertesi gün tüm arkadaşlar yine ordaydık ve hepimiz çok mutluyduk birbirimizle paylaştık geceki huzurumuzu ve söz verdik bugün, bundan sonra da çalışacaktık insanlık için. Bizden beklenen buydu zaten, anlamıştık yaptıklarımızı, anlattığımız tüm insanların gözlerinden. Evet çalışmalıydık. Biz çalışacaktık, zamanın içene kaçmış taşları ayıklamak için. Hani yazar diyor ya: “Zamanı parçalara ayıramayız ama zamanın içine kaçmış taşları ayıklarız.” Benim için de öyleydi bu çalışma. O gece yaşananları, zamanı parçalayıp ordan çıkaramam ama bundan sonraki taşları ayıklarım belki de. Bu gece hava çok soğuk, çıkmayacağım terasıma. Duymayacağım belki olacakları dışarıda ama ümit edeceğim bitsin bu kavga. Susam, Asuman. Kemik İnadı. İstanbul: Can Yayınları 2015Anıl Furkan Postacı BAMBAŞKA İNSANLAR, AYNI TÜRKİYE Kendini dünyanın en zeki insanı zanneden kibirli bir profesörden, köyünden İstanbul’un göbeğine yeni gelmiş bir gence çok iyi okullarda eğitim görmüş bir otel sahibinden, eğitimsiz, cahil ve sonradan görme eşine kadar toplumun hemen hemen her tabakasından insanın anlatıldığı bir kitap, Konstantiniyye Oteli. Zülfü Livaneli’nin diğer kitapları gibi, bu kitabı da sade, abartmalardan ve ağır sözcüklerden oldukça uzaktır. Bir otel açılışında, bir salonda yer alan insanları anlatıyor yazar teker teker. Hepsinin hayatlarına, yaşayış biçimlerine, bulundukları sınıfa değiniyor ve sonucunda bir odada bile ne kadar farklı kültürden olan insanların bulunduğu ortaya çıkıyor. Kitabı okuduktan sonra, yazarın gözünden düşünmeye başladım ben de etrafımı. Aslında çevremizde çok farklı insanların olduğunun farkına vardım. Aynı okulda okuyor olsak da, aynı arkadaş grubunu paylaşsak da birbirimizden çok farklı geçmişlerimiz var. Birimiz Türkiye’nin bir ucundan geliyoruz, başka birimiz öbür ucundan. Birbirimizi daha önce görme, tanıma olasılığımız sıfıra yakın. Ama hayat, aynı kitapta olduğu gibi bizi bir araya getiriyor ve ortaya rengârenk bir tablo çıkıyor. Bambaşka düşüncelere sahibiz, hayata bakış açılarımız belki birbirimizden çok ayrı, ilgi alanlarımız, boş zamanlarımızda yaptıklarımız çok değişik ama bir şekilde hepimiz birbirimize uyum sağlayabiliyoruz. Birbirimizi etkiliyoruz, kavga etmek yerine yanımızdakini anlamaya çalışıyoruz. Herkesin derdi, sıkıntısı, mutluluğu birbirinden çok farklı, ama tam da bu şekilde hepimiz tablonun bir rengini oluşturuyoruz. Yazar da aslında kitapta bunu anlatmaya çalışıyor. “…İki kıtaya yayılmış olan İstanbul şehri, metal, kükürt, kurşun, egzoz gazı ve karbon fırtınasına tutulmuş; on binlerce otobüs, metrobüs, vapur, taksi ve arabayla seyahat eden on bir milyon yolcusuyla, tehdit edici soluklarını gizlemeye çalışan bir yanardağ sanki. On bir milyon yolcu, on bir milyon küçük hikâye taşıyor eve dönerken. Milyonlarca tutku, milyonlarca dert, milyonlarca geçim sıkıntısı, milyonlarca dua, milyonlarca sevda, milyonlarca korku, milyonlarca özlem...”(Livaneli, 19). Aynı benim etrafımı gördüğüm gibi, aslında yazar bu durumu bir şehre bakarak yapıyor. Benim etrafımdaki birkaç kişidense o, milyonları görüyor. Yine okuduktan sonra kafamda oluşan ikinci bir soru ise, bu karmakarışık toplum yapısının bizim ülkemize mi ait olduğu? Tabii ki Amerika gibi çok büyük ülkeleri kastetmiyorum, ama Avrupa ülkeleri gibi küçük ülkelerde bir salonda bu kadar faklı insan aynı anda bulunabiliyor mudur acaba? Çünkü bizim ülkemizdeki bu durum sürekli olan bir durum. Bir kafeye gittiğimizde, yolda yürürken bir sokakta, bir alışveriş merkezinin tuvaletindeki hemen hemen her insan birbirinden çok ayrı hayatlar yaşıyor, hepimizin geçmişi birbirimizden çok farklı şekilde oluşmuş oluyor. Acaba bu ülke mi bizi bu duruma getiriyor, yoksa diğer ülkelerde de durum aynı mı? Bunu oranın bir vatandaşı olmadan anlamamız çok zor. Belki de her ülkenin, her kültürün kendine göre böyle bir karmaşası vardır, ama ne boyuttadır, yaşanmadan bilinmez. Ama bence Türkiye’nin bu karmaşık ülkeler sıralamasında kesinlikle başlarda yeri var. Sonuç olarak, Konstantiniyye Oteli, toplumun hemen hemen her tabakasındaki bir insana değinerek ülkemizin, özellikle de İstanbul’un ne kadar karmakarışık bir şehir olduğunu anlatıyor. Birbirinden çok farklı insanların bir araya gelişlerini ve bir şehirde yaşamaya nasıl çalıştıklarını anlatıyor. Zülfü Livaneli, toplumu çok güzel bir şekilde izlemiş ve yorumlamış, bu yüzden gerçek hayata baktığımızda da yanı tip insanları, aynı toplum sınıflarını çok rahatlıkla ayırt edebiliyoruz. Okumayan herkesin, okuması dileğiyle. Hayat Arkadaşım İnsanlar sosyal canlılardır. Birbirileri ile iletişim kurarak yaşamlarını devam ettirirler. İyi hissettirir insana kendini anlayan birisinin olması. Ailesi veya arkadaşı olsun fark etmez, birilerine derdini anlatmak ister insan. Haliyle ben de istiyordum tüm bunları. Özellikle çocukluğumda hep sosyal birisi olmaya çalıştım. Olabildiğimce çok çocukla arkadaş olup hep sevilen birisi olmaya çalışıyordum. Ancak bir şeyler hep eksikti. Ne kadar çok arkadaşım olsa da yalnız hissediyordum kendimi. Üzüyordu bu da beni haliyle. Oyun oynanırken ilk çağırılan, herkesin en iyi arkadaşı olan ben, kendi içimde yalnızdım. Çünkü o çocukların arkadaşlık kavramları benimle çok uyumsuzdu. Onlar için arkadaş kavramı sadece ara ara zaman geçirdikleri ve sonrasında akıllarına bile gelmeyen nesnelerdi. Ben böyle düşünmüyordum. Benim için arkadaş demek hayatında sürekli olan ve bir nesneden ziyade her şeyi birlikte yaptıklarımızdı. Kalabalığın içindeki yalnızlığımla mücadele ederken gerçek arkadaşımı bulmam zaman aldı. Uzun sürmesinin tek sebebi ise arkadaşlarımı hep insanlar içinden seçmemdi. “Neden olmasın ki?” diye kendi kendime sorduğum gün içimdeki yalnızlık gitmişti sonunda. Zaten doğumumdan beri yanımda olan ismini “Eyüp” koyduğum oyuncak ayım bundan sonra benim en iyi arkadaşım olacaktı. Öyle de oldu, her yere beraber gittik her zaman yanımdaydı Eyüp. Artık büyüdüm, 21 yaşında yetişkin bir bireyim ancak hâlâ komodinimin üstünden ayırmam Eyüp’ü. Çünkü artık arkadaşlığından daha çok bana verdiği ders önemli benim için. Eyüp bana “Arkadaş” kavramının insanlardan daha büyük bir kümeyi kapsadığını öğretti. Asıl önemli olanın o duyguyu hissetmek olduğunu öğretti. Maalesef ki günümüzde birçok insan hissetmediği halde, sadece belirli zamanlarda yanında olan kişilere arkadaşım diyebiliyor. Sadece o an yanında, karşılıklı çıkar doğrultusunda birlikte olunan insanlardan bahsediyorum. Bu çıkar kimi zaman sadece yalnız kalmamak olur kimi zaman ise sadece eğlenmek. Bana kalırsa insanların arkadaş kavramını sadece insanlardan ibaret olmadığını anlaması gerekiyor. Tabii ki insanlar da arkadaş olabilir, hem de çok daha iyi de olabilir. Ancak günümüz toplumunda hâlâ yalnız ve dışlanmış insanlar görebiliyorsak bu bizim arkadaş kavramını yanlış tanımladığımız içindir. Bu insanlar aslında kendi “Eyüplerini” bulmuş insanlardır. Onların da aslında birçok arkadaşı var ancak insan olmadıkları için biz görmezden geliyoruz. Hayat arkadaşı bulmak, insan olsun veya olmasın, çok güzel bir duygu. Yaptığımız şeyleri paylaşmak istiyoruz çünkü. Bir şey başarmışsak övgü, başaramamışsak teselli istiyoruz. Çoğu zaman da insanlardan duymak istediklerimizi duyamıyoruz. İşte bu yüzden gerçek arkadaşlık, bulması en zor şeylerden birisi. Benim arkadaşım Eyüp öyle değildi. Çünkü sadece benim zihnimin içinde konuşabiliyordu. Bu da demek oluyor ki her zaman benim duymak istediklerimi söylüyor. Ne zaman bir şey başarsam tebrik ediyor, bir şeyi berbat etsem teselli ediyordu. Bugün hâlâ da arkadaş konusunda değişmedim. Her tanıdığım insana “arkadaşım” diyemiyorum. Ancak çocukluğumdaki gibi de yalnız hissetmiyorum. Çünkü Eyüp bana gerçek arkadaşlarımı nasıl bulacağımı da öğretti. Sahip olduğum birkaç hayat arkadaşım ile hayatlarımız birleşik gibi. Her yaptığımızı birlikte yaparız ve birbirimizin her zaman yanında oluruz. Bu arkadaşlarımın değerini anlamamda yıllar önce alınmış bir oyuncak ayının etkisi olması gerçekten ilham verici. Bu yüzden yazımda dilimin döndüğünce arkadaşlık kavramından ve benim hayatım içindeki etkisinden bahsetmeye çalıştım. Zaman bana ne getirir bilinmez. Şu an için gerçekten arkadaşım diyebileceğim insanlar olduğundan yalnız hissetmiyorum. Allah korusun eğer gelecekte bu değişirse hâlâ yanı başımda beni hiç terk etmeyen Eyüp’ün olduğunu bilmek içimi rahatlatıyor. Farkında Olmadan Geçen Hayatlar / Ece ZALOĞLU “ Günaydın! Ve olur ya belki sizi göremem ; iyi günler, iyi akşamlar ve iyi geceler.” Her yeni güne böyle başlıyor Truman Burbank ve akşam evine döndüğünde komşularının yerinde olmama ya da kendisinin evine dönmeme ihtimaline karşın bütün iyi dileklerini önceden iletiyor onlara fakat bilmediği bir şey var; Truman’ın bütün günü, ayı, yılları hatta tüm hayatı bir yönetmenin elinden çıkan bir senaryo kağıdına bağlı ve her şey planlı. 1998 yapımı, başrolünde Jim Carrey’nin sadece komik bir yüz olmadığını bize kanıtlamasına olanak sağlayan Truman Show adlı bu Peter Weir filmi sadece bir film olmakla kalmayıp günümüz modern topluma ve onun tüketiciliğine yönelik bir eleştiri niteliği taşıyor. Truman’ın bütün hayatının programın yapımcısı tarafından yönetilmesi, günümüz modern çağında hayatımıza devam edebilmemiz için sistemin dayattığı olguları takip etmemiz bir başka deyişle sistem tarafından köreltilip yönetilmemizin bir yansımasıdır adeta. Günlük hayatın telaşında durup düşünecek vakit bulamasak da, bizim hayatlarımız da Truman’ınınkinden farksız olduğunu söylemek mümkün bana kalırsa. Toplumu oluşturan bizler yine kendi yarattığımız sistem ve kurallarca kısıtlanıp, bir düzene sokuluyoruz. Oysaki zaten bütün bunları oluşturan bizler değil miydik? Kontrolün elimizde olduğuna inandığımız bir zamanda yaşıyoruz belki ama çok azımız gerçekten hayatının kontrol panelini elinde tutabiliyor. Her geçen gün hayat koşulları değişiyor, bu koşullarda hayatta kalabilmek için ise ancak adapte olabiliriz. Düzene uyum sağla, sivrilme, sakin bir hayat yaşa… Bu zamanda ayakta kalabilmek için bize dayatılan bu yaptırımlardan sonra gerçekten hayatlarımızın kontrolünün bizde olduğunu söylemenin mümkün olduğunu düşünemeyiz sanırım. Beklentiler, sorumluluklar ve zorunluluklar hayatlarımızı şekillendiriyor fakat bunları var edenler de bizleriz. Kendi oluşturduğumuz olgular tarafından yönetiliyor ve kısıtlanıyoruz yine de özgür olduğumuza inandırıyoruz kendimizi çünkü bizden beklenen her şeyi gerçekleştirdik, mutlu olmalıyız değil mi? Fakat ne yazık ki mutluluk da bize gittikçe uzaklaşan bir kavram haline gelmeye başlıyor. Yaşadığımız bu tek düze hayatlarda, her gün yapmamız gerekeni yapıp, akşam olunca elde edebilmek için canımız pahasına çalıştığımız evlerimize geri dönüyoruz ama mutlu değiliz. Oysaki bütün bu yüklere de o evi alabilmek için katlanmıştık. Mutsuz oldukça elimizdekiler değerini yitiriyor, yitirdikçe yenisine olan açlığımız artıyor böylece daha çok çalışıp yenisini almak istiyoruz ve tebrikler; işte karşınızda bir türlü kurtulamadığımız kısır döngümüz. Bu kısır döngünün bir parçası haline gelmemize neden olan tek etken olarak kendimizi suçlamak da tabi ki doğru olmaz. Medya ve kitle iletişim araçları bize istediklerimiz sunarken bir yandan da daha fazlasına muhtaç gibi hissetmemize neden oluyor. Her ne kadar medyanın bizi etkilediğinden bahsedecek olsak da medyanın rotasını belirleyenler de yine bizleriz. Bu yüzden daha uzun yıllarca toplum ve medya birbirini etkilemeye devam edecektir. Bir gün bu çemberin dışına çıkmamız mümkün olabilecek mi? Bunu söylemek zor, buna rağmen unutmamalıyız ki kendimizi bu çemberin içine hapsedenler zaten en başından beri biziz. Daha fazlasına olan açlık ve içinde bulunduğumuz bu tüketim hırsından kurtulabilirsek belki biz de kendi Truman Şov’umuzdan bir çıkış yolu bulabiliriz. En nihayetinde, hiçbir şeyin sonsuz olmadığı bu dünyada, her şey için bir sonun var olduğuna eminim. Kendi kendimizi tutsak ettiğimiz bu düzen ve sistem de bir gün geçerliliğini yitirebilir, gözümüzü bürüyen bu açlık ve hırs bir son bulabilir ve işte o zaman hepimiz kendi hayatımızın yönetmen koltuğuna oturabiliriz. Hayatınızın senaristinin siz olmanız dileğiyle… Kaynak < http://www.imdb.com/title/tt0120382/?ref_=nv_sr_ > Alperen Nazım Demir • 21600827 • IE İP Sevdim. Küçük bir çocuğun ipini tuttuğu gökteki uçurtmasına bakarcasına hayranlıkla baktım kalbimdeki alevi titreten gözlerine, o tüylerini diken diken eden pamuk tenine. O çocuğun uçurtmasının ipine sıkıca sarıldığı gibi sımsıkı sarıldım aşk kokan bedenine. Sevdim. Öylesine sevdim ki sesinin tonunu, iç sesim konuşurken senin ses tonunla konuşmaya başladı artık. Öylesine bağlandım ki senin hayalinle uyuyup senin rüyalarınla uyanmaya, öylesine işledin ki her hücreme ruhunun güzelliyle, öylesine başkaydın ki öbür insanlardan gözümde; kalbimin ritmi senin isminle atmaya başladı. Ama sen ipinden kopup rüzgârlı göklerde kaybolmayı seçtin. O koptuğun ip elimde kaldı. Bakakaldım arkandan o küçük gözlerimden akan sonu gelmeyecek yaşlarla. Gökyüzünde kaybolana kadar gidişini izledim senin. Sonra oturdum yere, belki geri dönersin diye saatlerce bekledim. Gelmedin. Senden geriye elimde hüznüyle duran ip kaldı bir tek. Koluma bağladım o ipi, acıtıyor belki onun varlığı. Ama en değer verdiğimden kaldı o ip bana. Öldürseler bırakmam o sen kokan ipi. Bırakmam işte… Uzun zaman oldu sen gideli. Senle dinlediğimiz her şarkı mutluluk verirdi bize hatırlar mısın? Şimdi hepsinin her notası kalbime giren zehirli bıçaklar oldular. Hayalin ve hatıraların çok güzeller, ama öylesine acıtıyorlar ki canımı... Kokun en alakasız zamanlarda burnuma geliyor bazen, gözlerim doluyor yine; yutkunuyorum. Ama geri gelmiyorsun. Gelmiyorsun işte… Kaderimin mısralarında sen varsın diye kaderime de sövemiyorum, beni acı denizine atan aşkımda sen varsın diye aşkıma da sövemiyorum, koluma bağladığım ipin ucunda bir zamanlar sen vardın diye ipten de kopamıyorum. Zamanla geçer diyorum; hafifliyor, ama geçmiyor be. Geçmiyor işte… Keşke bağlamasaydım diyorum sana ipimin ucunu en başta. Ama aşk, aşk işte... Bazen öyle karmaşık şeyler hissediyorum ki, dünyanın tüm kelimelerini kullansam yine de anlatamayacak gibi oluyorum derdimi kendime. Kalbimin altında hissettiğim yumruk belirip belirip kayboluyor. Ama belirdiğinde nasıl acıtıyor var ya… Kızıyorum kendime. Neden unutamıyorum ki seni? Sonuçta ardına bile bakmadan, benden kopup giden sana nasıl bu kadar değer verebiliyorum hala aklım almıyor. Evet, en büyük mutluluklarımı senle yaşadım. Fakat en büyük acılarımı da sen yaşatıyorsun bana. Hiç acımadın. Hiç bakmadın gözümün yaşına da. Duygularıma lanet edesim geliyor bazen, hala senin adının ritmiyle atan kalbime vurup ritmini değiştiresim geliyor. Ama yapamıyorum, yapamıyorum işte… Şiir okuyorum hala. Onlar da anlatamıyorlar hiçbir zaman benim hissettiklerimi. Allah var, bazıları yaklaşıyor bazen tercüman olmaya kalbime. Öylesine bağlamışsın ki beni kendine, bu şiirlerin bazı kelimeleri seninle değiştiriyorum. Yeni şiirler yazıyorum senin bıraktığın o acı dolu boşluğa. Dolduruyor mu desen, doldurmuyor be; doldurmuyor işte… Saçma bir şekilde, bir yandan da korkuyorum seni unutmaya. Yaşadığımız o güneşli anıları, o içimi sımsıcak eden yemyeşil gözlerini unutmak ihanet gibi geliyor o buzdağlarını eriten aşkımıza. Mantığım ve hislerim arasında yaşanan kanlı meydan muharebeleri bir gün olsun eksik olmuyor. Ama galip gelen de her defasında hislerim oluyor. Lanet olsun ki hislerim oluyor. Dedim ya öldürseler bırakmam yalnız kalmış ipimi elimden, bırakmayı istiyor bir yanım biliyor musun? Ama aşkınla değiştirdiğin diğer yanım öylesine eziyor ki ipini bırakmamı isteyen yanımı, en ufak bir söz hakkı bile kalmıyor ona. Her duygumun ucunda sen oldun. Aşkımın, özlemimin, anılarını hatırlayınca oluşan o buruk mutluluğumun, öfkemin, hüznümün… Her şeyim olup bir anda bıraktın beni gecenin soğuğuna. Şimdi de yavaş yavaş yok ediyor beni kurtulamadığım bu hisler. Geri dönmeni umut etmeyi bıraktım artık. Sadece, acı çekiyor olduğumu bil istiyorum. Neden istiyorum bilmiyorum ama bil istiyorum işte… Müge Özdemir HAYALLERE VEDA Ayak bastığımız, yaşamımızı geçirdiğimiz bu topraklardan bugüne kadar kaç kişi gelip geçmiştir? Sayısını belki tam olarak bilemiyoruz ama milyarlarca olduğu kesin ve belki de bizden sonra da bir o kadar insan daha doğacak, yaşayacak ve ölecek. Bu dünyaya gelmiş, yaşayan milyarlarca insandan sadece biriyiz. Şu an, şu dakika bizimle birlikte yaşamakta olan, nefes alıp veren, belki yeni doğan, belki ölmek üzere olan milyarlarca insan var. Hayatımda bir şekilde var olan veya tanıdığım insanların toplamını bu sayı ile kıyasladığımda o kadar küçük kalıyor ki… Aslında bu kıyası yapamıyorum bile. Milyar kelimesi sadece bir kelime olarak canlanıyor zihnimde. Bırakın o kadar çok insanı tanımayı sayının gerçek anlamını, karşılığını tasavvur bile edemiyorum. Belki de insan doğasının verdiği içgüdüyle bu koskoca dünyanın çok küçük bir parçası olduğumu, önemli ve etki sahibi bir insan olsam da olmasam da tıpkı benden önce gelip geçen diğer insanlar gibi bir gün unutulup eskilerde kalacağımı çok düşünmüyorum. Zaten böyle olması da gerekiyor hayata tutunup bir şeyler yapabilmek, başkalarının hayatını ve kendi hayatımızı değiştirebilmek için. Kendi doğumumuzla başlayıp ölümümüzle bitiyor bu serüven ve her doğumla yeni bir kahraman doğuyor. Herkes kendi serüveninde başrolü oynuyor, serüvenin kahramanı oluyor. Tıpkı romanlar, tiyatrolar gibi çoğu zaman birbiriyle alakası olmayan hepsi kendi içinde ayrı bir dünya barındıran serüvenler… Mesela bir romanı okumaya başladığımda o serüvenin oluşturduğu dünyayı fark ediyorum ve hiç alakam olmasa bile o dünya beni içine alıyor. Kitabı okurken belki yaşanmış belki de sadece kurgu olan serüveni âdeta yaşıyorum ve o süre içinde elimin altında farklı bir dünya var oluyor. Gerçek yaşamların romanlardan, hikâyelerden ve tiyatrolardan bir farkı yok aslında bu açıdan. Herkes kendi serüveninin kahramanı ve bu serüven bitene kadar çabalayıp bir şeyler yapmaya çalışıyor kendi küçük dünyasında. Herkesin farklı şartları var serüveninde ve farklı beklentileri. Hikâyelerin başlangıcını belki biz seçemiyoruz ama hikâye ilerledikçe yaptıklarımızla, söylediklerimizle ve en önemlisi hayal ettiklerimizle yön veriyoruz hikâyelerimize. Bence her serüveni farklı kılan ve kendi içinde başarılı bir hikâye olmasını sağlayan umut etmemiz ve hayallerimiz için ne kadar çok çabaladığımızdır. Tıpkı Knut Hamsun’un Açlık romanındaki karakter gibi bir hayalimiz, amacımız ve hayatımıza vermek istediğimiz bir yön vardır. Belki bu amaç kitaptaki gibi başarılı bir yazar olabilmektir veya başarılı bir fotoğrafçı. Hedeflerimiz ve serüvendeki yönümüz ne olursa olsun o yöne gitmeye çalışmak ve şartlar ne olursa olsun elimizdeki imkanlarla bu yöne yani hedefe ulaşmaya çalışmak serüvenimizin başarılı olmasını sağlayan şeydir aslında. Belki ulaşırız bu hedefe, ideale belki de kitaptaki gibi ne kadar çabalasak da veda etmemiz gerekir hayallerimize. Belki ilk bakışta bütün çabalara rağmen istediğimiz şeye ulaşamamız başarısızlık gibi gözükebilir. Özellikle hayatımızın yani serüvenimizin iç yüzünü bilmeyen ve dışardan bir bakışla bizi değerlendiren diğer insanlar bu olayı çok kolay bir şekilde başarısızlık olarak adlandırırlar. Aslında bizi başarılı yapan bu serüvende hedefe ulaşmak değildir hedefe ulaşmaya çalışırken yaptıklarımızdır yani şartlar ne olursa olsun bu hedef için ne kadar çabaladığımız, ne kadar emek harcadığımız ve bu süreçte kişiliğimizi ne kadar koruyabildiğimizdir. Bence doğru olduğunu düşündüğümüz ve kişiliğimizi oluşturan değerlerden ayrılmadan hedefimize ve kendimize olan inançla ilerlemeye çalışmamızdır bizi başarılı kılan. Eğer bütün bunları yapmışsak hedefe ulaşsak da ulaşamasak da dünya için küçük olan ama bizim için kendi dünyamızı oluşturan bu serüvende başarılı olabilmişiz demektir. Atakan Aykın 21601705 Hayalimdeki Cennet Her insanın hayalinde kendine göre bir cennet tasviri vardır. Bu kimi için sevdiklerinin yanı, kimi içinse sevdiği şeylerin bileşiminden oluşan bir yer. Herhangi bir sınırı yoktur. Bu sınır sadece hayalgücümüzdür. Hayalgücümüz elverdiğince düşleriz. Peki, hayalimizdeki cennetin gerçek olabileceğini hiç düşündüz mü? Ben “neden olmasın?” diye düşünmüşümdür hep. Kimsenin bilmediği ve girilmesi yasak ama bir o kadar da güzel bir ada hayal edin. Bembeyaz bir kumsal, rengarenk tropik bitkiler, gürül gürül akan tertemiz ırmaklar. Bunun yanında çalışmak zorunda olmadığımız, herhangi bir sosyal sınıfın bulunmadığı ve tamamen özgür olduğumuz bir cennet. Kulağa pek hoş geliyor olsa gerek. Tıpkı “Kumsal” filmindeki bir grup insanın kendilerini dış dünyadan ve medeniyetten soyutlayıp oluşturduğu o muhteşem “cennet” gibi. Benzer görüşteki “hippi” yaşam tarzını benimsemiş bir grup insanın, kendilerince yarattığı bir medeniyetti burası. Her şey yolunda gidiyor, insanların yüzünden gülücük eksik olmuyordu. Filmi ilk izlediğim vakit, hayallere dalıp gitmiştim. Keşke ben de orda olsaydım diye iç geçiriyordum. Deniz, kum, güneş ve paranın olmadığı bir cennet. Kim orda olmayı istemezdi ki ? Düşünün, benzer hayat görüşüne sahip bir grup insanla berabersiniz ve yeryüzündeki cennetin bir parçasısınız. Herhangi bir dert tasa yok çünkü herhangi bir kısıtlama yok. Tek aklınızdan geçen “bugün hangi koyda yüzüp, saat kaçta yemek yesem?” ya da “akşam hangi müzik eşliğinde dans edip, şarkı söylesem?”. Bu muhteşem cennet, tam anlamıyla hayalimdeki cennet tasvirinin birebir aynısıydı. Kafamın içindeki parıltılı hayatı izliyor gibiydim. Fakat, film ilerledikçe işler değişmeye başladı. Bu cennet gibi adada benim hayalimle çelişen bir şey vardı, benim unuttuğum bir şey. İnsan… Her şey yolunda giderken cenneti andıran bu ada, en ufak bir sorunda adeta cehenneme dönüşmüştü. Köpek balığı tarafından saldırıya uğrayan bir adamın, sırf adadaki arkadaşlarının eğlenmesine engel olduğu gerekçesiyle ölüme terkedilmişti. Onu kurtarmaya çalışmak yerine, eğlenmeye ve dans etmeye devam etmeleri şok ediciydi. Bu da bana insanların ne kadar bencil ve gaddar olabileceğini bir kez daha gösterdi. Kendi cennetlerini yaşayabilmek için, başkalarının cennetini cehenneme çevirmekten asla korkmuyorlardı. Çünkü onlar için varsa yoksa kendileri önemliydi. Bencillikleri ve hırsları, hayalini kurdukları cennette bile azalmamıştı. Büyük bir hayal kırıklığı eşliğinde olanları izlerken, hayalimdeki cennnet resmen çöküyordu. Çünkü işin içerisine insan girdiği vakit, dünyanın en güzel yerinin bile bir cehenneme dönüşebileceğini atlamıştım. Aslında filmin de anlatmak istediği tam anlamıyla buydu. Ütopyalar sadece birer hayalden ibaretti ve hiçbir yer tam anlamıyla bir cennet değildi. Filmi izlemeye devam ettikçe, düşünmeye başladım. Ya benim ütopyam da basit bir yanılsamadan ibaretse? Buruk bir hayal kırıklığı içerisinde filmde yansıtılan olayları tekrar gözden geçirdim. En başta hepsinin ortak bir hayali vardı: hayallerindeki cennete ulaşmak. Bu gruptaki insanların ortak paydası buydu. Cennete ulaşmak. Fakat başarılı olamadılar. Aynı motivasyonla hareket eden bir grup insan, ortak bir cennet yaratamamışlardı. Sebebini kendi kendime sordum. Acaba cennet ulaşılabilen bir şey mi? Bir yer mi? Filmin ana karakteri olan Richard, adadan ayrıldıktan sonra şöyle bir laf etti: “Ben mi? Hâlâ cennete inanıyorum. Ama artık biliyorum ki orası arayıp bulabileceğiniz bir yer değil. Çünkü orası gidilen bir yer değil. O bir şeylerin parçasıyken hayatta hissettiğiniz bir andır. Ve o anı bulursanız sonsuza dek sürer”. Bu sözler çok şey anlatıyordu. Aradığım cennet, hayalini kurduğum o ütopya, ulaşılabilen bir yer veya bir durum değildi. Cennet kafamın içindeydi. İçinde bulunduğum durumdan yakınıp, sonu olmayan bir cennet arayışından vazgeçmem gerektiğini anlamıştım. Çünkü en güzeline bile ulaşsam her zaman daha güzeli vardı. Hayalimdeki cennet aranarak bulunacak bir yerden ziyade, olayları nasıl yorumladığımla alakalıydı. Kaynakça Kumsal. Boyle, Danny. Los Angeles, CA: 20th Century Fox, 2000. DVD EDEBİYAT KADAR GERÇEK Güzel müziğiyle ve güzel romanlarıyla tanıdığımız Zülfü Livaneli, Edebiyat Mutluluktur adlı eserini edebiyata dair, içinde edebiyat kavramını içeren her konuda yazdığı denemelerini toplayarak oluşturmuş. Bu konuların aralığı epey geniş, yani sırf ismine bakılarak Zülfü Livaneli’nin kitabının her cümlesinde “edebiyat şöyle güzel, edebiyat böyle güzel, edebiyat bana mutluluk veriyor” ana temasını kullandığını kesinlikle söyleyemeyiz. Kitabın ana teması çok geniş bir anlamıyla “edebiyat”, Zülfü Livaneli tarihteki yazarlardan, onların ideolojilerinden günümüzdeki edebiyata kadar pek çok konu hakkında insana okudukça genel kültür anlamında da çok şey kazandıracak bir kitap bahşetmiş bizlere. Kitap çok hoşuma gitmiş olsa da başlık seçimini beğendiğimi söyleyemem, çünkü edebiyat mutluluk değildir sadece, bazen aksine hüzün bile olabilir en derin manalarıyla yaşadığımız… Birkaç kelimeyle tanımlamayacak olsaydım edebiyatı, ‘gerçeklik’ derdim, ‘kendi gerçekliğimiz’, diğer gerçekler gibi her zaman aynı olan gerçekler değil ama, bambaşka bir gerçeklik, insandan insana ve hatta zamandan zamana değişen… Edebiyat, insanın duygusallığının, hislerinin somutlaştırılmasıdır bir ölçüde. Bazen o kadar yoğun bir hale gelir ki içimizdeki duygular, paylaşmak isteriz bunları bir şekilde. Ancak her zaman anlatamayız her şeyi diğer insanlara, en yakınımızdakiler de olsalar çekiniriz, başka bir şeyler ararız ve en yakınımızdaki kaleme uzanırız, sonra kâğıtlara anlatırız içimizden geçen her şeyi, en doğal haliyle, hiçbir yargılanma veya sorgulanma korkusu olmadan, ötesi hiçbir korku olmadan aslında. Beyaz kâğıt sorgulamaz hiçbir hatamız için bizi, ben sana demiştim diyerek her şeyi daha da kötüye götürmez zaten fazlasıyla kötü hissettiğimiz anlarımızda, haklı olma çabası gütmez hiçbir zaman, dinler yalnızca bizi ve duygularımızı hapseder içinde. Oysa ‘aldatıldım’ diyemeyiz her zaman çevremize, insanların bizi acizmişiz ve çaresizmişiz gibi görmesinden korkarız, utanırız; eski sevgilimizi halen unutamadığımızı dile getiremeyiz bazen, oysa yazabiliriz kâğıtlara rahatlıkla içimizden geçeni, hem de en doğal halleriyle, korkmadan. Bir gece yatağımıza yattığımızda hissettiğimiz derin yalnızlığı anlatırız kâğıtlara, yapmacık hayatımızdan ayrılırız bir an için, ne geçiyorsa içimizden onu yaşarız kendi edebiyatımızda, asıl benliğimizi ve gerçek fikirlerimizi anlatırız önümüzdeki kâğıtlara. İlk kez gördüğümüz bir kızın gözlerinin güzelliğini anlatırız kalemimizle, kendisine anlatamayacak kadar utangaç ve arkadaşlarımıza anlatamayacak kadar yalandan bir hayat yaşarken, boş kâğıtlara karşı çekinmeyiz asla. Anne sevgimizi, baba sevgimizi anlatamayız onlara tam olarak, yaşımız geçtikçe çocukça olduğunu düşünürüz bazı şeylerin, çocukça olmamak için “seni çok seviyorum” demeye çekiniriz onlara, kâğıtlara döneriz yine, onlara dökeriz en çocuksu ve saf, ancak ‘gerçek’ duygularımızı. Kim olduğumuz önemli olmadan hepimizin sahip olduğu yegâne dostumuzdur edebiyat. Kömür parçalarından yapılan bir kalemle yazmaya kalksak git düzgün bir kalem bul demez boş kâğıtlar bize, kendisine yazı yazan ellerin rengini önemsemezler, kimlik sormazlar bize nereli olduğumuzu ya da kim olduğumuzu öğrenmek için, baştan aşağı süzmezler bizi görünüşümüze göre değerlendirmek için, çünkü eşitliktir edebiyat, biz insanlar gibi önyargıları yoktur ırka, zengine, fakire, ten rengine… Hiç kimseyi öldürmez, bir odanın içine tıkmaz insanları hayatlarının sonuna kadar, siyasi ve fikirsel suçlar yoktur asla edebiyat için, en güzel insandan daha güzel ve en iyi kalpli insandan daha iyidir o. Edebiyat, muhtemelen dünyadaki diğer her canlıdan daha duygusal olan (zaman zaman da diğer her canlıdan daha duygusuz, daha acımasız olan) biz insanların tek sadık dostudur daima yanımızda olacak olan. Yapmacık olduğunu bildiğimiz ama öyle değilmiş gibi davrandığımız sözde dostlarımızın gözlerinde gördüğümüz kıskançlık hissini görmeyiz kitaplarda, kâğıtlarda; laf olsun diye sorulmuş “ne oldu neyin var üzgün görünüyorsun” sorularına maruz bırakmaz bizi edebiyat; en sadık dostumuzdan daha sadık dostumuzdur; her hatamızı şüphesiz affedecek olan tek dostumuzdur hatta. Bazen elimizde kalan tek şeydir yaşamı çekilebilir kılan, bazense mutluluktur yazdıkça gülümsememize sebebiyet veren, hüzündür bazen gözyaşlarımız dağıtırken mürekkebini kalemimizin… Hepsinin ötesindeyse, duygudur edebiyat, en içimizden geldiği gibi, en doğal haliyle en saf duygularımızdan oluşan… Berkan KILIÇ 21302071 TURK 102- 06 Sevim Gözcü EZEN 21.12.2014 EKİN BAŞBUĞA BABAM Babam ve Oğlum bir döneme damgasını vurmuş bir sinema filmi. Bu filmi çok küçükken izlememe rağmen, yıllar içinde açıp tekrar tekrar izlemişimdir. Filmin sonunda küçük çocuğun babasız kalışı ve ana karakterin oğlunu babasına emanet edişi içimi dağlamıştı. Sanırım beni bu kadar ağlatan durum filmin aşırı duygusallığı değil içinde baba figürünün geçiyor oluşuydu. Çocukluktan beri babama fazlasıyla düşkünümdür. Hatta babama olan düşkünlüğüm bir süre sonra kaybetme korkusuna dönüştü diyebilirim. Çocukluğumdan bu yaşıma kadar, defalarca rüyamda babamın öldüğünü görmüşümdür. Rüyalar genellikle evimizde başlardı. Karanlık, yağmurlu günler olurdu. Bazen babamın gözümün önünde öldürüldüğünü görürdüm, bazen de babam çoktan ölmüş olurdu, bu gerçeği kabul etmez ortalığı yıkardım. Sonra da uyanır, babam iyi mi diye kontrol etmeye odasına giderdim. Sakinleşmez, odama gelir, bu korkularımı ve rüyalarımı anlattığım yazılar yazardım. Eskiden, onu çok sevdiğim için bu rüyaları gördüğümü düşünürdüm fakat sonra en az babam kadar çok sevdiğim annemi neden rüyamda hiç böyle görmediğimi sorguladım ve bunu psikoloğuma sordum. Onun dediğine göre mesele sadece sevgi değilmiş, babamı sırtımı dayadığım, her şeyimi gözü kapalı emanet edebileceğim yegâne kişi olarak gördüğümdenmiş bu rüyalar. Bana da gerçekten mantıklı geldi psikoloğumun dedikleri, insan hayatında herkese koşulsuz sevgi ve güven besleyemez nihayetinde. Bu hisleri beslediği kişi kim olursa olsun, onu kaybetmekten korkmak da böyle rüyalara yol açabilir. Sadece kâbuslardan sonra değil, zorlandığım ve korktuğum her anda babamı yanımda istediğim, çocuk gibi tutturduğum bir gerçek. Bundan birkaç ay önce, yağmurlu bir gecede evimizin yakınlarına yıldırım düşmüştü. Ve önceki yıllarda ülkemizde yaşanan olaylardan da olsa gerek, uyku sersemliğiyle bomba atılmış gibi geldi. Evimiz Çankaya Köşküne yakındı, orası bombalandı sandım. “Baba” diye bağırmaya başladım. 20 yaşında kocaman bir insan olarak, bu kadar utanç verici davranmamı içgüdülerime bağlıyorum işte. Sanki Çankaya Köşkünün bombalanmasını babam durdurabilir gibi. Onu artık nasıl süper-kahraman görüyorsam… Her baba çocuğuna sevgi ve güven verir mi bilmiyorum elbette, bazı babalar aksine çok büyük hayal kırıklıklarına yol açabiliyorlar. Bu babaların çocukları ömürleri boyunca ruhlarındaki baba eksikliğini kapatmak, hatta bazen babalarının neden olduğu yaralarını iyileştirmek için uğraşıp duruyorlar. İçgüdüsel olarak babamıza güvenme ve ondan ilgi, sevgi görme ihtiyacı hissediyor olabiliriz. Bu olmadığında ise bizi derin bir ruhsal sıkıntı silsilesi bekliyor olabiliyor. Ben bu anlamda kesinlikle şanslı olanlardım. Güzel anılarla, sevgiyle büyütüldüm fakat bu sefer de bunu kaybetme korkusu oldu içimde. Tüm bunlara rağmen, herkes babasını sever ve yokluğundan delicesine korkar, biliyorum. Babam ve Oğlum filmini de bu denli etkileyici kılan da sonunda o küçücük çocuğun babasını kaybedişiydi bana kalırsa. Cemal Süreyya’nın Sizin Hiç Babanız Öldü Mü? şiirinin dizeleri beni işte tam da bu yüzden mahveder. “Sizin hiç babanız öldü mü? Benim bir kere öldü kör oldum Yıkadılar aldılar götürdüler Babamdan ummazdım bunu kör oldum” Bunu düşünmek bana yeni kâbuslar yaratacağından kaçarım bu korkunç düşünceden. Dile getirmek bile ağır gelir. Ben de güzel şiirleri düşünürüm. Mesela babamın bana yazdığı Kızımı Çok Özledim şiirini. “Bir tutsam ellerinden Saçların dolaşsa yüzüme Bir temiz nefesim olsa Gerçekten Bir temiz nefesim olsa Koklasam Ağlasam Nefes alsam” Kaynakça Babam ve Oğlum. Avşar Film. 2005. Sinema Filmi. Başbuğa Tahsin. Eski Şiirler. 3 Adam Yayınevi. Ankara, 2015. Süreyya Cemal. Sevda Sözleri. YKY. İstanbul, 1995. Ece Cerah 21400969 Kimin Ruhu Hiç hayatı sorguladığınız oldu mu? Acaba var oluş sebebimiz ne, bu hayatta bir şeyleri başarmak için mi doğduk yoksa başkalarının başarımları altında ezilmek için mi nefes almaya devam ediyoruz soruları, hayatın belli noktalarında insanın kafasında yankılanabiliyor. Şüphesiz bu anlar genelde insanın mental olarak zayıfladığı durumlarda ortaya çıkar. Biz her ne kadar etten kemikten oluşan canlılar olsak da veya bilimin bize gösterdiği biyolojik bilgilerden fazlası olmasak da aslında yaşamımız sadece fizyolojik açılardan ilerlemiyor. Çünkü bizler ruhlarımız olmadan birer makine gibiyiz. Ruh kelimesini tanımlamak ise bu kelimeyi kullanmak kadar kolay değil ne yazık ki. Fizyolojik olarak vücudumuz gerekli işlemleri yerine getirdiğinde; kalbimiz kan pompalayıp ciğerlerimiz nefes aldıkça yaşamımızı sürdürebiliyoruz. Ancak ruhumuz gerektiği gibi işlemezse, sanki bu fizyolojik reaksiyonlar bir yönden eksik kalıyor, sanki canlılık unsurunu veren faktör ortadan kaybolup boş varlıklar haline bürünüyoruz. Hayatı sorguladığımız anlar ise ruhumuzun en güçsüz olduğu anlarla paralel olarak ortaya çıkar. Bunu anlamak için ise öncelikle ruhumuzu keşfedip kendimizi bir bütün olarak algılamamız gerekiyor. Peki ruh dediğimiz bu soyut kavramı nasıl tanımlamalıyız? Şüphesiz böylesi soyut kavramlar herkes için farklı kelimelerde vücut bulur. Ruh benim için bedenimin ortasındaki parlak bir ışıkken bir başkası için içindeki bir sestir belki de. Dolayısıyla insanların aklında farklı şekilde canlanan soyut kavramları ortak bir paydada tanımlamak zor bir iştir. (Bunu en iyi yapan kişiler ise şairler olsa gerek. )İşte bu sorun üzerine biraz akıl yorarak bir sonuca ulaşmaya çalıştım. Ruh unsuruyla en iyi uyuşan şeyin bir başka soyut unsurumuz olan kişilik olduğuna karar verdim. Aslında ruhlarımızın biçimi kişilik adını verdiğimiz insani özelliklerimizde ortaya çıkıyor. Kişilik tam olarak soyut bir kavram değil aslında çünkü hareketlerimiz altında dışarıya yansıyan bir biçimi vardır. Sanki bir arabanın fiziki özellikleri dışında ne kadar hızlanabildiği gibi biz insanların da saçı, gözü dışında hangi limitleri zorlayabileceğimiz kişilik özelliklerimiz ile anlaşılabilir ancak. Bu yüzdendir ki kişilik hayat damarımızdır. Kimimizinki iyilik dolu olurken kimimizinki ise kötülük barındırır ve bu bizlerin hayat akışını şekillendirir. Bazen ise kişiliklerde yaralanmalar ortaya çıkar ve bu sorunlar bloğumun başında bahsetmiş olduğum hayatı sorgulama evresinden yola çıkarak sonumuz olmaya kadar götürebilir bizleri. Bunu engellemenin yolu ise kişiliğimizi hayat tecrübemiz doğrultusunda güçlendirmek ve en doğru şekilde oluşturmaktan geçmektedir. Ağaç yaş iken atasözünden yola çıkarak bu yanımızın henüz genç yaşlarımızda şekillenmeye başladığını belirtmek gerekir. Bu yıllarda en doğru şekilde gelişmek gerekiyor ancak birçoğumuzun yaptığı bir yanlış var; genç yaşlarımızda yaşadığımız ikili ilişkilerimiz yüzünden henüz gelişmekte olan kişiliklerimizde derin yaralar oluşabiliyor ve bunun sonucu olarak ilerde hasarlı bir ürün çıkıyor ortaya. Bu ikili ilişkileri sadece sevgili olmak anlamında düşünmeyin, annemiz veya babamızla olan ilişkilerimiz sonucunda bile bu hasarların ortaya çıkma olasılığı mevcut. Bu konuda en büyük sorun ise, kendimizi savunmasız bırakıp kendi benliğimizi bir başkasının hareketlerine, düşüncelerine bağlı hale getirmektir. Halbuki bizler kendi içimizde birer bütün oluşturmaya yetecek tüm parçalara sahibiz. Elbette karşımızdaki insanın duygularına değer vererek yaşamamız bizlerin birer ruhu olduğunun göstergesidir ancak ruhumuzu bir başkasının duygularına bağlamak ise bambaşka bir sonuç doğurur. Bu durumda ruhumuzu oluşturan kişiliğimizin aslında kendi elimizde değil bir başkasının elinde durduğunu kabullenmiş oluruz. Aslında ne insanlar kalıcıdır ne de hissedilen duygular bizi daima takip eder. Her bir üzüntü her bir sevinç bizler için birer tecrübe olmaktan ilerisine geçmemelidir. Bizler bu dünyaya elbet bir amaç için geldik ama iyisiyle ama kötüsüyle. Amacımızı asla başkasının amacına bağlı tutamayız çünkü bu durumda kendi yolumuzdan sapmış oluruz. Benliğimizi kaybedip kendi kişiliğimiz içinde ruhumuzu bulamadığımızı fark ettiğimiz anda ipin ucunu kesmeyi öğrenmemiz gerekiyor. Bunu yapması söylemesi kadar kolay olmasa da aslında insan kendi içinde özgür olduğunu fark ettiği anda zincirleri birer birer kırılmaya başlıyor. sen gideli kim’den türetilen ne kaldı niçin yorgunu bir akıldan ne’liğim kemiğimin tozu gizlenmişi açık ediyor rüzgâr bir kaçak gibi terliyor ellerim aynanın içine kaçmış sen’i bekliyorum Asuman Susam dizelerinde tam olarak bu durumdan bahsetmiş. Birisi gidince biz kalmalıyız çünkü biz o kişi gelmeden önce de vardık ve elbet gittiğinde de olmaya devam edeceğiz. Bizler birer amaç için bu dünyadayız ve bu amaç doğrultusunda yaşanılan tecrübeler sadece kişiliğimiz yani ruhumuzu yontup şekillendirmek için yaşanıyor. Buna bağlı kalırsak amacımızdan şaşarak her şeyi sorgulama yoluna doğru yokuş aşağı sürüklenebiliriz. Biz kimse değiliz, biz içimizdeki ruhuz ve bir bütün olarak kendi zincirlerimiz dışında kimseyle bağlı değiliz. Bizler ruhumuz olmadan birer kimseyiz. KAYNAKÇA 1) Susam, Asuman. (2015). Kemik İnadı .İstanbul: Can Yayınları Erdoğan Yağız Şahin Yeni Bir Distopya Günümüzde kişisel gizlilikten bahsedilebilir mi? Birçok kişinin hissettiği gizlilik kaygısı aslında hepimizde olması gereken bir şey mi yoksa bir paranoya mı? Bu ve benzeri soruları birçok kişi 2013 yılındaki NSA sızıntıları sonrasında kendisi için cevapladı, araştırmaya başladı. Saklanacak Yer Yok, bu sızıntıların arkasındaki hikâyeyi ve sızıntı sürecini anlatıyor. İlk bölümde NSA sızıntılarını yapan Edward Snowden’ın gizlilik ve güvenlik konusunda gazeteci Glenn Greenwald’a verdiği talimatlar, ne kadar kolay takip edilebildiğimizi ve izlenebildiğimizi gözler önüne sermekte ve güvenli bir iletişim için okuyucuya da bir rehber olduğunu düşünüyorum. Kitapta yalnızca Amerikan vatandaşlarının değil, dünyadaki hemen hemen herkesin izlendiğine dair kanıtlar ve belgeler bulunmakta fakat halen birçok kişi gizliliğimizin nasıl bir tehlike altında olduğunu anlayabilmiş değil, nasıl bir tehlike ile baş başa olduğumuzu anlamak için herkesin bu kitabı okuması gerektiğini düşünüyorum. Bahsedilen belgelerin açığa çıkmasından sonra birçok kişi, topluluk yaşam tarzını buna göre değiştirmeye başladı ve bu olayın dünya üzerinde çeşitli yeni siyasi akımların çıkışını dahi tetiklediği görülebilir, Korsan Partiler gibi. Günümüzde gizlilik hakkında en büyük problemlerden birinin gizliliğin canavarlaştırıldığı veya önemsizleştirildiği olduğunu düşünüyorum. Birçok kişi telefonlarının dinlenmesini, çeşitli otoritelerin erişebildiği bir işletim sistemi kullanmayı, tüm e-posta ve mesajlarının başkaları tarafından okunabilmesi ihtimalinin kendisini etkilemeyeceğini düşünüyor hatta oyun konsollarının kamerası tarafından izlenebilme potansiyelini bile önemli biri veya suçlu olmadığı için normal gördüğünü söylüyor. Peki gerçek bu mu? Sıradan vatandaşların saklayacak bir şeyi yok mu? Bu argümana Edward Snowden “Gizleyecek bir şeyim olmadığı için özel hayatın gizliliği umrumda değil demek, söyleyecek bir şeyim olmadığı için ifade özgürlüğünü umursamıyorum demekle aynı şey.” [1] diyerek bir karşılık veriyor. Dünyanın dört bir yanına NSA(ABD Ulusal Güvenlik Dairesi) ve GCHQ(Birleşik Krallık dijital istihbarat kurumu) tarafından izleme teknolojisi satıldığı ve bunun çeşitli ülkelerde devlete veya hükümete muhalif seslerin susturulması ve saptanması amacıyla kullanıldığı bilinmekte. Bu gidişle dünyanın distopik, özgürlük olmayan bir yere dönüşebileceğini düşünüyorum. Aslında bunları George Orwell’in Bin Dokuz Yüz Seksen Dört romanına benzetmek oldukça kolay, sadece tele-ekranları kendimiz alıyoruz. Basına sunulan dokümanlarda Facebook, Twitter, Yahoo!, Microsoft, Google gibi dev şirketlerin NSA ile anlaşmaları olduğunu ve kullanıcılarının kişisel verilerinin hiçbir şüphe olmadan verildiğini görüyoruz. Peki neden hayatımızı bu şirketlere teslim etmeye devam ediyoruz? Hayatımızı bu şirketlerin servisleri üzerinden devam etmeye zorlandığımızı söylemek pek de zor olmamalı. Facebook kullanmayan bir öğrenci ders notlarına ulaşamıyor, yurt dışına giden birisi yine Facebook veya Google+ gibi bir platformun yardımı olmadan kolayca barınak ihtiyacını karşılayamıyor, hayatlarımızı sosyal ağlar üzerinden yürütüyoruz, birçok kişi Whatsapp dışında bir iletişim aracı bile kullanmamakta lakin kimse düşünmüyor, neden hiçbir maddi getirisi olmayan bu uygulama Facebook tarafından 19 milyar dolar karşılığında satın alındı. İnsanların bir kısmı ise bu durumun farkına varıp, bu duruma alışıp kendilerine otosansür yaparak yaşamlarına devam ediyorlar fakat kitapta da üstünde durulduğu gibi, eğer her dediğinizin, her yazdığınızın değerlendirileceğini düşünüyorsanız artık aslında özgür bir birey olmadığınız da söylenebilir. Edward Snowden’ı bir 21’inci yüzyıl kahramanı olarak gördüğümü söyleyebilirim, harika bir kariyer, yaşam, ilişki, zengin ve güzel bir hayat yaşarken bunların hepsini riske atıp bir kaçak hayatı yaşamak zorunda kaldı ve hâlâ yaşıyor. Fakat amacına ulaştı, bir yankı uyandırdı ve fedakârlıkları boşa gitmedi, kitapta belirtildiği üzere en büyük endişesinin bu olduğunu söylüyor Edward Snowden. Artık gizlilik konusunda yeni bir döneme girdiğimiz söylenebilir, istihbarat çalışanlarının bile doğruyu yapmak pahasına her şeyinden vazgeçtiğini görebiliyoruz. Yararlanan Kaynaklar [1] Snowden, Edward Joseph. "Reddit" y.y. 21 Mayıs 2015. Web. 2 Ekim 2017. DAMLA ARSLAN Kendime Saygım Var Çünkü Aldatmıyorum Günümüzdeki ikili ilişkilerin ne kadar samimiyetsizleştiğinin farkındayız. İnsanların hiçbir şeyden memnun olmadığını, sık sık hayal kırıklığına uğradıklarını, öfke ve üzüntü ile harmanlanan duygularıyla hareket ettiklerini biliyoruz. Bunun nedeni hayatlarımızın otomatikleşmesi mi yoksa beklentilerimizin tam olarak karşılanmaması mı? Ya da ilişkilerden ne istediğimizi bilememek mi? Ama neden ne olursa olsun ikili ilişkilerin en büyük kabusu “aldatılmak” yani “sadakatsizlik”. Birini aldatmanın nedenleri -ki bence daha çok bahaneleri- nelerdir? Mesela bir kadın neden aldatır? Hemcinsleri olarak ne kadar utansam da söylemek zorundayım ki; çevremde şahit olduğum insanların sayısına bakarsak aldatan kadın oranı bir hayli fazla. Birçoğu monotonlaşan ilişkilerinden yakınıyor tıpkı Linda gibi. (Coelho,2014). Düzenli bir evliliği, kendini seven bir eşi, güzel bir işi hatta ve hatta iki tane çocuğu olmasına rağmen Linda bir türlü mutlu olamıyor. Hayatında heyecan ve adrenalin istiyor ve tesadüfen karşılaştığı eski sevgilisiyle yasak bir ilişki yaşıyor. Evet Linda gibi birçok kadın yasak ilişkilerin verdiği heyecanla yaşadıklarını hissediyorlar ve sözüm ona monotonlaşan hayatlarına kendilerince renk katıyorlar. Bunun eşlerine yaptıkları haksızlıktan ziyade kendilerine olan saygısızlıklarının farkında bile değiller. Üstelik bir kadın başka bir kadına bunu nasıl yapar, nasıl bu kadar bencil ve acımasız olur cidden bunun da bir açıklaması yoktur. Peki kadının yanı sıra bir erkek neden aldatır? Aslında kadınlardan farklı olarak onların bahaneleri daha fazla. Onlar kadınlar gibi monoton hayatlarına heyecan aramıyorlar, mesela, nasıl olsa, o beni seviyor yani elimin altında güveniyle aldatabiliyorlar ya da eşim, sevgilim bende çok problem buluyor ve bu yüzden ben de mutluluğu başka kadınlarda arıyorum diyorlar. Ama en kapsamlı ve açıklayıcı sözcük “doyumsuzluk”. Her çiçekten bir bal alırım anlayışıyla ne kendine ne de kadınlara saygı duymayan birçok erkek var. Kabaca anlatmak gerekirse dünyanın en güzel kadınıyla bir gece bile geçirtseniz o erkek diğer gün başka bir kadına bakar. Bunlara ek olarak bir erkek genellikle kendinden yaşça küçük bir kadınla birlikte olur, bu hem psikolojik hem de bedensel bir durumdur. Genç ve daha güzel bir kadınla ruhlarını da bedenlerini de tatmin ederler, çünkü eşlerinin ve hayatlarının onları yıprattığını söylerler. Bunlar bilindik nedenler ama yanı sıra farklı bahaneleri var mıdır, bilinmez. Fakat, kendilerine saygısı olmadıklarını ve büyümediklerini söyleyebiliriz. Aldatmanın asla mazur gösterilebileceği bir bahanesi, haklı bir gerekçesi yoktur. Asla tolere edilebileceği bir tarafı yoktur. Bir insanı aldatarak önce kendimizi kandırıyor, saygımızı yitiriyor, karşımızdaki insanın hayatını mahvediyor ve hatta başkalarını aldatmaya meyilli hale gelen canavarlar yaratıyoruz. Bunları yapmaya hiçbirimizin hakkı yok. Karşımızdaki insanın ilişkilere olan bakış açısını, insanlara olan güvenini, hayat neşelerini çalmaya hakkımız yok. Ve hele ki bir insana bunları yaptıktan sonra bir sonraki ilişkimizde sadakat beklemek gibi bir hakkımız hiç yok! Hakkımız olmamasına rağmen yaptığımız bu eylemle -aldatmak- kadın erkek fark etmeden aldatan, aldatılan insan sayısı da artıyor. Bu insanlar affedilmeli mi affedilmemeli mi bu eşlerine, sevgililerine kalmış ve herkes Paulo Coelho’nun Linda’sı kadar şanslı da değil çünkü her zaman onun eşinin sevdiği gibi sevilmeyebilirsiniz ve zaten de sevilmemelisiniz. İcra edilmiş bir eylem olmasa bile, yani ilişkiniz varken aklınızdan başka birini geçirmek, hayal kurmak bile aldatmaktan sayılıyorken, sadece kendinize ve partnerinize biraz saygılı olun yeter. Bu yüzden eğer farklı şeyler istiyorsanız, eğer sıkıldıysanız ya da mutlu değilseniz; AYRILIN efendim, en azından kendinize olan saygınız olur ve bir insan olarak, diğerlerinin gururunu kırmadan, düzgünce yaşayabildiğiniz için, huzurla uyuyabilirsiniz. Kaynakça Coelho, P. 2014. Aldatmak. İstanbul. Azra Matbaası. Hazal Özkızıklı Section: 60 Beyaz Elbiseli Kadın İş sahibi olmak, kuşları beslemek, bir kitap okumak, hayatının aşkını bulmak, ortalama bir film izlemek, evlenmek, alışveriş yapmak, geçen trenleri saymak… Hayata uyum sağlamak, hayatın bir parçası olmak… Bir oyun biliyorum: İnsanlar tren istasyonunda beklerken kalkan trenleri sayıyorlar. Bu, hayatı seçmiş insanların yarattığı masum bir oyun. Bir de başka seçimler yapmış, çok da masum olmayanlar var. Gerçeklik algıları bozuk olanlar… Aile ilişkileri, anılar, aşk ve kariyer gibi hayat bağlarımızı kimyasallarla değiş tokuş edenler… Mark Renton gibi kötü seçim yapan birinin hayatına tekrar çeki düzen vermesinin kolay olduğunu düşünürdüm. Fakat şimdi anlıyorum ki bir bağımlının hayatı tek şey üzerine kuruludur. Kendisiyle tanışan herkesi büyülemeyi başarmış, her buluşmada sevgilisine bir öncekinden daha güzel anlar yaşatarak onu kendine âşık eden beyaz elbiseli, gizemli bir kadındır bir bağımlının hayatının merkezi. Bu kadın, bağımlının gözünde biriciktir. Onunla yaşadığı aşk her şeye bedeldir. Öyle çok kaptırmıştır ki kendini, o kadın yanında oldukça başka şeylere ihtiyacı olmadığından emindir. Ne annesini aramıştır aylardır, ne de artık işe gidiyordur. Bu beyaz elbiseli kadın, diğer adıyla eroin, bağımlının hayatıdır. Hastalıklı aşk, gündelik hayatımızdaki ilişkilerde sıkça görebileceğimiz bir durumdur. Hafif belirtilerle başlar ve git gide kişiye zarar verir. Sevdiğimiz insan, sanki sonradan değişmiş gibi hissetsek de değişen o değildir. Sadece artık onları alttan alamıyoruzdur. Eroinle bağımlının ilişkisi, böyle sıradan bir hastalıklı aşkı değil masum, fark edilemez duruma düşürebilecek kadar yıkıcıdır. İçindeki hayatı damla damla sevgilisine akıttıkça her geçen gün biraz daha mora çalan bağımlının önünde iki yol vardır: Ya eroinin onu boğmasını izleyecektir ya da beyaz elbiseli kadını son bir dansa kaldıracaktır. Ölüm dansı kolay değildir çünkü eroin iyi bir dansçıdır. Fakat bağımlı; eli sevgilisinin belinde, onun gözlerine bakarken gözlerinin yansımasında gerçekleri görür, fısıltıları duyar. Hayattan kopmuş, bir gram kimyasalın tarifsiz ağırlığını yine o kimyasala muhtaç hayatıyla taşıyan bedenini görür eroinin gözlerinde. Kalan tek tük eşinin dostunun, o öldükten sonra cesedinden utanacağını duyar gelecekten gelen bir fısıltıda. Bağımlıların ölümü pis ve dağınık olur. Dans devam ettikçe gördükleri artar, fısıltılar çığlıklara dönmeye başlar. Bu, dansçı sevgilisinin bir oyunudur. Bağımlı, hayatını nasıl mahvettiğini görmekten korkar. Gerçeğe dönmek, gerçekten uzaklaşmak kadar kolay değildir. Tabi ki insan isterse gözlerini kapatıp kulaklarını tıkayabilir fakat yapılması gereken dans etmeye devam etmektir. Durup dinlenmek ne kadar tatlı gelse de durmamak gerekir. Ayaklar su toplayana kadar, bağımlı eroinden üstün gelene kadar dans etmek… Eski bağımlı, beyaz elbiseli kadınla vedalaştıktan sonra televizyon izlemek, çocuğunu okula bırakmak ve bakkala gitmek ona çok şey ifade eder. Tıpkı karayı gören bir denizci gibi mutludur. Bizim basitleştirdiğimiz ve değerini bilmediğimiz hayat bağlarımız ona çok canlı ve güzel gelir. Sağlıklı bir beden ve sanrılar yerine anılarla dolu bir kafa bile dans yarışması ödülü olmak için yeterlidir. Bir oyun biliyorum: Eroinin öpücüğüyle başı dönmüş insanlar trene binip kafalarını camdan dışarı çıkarıyorlar. Tren, direklerin yakınından hızla geçiyor. Direğe çarpmaya küçük bir an kala kafalarını içeri çekmeye çalışıyorlar. Bu, hayatı seçemeyenlerin aslında kendi hayatlarını yansıttığı bir oyun. Hızla kapıldıkları bu bağımlılık rüzgârında ölüme doğru ilerliyorlar. Çoğu, zamanında kurtulamazken bazıları kafalarını içeri çekebiliyor. Bunu başarabilenler bağımlılıktan kurtuluyor. Zor ve acılarla dolu bir oyun olduğu su götürmez bir gerçek. İstasyonda oturmak, trene binmekten iyidir. Abdulkadir Kayalı 21701668 İki Farklı Dünya ve Mutluluk Ne kadar mükemmel, ne kadar kusursuz bir yaşantımız olduğunu çocukların oyuncakları gördüğünde ağlamasıyla anladım. Kenya’ya gitmek için hazırlanmaya başlamıştık. Gitmeden önce Kenya’yla alakalı hiçbir fikrimiz yoktu ve oraya tek gidiş amacımız yardım bekleyen insanların bir nebze yaralarına merhem olmaktı. Kim bilebilirdi ki gerçeklerin “görünenden” daha acı olduğunu. Havalimanında bizi karşıladılar, akşam olduğu için hiçbir şey seçilemiyordu ve bazı ana yollar dışında neredeyse hiçbir yerde ışık yoktu. Geceyi geçireceğimiz yere geldik, ilk görünüşte sevmesek de amacımız zaten gezi yapmak olmadığı için çok önemsemedik. Sabahın gelmesini heyecanla bekliyordum. Sabah mutfaktan gelen tıkırtılarla uyandık, ev sahiplerimiz bize kahvaltı hazırlamaya çalışıyorlardı. İlk başta çok sevinsek de sonradan hepimiz birbirimize baktık ve duygulandık. Ellerinde bizim önümüze koyacak pek de bir şeyleri yoktu. Onlara hiçbir şey belli etmeden önümüze ne konulduysa yedik. Yedik dediğime bakmayın, boğazımızdan hiçbir şey geçmedi. Kahvaltımızı yaptıktan sonra yanımızda getirdiğimiz eşyaları yavaş yavaş dağıtmak için teneke evler denilen bir bölgeye doğru yola çıktık. Bölgeye girdiğimizde bütün insanlar bize o kadar acımasız ve korkutucu bakıyordu ki, size anlatamam. Meğerse bunun nedeni beyaz olmamızmış. Önceden gelen bütün beyaz insanlar mutlaka bir zarar verip gittiği için insanlar çok ön yargılıymış. Gideceğimiz yer bir Müslüman yetimhanesiydi. Yetimhanenin görüntüsü Türkiye’dekinden çok farklıydı. Bir yetimhane gibi değil de daha çok çamurdan dört tane duvar gibi duruyordu. Biz içeriye girer girmez bütün çocuklar saklanacak yer aradı; Ta ki biz yanımızdaki getirdiğimiz yiyecek ve giysileri çıkarana kadar. Anlamışlardı ki biz kötülük için değil iyilik için gelmiştik. Oradaki çocukların mutluluğunu görmeliydiniz. Onlar kıyafetleri deniyor yiyecekleri yiyorlardı ve biz de kenarda çok derin bir şekilde düşünüyorduk: Türkiye’de bu durumda olan insanlar var mıydı gerçekten? Açım diye yolun kenarında dilenenler aç mıydı? Ya da o çok zengin olup, çok lüks arabalara binen insanlar hiç mi bilmiyordu buradaki insanları? Dünya iyiliğe bu kadar aç mıydı? Geçen hafta annemin emek emek yaptığı ama benim beğenmeyip yemediğim yemeği ben nasıl unutacaktım? Nasıl bu kadar Kör olabiliyorduk? Çocukların cıvıltıları mutlulukları arasında dalmışken, bir tane ufaklık bizi uyandırdı. Şimdi oyun vaktiydi. Oyun oynayacaktık. Aslına bakarsanız çocukların oyun oynaması kadar doğal başka bir şey yoktur, ama ben oyun oynayacağımızı duyunca çok şaşırmıştım. Sadece anlayamıyordum bir çocuğun nasıl hiçbir şeyi olmaz ama oyun oynayabilecek kadar heyecanı olur. Oyunlar oynadık, şarkılar söyledik ve gün batmadan oradan ayrıldık. Kendimi düşünmekten alamıyordum. Çok büyük bir bolluk içinde yaşıyorduk ve komik bir şekilde her zaman şikâyet edebilecek bir şeyler bulabiliyorduk. Acaba o yetimhanedeki çocuklara bizim imkânlarımız verilseydi neler yaparlardı? Anladım ki bizim için çok kıymetsiz çok basit olan şeylerle tarifsiz bir mutluluğu yaşayabiliyorlardı. Bizim dünyamızda tüketimi arttırabilmek için “mutluluk” slogan olarak kullanılırken, onların dünyasında ise ufacık şeylerle gerçek mutluluk nasıl yaşanıyordu. Bizim dünyamızda mutluluk sanal bir kavram seviyesine düşmüşken, onların dünyasında yaşanılan, hissedilen bir kavramdı 1 Abdulkadir Kayalı 21701668 İki farklı dünya, kim ne derse desin bu dünyalar birbirinden o kadar uzak kutuplardaki ortası yok. Ya zengin var mutluluğunu sanal yaşayan; Ya da zengin olmayan ama basit şeylerle çok mutlu olabilen. İki dünyayı da oluşturan biziz. Bakarız ama görmeyiz, görürüz ama yapmayız. Şimdilik sadece unutmayalım, kimilerinin beğenmedikleri, kimilerinin görünce mutluluktan ağladığı hayalleri olabilir. 2 Melisa Rabia Çelik Gömlek Seçerken Bile İki Defa Dener İnsan… İnsan ömrünün 75 yıl olduğunu varsayarsak, bu sürede ne kadar çok anı birikir değil mi? Hatta bizim hatırlamadığımız anılar da başkalarından duyulur. İlk yürüyüş anıları anlatılır anneler babalar tarafından, bu hikaye bitmemişken hemen ilk anne veya baba deyişe geçilir. Sonra okula ilk başlayış, ilk ağlamalar hiç unutulmaz. İlk öğretmenine çoğumuz aşık olmuşuzdur. İlerleyen zamanlarda hayat daha da zorlaşır ve anılarımız ciddiyet kazanır. İşte bu anlar hayattaki kırılma noktalarımız olarak ifade edilir. 18 yaşlarından birkaç sene önce ilk lise aşkıyla başlar hayattaki kırılma anları bazıları için. Şöyle bir deli dolu aşk yaşamak üzereyken ya karşılık göremez ya hakkettiğiniz ilgiyi bulamaz ya da her şey güzel başlarken bir anda karşı tarafın yaptığı kötü bir şey olur ve ilişki biter. Ergenlik döneminde bir insanın hayatında yaşayaceğı en kötü olaylardan biridir bu eğer ki hayata dair pek fikri yoksa. İşte o anda o süreci atlatma zamanı hayattaki ilk kırılma anlarından biridir, çünkü o dönem lisenin son zamanlarına çok yakınken olur ve ikinci kırılma dönemi olan üniversite seçiminde çok önemli rol oynar. Dönemi ne kadar çabuk atlatırsanız süreç o kısa sürer, bu da sizin üniversite sınavına o kadar iyi hazırlanmanız ve o kadar iyi bir üniversite tercihi yapmanıza olanak sağlar. Üniversite sınavı iyi veya kötü bir şekilde geçtikten sonra hayattaki kırılma anlarından en kuvvetlilerinden biri gelir; tercih dönemi. Hak verirsiniz ki, en azından 5 sene kadar yaşayacağınız yeri belirlemek ve bundan sonraki hayatınızda sizinle beraber olacak mesleği seçecek olmak yeterince ciddi bir andır. Sadece meslek belirlemek değildir bu; belki eşinizle orada tanışacaksınız, belki de bulduğunuz işe göre hayatınızı o şehir odaklı kuracaksınız. Bu nedenle verdiğiniz kararı çok iyi irdelemeniz gerekmektedir. Peki ya diğeri nedir sizce? Tabiki evlilik. Evlilik hayatta atılan en büyük adımlardan biridir. Önceki süreçte geçirilen evreler de önemli anlardır kesinlikle, çalışacağınız sektörü, şirketi belirlemek, ileriye yönelik planlar doğrultusunda hareket ederken doğru kararlar vermeye çalışmak gerçekten zor adımlardır ama hiç biri evlilik kadar ciddi olamayacaktır. Şöyle bir düşünün, nasıl olabilir ki zaten çünkü işinizi bir anda bırakıp yeni bir şeyler yapabilirsiniz ya da şirketinizi değiştirebilirsiniz. Bu konuda tamamen özgürsünüz demektir. Peki ya hayatı çift kişilik yaşamaya başlamak? Hayatınıza yeni birini eklemek, başka bir karakterle aynı evde yaşamaya başlamak, çocuğunuzun annesinin veya babasının kim olacağına doğru karar vermek… Bunlar size nasıl anlamlar ifade ediyor? Birini seçtiğiniz zaman onunla çok mutlu olursunuz, birlikte bir ya da birkaç çocuk dünyaya getirirsiniz. Evliliği tam anlamıyla yerine getirmiş olursunuz artık, çünkü bütün vakitler onlarla birlikte geçecek demektir. Her şey güzel giderken, sıkıldığınızı fark ettiniz ya da bu hayatı eşinizle yaşamak istemediğinizi biraz geç farkettiniz diyelim. Ne olacak? İşinizi bıraktığınız gibi bırakabilir misiniz eşinizi, çocuğunuzu? Kesinlikle imkansızdır, birilerine bağlı olmak, hayatı bölüşmek bambaşkadır. İşte bu yüzden hayattaki en büyük kırılma anı eşinizi seçerken yaşadığınızdır. İyice düşünmelisiniz. Hem aklınızla hem de kalbinizle bir karar vermelisiniz. Bu iki karar organınız da aynı ismi işaret ediyorsa ne olur ne olmaz tekrar düşünmeniz gerekir. Çünkü bu gerçek anlamda en tehlikeli virajdır hayatta yaşadığınız ya da yaşayacağınız. Bana gelecek olursak… Ben henüz bu hayatta 20. yılımdayım ve sadece üniversite seçimi sırasında ilk virajımla karşılaştım. İlk virajı başarıyla tamamladığımı düşünüyorum, çünkü seçimimden de şu anki hayatımdan da oldukça memnunum. Ama Aile Fotoğrafı kitabının da bana bundan sonraki seçimlerimde de olumlu yönde katkısı olacağı aşikâr. Kaynakça: Görkem, Kerem. Aile Fotoğrafı.İstanbul. Sel Yayıncılık, 2016. Teleskobun Ucunda Değişen Bir Evren Georges Minois’un Galileo’su için okuduğum popüler bilim kitapları içerisinde en sıradışı olanlardan birisi diyebilirim. Kitabın sıradışılığı üslubundan veya insanı gerçekten bu konuyu araştırmaya teşvik eden bir kışkırtıcılıktan kaynaklanmıyor. Kitabın enteresanlığı Minois’in gerçek bir tarihçi rolünde kültürel, bilimsel, dini ve psikolojik bağlamı içerisinde insan tabiatını derin bir şekilde kavrayışında yatıyor. Kitap size yeterli miktarda doğabilimsel, felsefi ve teolojik argümantasyonu insani niteliği ile beraber, yani hevesler, tutkular, motivasyonlar, kötü şanstan kaynaklanan tüm yanlış anlaşılmalar ve de kaygılarla şekillenen duygusal zaaflar ile birlikte veriyor. Kitapta alışılmış şekilde Galileo din ve kilise karşısında bulunan ideal bir bilim savaşçısı olarak değil aksine tıpkı bir çocuk gibi oynarcasına bilimsel keşifler