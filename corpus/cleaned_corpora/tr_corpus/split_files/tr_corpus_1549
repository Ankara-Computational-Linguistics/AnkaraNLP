yeni doğmuş bir çocuk kadar iradesiz olan Gürcü Mehmed Paşa'nın kişiliğinde buldular197. Kızlarağası, 30 Ekim'de Siyavuş Paşa'nın elinden devlet mühürlerini zorla aldı. Siyavuş Paşa hiç direniş göstermedi ve katiller tarafından rahatsız edilmeden Valide Sultan'ın koruması altında ulaştığı Malkara'ya hiç huzursuzluk çıkartmadan sürgüne gitti198. Tıpkı bir sultan gibi bir perde arkasından Divân toplantılarına iştirak etmeyi alışkanlık hâline getiren Valide Sultan, sonunda herşeye katlanan ve anarşiye gittikçe daha fazla yer bırakan yumuşak ve yeteneksiz bu yaşlı babalıktan sıkılmaya başladı. 19 Haziran 1652 tarihinde borçluların hapishanesinden çıkartılan eski Kahire Beylerbeyi Arnavut Tarhuncu Ahmed Paşa, Gürcü Mehmed Paşa'nın yerine getirildi. Valide Sultan, daha yetenekli Giritli Deli Hüseyin Paşa'nın sadrazamlığa getirilmesini önlemek için o gün Divân'a bizzat katılmıştı. Tarhuncu Ahmed Paşa oldukça katı bir adam olup, para bulmayı biliyor, hadımağalarının işlerine ve faaliyetlerine karışmasına izin vermiyor ve çocuk sultanın hattı şerifleri ile Valide Sultan'ın denetiminden kurtulmayı çok iyi biliyordu199. Görevde kaldığı süre içinde biri ulemanın, bir diğeri de sipahilerin olmak üzere, iki ayaklanma atlattı, ama Karadeniz'de çok gerekli olan Osmanlı Donanması için büyük harcamalar yapılması kaçınılmaz olduğunda çekilen para sıkıntısına boyun eğmek zorunda kaldı. Kaptan-ı Derya Çavuşzâde Mehmed Paşa, Tarhuncu Ahmed Paşa'dan daha güçlü çıktı. Tarhuncu Ahmed Paşa, ölüm fermânını birkaç gündür bekliyordu ki, nihayet saraya çağrıldı ve böylesine sarsıcı bir karar için kullanılan genç sultanın ağzından ölüm fermânını aldı. Cesedi, sokağa atıldı. Onun yerine eski Kaptan-ı Derya Derviş Mehmed Paşa geçti. İlk işi, Kösem Sultan'ın katili kara hadım Süleyman Ağa'yı görevden almak ve en az onun kadar güçlü olan ak hadımı [Abdurrahman Ağa] idam ettirmek oldu200. Turhan Valide Sultan, sanki devletin bütün gücünü eline ve çevresindekilere geçirmeye çalışıyordu. Sadrazam Derviş Mehmed Paşa belki uzunca bir süre daha makamında kalabilirdi, ama 1654 yılının Ekim ayında felç geçirdi201. Turhan Sultan'dan tek isteği, yerine bir yeniçerinin getirilmemesi oldu202. Devletin en yüksek makamına aday olanların arasında Turhan Valide Sultan en az korkması gereken İbşir Mustafa Paşa'yı sadrazamlık makamına getirdi. Daha önceleri de devlet yönetimine düzen getirilmesi gerektiğini savunan Halep Beylerbeyi İbşir Mustafa Paşa, Konya'da askerî güçlerle genel bir toplantı düzenledi ve Osmanlı Devleti'ni rüşvetten kurtarma görevini üstlendi. Kış aylarında Suriye'den yola çıkıp İstanbul üzerine yürüdü. Yanında bir ordu vardı ve saraya sormadan tüm makamlara kendi adamlarını getirdi. Daha karargâhındayken yönetici konumda olanların ve askerlerin saygı mektuplarını alıyordu. Eski dostu Katırcıoğlu da ona katıldı. Yüksek makamlarda bulunan birçok kişi makamlarından oldular. Vezirleri, Rumeli kadıaskerini, hatta şeyhülislâmı bile sadece at üzerindeyken huzuruna kabul ediyordu. Üsküdar'da nişanlısı Ayşe Sultan'ın sarayında kaldı ve İstanbul'a saray teşrifatına uygun olarak büyük bir görkemle muzaffer ve fatih olarak giriş yaptı (28 Şubat 1655). Bir sultan gibi ortaya çıkabilmesi, sultanı olmayan bir dönem için önemli bir işaretti. Sultan IV. Murad'ın kızı Kaya Sultan'ın eşi olarak makamını güvencede gören kaymakamı [Melek Ahmed Paşa] azlederek, Van'a sürdü. Valide Sultan'ın himayesinde bulunan ve bir hatt-ı hümâyûn ile idamdan korumak istediği defterdarı Kıbrıs'a gönderdi. Ancak yoldayken katledildi. - Bununla beraber İbşir Mustafa Paşa genelde idamlardan kaçınırdı.- İbşir Paşa, hadımağalarına tek bir söz bile söylemedi ve hiçbir hediye getirmedi. Yeniçeriler ve sipahiler sinmişti, ulema ve tüccarlar rahatlamıştı, İstanbul halkı bu sert adamdan korkuyordu, hadımağaları korkudan titriyordu, Valide Sultan şansının döndüğüne inanıyordu ve sultanın artık hiçbir önemi kalmamıştı Hepsinin üstünde artık sadrazamın mutlak iradesi yükseliyordu203. Bu, zamanın gerektirdiği gelişmelerden biri idi. Ancak henüz vezirler dönemi başlamamıştı. Ganimetler üzerindeki paylarından memnun kalmayan Anadolu sipahilerinin ve onların etkisindeki yeniçerilerin en küçük hareketi, İbşir Mustafa Paşa'yı yerinden etmeye yetebilirdi. Başlarına Kaptan-ı Derya Kara Murad Paşa geçti. İstanbul'da bu değişiklikler olurken, Girit'teki savaş iyice yavaşlamıştı ve Venedik Donanması ile Osmanlı Donanması herhangi bir muharebeye girişmeden karşı karşıya geliyorlardı. Kandiye, Hüseyin Paşa tarafından sürekli olarak kuşatma altında tutuluyordu, ama fetih için uygun zaman ancak yıllar sonra gelecekti204. 1652 yılında Venedik deniz kaptanları Çanakkale Boğazı'na, hatta Bozcaada'ya kadar yelken açmak için zorluk çıkartıyorlardı. Ancak ücretlerinin tamamı ödendikten sonra Luca Francesco Barbaro'nun komutasında 18 gemi Boğazlara girdi. Rumların ödediği haracı almak üzere Sakız, Limni ve İşkiros (İskiri/Skiros) adalarına yapılan ziyaretler, bunların gösterdikleri tek kahramanlık oldu205. 40 kadırga ile Temmuz ayında yelken açan kaptan-ı derya, daha ciddi bir teşebbüsde bulunabilecek durumda değildi206. Venedik'in en iyi şekilde karşılanan yeni elçisi Cappello, Girit'in teslimini kabul etme yetkisi olmadığı için Edirne'ye gönderilip, burada gözetim altında tutuldu207. Venedik'in tüm tekliflerini geri çevirmek için, öncelikle adada yerleşik sipahilerin hakları ve Berberilerin erzak temini için limanlara ihtiyaçları olduğu mazeretleri öne sürülüyordu208. 1653 yılında 70 kadırga, 5 mavna ve 34 başka gemiye sahip Türkler, 22 kadırga ve 6 mavnası olan Kaptan Foscolo'nun Rodos önlerinde muharebe teklifin kabul etmediler209. Kaptan-ı Derya, Girit'te Seline'yi işgal etti ve Ayatodori'yi tahkim ettirdi. Venedikliler bu arada Manyotlarla irtibata geçmek için Benefşe'ye geldiler210. Çavuşzâde Mehmed Paşa, 1653 yılının Kasım ayında yeteneksizliğinden dolayı kaptan-ı derya olarak görevden azledildikten sonra211, 1650 yılında sadrazamlıktan feragat edip, uzunca bir süre Budin Beylerbeyi olarak Macaristan davasını yöneten Kara Murad Paşa, donanmanın yönetimini devraldı. 11 Haziran'da 70 gemiden212 oluşan bir deniz gücü ile – ki aralarında birçok Berberi ve Hristiyan gemisi de vardı – Çanakkale Boğazı'ndan denize açıldı. Giuseppe Dolfino sadece 25 gemi213 ile karşısına çıkabildi. En iyi Venedik kadırgalarından bazıları sıcak çatışmalar sırasında batırıldı. Esirlerin arasında Francesco Morosini de bulunuyordu. Büyük kayıplara rağmen, Osmanlılar için bu büyük bir zaferdi ki, bu zaferi elde eden Kara Murad Paşa, Valide Sultan'ın etrafındaki yeteneksiz musahiblerden oluşan mecliste oldukça sert sözler sarf edebiliyordu214. Venedikliler, sadrazamın bizzat Girit'e geleceğinden korkuyorlardı215. Ama Kara Murad Paşa, kendini 28 Temmuz'da Antimilio'da Scogli Brusadi'de karşısına çıkan Lionardo Mocenigo ile savaşacak kadar güçlü görmüyordu. Muharebeyi reddetti ve Sakız Adası'na döndü. Burada, İstendil ve Çuha adalarının elden çıkartılmasını içermeyen bir barış teklif etti216. Venedik gemileri ve Osmanlı gemileri Çuha'da bir kez daha karşı karşıya geldiler. Mocenigo kısa bir süre sonra hayata veda etti ve yerine Francesco Morosini geçti217. Morosini 1655 yılında saldırıya geçti. Egin Adası'nı218 işgal etti ve Volo'da (Mart ayında) çaresiz Rumeli Beylerbeyi'nin gözleri önünde 27 topu ele geçirdi. İskados, Skopelos ve Helidoni adaları Venedik egemenliğini kabul ettiler219. Kaptan Morosini bunun üzerine ayrıca 27 gemi, 25 kadırga, 4 mavna ve papa ile Malta'nın birlikleri ile Çanakkale Boğazı'na yöneldi220. Bu kötü haberler Kaptan-ı Derya Kara Murad Paşa'nın acilen müdahalesini gerektiriyordu. Ama Kara Murad Paşa, kendisini donanmadaki yeniçeri mürettebatını görevden alıp, yerine kendi seymenlerini getirmek istemekle suçladığı221 Sadrazam İbşir Mustafa Paşa ile hesabını görmeden İstanbul'dan ayrılmak istemiyordu. Yeniçeriler ve sipahiler ittifak kurarak, sadrazamın ve şeyhülislâmın başını istediler (10 Mayıs 1655) ve saraylarını talan ettiler. Sultan IV. Mehmed, asilerin isteklerine boyun eğdikten sonra, bostancılar devletin en güçlü adamını boğazladılar. Sarayın kısa bir süre için içten sarsılmış devleti istediği gibi yönetmesine izin verdiği adamın sonu böyle geldi222. İbşir Mustafa Paşa'nın yerine Kara Murad Paşa geçti. Yaptığı ilk iş, Anadolu sipahilerini herhangi bir şekilde kendi tarafına çekmeye çalışmak oldu. Eski ve yeni taleplerini yerine getirmeyi vaat ederek, en büyük kısmı ile barış sağladı. Abaza Hasan Paşa ise öfke ile Anadolu'ya geri döndü. Kara Murad Paşa'nın yenemediği tek adam yine Abaza Hasan Paşa ve onun oğlu Seydi Ahmed oldu. Üsküdar'a geldiler ve Kara Murad Paşa ile şeyhülislâmın başlarını istediler. Sivas halkı Seydi Ahmed'e kapılarını açarken, Abaza Hasan Paşa Halep'e saldırmaya hazırlanıyordu223. Üçüncü bir asi olan Gürcü Mehmed Paşa bu arada ortadan kaldırıldı224. Bu şartlar altında Kara Murad Paşa, kısa bir süre sonra tekrar sadrazamlıktan feragat etmek zorunda kaldı (Ağustos) ve devletin en yüksek makamı bu sefer Ayşe Sultan'ın eşi Süleyman Paşa'ya verildi225. Ama Süleyman Paşa da ele avuca sığmaz Anadolu eyaletlerinin sürekli maddî sıkıntısını gidermeyi başaramadı. 1656 yılında Girit Beylerbeyi Deli Hüseyin Paşa sadrazamlığa getirildi ve her yerde birilerinin Deli Hüseyin Paşa'yı bu makama yükseltmekle sonunu hazırlamaya çalıştıkları şüphesi belirmeye başladı226. Birkaç gün sonra ulûfelerini alamamış bir kısım yeniçeri ve sipahi, geçtikleri her yerde huzursuzluk yaratarak, İstanbul sokaklarını dolaşmaya başladı. İsyan bayrağının çekilmesine neden olan artık bir ağanın veya kethüdanın hırsı ya da düşük rütbeli subayların yönetim hırsları değil, birkaç askerin ele avuca sığmazlığı idi. Talepleri nihayet yerine getirilmek ve ayakta , yani açık havada bir Divân [ayak divânı] toplanmak zorunda kalındı. Etrafı toplarla sarılı hâlde alay köşkünün parmaklıkları arkasında oturan sultandan ortaya çıkıp kendini göstermesi, musahiblerini, kaymakamı, şeyhülislâmı, hadımağalarını etrafından uzaklaştırması ve halkın şikayetlerini dinlemesi istendi. Artık 14 yaşında olan Sultan IV. Mehmed, eline verilen bir listeye göre en sadık hizmetkârlarını celladın eline teslim etmek zorunda kaldı. Hepsi gözlerinin önünde öldüler. Valide Sultan'ın en yakın arkadaşı Melek Hatun ve eşi de öldürülenler arasında idi ve Valide Sultan'ın kendisi, devleti yıllardır temelinden sarsan kötülüklerin kaynağı olarak ölmeyi hak etmiş olsa da, ölümden son anda kurtuldu227. Asiler ayrıca bu ayaklanmanın meyvelerini toplamaması için kaymakamın da başını aldılar (5 Mart). 1 Nisan'da Siyavuş Paşa tekrar sadrazamlığa getirildi ve yine bir ayaklanmayı bastırmak zorunda kalacaktı. Ama gut hastalığı o kadar ilerlemiş ve yolculuk onu o kadar yormuştu ki, 25 Nisan'da hayata gözlerini yumdu. Hızlı değişen vezirlerin sonuncusu olarak yerine Suriye Beylerbeyi Boynueğri Mehmed Paşa geçti228. Anadolu'daki asilerin üzerine gönderildikleri bahanesi ile Boynueğri Mehmed Paşa önce 5 Mart'ta zafer kazanan ve sultanın koruyucuları ilan ettikten sonra gitgide eşkıyalar hâline gelen askerleri uzaklaştırdı ve liderlerini cellada teslim etti. Anadolu'daki isyancı Seydi Hüseyin Paşa, Silistre Beylerbeyi oldu229. Böylece tüm dikkatler tekrar Girit'teki savaşa verilebilirdi230. 8.800 yeniçeri ve 18 paşayı taşıyan 32 gemi ve 50, 60 veya 70231 kadırga ile Kaptan-ı Derya Mustafa Paşa, 12 Haziran 1655 tarihinde Çanakkale Boğazı'ndan denize açılmıştı. 21 Haziran'da Venediklilerle büyük kayıplar verdiği bir çatışmaya girdi232. Ama papanın Prior Lomellino komutasında birkaç gemisi Venedik'i desteklemek üzere gelmesine rağmen, yoluna devam edebildi. Kaptan Morosini'nin Benefşe'yi ele geçirme teşebbüsü (23 Temmuz-27 Eylül), bu sefer de başarısız oldu233. Buraya gelen Kaptan-ı Derya Mustafa Paşa, tekrar çatışmaya girmedi. Bir buçuk ay boyunca direnen Benefşe'nin yardımına yanında 8 bin asker ve 4 top ile Mora Beylerbeyi geldi. Venedikliler bu arada Megara'ya saldırıp, ateşe verdiler234. Sonuca gitmeyecekmiş gibi görünen savaş, bu yıl için böyle bitti235. 1656 yılında Osmanlılar Çanakkale Boğazı'na daha erken geldiler, ama Lorenzo Marcello komutasındaki Venedikliler yine erken davranmışlardı236. Sadrazam, sultanın bizzat katılma isteğini, deniz savaşını bilmediği gerekçesi ile reddetti. Yanında İranlıların düşmanı olan Hindistan Hükümdarı'nın elçisi duran237 Sultan IV. Mehmed'in gözleri önünde, Budin'den gelen yeni Kaptan-ı Derya Kenan Paşa 23 Haziran'da denize açıldı. Emrinde 28 büyük gemi, 35 kadırga, 22 bey gemisi ve 9 mavna vardı238. Yine de Venedik Donanması ile karşı karşıya geldiklerinde daha fazla gemi talep etti, ama alamadı ve 26 Haziran'da muharebeyi kabul etmek zorunda kaldı. Birkaç saat sonra geri çekilebilecek durumda sadece 14 gemi kaldı. Venedikliler bu zaferi Amiral Lorenzo Marcello'nun ölümü ile ödemişlerdi. Türklere ait gemilerin bir çoğu zapt edildi, diğerleri üç gün boyunca alev alev yandı239. Malta şövalyeleri her zamanki gibi elde edilen ganimetteki paylarından memnun olmayıp, kendi yollarına gidince, Venedik Donanması vebanın kol gezdiği Girit'e değil, Bozcaada'ya yöneldi. Giacomo Loredano, 6 gemi, 4 veya 6 kadırga ve 2 mavna240 ile Çanakkale Boğazı'nda nöbet tutarken, diğer gemiler 3 Temmuz'da Bozcaada'yı koruyan kaleye yöneldiler. Birkaç gün sonra kalenin 50 topa sahip 1.500 kişilik müdafaa kıtası teslim oldu ve Sultan İbrahim'in eniştesi241 olup, adayı yöneten paşanın ayrılmasından sonra Giovanni Cotarini adanın yönetimine getirildi. 40 eski top bulunan Limni Adası'ndaki Türkler de güçlü kaleyi terk ettiler242. Semadirek Adası vergi ödemeye başladı243. Sonraki Kaptan-ı Derya Seyyid Ahmed Paşa yönetiminde Valide Sultan ve saray efradının sağladığı paralarla yeni bir donanma kuruldu ve Sultan IV. Mehmed, başkentin surlarını tahkim etme emrini verdi. Halk, savaşın yönetimini bizzat üstlenmesini talep ediyordu. Bu taleplerden kaçabilmek için Edirne'ye taşınmak zorunda kaldı244. Girit'e bizzat gitmeyi düşünmüyordu, ama yakında reşit olacak sultan, Girit savaşının daha ciddi bir biçimde yürütülmesini gerçekten istiyordu. Sadrazamdan, en azından Dalmaçya'daki savaşın bizzat katılımı ile hızlandırılmasını istedi245. Devletin en yüksek makamında oturan sadrazam, Şeyhülislâm Hoca-zâde Mesud'un entrikalarını kendisini idam ettirerek (Temmuz) sona erdirmiş246 ve diğer rakiplerini de zor kullanarak ortadan kaldırmıştı247. Ama 90 yaşındaki sadrazam, kararlılıkla hareket etmesini bilse de para sıkıntısı ve İstanbul'da hayatın gittikçe pahalılaşması karşısında eli kolu bağlı idi. Sipahileri susturma248 ve savaşın yönetimini daha genç ve güçlü kişilerin eline terk etme ihtiyacı gitgide daha bariz bir hâle geliyordu ve birçok felaketi atlatmış onbeş yaşındaki sultan, yaşlı sadrazamın görevden alınması gerekliliğinden kaçamayacaktı. Birçok kez, 16. yüzyılın sonlarına doğru, Arnavut asıllı büyük vezirler Koca Sinan Paşa ve Ferhad Paşa zamanında, Osmanlı Devleti'nin çok şey borçlu olduğu Anadolu'da Arnavutların yaşadığı fakir Köprülü köyünden*, Müslüman olarak şansını denemek üzere yola çıkan bir adamın sadrazamlığa getirilmesi birçok kişi tarafından tavsiye edilmişti249. Önceleri sarayda aşçılık, daha sonra örnek aldığı Hüsrev Paşa emrinde defterdarlık ve baş mirahurluk yapmış ve Şam, Trablus ve Kudüs Beylerbeyi, kimi zaman da sürgün olarak Köstendil Beylerbeyi olarak görevde bulunmuştu. Bir süre için Gürcü Mehmed Paşa'nın yanında yer almış ve onunla birlikte sürgüne gitmişti. 1648 yılında Anadolu'daki asilerden Vardar Ali'ye karşı savaşmış, ama başarılı olamamıştı250. Büyük saygı gördüğü İbşir Mustafa Paşa zamanında Köprülü Mehmed Paşa Trablus Beylerbeyliği'ne getirildi, ama görev yerine gittiğinde saray tarafından tayin edilen bir başkasının bu makamda oturduğunu gördü251. Son Vezir Boynueğri Mehmed Paşa ile birlikte İstanbul'a geri döndü. Büyük zorlukların aşılması gerekiyordu ve Sultan IV. Mehmed, sadece olağanüstü bir kişiliğin Osmanlı İmparatorluğu'nun fakirleşmesini, dağılmasını ve itibar kaybetmesini engelleyebileceği bir dönemde, devlet işlerini kendisine vermeden önce yeniçeri ağasının görevden alınmasını talep etti. Devlet, İbşir Mustafa Paşa gibi, ama ondan daha enerjik bir sadrazama Sultan IV. Mehmed ise kendi yerine devleti yönetebilecek zeki bir memura ihtiyaç duyuyordu. Köprülü Mehmed Paşa, Valide Sultan ile yaptığı görüşmede tüm şartlarını açıkça ortaya koydu Sultan, kararlarından hiçbirini geri çevirmeyecek, yaptığı tayinlerden başka tayinler yapmayacak, başka hiç kimseyi dinlemeyecek ve sadrazama atılan hiçbir iftiraya meydan vermeyecekti. Ancak tüm bu şartları kabul edildikten sonra, Arnavut bir köylünün oğlu olan Köprülü Mehmed Paşa, 70 yaşında sadece bir sadrazam değil, adeta ikinci bir sultan oldu252. II. Boğdan Prensi Vasile Lupu'nun damadı, 30 yıl savlarının siyasi akımları ile iç içe giren harekâtın başında bulunuyordu. 1648 yılının Eylül ayında Erdel Voyvodası Prens I. Rakoçi'ye gönderilen bir Boyar'a yazdığı mektupta, yetkili bir vekilini göndermesini istediği dost prense bazı oldukça gizli meseleler aktarmak zorunda olduğunu bildirmişti1. Prensin vekili Johann Kemeny gerçekten de Yaş'a geldi ve burada, Rakoçi hanedanının Lehistan tahtı üzerindeki hakkını teslim eden resmî bir anlaşma imzalandı. Bundan birkaç gün sonra ise, Erdel'in güçlü prensi I. Rakoçi öldü2. Lehistan'ın yeni hükümdarı, zayıf bir adam olan Jan Kazimir (Johann Kasimir), daha babası zamanında baba-oğlu Potockileri yenip, kendini kral ilan eden Hatman Boğdan yönetiminde başkenti Kiev olan küçük bir Litvanya Prensliği kuran Kazaklar ile savaşmak zorunda idi3. 1648 yılında Kazak çeteleri Livov'a kadar akın ettiler4. 19 Ağustos 1649 tarihinde imzalanan Zborov Antlaşması Kazak topluluğunun Lehistan Krallığı'nda olağanüstü konumunu kabul ediyordu5. Buna rağmen II. Georg Rakoçi ile irtibatlarını kesmediler ve Boğdan Prensi, verilen bir ziyafette Erdelli dostunun Macaristan ve Lehistan Kralı olarak kutlanmasına izin vermişti6. 1650 yılı başlarında, Romen prensleri devletin boşalan hazinesini doldurmak üzere Bâbıâli'ye çağrıldıklarında, Eflak Prensi Mateiu, II. Rakoçi ile yeni bir anlaşma imzaladı7. Ama emrinde birçok asker bulunan yaşlı prens, eski ve kendisi için aşağılayıcı şartlar içeren tamamen siyasî bir ittifak kurmayı reddetti8. Aynı yıl içinde Kazakların Çehrin'de bulunan gayrimemnun hatmanı, Boğdan tahtına kendisi için kabul edilir başka bir prensin getirilmesi hâlinde Türk hakimiyetini kabul deceğini açıkladı9. Akınlara çıkmak, ganimet toplamak ve daha zayıf komşularına karşı zaferler yaşamak, Kazakların günlük yaşamlarının bir parçası idi. Boğdan'a uzun zamandan beri yaşanan en büyük akın düzenlendi10. Daha sonra Kazakların Hatmanı bizzat gelerek tehditler altında Vasile Lupu'nun, daha önce idam edilen Venedikli tercüman Grillo'nun oğlu ile nişanlı olan ve daha sonra II. Georg Rakoçi'nin kardeşine söz verilen, göz kamaştırıcı güzellikteki ikinci kızı Prenses Roksandra'yı oğlu Timuş'a istedi. 11 Temmuz 1651 tarihinde Hatman Chmielnitzki, Bâbıâli tarafından gönderilen Romen prenslerin değil de Tatarların yardımına rağmen, çok daha güçlü bir orduya yenildi11 ve Eylül ayında kendi aleyhinde bir barış yapmak zorunda kaldı12. Rakoçi, müdahale etmeye cesaret edemeden, bu nihai savaşın sonucunu huzursuzlukla beklemişti. Buna karşın 10 Mayıs'ta Eflak Prensi ile Türkler dahil, herkese karşı ittifak kurdu. Kazak-Tatar karışıklıkları 1652 yılında da devam ediyordu. Gelin adayının, suçiçeği izleri ile dolu cildi ve her yönden kaba olan Timuş'u sevmesi mümkün değildi, ama prensesin babası çaresiz Eflak Prensi'nin üzerine gönderdiği güçlü bir Leh ordusunu dağıtmayı başardı (Mayıs)13. Kamaniçe'de Tatar akıncılar göründü. Lehlere alay konusu olan şartlar altında genç Kazak damat, Yaş'da evlendi14. Eski bağlantıların yerine, bu evlilikten dolayı Bâbıâli'de hâlâ nüfuzlu Eflak Prensi ve Osmanlı vasalı olarak hareket eden Kazak Hatmanı'nın akraba olması ile Türklerin yönetiminde Kazaklar, Tatarlar ve Boğdanlılar arasında bir ittifak geçti ve Boğdanlı kayınpederin eski nefreti ile genç damadın hırsı yüzünden konumunun tehdit altında olduğunu düşünen Eflak Prensi Mateiu ile Rakoçi arasındaki bağlar daha da derinleşti. Boğdan Prensi Lupu, Chmielnitzki için ona artık güvenmeyen Lehlerden Zborov barışının yenilenmesini sağlamak için elinden gelen herşeyi yaptı. 1653 yılının Nisan ayında, başlarında iyi niyetli Logofet Görge Stefan olmak üzere, hoşnut olmayan Boğdanlıların, etrafı Rumlarla sarılı Vasile Lupu'ya karşı uzun zamandan beri hazırlıklarını sürdürdükleri ayaklanma nihayet patlak verdi. Askerleri tarafından terk edilen Vasile Lupu, başkentinden kaçmak zorunda kaldı. Yine de Leh subaylar Kamaniçe'ye sığınmasına izin verdiler ve onu ülkesine geri götürmek üzere Timuş'un yönetiminde Kazak çeteleri buraya geldiğinde onlarla birlikte bu sınır kalesine tekrar sırtını dönmesini engellemediler. Görge Stefan'ın tahtı güvence altında olduğundan artık emin olan Erdel ve Eflak yardımcı birlikleri, geri çekilmişlerdi bile. Bu yüzden Lupu, kolayca Eflak'a yönelebildi. İntikam hırsı ile yanan Lupu, Prens Mateiu'yu cezalandırmak üzere Milcov sınırını geçti. Ama Mayıs ayının sonunda Kazaklar ve Boğdanlılar Eflak süvarilerine ve yaşlı prensin, tıpkı Sultan IV. Murad'ın yeni askerleri gibi seymen diye adlandırılıp, savaşta deneyimli olan piyadelerine karşı büyük bir mağlubiyet alıp, geri püskürtüldüler. Muharebeye katılan Osmanlı bir çavuş, mütevazı bir zafer haberi ile Bâbıâli'ye gönderildi15. Bâbıâli ise öylesine kendi içindeki anarşi ile meşguldü ki, aslında kendi çıkarları aleyhine hareket etmiş olan Mateiu'ya sultanın bu hadiseler karşısındaki memnuniyetini bildirdi16. Görge Stefan, ayrıca daha önce talep edilmiş olmasına rağmen, İstanbul'a gelmeden Boğdan tahtına kabul edildi. Boğdan'daki karışıklıklar, Lehistan ve Erdel arasında Kazaklara ve onların himayesindeki Vasile Lupu'ya karşı ittifaka neden oldu. Petki ve Kemeny'nin yönetimi altındaki Macarlar, Konracki ve Döhnhof yönetimindeki Lehler ile ittifak hâlinde Lupu'nun eşi ve oğlu ile Suçava (Suceava)'da kuşatma altında kalan Timuş'a karşı harekete geçmeye başladılar. Timuş, dizinden aldığı bir yara ile hayatını kaybetti ve Suçava, Türkler ya da vasalları olarak Tatarlar, sultanın otoritesini uygulamak için hiçbir şey yapmadan, teslim oldu. Turla Nehri'ne gelen Tatar Hanı, geri dönmek için para aldı17. Bu fırsatta Türk vasalı olmanın yararlarını iyice öğrenen Kazaklar, Alman elçisinin etkisi altında, 1654 yılı başlarında Moskova'daki Rus Çarı'na başvurarak, 3 Mart'ta kendileri için oldukça yararlı bir anlaşma yaptılar18. Moskova siyasetinin bu anlaşma ile Doğu için yeniden canlanan umutları Romen saraylarına gönderilen yeni Ortodoks propaganda temsilcileri ve daha o zaman yapılan planlar hakkında o güne kadar Osmanlı'nın karşısına oldukça mütevazı bir biçimde çıkan Rus Çarı'nın yürüttüğü siyasetin gelişmeleri ile birlikte daha detaylı bilgi verilecektir. Özi Kazaklarının ilhakı, bizi şimdilik sadece Erdel meselesinin, dolayısıyla Macar meselesinin tekrar ortaya çıkmasındaki etkileri açısından ilgilendirmektedir. Rakoçi'nin, bundan böyle Lehlere karşı planladıkları için Kazaklardan yardım alması mümkün değildi. Lupu'nun kovulması, Rakoçi'ye Boğdan'da bir dost kazandırmıştı, ama bu dostu kendi varlığını bile sürdürmekte zorluk çekiyordu. 19 Nisan 1654 yılında oldukça ileri bir yaşta hayata veda eden ve daha güçlü komşusu için her zaman büyük bir destek olan Mateiu'nun halefi de Bâbıâli'de arkasından gizlice iş çevirmek istemiyor ise tıpkı Boğdan'da Görge Stefan gibi Rakoçi'nin diplomasisine ve silahlarına ihtiyaç duyuyordu. Yeni prensin, Bâbıâli için gerekli paralardan dolayı artık hizmetinde bulundurmak istemediği Eflaklı paralı askerlerin 1655 yılının Şubat ayında çıkarttıkları büyük ayaklanma, Eflak'ta ancak Rakoçi'nin müdahalesi ile son bulacak uzunca bir anarşi dönemine neden oldu. Rakoçi, her ne kadar asilerin güçlü ordusunu Soplea'da yenmeyi başarsa da, aynı zamanda gelecekte ihtiyaç duyacağı büyük bir gücü de kendi elleriyle ile yok etmiş oluyordu19. Eflak'ın bağımsızlığı tamamen ortadan kalkmıştı. Rakoçi, elde ettiği topları Erdel'e getirdi ve asi askerlerin yerine, Eflak Prensi'ni koruyacak Macar bir muhafız alayı getirildi. Böylelikle Rakoçi'nin Türkleri karşısına almadan Lehistan'ı KazakRomen ittifakı, hatta belki de Tatarların bile yardımı ile kendi adına fethetme planının gerçekleşmesi imkânsız hâle geldi. 1655 yılının Mart ayında Rakoçi, Lehistan tahtı üzerindeki hakların miras olarak kaldığı İsveç Kralı'na ilk teklifleri götürdü20. Aynı yıl içinde Kazaklar, Lehistan'da tekrar akınlara başladılar, ikinci kez Livov'a kadar ilerlediler ve kötü yönetilen Boğdan ile Erdel birliklerinin baskısı altında bulunan Eflak'a akın etmeyi düşünüyorlardı21. Rakoçi, şimdilik bekleme konumunda idi, hatta Lehistan Kralı'na barışı bozanlara karşı destek sözü verecek kadar ileriye giderek, Lehistan Kralı ve Kazakların Hatmanı arasında arabuluculuk görevini üstlenmek istiyormuş gibi göründü. Ama daha Ağustos ayında, Lehistan'a askerî birlikler gönderen ve kendini bu ülkenin koruyucusu kabul eden İsveç Kralı'nın emri ile temsilcisi Welling Erdel Sarayı'na geldi. Rus Çarı aynı dönemde Lehistan'ın doğu sınırını rahatsız ediyordu22. Brandenburg Elektörü ve diğer Protestan güçler, genç ve atak prensi uzun zamandır hazırlıkları süren savaşı gerçekleştirmeye teşvik ediyorlardı. Sigismund'un veliahtlarına Lehistan tahtını ellerinde tutmaları imkânsız görünmeye başladı. Rakoçi, nihayet zamanının geldiğine inanıyordu. Belirli şartlar altında aslında Lehistan'ı kendisine bırakmaya hazır olan23 Lehistan Kralı'nın tüm tekliflerini geri çevirdi ve Chmielnitzki ile yeni bir anlaşma yaptı24. İsveç elçilerinin ısrarlarına boyun eğerek, nihayet 10 Aralık 1656 tarihinde Lehistan'ın Rakoçi, Kral Karl Gustav, Brandenburg Elektörü ve Prens Radziwill ile Kazak Hatmanı arasında bölüşülmesini öngören antlaşmayı imzaladı. Bunun üzerine derhal savaş ilanı etti ve Boğdan ile Eflak birliklerinin desteği ile çok kolay bir lokma gibi gördüğü ganimetinin üzerine atladı25. Türkleri, niyetinden haberdar etmemişti, ama Bâbıâli'nin 1655 yılından beri İsveç Kralı ile çok iyi ilişkiler içinde olduğunu biliyordu26. Saldırısı Bâbıâli tarafından öğrenildikten sonra vasal prenslerin temsilcileri İstanbul'a çağrılınca, Rakoçi'nin temsilcisi kibirle efendisinin bu gibi davalarda İstanbul'dan talimat alması gerektiğini öngören bağlayıcı hiçbir anlaşmanın mevcut olmadığını beyan etti27. Ama Köprülü Mehmed Paşa, Osmanlı'nın içeride güvenliğini sağlayacak ve dışta Hristiyan güçlerine karşı itibarını tekrar artıracak tedbirleri almaya başlamıştı bile. Rakiplerinden bazıları ve faaliyetleri ya da özgürlükleri ve hayatta olmaları bile devlete zarar verenler, okuma yazma bile bilmeyen ve hep fakir kalan bu adamın, büyük bir İmparatorluğu yönetmek için doğan adamlardan biri olduğunu acı şekilde anlamak zorunda kaldılar28. İşi artık devlete yararlar getiren cellat, yine faaliyetlerine devam etmişti. Saray muhafızlarına, her ay yaptıkları ayaklanmalara ve sürekli ültimatomlarına artık kesinlikle göz yumulmayacağı açıkça belli edilmişti. Köprülü Mehmed Paşa, hiçbir asiyi kesinlikle affetmiyordu. Tüm İstanbul'un saygı gösterdiği kibirli ve küstah bir şeyhin cesedini denize attırdı. İstanbul Patriği, Eflak Prensi Konstantin'e yazdığı şüpheli mektupları yüzünden idam edildi29. Böyle bir vezirin Rakoçi'nin elçisine verebileceği tek bir cevap vardı Bu teşebbüsden vazgeçsin aksi takdirde sultanın demir ve ateşten öfkesini hisseder 30. İstanbul'a gelen İsveç elçisinin iyi karşılanması, hiç kimseyi Bâbıâli'nin gerçek niyetleri hakkında kandıramazdı31. Komşu eyaletlerin paşalarına, özellikle de Tatar Hanı'na derhal Lehlerin yardımına koşma emri verildi. Romen prenslerine, Köprülü Mehmed Paşa'nın iradesini bildiren çavuşlar gönderildi. Rakoçi, muzaffer olarak Krakov önlerinde idi. Artık onu kimse tutamazdı ve ilerledi ama zafere değil, kendi felaketine doğru. Bâbıâli, bu mücadeleye bizzat müdahale edebilecek bir konumda değildi, zira tüm dikkati ve Köprülü Mehmed Paşa'nın tüm enerjisi o dönemde Venedik savaşına yönelmişti. Köprülü Mehmed Paşa, ne pahasına olursa olsun, Osmanlı'nın denizlerde maruz kaldığı mağlubiyetlerin intikamını almak, kaybedilen adaları tekrar geri kazanmak ve böylece yeni bir dönemi başlatmak istiyordu. Erzak eksikliği yüzünden Venedik Donanması fethettiği adaları terk ederek, Takımadalar sularında dolanıyordu. Paros önlerinde bir süre hadiselerin gidişatını bekledi. Lazzaro Mocenigo daha sonra Girit sahillerine yaklaştı ve Çanakkale Boğazı'nda beliren Osmanlı Donanması'na yöneldi32. Osmanlı Donanması, 1657 yılının Mart ayında İskenderiye ticaret gemilerine eşlik etmek üzere yola çıkmıştı. Venedikliler Bozcaada'yı işgal ettiklerinden, Türkler Rodos'tan İstanbul'a varabilmek için değişik yolları kullanmak zorunda kaldılar. Ama Mocenigo, Berberilere ait gemilerin çoğunu Sakız Adası önlerinde ya zapt etti ya da ateşe verdi33 ve daha sonra kimsenin ona saldıramayacağı Sisam ve Scala Nova'ya sığındı. Kaptan-ı Derya Topal Mehmed Paşa, Mocenigo ile çatışmaya girmekten çekiniyordu. Böylece Mocenigo Scala Nova'da, Sugacık'ı ele geçirdi34. Ve Venedikliler İstanbul'u bloke etmeye devam ediyorlardı (Temmuz)35. Adaları isteyen, İstanbul'u sürekli tehditten kurtarmaya niyetli olan ve Takımadaların kuzeydoğu sularında gemilerin serbestçe dolaşmasını sağlamak isteyen Köprülü Mehmed Paşa, yeniçeri ağası ve sayısız birlikler ile beraber36, 37 kadırga, 10 mavna ve 18 başka gemiden oluşan yeni donanmanın denize açılışını denetlemek üzere bizzat Çanakkale Boğazı üzerindeki kalelere geldi. Yenilen beyler cezalarını almışlardı ve her kaçak, kaçışını başı ile ödeyeceğini çok iyi biliyordu37. 3 Temmuz'da Çerkes Osman Paşa'nın gemileri açık denize açıldı Çanakkale Boğazı'nda konuşlanmış Venedik gemileri top atışları ile kaçırılmıştı. Ama Papa'nın ve Malta şövalyelerinin birlikleri ile desteklenen Lazzaro Mocenigo, Sakız Adası yönünden Çanakkale Boğazı'na yaklaşıyordu. İlk çatışmada Berberiler yenildiler ve neredeyse tamamen yok ediliyorlardı38. Birkaç gün sonra 17-19 Temmuz 1657 tarihleri arasında her iki donanma tekrar karşı karşıya geldi. Karşılarında sadece Çanakkale Boğazı'nı denetim altında tutan Marko Bembo'nun olduğunu düşünen ve Mocenigo'ya ait kadırgaları kaptan-ı derya komutasındaki kadırgalar olduğunu sanan Türkler, sahillerdeki toplara rağmen büyük bir mağlubiyet yaşadılar. Aralarında geçen birkaç çatışma sırasında Köprülü Mehmed Paşa'nın gözleri önünde gemilerin çoğunu kaybettiler. Ancak Türk tarafından atılan bir top, Venedik'in amiral gemisini tahrip edip, henüz 33 yaşındaki Venedik Amirali'ni, bu zafer anında öldürdü. Malta şövalyelerinin kadırgaları, Amirel Mocenigo'nun yerine geçen Barbaro Badoers'in emirlerine itaat etmiş olsalardı, sahile yakın 16 Osmanlı gemisi yok edilmiş olacaktı39. Köprülü Mehmed Paşa'nın bizzat yönettiği ilk deniz savaşındaki ikinci veya üçüncü mağlubiyeti ne kadar büyük de olsa, o böyle bir bahtsızlıktan dolayı boyun eğecek adam değildi. Aksine, savaşın devam etmesini sağlamak için derhal tedbirler almayı biliyordu. Badoer'in ölümünden sonra Bozcaada'ya 2-3 bin adam çıkarttırdı (Ağustos) burada su arayan 2.400 Venedikli geri püskürtüldü. Osmanlı birliklerinin yanında hiçbir top olmamasına rağmen, mavnaların komutanı Lorenzo Renier ve Bozcaada'nın iki yöneticisi 31 Ağustos'ta kaleyi 34 top ile birlikte teslim ettiler. Bunun üzerine kaptan-ı derya 32 kadırga ile Limni Adası'na yöneldi. 1.500 Türk bu adayı da işgal etti. Girit'e çağrılan Venedikli hafif süvari birlikleri ve hafif kadırgalar da adayı terk etmişlerdi ve kalenin müdafaa kıtalarına herhangi bir ödeme yapılmamıştı. Bu yüzden kale uzun bir kuşatmadan sonra 12 Kasım'da Osmanlılara teslim edildi. Askerlerden bazıları, teslim şartları yüzünden Venedik gemilerine binmeyi reddetmişlerdi ve tüm sancaklar yeni Türk Beyinin eline geçti40. Aynı dönemde Dalmaçya'daki savaş da iyice kızışmıştı. 1657 yılının Mayıs ayında Spalato büyük bir tehditle karşı karşıya kaldı41 Bossilina Kalesi ele geçirildi ve Arnavutlar ile Hersekliler Temmuz ayında Fazıl Paşa ve Ali Cengiz Paşa komutasında, 1 Ekim'de Proveditore Antonio Bernardo tarafından kurtarılan Kotor'a saldırdılar42. Sultan IV. Mehmed, Ekim ayında sözde Dalmaçya'da savaşan birliklerin başına geçmek üzere Edirne'ye geldi ve Fazıl Paşa, Sofya'da büyük hazırlıklar yaptı43. Yeni temsilci ile görüşmelerde bulunmaya bile niyetlenmeden, Ballarino'ya Venedik dünyadaki tüm altınla Girit'te tek bir taş veya kör bir köpek bile satın almaya kalksa, sultanın buna izin vermeyeceği, aksine sadrazamın bunu engellemek için herşeyi riske atmayı göze alabileceği44 cevabı verildi. Elçi Ballaroni'ya sadece en kısa zamanda tekrar geri dönmesi ve kesin bir cevap getirmesi şartı ile Venedik'e bir kurye göndermesine izin verildi. Senato, uzun süren toplantılardan sonra görüşmeleri uzatmaya karar verdi45. Rakoçi'nin, Rus Çarı'nın Bizans İmparatorluğu'nu tekrar kurma ve efendilerinin bunu engelleme çabalarını anlatmış olan elçileri46, bütün bir yaz boyunca hiçbir cevap alamamışlardı47. Türkler, uzun bir süreden beri İsveç Kralı'nın Danimarkalıların bir saldırısı yüzünden geri çekilmek zorunda kaldığını ve Lehistan'ı terk ettiğini Romen müttefiklerin Rakoçi'nin karargâhından ayrıldıklarını Kazakların, yardım getirmek yerine Rakoçi'yi yakalamak istediklerini ve nihayet Tatarların yolda olduğunu biliyorlardı48. 22 Temmuz'da herhangi bir muharebeye girmeden yenilen Rakoçi Lehlerle barış imzaladı ve Vistül Nehri'ni geçti49. Geri çekilmesi tam bir felakete dönüştü. Erdel Prensi Rakoçi kendi hayatını zor kurtarırken, birliklerinin büyük bir kısmı ve Johann Kemeny Tatarların eline düştü50. Kemeny'nin ordusu ayın sonunu kadar Tatarlara karşı savaşmaya devam etmesine rağmen, İstanbul'un yönetici çevreleri daha 13 Temmuz'da Rakoçi'nin mağlubiyetini kutluyorlardı51 ve Rakoçi'nin temsilcisi derhal Yedikule'de bir zindana atıldı52. Tuna boylarında, savaş yaptıklarını ve tahtları, taçları ve imparatorlukları fethedebileceklerini sanan bu huzursuz, itaatsiz ve cüretkâr vasalların tamamına karşı mücadele başlıyor gibi idi. Ağustos ayının ortalarında İstanbul'daki bir Leh elçi, Bâbıâli'nin vasallarından birinin bu iki devlet arasındaki barışı bozduğuna dair şikayette bulundu ve Eylül ayında Türk çavuşlar, Rakoçi'ye azledildiğini bildirmek üzere Erdel'e yollandılar. Nihai darbe gerçekleşmişti. Köprülü Mehmed Paşa, Osmanlı İmparatorluğu'nun Erdel üzerindeki haklarını otoriter bir karar ile herkese kabul ettirme cesaretini göstermişti. Kuzey sınırında süregelen ikinci savaş için endişe etmesine gerek yoktu Silistre Beylerbeyi Fazıl Paşa'yı, özellikle de gücü son yıllarda beklenenin çok üzerinde gelişen Tatar Hanı'nı, ortaya çıkan yeni düşmana karşı savaşacak ve geri püskürtecek kadar güçlü olduklarına inanıyordu. Her zamanki kesin yargısı ile hainleri affetmek, yağmuru gökyüzüne geri taşımaktan daha zordur53 diye karar verdi. Rakoçi, Franz Rhedey'in Erdel tahtına getirilmesine seyirci kalmak zorunda kaldı (Ekim)54. Bâbıâli artık hiçbir rüşveti kabul etmediği için, Romen prenslerinin para teklifleri de hiçbir işe yaramıyordu. Her iki prens, Girit savaşının gidişatına seyirci kaldıkları gerekçesi ile tahtlarından indirileceklerdi55. Rakoçi, bir süre sonra konumunu yine de koruyabileceği ordusundan kalanların hâlâ işe yarayabileceği Erdel'deki Romenlerin cesur ve genç bir hükümdarın davasına katılabilecekleri ve aynı tehdit altında bulunan komşu prenslerin ona ihtiyaç duydukları fikrine kapıldı. Bu yüzden, Rhedey tarafından Mediaş'ta toplanan meclisin üzerine yürüdü ve meclisi dağıttı. Daha sonra Rakoçi'nin oğlunu mülklerinin mirasçısı olarak tayin eden56 Eflak Prensi Konstantin ile görüştü. Konstantin, köylülerden ve ayaktakımından bir ordu oluşturmuştu ve Ocak ayının sonunda yerine getirilen ve Kenan Paşa'nın musahibinden başka bir şey olmayan zayıf karakterli Mihail Radu Mihnea'ya yerini bırakmaya niyetli değildi. Kış aylarında Erdel birlikleri yardımına geldi ve kendini yine bu toprakların efendisi gibi hisseden Rakoçi, artık korkmalarına gerek kalmadığını söylüyordu. Ama daha bahar gelmeden, kalgayın yönetimindeki Tatarlar, 1658 yılında Eflak'a akın ettiler. Konstantin, şehri ateşe verdikten sonra önce birinci başkenti Bükreş'ten, sonra ikinci başkenti Tırgovişte'den de ayrılarak tıpkı 1595 yılında Prens Mihail gibi önce dağlarda Rucar'da, daha sonra Karpat Dağları'nın daha derinlerine karargâh kurdu. Ülkesini tekrar ele geçirebilmek için burada boşuna Erdel'den gelecek askerî birlikleri bekledi. Kaçak olarak, savaşmayı bile deneyemeden dağ geçitlerini aşmak ve aynı tehditle karşı karşıya olan komşusuna sığınmak zorunda kaldı. Silistre Beylerbeyi Fazıl Paşa, Radu'yu Tırgovişte'de tahta çıkarttı57. Kısa bir süre sonra, Mart ayında, Köprülü Mehmed Paşa'nın aynı köyden bir gençlik arkadaşı olan Arnavut Gika, Boyar olarak uzun yıllar geçirdiği ve adını Görge (Gheorghe/George) olarak değiştirdiği Boğdan'ın tahtına getirildi. Gika'nın oğlu Gregor, babasının tahtını sağlamlaştırmak için Tatarların yardımına ihtiyaç duymuyordu. Prens Görge Stefan kaçtı ve ardında genç prense değerli bir sorguç bıraktı58. Son umudu birkaç Tatar çetesi olan eski prens, Haziran ayında tahtını geri almayı denedi, ama boşuna. Çatışmaya bile girmeden, hırsı ve yeteneksizliği yüzünden büyük zararlar verdiği ülkeyi ikinci ve son kez terk etti. Köprülü Mehmed Paşa'nın planı, her iki Tuna ülkesine, Mateiu ve Lupu gibi zengin ve güçlü kişilerin zıpçıktı gibi tahta çıkmalarını engellemek için aile bağları ve boyarlar arasında taraftarları olmayan ve iktidarda sadece kısa sürelerle kalacak insanları tahta çıkartmaktı. Ayrıca bağımsız bir Erdel Prensi şeklinde herhangi bir destekleri de olmamalı idi59. Bu yüzden derhal Rakoçi'ye yönelik bir seferin hazırlığına başlandı. Bâbıâli tarafından tahta getirilen prenslerden birinin daha az güvenilir olduğu ortaya çıktı ve onun davranışından dolayı ilan edilen savaş olmasa da Rakoçi'nin nihai ilhakı gecikti. Prens Radu, Macarların 1655 yılında zapt ettikleri topları geri aldı, Konstantin'in askerî gücünden kalanlarla anlaşmaya çalıştı ve Bükreş'i tahkim ettirdi. Dikkatsiz siyasetinden hoşnut olmayan Boyarları, Silistre Beylerbeyi'nin rızası ile boyunlarını vurdurdu ve bu acımasız sahneyi zevkle izledi. Yüksek hedefleri sadece kendi çıkarlarına hizmet eden ve hadiselerin gidişatına hiç uymayan bu prens de 1658 yılında yapılan sefere katılmaktan kaçamadı. Boğdan Prensi Gika da kendi birliğinin başına geçmişti. Tatar Hanı bizzat gelmiş ve yanında Hatman Bogdan'ın ölümünden sonra Hanenko'nun yönetimi altında bulunan 2 bin Kazak getirmişti. Türklerin başında Fazıl Paşa vardı60. Ordu, önce Burzenland'a büyük bir akın düzenledi. Sadece Romenler, Hristiyanları birazcık olsun esirgemek için ellerinden geleni yapıyorlardı61. Tatar Hanı'nın gözleri önünde Weissenburg ateşe verildi ve kiliselerinin kutsallığı Tatarlar tarafından bozuldu. Daha sonra Eflak'ta olacağı gibi Tatarlar burada da I. Georg Rakoçi'nin mezarı dahil olmak üzere, kiliselerde ve mezarlarda gizli hazineler aramaya çıktılar. Rakoçi'nin üzerine gönderilen orduların asıl çekirdeğini oluşturan Tatarlar, kuzeydeki şehirlere yönelirken, ordunun asıl gücü tüm Osmanlı güçlerinin toplanma yeri olarak belirlenen Şibin (Hermannstadt)'e doğru devam etti. Birkaç hafta sonra, Osmanlı birlikleri hiçbir yerde Rakoçi'nin herhangi bir birliğine rastlanmadan, Varad (Grosswardein) önlerine geldiler62. Köprülü Mehmed Paşa bu arada, sultana Edirne'ye kadar eşlik ettikten sonra, Tuna sınırına doğru yola çıkmıştı. Venedik konusunda bu yıl sorun yaşamayacağından emindi. Amiral Francesco Morosini bahar başlamadan Kerpe Adası'na saldırmaya çalışmıştı, ama Mart ayında çıkan bir fırtınada çok büyük kayıplar yaşadı. Temmuz ayında Delos Limanı'na geldi. Türkler ise Tine'yi hedef almışlardı. Venedik'e gönderilen kuryenin dönüşünden sonra Ballarino sert bir muameleye maruz kaldı ve birinci tercüman idamla tehdit edildi. Nihayetinde ise Türkler Erdel seferi için zaman kazanmak amacı ile daha ılımlı bir tutum takındılar63. Ancak Haziran ayında, denizlerden artık hiçbir tehlike beklenmeyince, Köprülü Mehmed Paşa, serasker olarak Rakoçi'ye karşı gönderilen ikinci ordunun başına geçti. Budin Beylerbeyi Kenan Paşa'nın komutasındaki Macaristan askerleriyle birleşerek, 30 Ağustos'ta bir gün bile sürmeyen64 bir savunmadan sonra, Türklerin uzun zamandır istedikleri Yanova (Jenoe/Jenö)'yı ele geçirdiler. Nihayet, Ekim ayının sonlarına kadar Budin Beylerbeyi'nin yönetiminde, fethedilen kalenin tahkim edilmesinde çalışacak Romen birlikleri da geldi65. Köprülü Mehmed Paşa, ortaya çıkmamayı yeğleyen bir düşmana ve Yanova'nın zayıf ve korkak müdafaa kıtalarına karşı elde ettiği kolay bir zaferden hemen sonra Edirne'ye geri dönmüştü. Genç sultanın sarayından rahatsızlık verici haberler almıştı, ancak aniden geri dönüşü ile entrikacılara, bir savaşı yürütmeyi çok iyi bildiğini, ama böyle bir savaş sırasında dahi olup bitenleri görecek kadar dikkatli olduğunu açıkça belli etmiş oldu66. Diğer taraftan Anadolu'da çıkan huzursuzluklar da geri dönmesini gerekli kılmıştı. Azledilen ve durumlarından hoşnut olmayan paşalardan ve sadece Avrupa'da şan ve fetihler peşinde olan devlete karşı nefret besleyen halktan destek alan Abaza Hasan Paşa yine ayaklanmış ve açıkça Köprülü Mehmed Paşa'nın bizzat katıldığı seferde Anadolu birliklerinin yer almayacağını beyan etmişti. Sultan IV. Mehmed, Köprülü Mehmed Paşa'ya minnettarlık duyan bir hükümdardı. Sultan IV. Murad'ın sözde bir oğlunun Üsküdar'daki karargâhlarında barındıran67 asilerin tekliflerini geri çevirdi ve onlara karşı bir fetva verdirdi. Kürt birlikleri derhal Abaza Hasan Paşa'nın üzerine gönderildiler68. Köprülü Mehmed Paşa tekrar saraya geldiğinde, Sultan IV. Mehmed de onunla birlikte İstanbul'a döndü ve buradan sonbaharın son günleri olmasına rağmen, Üsküdar'a geçti. Abaza Hasan Paşa, İnegöl'deki karargâhında idi. Kütahya, Ankara ve Halep direnmişler veya geri alınmışlardı bile. Köprülü Mehmed Paşa, tasarruf tedbirlerinden dolayı huzursuz olan askerleri denetlemek üzere sultana eşlik etti. Asilere karşı savaşın yönetimi Murtaza Paşa'ya verildi, ama Murtaza Paşa, Aralık ayında büyük bir mağlubiyete maruz kaldı. Sultan IV. Mehmed, İstanbul'daki sarayına geri dönerken, yenilen Murtaza Paşa, Halep'te kaldı ve kısa bir süre sonra Abaza Hasan Paşa'yı buraya çekip, yanındaki paşalar ile birlikte yenmeyi başardı (Şubat 1659)69. Erdel asilzâdeleri bu arada yeni bir prensi seçmek üzere Schäfsburg'a çağrılmışlardı. Bu seçimden, Macaristan'a kaçarak Alman Kayser'den, papadan ve Venedik'ten yardım talebinde bulunan70 Rakoçi'nin birinci vekili Barczay Acatiu (Ahatius Barcsai) galip çıktı. Yanova'yı Türklere devretmek, Lugos ve Karansebes'i, yani Banat'ın tamamını devretmek, Solnuk'taki köylerden feragat etmek, iki katı vergi ödemek ve 500 bin taler savaş tazminatı ödemeyi ve Rakoçi ile mümkün olduğu takdirde, himayesine aldığı Romenleri Bâbıâli'ye teslim etmeyi taahhüt etmek zorunda kaldı71. Barczay Acatiu, Yanova'da Budin Beylerbeyi'nin huzuruna çıkıp, tahta cülûsu için onayını aldı. Şubat ayının ortalarında, Barzay'ın Bistritz'te topladığı ve yeniçeriler ile Romenlerin koruması altında yapılan ikinci meclis, Osmanlı hükümdarına bir elçi heyetinin gönderilmesine karar verdi72. Barczay, Köprülü Mehmed Paşa tarafından atanan Romen prensleri ile tabii ki çok iyi ilişkiler içinde idi, zira doğrudan onlara bağlı idi73. Her yeri tahrip olan ülkede vaat edilen vergiyi bulması mümkün olmadı bu yüzden de Erdel elçileri zindana atıldılar74. Barczay, 15 Ağustos'ta Torda'da (Torenburg) yeni bir meclis topladı ve Rakoçi yine düşmanlarının meclis toplantısını dağıtmayı başardı. Kısa bir süre sonra, hâlâ küller içinde olup, 1658 yılının Tatar akınının izlerini taşıyan Weissenburg'a geldi. 21 Eylül'de Maros Vasarhely'de meclisi topladı ve kendini derhal prens ilan ettirdi. Ayın sonuna doğru Kosice'deki Alman komutana tekrar iktidara geldiğini bildirdi75. Dağların ötesinde bir dost edinecekti. Eflak Prensi Radu, hiç şüphesiz normal bir insan değildi. Hakkında bir cami yaptırdığı ve Boğdan'ı, hatta Silistre'yi eline geçirmeyi planladığı söyleniyordu. Daha sonra bağımsız bir hükümdar gibi sikkeler bastırıyordu ve Johann Kemeny'yi Tatar esaretinden kurtardı76. Boyarları, Tırgovişte'de kitleler hâlinde idam ettirdi ve bu esnada hareketli askerî marşlar söylettirdi77. Alman Kayser'e, papaya ve Venedik'e Roma inancına ve Hristiyan davasına meylini bildiren Bulgar bir Fransisken rahibi gönderdi78. Gaddar ve dengesiz prens Eylül ayında yanında bulunan Türklere seyir olsun diye yine kitleler hâlinde bir idam gerçekleştirdi. Daha sonra büyük idolü Cesur Mihail'i örnek alarak Türklere ait İbrail ve Yergöğü kalelerini zapt etmeye çalıştı. Onun için bu kaleleri zapt etmek, Hristiyanlığa yakışacak bir kahramanlıktı79. 15 Ekim'de Radu Mihnea, Rakoçi ve kovulan Romen prensleri Konstantin ve Görge Stefan, Boyarları ile birlikte Rucar'da buluştular81. Radu Mihnea Eflak'ı, Konstantin de Boğdan'ı alacaktı. Stefan, elleri boş kalacaktı. Türkler, bunun üzerine asi Eflak'ı Köprülü Mehmed Paşa'nın eski dostu Gika'ya verdiler ve eski Prens Lupu'nun oğlu Stefanita ise, Boğdan'a sahip olacaktı82. Boğdan'a gelen Konstantin, Bucak Eyaleti'nin Tatar Yalıağası tarafından birkaç gün içinde kovuldu83. Türklerle yapılan birkaç çatışmadan sonra – ki bunlardan biri 1595 yılında zaferin kazanıldığı Calugareni'de meydana geldi – Radu Mihnea da Eflak'tan ayrıldı84. 1 Ocak 1660 tarihinde Macar kökenli bir prens tarafından yönetilecek yeni bir Daçya kurma planı, tek bir nihai muharebe bile yapılmadan tamamen suya düştü. Köprülü Mehmed Paşa, kuzeydeki bu mücadelelere bizzat müdahale etmemişti, zira Anadolu'daki son ayaklanmaların yanı sıra yine Venedik deniz savaş ile meşguldü85. Morosini'nin, papanın ve Malta şövalyelerinin beş yeni gemisi geldiği anda Hanya'ya saldırma planı, zamanından önce 1658 yılının Temmuz ayında ortaya çıktı86. Osmanlı İmparatorluğu'nun belki de en iyi savaş komutanı Deli Hüseyin Paşa görevden alındığı için bu plan belki de başarıya ulaşabilirdi. Köprülü Mehmed Paşa, Deli Hüseyin Paşa'yı kıskanıyor87 ve onun rekabetinden çekiniyordu. Sultan'a idamını teklif etse de Deli Hüseyin Paşa 1658 yılına kadar kaptan-ı derya olarak görev yaptı88 ve nihayet aynı yılın sonunda Rumeli Beylerbeyliğine getirilip, halka baskı uyguladığı gibi gerekçelerle sonunda mahkum edildi89. Deli Hüseyin Paşa'nın emrindeki 32 kadırga ve Çanakkale Boğazı'ndaki Venedikliler ile Takımadalar sularında kaptan-ı deryayı arayan90 amiralin emrindeki donanma arasında önemli bir karşılaşma yaşanmadı91 ve Girit'te de yapılacak bir şey yoktu92. Venedikliler 1659 yılının başında Ballarino aracılığıyla tekrar barış teklif ettiler. Temsilcileri Kardinal Mazarin'in Girit Savaşı için şahsen 100 bin Eku bağış yaptığı Fransızlar, arabuluculuk yapmaya hazır görünüyorlardı. Ama Köprülü Mehmed Paşa her zamankinden daha katı idi Fransız elçinin oğlu De Vantelet'i, Girit'ten gelen ve Türklerin ele geçirdikleri mektupları deşifre etmek istemediği için dövdürüp, tutuklattı ve bu muameleyi protesto eden babası da aynı akıbete uğradı. Louis İstanbul'a Blondel adında yeni bir elçi gönderdi, ama bu teşebbüs de sonuç getirmedi. Venedik'e rapor veren Fransız temsilci La Haye ve oğlu, atıldıkları zindandan çıkmak için para ödemek zorunda kaldılar ve kısa bir süre sonra ölüm tehditleri altında ülkelerine geri gönderildiler93. Venedik temsilcileri Ballarino ve Cappello her ne kadar daha nazik bir muamele ile karşılaşsalar da Köprülü Mehmed Paşa'dan kesin bir cevap aldılar Venedik eğer Klis ve bölgesini tekrar istiyorsa, Girit'in tamamını devretmesi gerekiyordu bu durumda Bâbıâli Kandiye'de bir konsolosa izin vereceğini ve herhangi bir savaş tazminatı talep etmeyeceğini vaat ediyordu94. İstanbul'da artık hiç kimse Venedik'in teklifleri için arabuluculuk yapmaya cesaret edemiyordu, zira bunu hayatı ile ödeyebilirdi95. Mora'da Kalamata'nın ele geçirilmesi96 ile Venedikliler 1659 yılında düşmanlıkları tekrar başlattılar. Manyotlar artık onların tarafında yer alıyordu97. Bölgenin Rum Piskoposu derhal boyun eğdi98. Kaptan-ı Derya Ali Paşa'nın Sakız Adası açıklarında görülen 37 Osmanlı kadırgası Sisam Adası'na kadar takip edildi. Gemilerin kaptanı Contarini ve Venedik amirali Çanakkale Boğazı'na kadar geldiler (Nisan-Temmuz)99. Köprülü Mehmed Paşa'nın Çanakkale Boğazı'nda Bozcaada yönünde kurduğu iki yeni kaleye Venedik gemilerinden yapılan saldırı başarısız oldu. Kassandria Körfezi'nde 30 eski topla savunulan Toron Kalesi ele geçirildi ve yapılan diğer bir akın sırasında Anadolu sahilindeki Çeşme yakılıp, yıkıldı (Eylül). Rodos'u tehdit altında tutan Anadolu'daki Kastel Rosso100, 36 topu ile birlikte amiralin eline geçti101. Patmos Adası'nda Venedikliler, Rumların Türk casusları oldukları gerekçesi ile düşman olarak her yeri talan ettiler. Aynı dönemde İskados Adası da Hristiyanların eline geçti102. 1660 yılı sanki yeni bir Haçlı Seferi ile başlayacaktı. İspanyollarla nihayet barış yapan Fransızlar, Mazarin'in şahsi bağışları103 ve kendi yararları açısından artık şüpheli bir hal alan İtalyan birliğinin dışında hadiselere müdahale etmeye hazırdı. Fransızların, üstelik kendilerine son zamanlarda düşmanca davranan Osmanlılara karşı bir sefer düzenlemelerindeki itici güç, bir yandan Batıda imparatorvari bir siyaset yürütmüş ve Doğuda da eski imparatorluğun geleneklerinin bir temsilcisi olarak görünmek isteyen genç kralın geniş kapsamlı planlarının ve aşırı hırsının yanı sıra hiçbir savaşta faaliyet gösterip, ün kazanamayan Fransız asilzâdelerin maceraperestliği idi. 1660 yılının baharında seçkin bir genç asilzâde topluluğu Çuha Adası'nda bekliyordu. Papa'nın ve Malta şövalyelerinin gemilerinin yanında Toskana Arşidükü'nün gemileri de buraya geldi. Fransızları Girit'e götürmek üzere Çuha Adası'nda 32 kadırga, 6 mavna ve 4 büyük gemiden oluşan bir filo toplandı104. 1660 yılının Ağustos ayında 3 bin şövalye Suda Limanı'na çıktı. Modena (Mutina) Dükü'nün oğlu Almerigo d'Este komutasında Senyör de Bas gibi birçok subay vardı. Venedik saflarında ise bir Fransız olarak, Gremonville Beyi bulunuyordu. Hanya yakınlarındaki San Veneranda Kalesi'ne yapılan bir saldırı sırasında Hasan Paşa ve yeniçeri ağası hayatlarını kaybettiler105. Ama Yeni Kandiye (Candia Nuova) yönünden büyük bir Osmanlı deniz gücünün yaklaşmakta olduğuna dair gelen yanlış bir haber, Hristiyanların geri çekilmesine neden oldu106. Hızlı ve kolay bir zafer umut eden, ancak iyi savunulan şehirler ve kalelere karşı yapılan yorucu bir savaşla karşılaşan bu Haçlıların üzerine emrindeki 4 bin askeri ile birlikte cesur Katırcıoğlu Paşa gönderildi. 6 Eylül'de birkaç Fransız hayatını kaybettikten sonra Yeni Kandiye'ye büyük bir taarruza geçildi. Türk ordusu önce yeni kaleye çekildi. Böylece Hristiyanlar ön mahalleleri talan edebildiler. Ama Osmanlılar tekrar kaleden çıkarak saldırıya geçince düşmanlar çok kısa bir süre içinde dağılarak, 1.500 kayıp verdiler. Almerigo ve vekili Senyör de Bas hastalanıp, yatağa düştüler, Germonville bir çoğunun gözünde yeteneksiz bir lider olarak kabul ediliyordu ve Venedikliler talepkâr, ancak yararsız müttefiklerinden hiç de hoşnut olmayıp, maceralarına katılmaya gönüllü değildiler107. Gut hastalığı artık iyice ilerlemiş Köprülü Mehmed Paşa, Girit'e 18 yeni kadırga gönderdi ve adaya atanan yeni komutan aracılığıyla ada sakinlerine yararlı teklifler götürdü. Bunun üzerine Sfakiyotlar dahil olmak üzere, ada halkı kendilerinden yılda sadece 1.000 altın ve 1.000 koyun talep eden Osmanlıların hakimiyetini tanıdı. Hanya'daki paşa da korkaklığını hayatı ile ödedi108. Fransızları sonbaharda Nakşa'ya götürmekten başka bir çare kalmamıştı. İtalyan komutanları bu arada hastalığına yenik düşmüştü109. Aynı dönemde, çok daha önemli hadiselerin cereyan ettiği başka bir savaş alanında nihai darbe gerçekleşmişti. Tek başına kalan Rakoçi, Türklerin Erdel'e getirdikleri Barczay ile karşı karşıya geldi (Aralık 1659). Bunun üzerine Türk tarafının topladığı bir meclis Dees'te derhal toplandı110. Erdel'deki ve Erdel dışındaki kalelerde hâlâ hüküm süren Rakoçi, Balazsfalva meclisini dağıttıktan kısa bir süre sonra Barczay'yi Hermannstadt'ta kuşatmayı başardı. Bu büyük Sakson şehrinin kuşatması aylarca sürdü ve bu arada Boğdan'dan kovulmuş olan Konstantin, Tatarlar gelmeden Eflak'ı birkaç günlüğüne işgal etmeyi başardı111. Rakoçi'nin 8 bin Hayduk, Sekler (Szekler), Romenler ve Alman paralı askerlerden oluşan ordusunun karşısına ancak 24 Mayıs 1660 yılında Klausenburg'da (Koloszvar) Seydi Ahmed Paşa komutasında küçük bir Türk ordusu çıktı. Seydi Ahmed Paşa, aralarında 2 bin Eflak ve bin Boğdanlının bulunduğu 6 bin kişilik bir orduya liderlik ediyordu ve yanında hiç top yoktu. Rus Kazakları, çok büyük bir saldırı teşebbüsünde bulunma aşamasında oldukları için Tatarlar gelmediler ki, bu haber Karadeniz'e 30 Osmanlı kadırgasının gönderilmesine neden oldu112. Osmanlı komutanı Seydi Ahmed Paşa'nın cesareti, Romen süvarilerin Alman tüfekçilere saldırısı ve Rakoçi'nin yaralanması nihai zaferi getirdi113. Huzursuz ruhuyla ülkesine bu kadar büyük bahtsızlıklar getiren bu adam, kısa bir süre sonra hayata gözlerini yumdu. Türkler, Ağustos'ta Varad'ı kuşattılar, ama büyük kayıplar verdiler114. Barczay, yeni savaşa Osmanlı karargâhından katılmak zorunda kaldı. 14 Ağustos'ta kalenin müdafaa kıtası taarruzu geri püskürtmeyi başardıysa da 27 Ağustos'ta güçlü kale teslim olmak zorunda kaldı115 ve 31 Ağustos'ta Ali Paşa tarafından işgal edildi. 1 Ocak 1661 tarihinde tahttan feragat eden Barczay'nin yerine Kemeny'nin seçilmesi, Osmanlı'nın tekrar müdahalesi için yeni bir neden oluşturacaktı116. 1661 yılı böylece yine Erdel meselesi ile geçti. Kaptan-ı Derya, yine her zamanki gibi Takımadalar sularında geziyordu117. Erdel'de Kemeny, Barczay'nin kardeşini ve daha sonra Barczay'nin kendisini cinayetle ortadan kaldırmayı başardı, ama Bâbıâli iktidarı için onayını vermiyordu118. Yaz başlarında Tatarlar, Eflak derbentlerinden geçerek, her yeri talan olmuş ve ayrıca vebanın kol gezdiği Erdel'e akın ettiler. Ali Paşa, Macar ordusu ile Demirkapıdan geçerek, Erdel'e geldi ve Romen birlikleri, artık alışkanlık hâline geldiği üzere, Müslüman birliklerine katıldı. Derhal toplanan meclis, 14 Eylül'de Sekler bölgesinden sade bir adam olan Mihai Apafi'yi Erdel Prensliği'ne seçti. Ali Paşa Kasım ayında hâlâ Erdel'de idi ve Fogaras Kalesi'ni kuşatıyordu119. Allahsız köpek Ali Paşa'nın120 geri çekilmesinden hemen sonra Kemeny, Haydukları ve Alman birlikleri ile tekrar ülkeye geri döndü ve barışsever Apafi, ondan Schafsburg'a Saksonların yanına kaçtı. Bu şehrin yakınlarında Kemeny, 1662 yılının bir Şubat gününde en fazla 3 bin kişiden oluşan Göle (Gyula) Beyi Küçük Mehmed'in saldırısına uğrayarak öldürüldü ki, Johann Kemeny'nin cesedinin nerede olduğu bu gün bile hâlâ bilinmemektedir121 . Erdel'in I. Rakoçi tarafından sağlam bir temele oturtulan bağımsızlığı işte böylesine perişan bir biçimde sona erdi. Apafi ve Romen komşuları arasında artık hiçbir fark yoktu Her üçü de sadrazamın birer oyuncağı idi ve Erdel Prensi'nin tek ayrıcalığı, azledilme tehdidi ile karşı karşıya kalmaması ve diğerlerine kıyasla daha düşük vergi ödemek zorunda kalması idi122. Köprülü Mehmed Paşa, buradaki eserini tamamlamıştı. Nihayet Alman Kayser'den intikam almayı düşünme zamanı gelmişti. İmparatorluk, Kral Ferdinand zamanında baskı altındaki Venediklilerin tüm ricalarına ve papanın müdahalesine rağmen, oldukça çekimser bir siyaset yürütmüştü123. Bunun nedenlerinden biri 1 Temmuz 1649 tarihinde Osmanlı ile barışın yenilenmesi idi124. Avusturya'daki Habsburg hanedanının arabuluculuğu ile İspanyol Habsburglarıyla görüşmeler bile yapıldı Yahudi devşirmelerden olan Ahmed Ağa, daha önce de belirtildiği gibi, Madrid'e gönderildi ve burada İtalya meseleleri dahil olmak üzere125, güvenilir ve olağanüstü tekliflerde bulundu. Bir süre sonra Ragusalı Monsenyör Allegretti, İspanya ile bir yüzyıldır sürekli ertelenen ittifak antlaşması lehine nüfuzunu kullanmak üzere İstanbul'a geldi126. Ferdinand, sultanın sadık bir dostu olarak hayata veda etti127. 1649 yılında yapılan barıştan dolayı her iki hükümdar, Bâbıâli'nin gerek birinci, gerekse ikinci Rakoçi'den 20 bin altın vergi talep etmesine rağmen, Rakoçi'nin Yukarı Macaristan'a karşı herhangi bir düşmanlığına izin verilmeyeceği yönünde anlaşmaya varmışlardı128. Kral I. Leopold tahta cülûs ettikten sonra Bâbıâli, Viyana Sarayı ile ilişkilerinin o kadar güvenilir ve iyi olduğunu düşünüyordu ki, birkaç kez ordusunu Avusturya'ya ait Hırvat topraklarından geçirerek Friaul üzerine göndermek için izin istendi. Almanlar, Alman hükümdarın Hristiyanlık davası için sempatisini hiçbir masraf ve fedakârlık yapmak zorunda kalmadan açıklayabilmek için bu teşebbüsleri Venedik'e bildirmekte gecikmediler129. Rakoçi, onun için zor geçen son yıllarında Cizvitlerin Erdel'e yerleşmesi ve yarım yüzyıl önce çöken Weissenburg Katolik Piskoposluğu'nun tekrar kurulması gibi tekliflerde bulundu, ama boşuna130. Kral I. Leopold gerek eski, gerekse yeni Eflak Prensi'nin elçilerini kabul etti, ama Köprülü Mehmed Paşa'nın şüpheleneceğinden korkarak, onları tekrar efendilerinin yanına gönderdi131. Avusturyalı Radolt ise Erdel'e sadece bilgi almak için gönderildi132. Ayrıca nihayet 1659 yılında gerçekleşen barışa kadar Rakoçi'den dostane bir biçimde Szathmar, Kallo, Ecsed ve Tokaj kalelerini isteyecekti. Şeyhülislâm, Leopold'un günah çıkarttığı papaza oldukça olumlu bir mektup gönderdikten sonra, Leopold Bratislava'da toplanan Macar meclisinde bulunduğu sırada, tehdit altındaki Rakoçi'ye tahttan feragat etme tavsiyesinde bulundu133. Bâbıâli, bu pasif tutumdan yeterince memnun değildi ve Macaristan'ın Almanlara ait bölümüne kaçan asi Rakoçi'nin teslimini ya da zehirlenmesini talep ediyordu134. Türklere ayrıca Rakoçi'yi mağlup ettikten sonra elde ettikleri Yanova'nın ve Erdel Banat'ın mülkiyeti de yeterli gelmiyordu onların gözü, son büyük Macaristan savaşı sırasında Almanlara ait Varad'da idi. Galeazzo Gualdo, Danimarka ve İsveç saraylarını Haçlı Seferi planları için kazanmaya çalışırken dindar bir Katolik olan ve her türlü ruhanî hareketi desteklemek için Roma'da yaşayan İsveç Kraliçesi Kristina Hristiyanlığın kurtarılması gerektiğine dair uyarı mektupları yazarken, Alman Kayser General de Souches'e Rakoçi ile Macaristan'daki kalelere dair anlaşmanın yerine getirilmesini sağlama talimatını verdi. De Souches, iyi karşılanmasa da Szathmar, Kallo ve Tokaj kalelerine girdi, ama Ecsed'e giremedi. Gözleri önünde Varad'a Osmanlı Sancağı dikildi135. Zrinyi'nin Kanije'ye yapmayı planladığı bir saldırı, kayserin kesin emri ile yasaklandı136. Köprülü Mehmed Paşa nezdinde Alman temsilcinin boşuna şikayet ettiği Türk akınları ve bir süre sonra Anadolu asilerinin lideri olarak başını verecek olan137 Tımışvar Beylerbeyi Seydi Ahmed'in talanları, o dönemde İtalya'ya bir ziyaret yapan138 Leopold'u rahatsız etmiyordu. Venedikliler, bu durumda istedikleri vaatleri alamadılar ve yine Avrupa'nın tüm limanlarında şikayetleri ve ricaları duyulmaya başlandı139. Kemeny, Alman Kayser'den yardımını talep etmek üzere Viyana'ya bir elçi gönderdiğinde, uzun süren görüşmelerden sonra, gerektiğinde kendisine sığınma hakkı tanımayı vaat ettiler. Kemeny'nin elçisinden sonra Viyana'ya, Zsakaturn ve Kanije arasında Zrinyi'nin savaş planları için gereksinim duyduğu yeni bir kalenin inşasına dair şikayette bulunmak üzere ayrıca bir Türk ve bir Tatar elçi geldi140. 31 Ekim 1661 tarihinde, eserini tamamlamış Köprülü Mehmed Paşa hayata veda etti141. Eserinin göstergelerinden bazıları tekrar mutlak itaate dönen Hristiyan yönetimindeki reayalar güvenilir olmayan vasalların değiştirilmesi Çanakkale Boğazı'nda ve Azak'ta kurulan yeni kaleler Don Nehri kenarında kurulan Seddü'l-İslâm Kalesi Özi Nehri kenarında kurulan Doğankale küçük birlikler hâlinde yelken açarak142 Venedik Donanması ile kolayca başa çıkabilecek güçte olan yeni bir donanma yeni bir Hazinenin kurulması ve 1660 yılındaki büyük yangından sonra İstanbul'un tekrar imarı idi143. Yürüttüğü siyasetin mirasını kendisine tamamen bağımlı sultana değil, bir süre önce Şam'dan çağrılan ve kaymakamlığını yapan oğlu Ahmed'e bıraktı. Louis'nin tehdidi altında bulunan Habsburg İmparatorluğu'na karşı Kanuni Sultan Süleyman'ın şanlı zafer ve fetih siyasetini yeniden canlandırma görevi Köprülüzâde Fazıl Ahmed Paşa'ya düşecekti. İngilizlerin tüm arabuluculuk tekliflerini geri çeviriyordu Fransa, İspanya, İtalya devletlerinin ve papanın para veya askerî birlikleri ile katılacakları bir Hristiyan müttefik birliğine dair haberler, üzerinde hiçbir etki yapmıyordu1. Babasının fikirleri ve düşünme tarzı kendisine miras kalan 32 yaşındaki yeni sadrazamın bunlara tek cevabı Savaş 100 yıl sürecek olsa dahi, Kandiye'yi yine de alacağız oluyordu2. Venedik savaşı, herhangi bir ateşkes antlaşması yapılmasa da kesintiye uğramıştı. Venedikliler tükenmişlerdi ve tek umutları Haçlı Seferi planlarının gerçekleşmesi idi. Ama Haçlı Seferi'nin gerçekleştirilmesi, sadece kendi çıkarlarını düşünen Fransa'nın bencilliği İspanya'nın Portekiz'e sahip olmak için savaş başlatma kararı Korsikalıların Roma'da Fransız elçisine saldırmalarından sonra Fransa ve papa arasında çıkan anlaşmazlıklar ve nihayet genç Kayser I. Leopold'un Avusturya politikasını yürüten Prens Portia'nın korkakca tutumu yüzünden imkânsız hâle gelmişti. 1663 yılında Venedik birlikleri başarılı bir saldırı ile bölgenin en önemli korsan yatağı3 Ülgün (Dulcigno)'ü ele geçirdiler, ama Dalmaçya'daki savaş bununla da herhangi bir hızlanma göstermedi4. Köprülüzâde Fazıl Ahmed Paşa, Venediklileri kandırmak için, adayı onlarla paylaşmaya hazırmış gibi göründü5. Türkler, Kandiye'nin ve bununla birlikte Girit Adası'nın tamamının eninde sonunda ellerine düşeceğinden emindiler. Şimdilik, yapılan anlaşmalara rağmen, Erdel meselesine müdahale etmiş olan Avusturya'ya karşı Köprülü Mehmed Paşa'nın beş yıl süren iktidarı ile adeta gençleşmiş Osmanlı İmparatorluğu'nun taze gücünü gösterebilirlerdi. Alman komutan Souches, Avusturya Sarayı'nın kesin emri olmadan 1660 yılında Varad'ın ele geçirilmesini engelleme cesaretini gösterememişti. Bu önemli kalenin düşmesi, tüm Alman dünyasında çok büyük bir sarsıntı yarattı ve Alman diplomasisi, Alman İmparatorluğu'nun üyelerini bundan dolayı ortaya çıkabilecek tehlikelere karşı uyarmakta gecikmedi. Sadece Tuna boylarındaki Romen prenslikleri tamamen Osmanlı hakimiyeti altına girme tehlikesi ile karşı karşıya kalmayacaktı daha kötüsü Yukarı Macaristan, Aşağı Macaristan, hatta Moravya ve Şilezya sınırlarının, tıpkı eski Hunların Roma İmparatorluğu'nun sınırlarına kadar uzandıkları gibi, Osmanlı akınlarına açılması olduğu olasılığı idi. Ayrıca Türklerin Avrupa savaşlarını artık zorlukla biraraya getirilen Anadolu güçleri ile değil, vasalların bu işe giderek daha uygun bir hâle gelen birlikleri ile yürütecekleri beklentisi de hesaba katılıyordu6. Alman İmparatorluğu'nda gitgide güçlenen hava, Alman Kayser'in daha 1661 yılında Kemeny'nin seçilmesinden dolayı Erdel'de ortaya çıkan karışıklıklara daha fazla müdahale etmesine neden olmuştu. Ünlü bir stratejist olarak Montecuccoli Dükü, De Souches'in görevini, yani Türklere saldırmadan onların aleyhine çalışacak Erdelli asileri doğrudan desteklemeden seferlerine eşlik edecek ve mümkün olduğu takdirde, Rakoçi'nin Türklerin himayesindeki prenslere verilen neredeyse bağımsız prensliğinin bir kısmını el altında Avusturya hanedanına kazandırma görevini üstlenecekti. Emrinde 1.000 kadar asker olan Stahremberg, varlığı ile Kemeny'yi cesaretlendirirken, Estergon ve Budin'e bir saldırının yapılmasını öneren Montecuccoli'ye emrindeki 14-15 bin askeri ile Almanların işgali altındaki kaleleri Osmanlılara karşı kanlarının son damlalarına kadar koruma7, hatta Osmanlıların Macaristan'daki en önemli kalelerine saldırma talimatı verildi. Montecuccoli gerçekten de bunun için gerekli hazırlıkları yaptı8. Ancak kısa bir süre sonra Viyana Sarayı bu gibi önemli tedbirlerden pişmanlık duymaya başladı ve Montecuccoli'ye Yukarı Macaristan'a giderek, sadece güçlü Hust Kalesi'ni tahkim etme ve Marmaros bölgesinin Ali Paşa tarafından işgalini engelleme talimatı verildi. Ali Paşa, Almanlarla savaş başlatma sorumluluğunu üzerine alamadı ve bu yüzden geri çekildi (Ağustos). Avusturya komutanı Kemeny, kısa bir süre sonra birkaç bin Hayduk ve başka ayak takımını etrafında toplayıp, Almanların işgali altındaki Szathmar Kalesi'ne kadar ilerlediğinde bile Ali Paşa, güçlü ve zamanın en iyi komutanlarından biri tarafından yönetilen Avusturya ordusuyla çarpışmaya girmek için bir sebep görmedi. Bu yüzden Montecuccoli, anlaşmaları ihlal edip, aslında Kemeny için olmak üzere Klausenburg'u (Koloszvar) ele geçirme umudu ile Erdel'e girebildi. Şehre birkaç birlik yerleştirdikten sonra, hiçbir Türk'e rastlamadan kış ortasında Kosice'ye geldi. Yanında emrindeki ordunun sadece bir kısmı vardı9. Erdel'in güneydoğu bölgesinde Ali Paşa aynı zamanda Sekler'i Apafi'ye boyun eğdirmeye çalışıyordu. Kemeny bundan birkaç hafta sonra serdar Ali Paşa'nın buraya gönderdiği birliklerle yapılan bir çatışma sırasında Almanlardan hiçbir destek görmeden hayatını kaybetti, zira Alman Kayser, disiplini eksik Alman birliklerinin oldukça masraflı geçimini sağlamaktan çekinen Yukarı Macaristan tebaanın isteklerine 1662 yılının Ocak ayında boyun eğmiş ve Montecuccoli'yi Kosice'den geri çağırmıştı. İstanbul'daki Alman temsilci de Bâbıâli nezdinde asilerin prensi için diplomatik nüfuzunu kullanmaktan çekinmişti. Köprülüzâde Fazıl Ahmed Paşa, Erdel'i Osmanlı Sultanı'na ait bir eyalet kabul ediyordu ve Apafi'yi hiçbir şekilde gözden çıkartmaya niyeti yoktu. Böylelikle Apafi, Yanova Sancakbeyi'nin 4 bin Türk'ü ile güçlendirilmiş bir ordu ile iki ay boyunca direnen Klausenburg üzerine yürüdü10. İspanya'yı Portekiz savaşında desteklemek için her güce ihtiyaç duyan kayser, 1662 yılında Erdel'de cereyan eden hadiseler üzerinde fazla durmadı ve Köprülüzâde Fazıl Ahmed Paşa da Eflak Prensi'nin aslında kendi ülkesinin asilerine karşı düzenlemiş olduğu Klausenburg seferini çok fazla ciddiye almıyordu. Bu yüzden Goes Baronu İstanbul'a değil, sadece Erdel'deki durumları düzenleme görevi verilen Serdar Ali Paşa'nın bulunduğu Tımışvar'a geldi. Bu hadise aslında Avusturyalıların daha önce hiçbir zaman karşılaşmadıkları aşağılayıcı bir durumdu. Ali Paşa, Goes Baronundan Rakoçi'ye ait iki kale olan Szekelyhid'i ve Szentjob (Saint Job)'u ve Zrinyi'den kısa bir süre önce Kanije'de zapt edilen kaleyi istedi11. Gerçekte ise Köprülüzâde Fazıl Ahmed Paşa, 1663 yılında bizzat Macaristan'a doğru yola çıkma kararını vermişti. Avusturya'nın tekliflerine İstanbul'da sadece içlerinde Bâbıâli'nin Erdel ve Erdel'deki prens üzerinde tasarruf hakkından hiç bahsedilmediği için kulak asılmıyordu12. Sultan IV. Mehmed, Edirne'deki sarayına taşındı ve Köprülüzâde Ahmed Paşa, burada yetkiler ile donatılarak, Goes Baronunun kendisini bekleyeceği Belgrad'a doğru yola çıktı. Emrindeki birlikler, sadece 10 bin sipahiden oluşmasına rağmen, topların sayısı oldukça yüksekti 12-25 büyük ve 123-200 küçük top. Tımışvar Beylerbeyi Ali Paşa emrindeki Macar birlikleri de daha sonra orduya katıldı. Köprülüzâde Fazıl Ahmed Paşa, kendini büyük Sultan Kanuni örneğine uygun olarak kayserden vergi isteyecek kadar güçlü addediyordu13. 23 Temmuz'da ordu Budin önlerine gelerek, Divân toplandı Ali Paşa, ancak 6 bin kişiden oluşan Alman ordusuna, 200 bin Gulden ödeyerek, vergi ödemekten kurtulmayı teklif etti. Daha önce de belirtildiği gibi gerek Kuzey Macaristan'a, gerekse Moravya'ya giden yollara hükmettiği için14, taarruzun hedefi olarak Yanıkkale değil, Uyvar seçildi. 7 Ağustos'ta Uyvar'dan buraya gelen Forgacs ve Palffy büyük bir mağlubiyete maruz kaldılar ve birçok esir hayatını kaybetti. Osmanlı ordusu Ağustos sonunda, Montecuccoli'nin birkaç Alman birliği yerleştirdiği Uyvar önlerine geldi. Burada Tatar Hanı'nın oğullarının yönetimindeki Tatarlar ve Kazaklar ile Romen prensler Grigore (Gregor) Gika ve İstratie Dabiya Osmanlılar ile buluştular15. Grigore Gika gizlice Hristiyan dostu, Katolik inancın taraftarı ve Tuna'ya kadar Alman hakimiyetine taraf olan bir kişi olarak biliniyordu. Osmanlıların emrindeki Romen birliklerin sayısı 10 bin kadardı. Görünüşte fazla dikkat çekmeyen bu adamlar, oldukça dayanıklıydılar. Haçlarla süslü sancakları, sadrazamı selamlamak üzere eğildi16. Türkler, ilk aşamada bu yardımcı birlikleri kullandılar. Eflaklar, sadrazamın eniştesi Şam Beylerbeyi Kıbleli Ali Paşa'ya Montecuccoli'ye karşı destek vermek üzere Waag Nehri'ni geçtiler. Emrinde bin kadar asker bulunan Montecuccoli17 Bratislava'ya (Pressburg) geri çekildi ve Ali Paşa, Freistadt (Macarca Galgoc Slovakça Hlohovec) Kalesi'ni kuşatma altına alırken, Romenler ve Tatarlar birleşerek Brünn'e (Brno) kadar akına çıktılar. Köprülüzâde Fazıl Ahmed Paşa, bu arada Türkleri bizzat taarruza teşvik etti ve 24 Eylül'de Uyvar'ın korku dolu müdafaa kıtası nihayet teslim oldu18. Apafi, ancak bu zaferden sonra Osmanlı karargâhına geldi19 ve burada sultanın onayını aldı. Türkler bunun üzerine Neitra (Nyitra/Neutra) ve Leva'ya (Lewenz) kadar geldiler. Tatarlar, Olmütz yakınlarına akın ederken, diğerleri Bratislava'ya yöneldiler. Sadece Zrinyi'nin yeni kalesine doğru hareket eden Cengiz Paşa yönetimindeki 10 bin Boşnak, Peter Zrinyi'nin Hırvatları tarafından engellendiler (Ekim). Dönüş yolunda Köprülüzâde Fazıl Ahmed Paşa, daha önce de saldırıya uğrayan Leva'yı ele geçirdi ve Novigrad, Kaplan Paşa'ya teslim oldu20. Türkler her yerde halkın dostu olarak hareket ediyor ve kötü durumda olanlara para dağıtıyorlardı, zira sadrazam, kanları emilen ve kötü muamele gören Macarların bağımsızlığa yönelik ulusal ruhundan ve yurtseverliklerinden haberdardı ve bazı Macar Kalvinistlerin kendisini ve Türkleri Macar özgürlüğünün kurtarıcısı olarak karşılamaları ve halkı, Türklere katılmaya davet etmeleri onu fazla şaşırtmıyordu21. Köprülüzâde Fazıl Ahmed Paşa, bu hadiseler sırasında Belgrad'ta kalmıştı. Yeniçeriler burada ayaklanarak, barış talep etmişler ve çadırının iplerini kesmişlerdi22. Buna rağmen, Avusturya Seferi'ni 1664 yılında tekrarlayacaktı. Avusturya, 1664 yılının Ocak ayında Nikolas Zrinyi komutasındaki bir ordunun Bersencse ve Babocsa'yı ele geçirmesi ile Osmanlı'ya meydan okumuştu. Alman birlikleri daha sonra Zigetvar ve Peçuy (Fünfkirchen) önlerine gelmişler ve Kanuni Sultan Süleyman'ın kalbinin gömülü olduğu türbeyi ateşe vermişlerdi. Yine Kanuni tarafından Ösek (Eszek)'te yaptırılan güzel köprü, Zigetvar Beyi Mehmed Paşa'nın gözleri önünde alevler içinde yandı23. Köprülüzâde Fazıl Ahmed Paşa bu yüzden alışkanlıkların aksine kış ortasında bir sefer düzenlemek zorunda hissetti kendini, ama Zrinyi'nin emindeki birliklerin geri çekildiklerine dair haberler, vazgeçmesini sağladı. Ancak Mart ayında Tuna Nehri tekrar geçildi. Bu sefer, Alman komutan De Souches bir yıl önce kaybedilen yerleri tekrar geri kazanmak için saldırıya geçmişti. Erdel'de ve komşu bölgelerde parasını alamayan Klausenburg ve Szekelyhid'in24 müdafaa kıtaları her iki yeri de Apafi'ye teslim etmişlerdi. Ama 7 Mayıs'da Neitra teslim oldu ve Haçova (Keresztes) mevkiinde meydana gelen bir karşılaşmadan sonra, Avusturyalılar kısa bir süre sonra teslim olan Leva'ya saldırdılar. Kanije'de Zrinyi ve başka iki komutan Hüseyin Paşa'yı muhasara altında tutuyorlardı25. Köprülüzâde Fazıl Ahmed Paşa, köprüsü 40 gün içinde tekrar inşa edilen Ösek, Peçuy ve Zigetvar üzerinden 40 bin asker ve 100 top ile kuşatması derhal kaldırılan Kanije'ye geldi26. Kısa bir süre sonra Babocsa'da yine Osmanlı Sancağı dalgalanıyordu. Türkler daha sonra Köprülüzâde Fazıl Ahmed Paşa komutasında Zrinyi tarafından Mur Nehri kenarında yaptırılan yeni kaleyi kuşatma altına aldılar. Strozzi'nin ölümünden sonra Montecuccoli Mayıs ayının ortalarında savunmanın yönetimini devraldı. Köprülüzâde Fazıl Ahmed Paşa'nın kaleyi eline geçirerek, Avusturyalılara karşı yapılan bu ikinci seferin sebebini haklı çıkaracak kaleye ilişkin mücadele birkaç hafta sürdü. 29 Haziran'da müdafaa kıtası nihayet teslim oldu ve Köprülüzâde Fazıl Ahmed Paşa, kaleyi büyük bir zevkle temellerine varana kadar yerle bir etti27. 12 Temmuz'da Köprülüzâde Fazıl Ahmed Paşa zaferden emin bir şekilde Kanije'ye geldi. Savunucuları öldürülen Küçük Komorn derhal teslim oldu28. Her seferinde daha da ileri giden Osmanlı'nın eline sırasıyla birçok başka kale geçti. Tıpkı Girit'te Venediklilerin yardımına koşan Fransızlar gibi burada da birçok Fransız'ın yardıma geldiği Hristiyanlar, sonunda kendini savunmaya karar vermişlerdi. Regensbur'da toplanan bir meclis, İtalya, İngiltere, Fransa ve Lehistan'a Haçlı Seferi için yardım istemek üzere elçiler göndermiş29 ve Venedik kendi temsilcisi Antonio de Negri'yi buraya göndererek görüşmelere katılmıştı30. Louis yönetiminde bir Haçlı Seferi görüntüsü veren Fransız Coligny, Châteauneuf, St. Aignan ve De Sault savaşıyordu. Macaristan savaşında tekrar yerini alan Romen birlikleri, Leva üzerine gönderilen Budin ve Eğri Beylerbeyleri ile Uyvar'ın yeni komutanına katılmışlardı. Freistadt'tan buraya gelen De Souches ile 19 Temmuz'da San Benedikt köyü yakınlarında bir karşılaşma meydana geldi. Romen prenslerin, özellikle ülkesine döndükten sonra bu yüzden Tatarlar tarafından Boğdan'a, oradan da Lehistan'a kovulacak olan Gika'nın, bu karşılaşmada Osmanlı'nın güvenilir birer müttefiki gibi hareket etmemesine rağmen, en büyük kayıpları Romenler verdi31. Bu bahtsız muharebede aralarında Ali Paşa olmak üzere, birçok Türk hayatını kaybetti. Sadrazam Köprülüzâde Fazıl Ahmed Paşa, birkaç gün boyunca Raab Nehri'ni geçmeye çalışsa da geçemedi. Ancak 31 Temmuz'da Saint Gotthard Manastırı ve Moggersdorf yakınlarında büyük bir muharebe gerçekleşecekti. Regensburg'da toplanan mecliste, Alman İmparatorluğu'nun tamamında toplanan paralar ve yapılan fedakârlıklarla bir araya getirilen ve şimdi Osmanlı'nın üzerine gönderilen 30-40 bin kişilik bir ordunun temeli atılmıştı32. 16-17 Temmuz tarihlerinde Montecuccoli'nin emrindeki birliklerle buluşmuşlardı33 ve Fransa birliği de onlara katılmıştı34. Montecuccoli, taburlardan ve süvari bölüklerinden oluşan birliklerle Türklerin henüz bilmediği yeni bir strateji geliştirmişti. Köprülüzâde Fazıl Ahmed Paşa, Alman temsilci Reninger'in ilettiği teklifleri yine geri çevirdi, zira Uyvar'ın geri verilmesini, akınlara karşı bir Avusturya Kalesi'nin kurulmasını ve Szent-Job ile Szekelyhid'in yıkılmasını öngörüyorlardı. O, bu iki kaleyi kurtarmak, yeni fethi Uyvar'ı elinde tutmak ve Küçük Komorn ile Serinvar kalelerinin bir daha tamir edilmeyeceğine dair söz istiyordu. Ayrıca iki imparatorluğun Zitvatorok Antlaşması'nda öngörülen eşitliği de ortadan kaldırılacaktı35. 31 Temmuz'da bazı Osmanlı birlikleri nehrin diğer kıyısına geçmişlerdi, ama hafif süvari birlikleri tarafından geri püskürtüldüler. 1 Ağustos'ta özellikle İsmail Paşa'nın komutasında 6 bin yeniçeri olmak üzere, başka birlikler Raab36 Nehri'ni geçtiler ve Alman ordusuna büyük kayıplar verdirerek, Almanların birliklerini dağıttılar. Ama Lotringenli Karl, Türkleri tekrar geri püskürtmeyi ve tahkim edilmiş Moggersdorf'u ellerinden almayı başardı. Montecuccoli bizzat geldiğinde ise Türklerin durumu zorlaştı. De la Feuillade ve Beauvise'nin emrindeki 2.600 Fransız'ın, Ren birliklerinin de bulunduğu sol kanattan yaptıkları taarruza dayanmak mümkün değildi. Nehrin sağ kıyısında kalan Osmanlı birliklerinin başka geçitler bulma ve Hristiyan ordusunun kanatlarını etrafından dolaşma çabaları sonuçsuz kaldı ve Almanların genel bir taarruzu savaşın sonunu getirdi İsmail Paşa, yeniçerilerin ve sipahilerin liderleri, Kaplan Paşa, hazinedar, Bosna Beylerbeyi Ali Paşa, sipahi ağası ve sadaret kethüdası 4-5 bin ölünün arasında idi. Yeniçeriler ve Arnavutlar, aman dilemektense, kanlarının son damlasına kadar yiğitçe savaşmışlardı37. Sadrazamın bu savaşa katılmayan 30 bin sipahisi beklenmedik bir anda ortaya çıkan düşman karşısında geri çekildiler. Almanlar ise nehrin sağ kıyısına geçip, sadrazam ile nihai karşılaşmaya girebilecek durumda değildiler. Yine de bu zafer, Hristiyanların Osmanlı'ya karşı meydan muharebesinde 300 yıldan beri elde edilen en büyük ve en görkemli zaferdi38. Askerî açıdan ise Türklerin büyük bir muharebe ile bile Raab Nehri'ni geçemediklerinden başka bir anlamı yoktu. Montecuccoli, geri dönüş yolunda Waag Nehri üzerinde yeni bir nokta bulmak zorunda kaldı ve Sadrazam Köprülüzâde Fazıl Ahmed Paşa, İstolni Belgrad önlerinde yeni ve büyük bir orduyu yanına çağırarak Uyvar ve Neitra'ya doğru ilerledi39. Köprülüzâde Fazıl Ahmed Paşa, Vasvar karargâhında meydan muharebesinden dokuz gün sonra Osmanlı Devleti'nin oldukça lehine bir barış yapacak derecede güçlü idi. Erdel, yine Apafi'nin yönetimi altında Osmanlı Devleti'nin vasalı olarak kalacaktı Uyvar, Novigrad ve Varad'ı yine ellerinde tutan Türkler, 1661 yılında işgal edilen kalelerden dördünü geri alırlarken, Szekelyhid, Neitra ve Leva'yı geri veriyorlardı Zrinyi'nin Kalesi artık Kanije'yi tehdit etmeyecekti ve her iki tarafın resmî elçileri, kaysere ve sultana karşılıklı olarak