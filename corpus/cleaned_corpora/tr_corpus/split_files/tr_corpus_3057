ve soğukkanlı cinayetler bütün o kan kokusuyla karışık sevgiyi hissetmemi sağladı. Sayfalar sürüp giderken kendime şunu sordum birine gerçekten bu kadar güvenebilir miyim? Bu soruya iki gün önce evet diyebilirdim fakat artık kitabı bitirdim ve kesinlikle hayır! Anladım ki en yakınımız bile hiç tanımadığımız bir yabancı olabiliyor. Kimseye İstanbul’a güvendiğim kadar güvenmemeliymişim. Çünkü aslında İstanbul’u İstanbul yapan ve onu böylesine kirleten, içinde yaşayan bizler ve yaşadıklarımızdır. Okumaya devam ettim. Sonlara yaklaşmaya başladıkça içimdeki bütün güven duygusu kayboldu ama macera ve merak devam ediyor. Kitabın sonunu iple çekerken bir yandan da bitmemesini istiyorum. Tuhaf bir şekilde beni korkutan bu kitap tek el silah sesiyle bütün merakımı, isteğimi ve umudumu kaybettiriyor. Kitabın başında imrendiğim arkadaşlık bu silah sesiyle benim için son buluyor. Her ne kadar sinirlensem de artık güven yoksunu bir toplumda yaşadığımız gerçeği beni şaşırtmıyor. Kitabın başından beri bulmaya çalıştığımız katil yanı başımızdaki çıkıyor ve tetiğe tek bir dokunuşuyla tam kalbinden sadece Kenan’ı değil aynı zaman da beni de vuruyor. İstanbul sessiz, artık Beyoğlu sokaklarında yalnız başımayım… OĞUZHAN ÇİMEN KİM DEMİŞ? Olmak ya da olmamak işte bütün mesele bu derken bir yandan görüş fazlalığı yaşanıyor sanki. Diğer bir deyişle bilgi kirliliği. Çünkü öyle bir algı yaratılıyor ki var olmanın şartı görüş bildirmekten geçiyor. Olması gereken basit aslında. Herkesin, her şeye değil; benim ve senin bildiğimiz, incelediğimiz şeylere fikir belirtmemizden geçiyor bu kirliliği önlemek. Susmanın da bir erdem olduğunu anlayacağız bu düzen değişirse. Kısaca 3 düşünüp 1 konuşmamız lazım. Gelin önce bunun halktaki karşılığını sonra da bizi yöneten ya da yönetmeye aday olanların ne hale getirdiğini konuşalım. Kimse konuşmasın ya da aydınlar konuşsun, siz susun da denmez kimseye. Zaten aydın dediğimiz olgu da giderek karmaşıklaşıyor bu bilgi kirliliğinde. Yabancı yok ne de olsa biz bizeyiz. Hepimiz halkın bir parçasıyız ve farkında olarak veya farkında olmadan yaratıyoruz bu bilgi kirliliğini. Önce çuvaldızı kendimize batırmalıyız. Hepimizin adeta yılların siyasetçisi gibi davrandığı düzende buna bir de ardı arkası gelmeyen seçimler eklenince doğal olarak da değerlendirilebilir bu durum. Öncelikle ilk eksiğimiz ne duyursak ne görürsek ona göre hareket etmemiz. Belki de işimize geliyor araştırmamak. Hadi eskiden bu kabul edilebilir bir neden olsun fakat şimdi bu kabul edilebilir mi? Adeta hepimiz elinde ansiklopedilerle, bir kütüphaneyle geziyoruz. Ama ne hikmetse zorumuza gidiyor birkaç dakika dahi ayırmak. Hemen atlıyoruz konu ne olursa olsun. Hani ilk başa dönersek alakamız olmayan bir konu da üstüne bir de en ufak araştırma yapmadan, 1 bile düşünmeyip 3 konuşuyoruz. Üstümüze vazife olmayan her şeye müdahil olmak dahil, bunca kültür birikimimizde ne kadar atasözü, deyim varsa yerle bir ediyoruz hepsini. Gelip bir de bunu yapan her kimse geçmişimizden, kültürümüzden dem vuruyor. Gel gelelim en üzücü kısmına. Bizim bu alışkanlıklarımızın fazlasıyla farkında olan basın ve siyasetçiler bunu alabildiğine kullanıyorlar. Gelin bir de oradan yanın halimize. Yöneten ve yönetmeye aday olan biraz olsun samimi olsa yapacağı siyaseti toplumun eksikliğinden, kötü alışkanlıklarından faydalanarak yapmazdı. Bir şeyleri geriye değil ileriye götüreceğini iddia eden bu insanların toplumun geri kalmışlığını kullanarak yetki aldıktan sonra bunu yapması ne kadar mümkündür? Seçildiği günü dahi ertesi seçimi düşünerek geçiren bu insanlar yetki sahibi olduğunda bizim açıklarımızı, akıl tutulmalarımızı fazlasıyla kullanacaklardır elbette. Hatta siyaset açısından bunu kullanıp sonuç alan, icraatlar yapan kimseleri başarılı olarak da niteleyebiliriz. Çünkü her ne yapıyorlarsa, amaçlarına hangi yoldan ulaşırlarsa ulaşsınlar seçimin kazananı oluyorlarsa; halkın iradesinin tezahür etmesine başarısızlık diyemeyiz. Lakin burada başarısızlık zaaflarımızı onların kullanabileceği bir şey haline getiren bizlerin. Kim yalanını ya da yarattığı algıyı daha çok yedirirse millete, onun kazandığı bu sistemde başımız gelenlerle ilgili de sorumlunun tamamen biz olduğunu kabul etmemiz gerek. Çünkü bizi yönetenler gökten inmedi, aramızdan, bizlerden biri olarak çıktılar. Halk olsun yönetenler olsun hepsinin iç içe olduğu bu sistemde her şeyin değişmesi bizden geçiyor. Bizim bir dakika dahi olsa yapmadıklarımızın ve bir saniye içinde ağzımızdan hemen çıkanların sonucu bu sistemi doğuruyor. Biz ne zaman değişimi yönetenlerde değil kendimizde aramaya başladığımızda değişecek başımıza gelenler. Aksi halde değişen tek şey aynı yüklemi yapan farklı kişiler olacaktır Farklı karakterlerin oynadığı aynı senaryodan kurtulmanın bizim ellerimizde olduğunu anlayıp, değişim için sadece 1 dakika ayırdığımızda neler olacak hep beraber izleyelim. Kaynakça: Çoban, F. (2015) Sokak Siyaseti. Metis Yayıncılık KENDİ KARANLIK, BOŞ KUTUMUZ: YALNIZLIĞIMIZ Yalnızlık nedir? İnsanlar yalnız olmayı hak eder mi yoksa seçer mi? “Senden Önce Ben” kitabının başkarakterlerinden biri olan Will bunu seçmiş gibi görünüyor. İşinde çok başarılıyken, harika bir sevgilisi varken, genç ve zenginken yani hayatının zirvesindeyken bir sabah trafik kazası geçiren Will en aşağıya düşüyor. Bu düşüş onu o kadar etkiliyor ki yıllarca yeni hayatını kabullenemiyor. Tabi bunda Will sakat kaldıktan sonra sevgilisinin en yakın arkadaşıyla birlikte olmasının da payı oluyor. Böylece Will hayatından herkesi soyutlayıp odasından hayatına devam ediyor. Kendi karanlık, boş kutusuna hapsoluyor. Bu çoğumuza çok sıra dışı bir durummuş gibi gelse de aslında her an birinin başına gelebilecek çok olası bir olay. Belki karşıdan karşıya geçerken başımıza gelecek şey yalnızlığımıza ve hayata sırtımızı çevirmemize neden olacak ama kimse bunu aklının ucundan geçirmiyor. Çoğu insanın en büyük korkusudur bu; koca dünyada bir başına kalmak, hayatı yaşarken yanında konuşacak destek olacak hatta birlikte yaşayacak kimsenin olmaması. Kim bu şekilde hayatına devam etmek ister ki? Yalnızlık bazı insanlar için daha ağırdır. Hayatlarında işi araç edinen ve amaç edinen insanlar vardır. Araç edinen insanlar sadece hayatta kalmak için çalışır ve maddiyatı hayatlarının merkezine koymazlar. Bu insanlar için yalnızlık çok zordur çünkü (bana göre)doğru olan şeye yani ilişkilere önem verirler. Amaç edinen insanlar ise işi, parayı hayatlarının merkezine koyarlar, materyalistlerdir ve ne kadar yalnız olurlarsa olsunlar bunu göremezler ta ki para ellerinden kayıp gidene kadar. Kitapta Lou isimli, maddi durumu iyi olmayan ama çalıştığı küçük işlerle mutlu olan ana karakter bana insanın hayatının merkezine neyi koyduğunun ne kadar önemli olduğunu bir kez daha hatırlattı. Çevresindekilerle ve onlarla olan ilişkileriyle ne kadar mutlu olduğunu gördükçe maddiyatın duygularımızı ve hayatımızı yönlendirmemesi gerektiğini düşündüm. İnsan yalnız olduktan ve mutlu olamadıktan sonra paranın ne önemi kalır ki? “Hayatta en çok korktuğun şey nedir?” diye sorsalar yalnızlık derim. Bu benim için hep böyleydi. Kitabı okuduktan sonra ise yalnızlığın insanları gerçekten nelere sürüklediğini, onlara neler yaşattığını gördüm ve bu yalnızlıktan daha da fazla korkmamı sağladı. Kitapta etrafa neşe saçan, insanı hayata döndüren, en küçük şeylerden mutlu olan Lou bile Will’i yalnızlığından kurtarmayı başaramamıştı. Yalnızlık onu öyle bir ele geçirmişti ki artık yaşamayı hak etmediğini düşünüyordu. Belki de bunun sebebi insanların hayatlarındaki en değerli şeylerin diğer insanlar olduğudur. Fark etmesek de biz biraz diğer insanlar için yaşıyoruz. Onlarla mutlu oluyoruz, onların tepkilerine üzülüyoruz hatta onların takdiri için çalışıp çabalıyoruz. Bir kazayla işini, sevgilisini, arkadaşlarını hatta en sevdiği sporu bile kaybeden bir insan için fotoğraflardan başka geriye ne kalır ki. Bu fotoğraflar da sadece şimdiki yalnızlığının ve çaresizliğinin hatırlatıcısıdır. Kitap bana çaresizliği, umudu, acıyı, neşeyi hepsini bir arada yaşattı. Hayatım boyunca yalnızlıktan korkan biri olarak kitabın ilerleyen sayfalarında Will’in Lou’yla birlikte tekrar hayata bağlanacağı, artık yalnız olmayacağı hatta arkadaşlarını kazanacağı umuduna kapıldım. Sonrasında da olayların böyle gelişmediğini gördükçe büyük bir çaresizlik ve üzüntü hissettim. “Yaşama inancını yitirmiş olanı hayata geri döndürmenin imkânı yok.” diye düşünenler olabilir ama bence bu kesinlikle yanlış. Çünkü bence yalnızlığı içinde hissetmeyen, etrafında sevenleri olan biri asla öbür dünyaya gitmek istemez. Will Lou’yla geçirdiği bunca zamana rağmen ötanazi yaptırmak istediğinde Lou’nun onu sevdiğine ve hiç yalnız bırakmayacağına inanmadığını ya da Lou’yu yeterince sevmediğini düşündüm çünkü benim gözümde gerçekten seven bir insan artık hayatından mutsuz olmaz ve hayattan farklı beklentileri de olmaz. Bu yüzden Will bu hayatın ona göre olmadığını söylediğinde gerçekten sevmediğinden emin oldum. “Sevmek kuşların bir an boş bıraktığı andır.” demiş Melih Cevdet Anday. Belki Will için de böyleydi sevmek, sadece küçük bir an. Sonra da kuşlar gibi uçuverdi bu duygu. İlknur Erdoğan İ çimdeki Dü nya Şu dönemlerde işten, yoğunluktan, koşturmacadan hiç vaktimiz olmuyor biliyorum ama arada bir durup bulutları izlemek lazım. Hani bazı dağların tepesinde deniz manzarasının karşısında bir ağacın dibine atılmış iki üç masa-sandalye olur ya, onlardan birine oturup saatlerce kuşları dinlemeli, dalgaları ya da balıkçıları seyretmeli, rüzgârı duymalı, güneşi hissetmeli insan. Bir çay almalı ince belli, tavşan kanı; ona sarılmalı elleriyle, onunla ısınmalı. Gözlerini kapatınca göklerde dans eden kuşun kanadını, denize doğru o yavaşça süzülen uçuşunu veya bir sandalın arkasında bıraktığı dalgaları, o köpük köpük dalgaların içindeki balıkları tasavvur edebilmeli. Hatta daha da ileri gidip seyahat özgürlüğünün kısıtlanamayacağı bir güvercin veyahut sonsuz denizin mavi cennetine ait bir dülger olduğunu düşleyebilmeli. Seyirci kalmaktansa yaşayabilmeli şu hayatı, bu evrenle iç içe geçmeyi bilmeli. Dünya güzel çünkü. Güneşin yakıp kavuran sıcağı da güzel, karların kristal beyaz soğuğu da. Nerede olursak olalım, hangi dilde düşünürsek düşünelim; inanıyorum ki az önce tasvir ettiğim gibi şehirden uzak, o koyu gri gürültüden arınmış bir yerde bir bulut parçası, atmosferin yükseklerinden bize ulaşan bir ferah hava kalplerimizin en narin yerine dokunacaktır. Ruhunu kaybetmek istemeyen herkes için gerekli böyle yerler. Çünkü oradayken maneviyatımızla ilgili her şey mümkün olur. Mesela yanımızda kimse olmasa da olur, beraber yalnız kalabildiğimiz bir insanla aynı masayı paylaşsak da olur. Olmayacak şeyleri hayal de etsek, en kolay şeylere isyan da etsek anlayışla karşılar böyle yerler. Toprağı mavi, güneşi yeşil göreni hoş görür, şu hayatta bize dikte edilen hiçbir kalıbı yıkamayanı hoş gördüğü gibi. Ama gündelik hayatın işlerini konuşmak olmaz. Etrafımızı çepeçevre kuşatan kiri, pası beraberimizde getirip buraların saflığını karartmak olmaz; yakışık almaz! Gözlemlediğim kadarıyla dünya ne kadar şen bir beyazlıktan ibaretse, toplum da o derece kasvetli bir siyaha bürünmüş halde çünkü. Sanki çekememezlikten ve nefretten her yeri kararmış bir veba bu toplum denen şey. Köpekler bize sadakati öğretirken etrafımızdakilerin çalıp çırpmayı meşru göstermesi bu yüzden. Bir hindiba misali süzülmek isterken her bir ruh, süzüle süzüle parçalara ayrılıp bütünün içinde kaybolmak isterken; o bilge geçinen kalabalıkların her bir körpe insan kalbini kendi girdabına çekiştirip bencilleştirmesi de yine bu yüzden. Ben de her bencil yürek karşısında yapayalnız kalınca kendi kabuğuma çekildikçe çekildim. Tıpkı Orhan Pamuk’un son kitabı olan Kırmızı Saçlı Kadın’da da dediği gibi “Dünya güzeldi, içim de güzel olsun istedim.” İnsanları bıraktım; kurumuş veya üstü süt beyaz çiçek açmış ağaçlara, durgun ya da kızgın denizlere yöneldim. Onlardan aldım ilhamımı, onların bana anlattıklarını dinledim bir tek, çevremdeki sözde ahlaklı insanlara sağırlığım böyle başladı benim. Her şeyimi suskun bir halde maviyle paylaşma huyum bu şekilde başladı. Baktım dalgalara, hepsi aynı yönde giden, hepsi birbirini takip eden o su damlalarına; hayatın akışını gördüm. Hiçbir şeyin durduramadığı bir düzen, o düzen içinde çeşitli hareketlenmeler, güçlü ayaklanmalar ve hep aynı son: Uzaklardaki dev dalgalara rağmen sadece kumsalı ıslatan ve bize biraz serinlik getiren sakin birikintiler. Hiçbir şey başladığı gibi bitmez der gibi, zamanla her şeyin gücü tükenir ama su gibi sabrı olanlar varacağı yere varır der gibi. Bazen kapayamadım gözlerimi derin uykulara, bu karanlığın sonu ne zaman gelecek derken Güneş doğar doğmaz gecenin unutulduğunu gördüm; her şeyin unutulduğunu, her iyi şeye bir anda alışıldığını fark ettim. İnsan bir şeyleri beklerken hep kanıt ister ya hani, olacağını belirten bir mesaj almak ister zamandan; sadece güvenmek yetermiş hâlbuki. Canımız çok yansa dahi bir gün bu acının dineceğini, bir gün güneşin bizim için doğacağını kendimize hatırlatmak yetermiş… Böyle uzar gider benim edinimlerim. Nereye baksam bir şeyler çıkarmaya alıştığımdan mı bilmem, yoksa hiç bitmeyen öğrenme ihtiyacımdan mı; sanıyorum ki şu doğada her detay farklı bir gerçek taşıyor özünde. Bakmasını bilene anlatıyor, bilmeyene güzelliğiyle yetiyor. SEDA CAN ADI SEVDA OLAN ŞİİRLER Cemal Süreya’yı hepimiz biliriz, belki çoğumuz ona ait bir hafta olduğunu ve her yıl o tarihte anıldığını bilmeyiz ya da ne zaman doğup öldüğünü, hayat hikâyesini ezbere anlatamayız ama “Üvercinka”, “Piyale”, “Üstü Kalsın”, “Sizin Hiç Babanız Öldü Mü?” ona ait kült şiirlerdir ve ben bu şiirleri bilmiyorum diyen yaşamamıştır. İşte “Sevda Sözleri” Cemal Süreya’ya ait şimdiye kadar çıkan pek çok şiir kitabını ve bazı yayınlanmamış Cemal Süreya şiirlerini barındıran başucunuzda durup arada açıp okumanız gereken bir şiir kitabıdır. “Sevda Sözleri” öyle bir şiir kitabı ki; içinde aşk da var huzur da, sevda da var ayrılık da, yalnızlık da var acı da kısacası bu şiir kitabında yaşam da var ölüm de… “Sevda Sözleri” Cemal Süreya’ya ait Üvercinka, Beni Öp Sonra Doğur Beni, Sıcak Nal, Göçebe, Güz Bitiği, Uçurumda Açan, Kalanlar adlı şiir kitaplarının bir araya getirildiği bir şiir kitabıdır. İsmi neden “Sevda Sözleri” olmuş dersiniz? Üstelik bu isim o kadar yakışmış ki bu kitaba başka bir sıfata gerek yok kitabı tanımlamak için. Bana kalırsa Cemal Süreya kendi şiirini tanımlayan sıfatları yine kendisi buluyor. Mesela “Sevda Sözleri” her alandan şiirler barındıran bu kitabı çok iyi tanımlıyor. Bu kitapta Cemal Süreya babasına olan özlemini de anlatmış “Sizin Hiç Babanız Öldü Mü?” şiiri ile bir kadına olan aşkını da bize kadar ulaştırmış “Üvercinka” şiiri ile. Ve hepsine “Sevda Sözleri” diyoruz biz. Öyle değil mi zaten? Sevda her şeyin tanımı olabilir bana kalırsa (Galiba Cemal Süreya’ya göre de öyle) ölüm de sevdanın dışa vurumudur aşk da, yalnızlık da sevdanın başka bir boyutudur acı da… “Beni Öp Sonra Doğur Beni” hepimizin ilgisini çeken bir şiir olmuştur büyük olasılıkla. Çünkü hiç duymadığımız bir ifadedir beni öp sonra doğur beni… Ama Cemal Süreya dalga falan geçmez bu dizeleri bir araya getirirken ya da süsleme yapmak için yazmaz bu ilginç cümleyi. Tek amacı yine kitabın kapağındaki isme bir dokunuştur belki de. “Sevda Sözleri” konuşur yine ve küçükken kaybettiği annesine ait özlemi dillendirir sevgiliye açarken içini. “Beni Öp Sonra Doğur Beni” der sevdalı yüreği bir kadına ve “Sevda Sözleri” susmayacak gibi konuşur Cemal Süreya’nın kalbinden. “Afyon Garındaki” şiiri bile ilginç ismine rağmen sevda kokuyor; “Eşiklere oturmuş bir dolu insan. Keşke yalnız bunun için sevseydim seni.” Süreya sevdayı koklamış olan şair, sevda yüklü dizelerle anlatıyor Afyon’daki garı. “Üvercinka” sadece şiiri afili göstermek için konulmuş bir başlık mıdır (hiç sanmıyorum) yoksa güvercin kanadının kısaltması mıdır bilinmez ama şiir dumanı tütüyor sevda yüklü bir şekilde; "Ama nasıl oluyor sen yüreğimi eller ellemez sevişmek bir kere daha yürürlüğe giriyor bütün kara parçalarında, Afrika dahil! ” diyor aşkını tüm kıtalara yayan Cemal Süreya. “Bir başak ufak ufak bildirir Konya'yı, O başakta o Konya'da seni ararım.” der Cemal Süreya “Ülke” şiirinde bile sevdasını tüttürerek. Çünkü adı sevda olmuştur bu yüreği kaleminden dahi büyük şairin, yüreği sevda, kalemi aşk, şiiri sevgi, okuyanı saygı diye bağırır gönüllerde. “Sevda Sözleri” de öyle bir şiir kitabı olmuştur işte; tüm Cemal Süreya şiirlerini barındıran, başlığı “Cigarayı Attım Denize” de olsa sevda kokan “Nehirler Boyunca Kadınlar Gördüm” olsa da sevda kokan şiir kitabı… Şiir Defteri.”Cemal Süreya Şiirleri” (2 Eylül 2006) 14 Temmuz 2015. <http://siirdefteri.com> FURKAN ŞAHİN Sanatta Doğa ve İnsan İlişkisi Yaşadığımız evren ve doğa ile olan ilişkimiz geçmişten bugüne bizlerin üzerinde ihtiyatla durduğu bir konu. İhtiyatlı yaklaşma sebebimiz ise kadim zamanlardan günümüze değin doğanın bizden hayli kuvvetli bir güç olarak karşımızda durmasıdır. İnsanoğlunun gelişmek ve ilerlemek için bu kadar özverili olması da aslında doğaya diz çöktürme ve mutlak kudret sahibi olma eğiliminden kaynaklanmakta. Hâlbuki doğanın ve evrenin bizlere bahşedilmiş birer lütuf olduğunu bilmek ve doğayla uyumlu yaşamak için çalışmak esas gayemiz olmalı. Öte yandan, hükmetme duygusu bu kadar baskın olan bir ırkın da doğayı kendine rakip görmesi bir o kadar öngörülebilir bir durum. Esasında etrafımıza baktığımızda ve sadece yakın geçmişimizle bile kıyasladığımızda insan yaşantısında büyük değişimler ve ilerlemeler olduğunu görmek hiç zor değil. Çevre ve doğayla yapılan ufak bir mukayese ile de bu değişimlerin birçoğunun ilham kaynağının doğa olduğu hemen fark edilebilir. O halde bu denli rekabet duygusuyla hareket eden insanoğlunun doğaya yaklaşımı abesle iştigal. Özellikle de coğrafyanın ve bölgenin doğasının üstünde yaşadığı toplumları üstün kıldığını söyleyen Jared Diamond’u düşündüğümüz zaman doğayla olan ilişkimiz doğru temeller üzerine oturmuş değil. Diğer yandan doğayla geçmişten bugüne iç içe olan bizlerin ihtirasla yaklaştığı ve gücünü sınadığı bir olgu olan çevremizin edebiyata, tiyatroya, müziğe de ilham vermemesini düşünmek çok zor. Öyle ki bazılarımız ona verdiğimiz zararlardan dem vurarak bazılarımız ise takatimizi tüketen ve genelde mutlak galip olarak ayakta umarsızca dikilmeye devam eden doğayla olan ilişkimizi anlatmakta. 1 Mellville’in Moby Dick’i de aslında ikinci kategorideki eserlerden biri. Doğanın muntazam gücüne karşılık bir insanın ona nasıl meydan okuyabileceği ekseninde de doğa insan ilişkisini yansıtmakta. Kendine rakip gördüğü doğayı ve hayvanı ölümü pahasına da olsa alt etmenin hesabını yapan bir karakter özelinde meydana geliyor tüm bunlar. Sadece bir balinayı düşman bellemenin insanoğlunun hırsıyla ve hükmetme duygusuyla olan münasebetini gözler önüne seriyor aynı zamanda. Öte yandan bu düşman bellemeyi bir kalıba oturtmak da bir o kadar zor. Sebebi ise tamamen kendini koruma içgüdüsüyle hareket eden bir varlığı intikam dürtüsüyle öldürmeye çalışmanın mantık dâhilinde olmaması. Oysa gözlerini öç alma duygusu bürümüş birinin bunu yapması ne ilk ne de son olacak. Bu dünya üzerinde var olduğumuz sürece de intikamın ve hırsın insana neler yaptırabileceği ve elinde bir nimet olarak bulunan hayvanları ve doğayı umursamadan nasıl hor kullanabileceği sonsuz kere tatbik edilecek. Rousseau’ya göre doğası gereği iyi olan insan, hırs ve kin ile hem kendi hem de dışındaki doğaya nasıl bu kadar zarar verebilir sorusu ise Melville’in bu romanıyla benzerlikler taşıyor benim açımdan. Aynı şekilde bu romanın sahne tozuyla harmanlanmış halini izlemek de bu soruyu ve fikri altyapıyı sinesinde taşıyan beni oldukça heyecanlandırdı. Benzer düşüncelerle izlediğim Moby Dick Beyaz Balina oyunu, beni insan doğa ilişkisi üzerine yeniden düşündürdü ve Kaptan Ahzab’ın özelinde bunu deneyimleme fırsatı verdi. Hayatı gemilerde geçmişti Kaptan Ahzab’ın ve yine bir gemi yolculuğunda kaybetmişti tek bacağını. Onun bakış açısından bacağının yerinde platin olmasının tek bir sebebi vardı: Beyaz ispermeçet balinası. Balinayı alt etmek uğruna da tüm yaşamını harcamış, dümen başında bir ömür tüketmişti. Birsen Tezer’in Delikanlı’daki şarkı sözleri de sanki onu anlatıyordu: 2 Kafam bozuk Gönlüm soluk Dilim donuk Bu dümende Saçım ağarır Yaşım bağırır Yaşam daralır Bu dümende Ahzab doğadan ve balinadan intikam almak uğruna çıkmıştı son yolculuğuna. Bu yolculuğun onun son yolculuğu olacağından habersiz, tek gayesi o balinayı alt etmekti. Ancak bu serüvenin sonunda doğa yine galip çıkmış ve Ahzab belki de bir hiç olan amacına ulaşamadan veda etmişti hayata. 3 Doğanın ve insanın serüveni geçmişten bu yana süregelen bir ilişkiler yumağına sahip. Hemen her şeyi kendine rakip görmekte olan insanoğluna bir ders niteliğinde olan sonsuz sayıda hikâyeye de kendi özelinde ev sahipliği yapmakta. Beni rakip değil bir dost olarak görün diye doğanın kulağımıza pek çok kez fısıldaması ise bize merhametle de yaklaşabildiğinin göstergesi. Oysa kendisini düşman belleyenlere de bir o kadar acımasız. Benim açımdan ise Ahzab da Moby Dick ile bu acımasızlığı tattı. Oysa balinaya ve doğaya dost elini uzatsaydı tüm bunlar hiç yaşanmayacaktı. Bizlere ilham kaynağı olan çevremiz ve ona duyduğumuz düşmanlığımızın sadece sanatta kalması ise tüm insanlık için çok değerli bir hazine olacaktır. Kaynakça Davis, S. J. (Yöneten). (2016). Moby Dick: Beyaz Balina [Tiyatro Oyunu]. Aslangiray, Belma. Moby Dick: Beyaz Balina.AKÜN Sahnesi. Web. 1 Mart 2017. 4 5 1 Mert Erkul 21602106 Kültürün Önemi İnsanoğlunu tüm canlılardan farklı kılan, düşünme ve karar verme mekanizmasının yanında, sahip olduğu kültürü ve bilgi birikimidir. Kültür bireyin karakterini oluşturur ve onu diğer bireylerden farklı kılar. Ülkeler ve medeniyetler kültürleri ile var olur onun ile yaşamlarını sürdürürler. Peki kültür dediğimiz olgu birdenbire ortaya mı çıkmakta? Kültürü ne oluşturur? Bir toplumun sahip olduğu kültür, o toplumun aydınları tarafından şekillendirilir, halk tarafından hayata geçirilir. Aydınların halka ulaşma mekanizması ise kitaplardır. Bu olgular arasında ilişki kurulduğu zaman ortaya bir sonuç çıkmakta: Kültürü ve karakteri oluşturan halkın ve aydınların iş birliği sayesinde ortaya çıkan kitaplardır. Bir medeniyeti yok etmenin en kolay yolunun kültürünü yok etmek olacağını bilen liderler çoğu zaman işgal ettikleri yerlerin kütüphanelerini, halk eğitim evlerini ve okullarını yakmış, kendi karakteristik özelliklerini aktarıp medeniyeti asimile etmişlerdir. Lucien Polastron’un “Kitap Yakmanın Tarihi” adlı eseri, tarih boyunca yakılan kütüphaneleri, yok edilen kültürleri inceler ve okura güçlü devletlerin algı manipülasyonu için kültür mirasını yok etmeyi hedeflediğini kanıtlarla gösterir. Okuduğum kitaplar, kişiliğimi oluşturan, tercihlerimi şekillendirmemi sağlayan yani bana bir nevi harita çizen yol arkadaşlarımdır. Yalnız kaldığımda yanı başımda beni aydınlatan dostlar, benim kişiliğimi güçlendiren ilaçlardır. Kitapların bu niteliklerinin yalnızca benim için geçerli olduğunu düşünmüyorum, tüm insanlık için geçerli bence. Bu nedenle bilgi ve kültür hazinesi kitapların medeniyetlerin kalbi olduğunu söylemek yanlış olmaz. Hitler, Sezar, Hz. Ömer ve nice güçlü lider işgal ettikleri ülkeleri kontrolleri altına aldıktan sonra tam anlamıyla o coğrafyaya ve topluma egemen olmak için toplumun sahip olduğu kitapları yakmıştır. Adolf Hitler Yahudi kültürünü parçalamak için Yahudi eserlerini yaktırmış, Rusya savaşta Almanya’yı yenince ise kendi kütüphanelerini yaktırmıştır ki Ruslar Alman kültürünü öğrenip asimile edemesin. Kitapların ve kütüphanelerin bir nevi geleceğe bırakılan miraslar olduğu gerçeğini göz önünde bulundurursak, liderlerin bu yıkımdaki amacını anlamak daha kolay olacaktır. Kültürün yıkımının sonuç olarak medeniyetin yıkımına yol açacağı ilişkisini kurmak pek zor değil. Bir toplumun hikayesini, psikolojisini anlatan tarihçeleri ve romanları oluşturan yazarlar bu esnada halkın var olma ihtiyacını karşılamanın yanında gelecek nesillere bir çeşit miras bırakırlar. Mesela İrfan Orga’nın “Bir Türk Ailesinin Öyküsü” adlı otobiyografik romanı okuduğumda Osmanlı Devleti’nin son dönemi hakkında bilgilenmenin yanı sıra o zamanın demografik ve sosyolojik yapısı hakkında da bilgilendim, tarihimin sosyal bir perspektiften görüntüsünü öğrendim. Bahsettiğim bir roman bana bu kadar çok bilgi ve görüş kazandırdı, bir kütüphane dolusu kitap bir insanı baştan yaratmaya yeter ve artar. Polastron eserinde bu olguya parmak basmakta ve yakılan kitapların aslında bir kişiyi baştan yaratma olasılığını baltaladığını vurgular. Kültür oluşumunun kitaplara bağlı olduğu da düşünüldüğünde tarih boyunca 2 Mert Erkul 21602106 yakılan kitapların birçok kültürün ve bilginin yok oluşuna neden olduğu ortaya çıkmaktadır. Polastron’un eserini, kitapların önemini hatırlatması açısından ve kültürün bizi oluşturan başlıca olgu olduğunu kanıtlaması açısından önemli ve göz açıcı olduğunu söyleyebilirim. Kitabı okuduktan sonra aslında kültürün ve bilgilerin, dolaylı olarak kitapların önemini bir kez daha anladım. Kişiliğimi oluşturan, düşüncelerimi farklı kılan şu ana kadar okuduğum ve benimsediğim kitaplardır. Bu nedenle yok olan kitaplar ile kimi kültürlerin yok olduğu gerçeği ortaya çıkmaktadır. Okunan her kitap, hangi kültürün ürünü olduğuna bağımsız, belki de yabancı kültürlerin daha faydalı olduğu gerçeği göz önünde bulundurularak, okura farklı bir nitelik görüş kazandırabilir. Yabancı kültürün ürünü kitaplar farklı bir perspektifin yanı sıra farklı bir bireyi de hayatımıza sokar, hatta bir dil bir insan deyimini kanıtlar niteliktedir. Her kitabın ayrı bir öneminin olduğu, zaman geçirme aracı olmasından ziyade hayatımıza yeni bir olgu katan vazgeçilmez bir araç olduğu gerçeği hiçbir zaman unutulmamalıdır. KAÇINILMAZ EVLİLİK Evlenmek, hemen hemen her genç kızın çocukluğundan beri düşlediği, üzerine hayaller kurduğu bir olaydır. Evcilik oyunu adı altında başlayan süreç, yaş ilerledikçe yerini sürekli değişen düğün planlarına bırakır. Gelecekteki evliliğin, ev hanımlığının provası yapılır, hatta çoğu zaman hayali çocuklara annelik dahi yapılır. Ben hiçbir zaman evcilik oynayan çocuklardan olmadım. Sinan Akyüz’ün Bir Evlilik Komedisi adlı kitabını çok severek okudum. Çünkü evlilik kavramına farklı bakış açıları oldukça mizahi bir yönle anlatılmıştı. Evlilik beni her zaman korkutan bir kurum olmuştur. Hiçbir zaman gelinliğim şöyle olsun, düğünüm burada olsun konuşmalarına katılmadım bu yüzden. “Bir insan hayatının yarısını bir başka insana nasıl verebilir?” diye düşünmekten alıkoyamadım kendimi. Benim için evlilik, özgürlüğümü elimden alacak bir canavardan farksız değildi. Kısıtlamalar, yasaklar, kavgalar… Bir insan durduk yere neden huzurunu bozmak için bir adım atar ki? Birçok insan evliliğin kutsallığına, nikâhta keramet olduğuna inansa da benim için durum hep tam tersi olmuştur. Her Türk ailesinde olduğu gibi, kitapta da anne, kızlarını evlendirmeye çok istekliydi. Afet karakterini, kendimle özdeşleştirdim kitabı okurken, aşka inanan ama evliliğin bir aşkı sürdürmek için gerekli olmadığına inanan bir kadındı. Yalnız başına yaşayabileceğine, kendi ayakları üzerinde durabileceğine inanan bir kadından daha cesuru var mıdır? Hayatımdaki en önemli kavram özgürlük iken, bir gün gelip de bu kavramın yerini eş, çocuk kavramlarının doldurması bana oldukça ürkütücü geliyor. Hayatımda her zaman her olay için yarattığım çıkış sapakları, imza ile birlikte bir bir kapanacakmış gibi hissediyorum. Sanki o imzayı attıktan sonra, sırt çantamı alıp hesapsız kuralsız dünyanın bir ucuna gidip, kendi serüvenimi yaratamayacakmışım gibi. O yüzük, kelepçeden farksız benim için. Hayatımı her zaman sınırlar olmadan yaşamayı tercih ettim, şimdi neden kendi prangamı kendi ellerimle parmağıma geçireyim? Kızların annelerine haklı karşı çıkışları hoşuma gitti bu nedenle. Her anne, kızları mutlu bir evlilik yapsın ister ama kitaptaki annenin tüm hayat gailesi kızlarını evlendirmek olmuş gibiydi. İnsanın gelecek seçimlerini, geçmişte yaşadıkları olaylar şekillendirir. Seçimlerinizin yanlışlığı, uğranılan ihanetlerin sayısı, yavaş yavaş kabuğunuza çekilmenize sebep olur. Defalarca kez kandırılmış, aldatılmış, hüzne boğulmuşken, şimdi neden yeni birine sil baştan güvenelim ki? Değer mi risk almaya gerçekten? Bence değmez. Yirmi üç yaşımdayım ve hayat bana görmem gerekenden çok fazlasını gösterdi. Belki de bu yüzden bu kadar karşıyımdır, içinde bağlılık geçen her fiile. Aydan da benim gibi düşünüyor olacak ki, annesine saygılı ve sevimli karşı çıkışları ile evlilik kavramına olan uzaklığını uzun bir süre anlattı. Afet hanımın takdire değer çabası sık sık annemi anımsattı bana. Hangimizin annesi, Afet Hanım gibi mürüvvetimizi görmeye meraklı değil ki? Hayatta her zaman için, kendi seçimlerimi yapmayı tercih ederim. Eğer yanlış bir seçim yapıyorsam, bunu deneyip görmek isterim. ‘Dokunma yanarsın’ sözlerine kulak asmayıp, dokunup yanmayı tercih ederim ki, ateşi de acıyı da deneyimleyebileyim. Doğrusuyla yanlışıyla bu hayat benim olmalı. Etrafımızda da kitapta da şahit olduğumuz üzere herkes eninde sonunda evcilik oyununu bir şekilde, gerçeğe dönüştürüyor. Bazen sebep toplum baskısı, bazen anne baskısı, bazen de ilerleyen yaş olsa da herkesin bir kırılma noktası oluyor. Birine duyulan ihtiyaç, yaşın büyümesiyle doğru orantılı artıyor olacak ki, Afet Hanım gibi birçok anne de evlatları hayat yolunda yalnız kalmasın diye çabalıyor. Yine de ben tavsiyeleri kulak ardı ederek devam etmeyi tercih ediyorum yoluma. Çünkü ne yaşayacaksak, görerek yaşayacağız. Kaynakça: Akyüz, Sinan. Bir Evlilik Komedisi. İstanbul: Alfa Yayınları. Baskı. H. Merve Engiz (21202003) Hüseyin Yenilmez Duyguları Yaşamak Hayatımızın her gününde, hatta her anında birbirinden farklı birçok duygu yaşıyoruz. Bir olay karşısında sinirleniyoruz, bir başkası karşısında mutlu oluyoruz, bir başkası ise bizi hayal kırıklığına uğratıyor. Bu günlük yaşantımızın her anında bize eşlik eden bir şey olsa da bazen bu duygularımızı insanlara göstermekten çekinebiliyoruz. Mutlu olduğumuzu, kızdığımızı göstermekten çekinmesek de bazen insanların bizim üzüldüğümüzü görmelerini istemiyoruz ve üzüldüğümüzü saklayabiliyoruz onlardan. Sadece onlardan saklasak yine iyi, bazen bunu kendimizden de saklayabiliyoruz. Eğer üzüldüğümüzü görürlerse, insanların bizi güçsüz göreceğinden korkuyoruz bazen. Bizi hiçbir şeyin yıkamayacağını düşünsünler istiyoruz. Özellikle de bizi üzen kişinin böyle düşünmesi daha çok işimize geliyor, bizi yaraladığını görmesin istiyoruz. Bunu bilirse daha çok üzüleceğimizden mi, yoksa bunu gururumuza yediremeyeceğimizden mi bilmiyorum ama bunu belli etmemek için elimizden geleni yapıyoruz. Sadece bizi üzen kişiye karşı tutumumuz böyle olsaydı bunda şaşırılacak veya üzerine konuşulacak bir şey olmazdı. Sizi üzen kişiye bunu göstermek istememeniz normal olabilir. Peki, ya bunu kendiniz de saklarsanız, o zaman ne olacak? Kendiniz de saklayıp üzülmediğinize inandırırsanız; yani kendinize yalan söylerseniz ne olacak? Bu yalanla yaşayabilecek misiniz sonuna kadar? Kendinizi kandırmaya devam edebilecek misiniz? Bu noktada ben kadınların erkeklerden daha şanslı olduğunu düşünüyorum. Toplumsal normlardan dolayı insanlarda bir düşünce var; erkekler ağlamaz. Erkekler ağlamadıkça, kendilerine yalan söylemeye de devam ediyorlar, üzülmediklerini tekrar edip duruyorlar kendilerine ve bir süre sonra da buna inanıyorlar bence. Kadınlarda ise durum böyle değil, bir süre ağlamasalar da sonunda dayanamayıp ağladıklarında üzüldüklerini kendilerine itiraf edebiliyorlar ve bundan sonra iyileşme süreçleri daha kolay oluyor. Erkek ve kadın, fiziki yapı bakımından olduğu gibi önemli hadiseler karşısında duygularının harekete geçiş hızı ve şekli bakımından da farkılıdırlar. Bu sebepledir ki hayatlarındaki en tesirli olaylardan biri olan ayrılık neticesinde verecekleri tepki de farklı olacaktır. İster haklı ister haksız olsun, kadınlar naif ve duygulu yapılarından dolayı ayrılıktan daha fazla ve daha uzun süre etkilenen taraf olacaktır. Kadının yaraları bu kabul edişten dolayı yavaş yavaş kapanmaya başlarken, ayrılığı yeni yeni fark eden erkeğin yaraları büyümeye başlıyor. Etrafındaki herkese, kendine dahi bunu söylemese de içten içe üzülüyor ve gereken tepkiyi vermediği için içine atıyor. İşte evet, erkekler ağlamıyor ama sonunda ağlamaktan daha beter hale geliyorlar. Bazen insan duygularını açığa vurup gerektiği yerde gereken tepkiyi veremediği zaman içine atıp bunu daha da büyük hale getiriyor kendi içinde. Bu durumda da kadının yaraları sarıldığında, ayrılığı atlattığında erkeğin aklı başına daha yeni geliyor ve üzüntüsünü yaşamaya yeni başlıyor. Kabullenme süreci uzun sürdüğü gibi, atlatma süreci de uzuyor. Onun için, kimsenin erkekler ağlar, erkekler ağlamaz demediğine bakmadan; o an ne yapmak istiyorsa, nasıl bir tepki vermek istiyorsa onu yaşamalı insan. Sonunda üzülen kişi size erkekler ağlamaz diyen insan olmayacağı için kendinizi düşünüp duygularınızı o an yaşamalısınız ki içinizde birikip ilerde patlamaya hazır bir volkan haline gelmesin. İşte ben Haruki Murakami’nin yazmış olduğu Kadınsız Erkekler’i okuduktan sonra bunları düşündüm. Herkes bir gün ayrılığın verdiği üzüntüyle karşılaşabilir ve bu o kişiyi incitebilir. Onun için gerektiğinde üzülmeyi ve acımızı o an yaşamayı bilirsek ilerisinde toparlanmak bizim için çok daha kolay olabilir. Bu kitap benim bazı önyargılarımı kırmama yardımcı olduğu için bu kitabı severek okudum. Okuduklarımdan sonra, duygularımı yaşamam gerektiğinde açıktan açığa onları yaşamam gerektiğine karar verdim ki sonradan yıkıcı etkilerini daha az hale getirebileyim. Umarım hayatımda bu öğrendiğimi uygulayabilirim. Körleşmenin Getirdiği Kazanım ​“Körlük, zamanı ve mekânı alt etmeye yarayan silahtır, varlığımızın tek dayanağını duyularımızla, gerek yapıları gerek kapsamları bakımından pek yetersiz olan duyularımızla kavradığımız birkaç kırıntının dışında, sonsuzluğa dek uzanıp giden bir körlükte bulur. Evrende egemen olan kuram, körlüktür. Körlük, birbirlerini görmeleri hâlinde beraberlikleri düşünülmeyecek nesnelerin ve yaratıkların yan yana bulunabilmelerine olanak tanır. Zamanın artık çekilmez olduğu, taşınması olanaksız bir yüke dönüştüğü noktada koparılabilmesi, ancak körlüğün yardımıyla düşünülebilir.” (94) diyor Elias Cannetti Körleşme ​isimli kitabında. Bu cümle beni birbirinden farklı düşüncelere sevk etti ve aslında yazarın ne kadar haklı bir noktaya parmak bastığına kanaat getirmeme sebep oldu. Bazı durumlar bizim gerçeklere bakmak istemediğimiz anlarda bile gerçekliklerini devam ettiriyor. Kafamda olan bu kabullenme hâli de çeşitli örneklerle desteklenebilir aslında. Uzay gerçeğini veya modern fiziği bir körlükle kabul ettiğimiz aşikâr olmakta beraber birçok bilgiyi bir varsayım daha doğrusu körlük halinde kabul ediyoruz ve bu körlük aslında bize açmaya yetkin olamadığımız birçok yeni kapıyı açmamıza müsaade ediyor. Ve bu durum aslında evrenin egemen kuramının körlük olduğunu da bizlere ispat ediyor. Öğrenme sürecimizde büyük bir atılımı bu körlük öğretisi sayesinde yaşadığımızı düşünüyorum. Ancak her insan kendi körlük sürecine ulaşıp içindeki benliği çıkarabilmeli bence. Bunun için Elias Cannetti şöyle diyor “Kien’e göre insanlar özgür oldukları sürece hiçbir şey öğrenmek merakına kapılmazdı; ancak özgürlüklerinden olup zindanların dört duvarı arasına girdikten sonradır ki, bir şeyler öğrenebilmek, kültürlerini artırmak konusunda eşi bulunmaz bir fırsat elde etmiş olurlardı.” (88) Bana burada zindan kelimesinden çağrışım yapan kitapta bahsedildiği gibi körlük gerçekliği. İnsanın görmek için önce görmemenin ne demek olduğunu anlaması bilgiye ulaşabilmek için de etrafındaki diğer olgulara karşı kör olabilmesi ile gerçekleşiyor olmasa da benim bilgi edinme sürecim böyle gerçekleşiyor. Örneğin bir konuda araştırma yapmaya konmadan önce kesinlikle zihnimin arınması ve bu araştırmayı sonuca ulaştırabilmek için de kafamın içindeki diğer olguları yok etmem yani dünyadan irtibatımı koparmam gerekiyor. Bu durumu düşününce de aslında kısa dönemli bir körlüğe ulaşma hâli benim kişisel ilerlememde yol alabilmem için en önemli kaynak olup çıkıyor. Bunu her bilgiye ulaşırken yaptığım bir kaynak olarak söylemiyorum çünkü insanın gözlem yeteneği ile de hiçbir basılı kaynakta ulaşamayacağı bilgilere sahip olabileceğini biliyorum. Ancak herhangi bir okuma yapmak gerektiğinde veya aklı yormak gerektiğinde insan körleşmeli ve dünyanın güzelliklerine yüzünü çevirmelidir bence. Bunun hem bilgiyi edinmede hem de bilgiyi yorumlamada insana inanılmaz bir motivasyon olacağını düşünüyorum. Bizleri bu dünyada diğer varlıklardan ayıran aklın temel çalışma prensibini de duyularını istediği gibi yönlendirmesine bağlıyorum. Diğer varlıklar çevresindeki gelişmelere tüm koşullarda bağlı olmasına rağmen insan hem kendi elverişli çevresini oluşturmakta muvaffak hem de kendi çevresinde kendini çevreye kapatabilmekte başarılı, bu koşullarda insanoğlunun gelişmesindeki en önemli pay bence. İnsan bilinci ile düşünebilen bir varlık ve bilinç insana bazı imkanlar sunuyor daha fazlası insan bu imkanları ne derece değerlendirebilirse o kadar bilgiye sahip olabiliyor. Ben bilincin sağladığı en önemli imkânın körleşme olduğunu düşünüyorum, biliyorum ki insan ulaşamayacağı gerçekliklere bir körlük hâli ile ulaşmış ve bu durduğu yerde kalan gerçeklikleri ispatlamakta başarılı olmuş bir yapıdır. Aynı şekilde insanın öz gelişiminde de kendini dünyaya karşı körleştirerek gelişebileceğini daha doğrusu kendini dört duvar arasına kapatarak bazı bilgilere ulaşabileceğini ve yorumlayabileceğini düşünüyorum. Kaynakça: Cannetti, Elias. Çev. Ahmet, Cemal. Körleşme​. Sel Yayıncılık, 2015 ​Mustafa Berk Yusuf Bilal Saraçoğlu Yalnızlıkla Yalnız Kalamamak “Yalnızlık” kelimesini duyduğunuz zaman zihminde ne canlanır biliyor musunuz? Ya rüzgarlı bir günde bankta denizi seyreden bir adam ya da yağmurlu bir günde ormanda sırılsıklam olmuş bir hâlde yürüyen bir kadın. Peki neden zihnimde yalnız başına gökyüzünü izlerken mutlu olan bir insan canlanmaz ya da insan yalnız kalmaktan neden bu kadar korkar? Beni bu soruları düşünmeye ve sebepsizce bu soruların cevaplarını aramaya iten şey Cem Şancı’nın Yalnızlık Doktorası adlı kitabı oldu. Peki nedir bu yalnızlık? Resim 1 Yalnız Adam (Dileky) Bana göre yalnızlık denilen kavram dünyada bulabileceğimiz en öznel kavram olabilir. Dünyada ne kadar insan varsa o kadar da yalnızlık ve yalnızlık tanımı vardır. Kimine göre yalnızlık bireyin kendini kendi dahil herkesten soyutlaması iken, kimine göre ise sadece kendi kafasını dinleyebilmesi için dışardan müdahale olmaksızın bulunduğu bir durumdur. Biz yalnızlığa ne dersek yalnızlık o olur. Yani bir bakıma yalnızlık biz olmasak yalnız kalacak bir kavramdır. Peki insan kendi kontrolü dışında mı yalnız kalır yoksa isteyerek mi? İnsan yalnızlıktan korkmalı mıdır yoksa ona sımsıkı sarılmalı mıdır? İnsan bir başınayken mi yalnızdır? Tek başınayken mi yalnızdır? Yoksa yalnızlık tamamen farklı bir durum mudur? Aslında Şancı’yı okumadan önce yalnızlık bana bir insanın düşüp düşebileceği en çaresiz durummuş gibi geliyordu. Yani yalnızlık korkulacak ve insanın kontrolü dışında gerçekleşen bir durumdu. Kimi zaman dört duvar arasında bir sandalyede oturmaya cezalandırılmış bir çocuğu kimi zaman ise kahkaların arasında akan bir gözyaşını anımsatıyordu bana yalnızlık. Öyle ki mutlak yalnızlıktan çok kalabalıklar içinde bulunduğumuz yalnızlıklar beni daha çok korkutuyordu. Düşünsenize Ankara’nın en canlı gününde Karanfilde elleriniz cebinizde omuzlarınıza yüzlerce insan çarpa çarpa yürüyor. Herkes ailesiyle, arkadaşlarıyla ya da sevgilisiyle beraber ama siz var olmanıza rağmen sizi yoksayan binlerin arasındasınız. İşte elinizden hiçbir şeyin gelmemesi yalnızlığın ta kendisiydi bence. Bu düşüncemin değişebileceğini pek hayal etmezdim ama Yalnızlık Doktorası ile beraber gözümün açıldığını düşünüyorum. Figure 2 Yalnız Kadın (Köni) Şancı’nın bu kitabını okuduktan sonra yalnızlığın aslında benin anlattığım ve anladığım kadar vahim, çaresiz ve ürkülesi bir durum olmadığını anladım. Gördüm ki yalnızlık vahimliğin, çaresizliğin ve ürkütücülüğün tam aksine bizim için bir “lüks”müş (Şancı). Benim gibi kısmen karamsar bir insanın yalnızlık ile ilgili bu kadar güçlü bir zıtlığı bir anda sindirmesi çok kolay olmadı tabii ki. Fakat kitabın üzerine biraz düşününce Şancı’ya hak vermemek elde değil. Çünkü benim yukarda betimlemeye çalıştığım yalnızlık tamamen modern dünyanın bize dayattığı yalnızlık şekliymiş. Her ne kadar çok güzel bir şey gibi gözükse de modern dünya bizi birbirimize ve bir bakıma kendimize maddi manevi anlamda muhtaç kılmakta. Oysa ki biraz düşününce yalnızlık bize ne kadar kötü dayatılmışsa dayatılsın adam akıllı yalnız kalamadığımız için ya da gerçekten olaylara sadece dışardan baktığımız için yalnızlığın gerçekte ne kadar kötü ya da iyi olduğunu bilmiyoruz. Yani ya Karanfilde yalnız başınıza eliniz cebinizde yürümeye vakit bulamıyorsunuz ya da yürürken görebileceğiniz o aileler maddiyatla ya da hastalıklarla savaşıyor, arkadaşlar birbirlerinin kuyularını kazıyor ya da sevgililer birbirlerinden ayrılmayı planlıyor ve siz bunları göremiyorsunuzdur. Kısacası genelde buzdağının görünen kısmını ve ayrıca görünen kısmın da sivri ucunu görüyoruz. Bense üniversiteye geldiğimde yalnızlığın doruklarını yaşamıştım. İnsanlarla bir türlü iletişime geçemiyordum. Herkes üçer beşer kişilik arkadaş grubuyla aktiviteler yaparken ben okul yurt arasındaki kaldırım taşlarını sayıyordum. İlk zamanlar öğle aralarını ayrı bir sevmezdim. Çünkü insanlar arkadaşlarıyla ya da sevgilileriyle yemekhanede oturacak yer bulamazken her zaman bana uygun tek kişilik bir yer mutlaka oluyordu. Belki de okuldaki tek muhabbetim “Yanınız boş mu?” sorusundan ibaretti. Oysa ki yalnızlığın bir lüks olduğunu anlamak çok zor bir şey değil. İnsan gerçekten yalnız kalabildiğinde hiçbir şey adına endişe duymamanın hazzını ve kimse ile iletişime geçmemenin hafifliği ile kendi sesini duyma şansına erişir. Şimdilerde ise okul ile yurt arasında giderken insanların telaşlarını seyredip kendi telaşsızlığımla mutlu oluyorum. Yani aslında bir bakıma yalnızlığa bakış açım o dört duvar arasında bir sandalyede oturan çocuk yalnızlıkla ödüllendirilmiş ya da sahte kahkaların içinde akan huzur dolu bir gözyaşıymışçasına değişmiş oldu. Ayrıca yalnızlığın korkulacak bir şey olmadığı ve insanın yalnız kalmasındansa yalnız kalamayışının kontrol dışı olduğunu fark etmiş oldum. Neden beni huzura eriştirecek bir şeyden korkayım ki? Asıl korkulası durum yalnızlıkla yalnız kalamamak değil midir sizce de? Resim 3 Yalnız ve Huzurlu (Topuklar)Sizi sizinle yalnız bırakmadan önce belirtmeliyim ki insan en çok gözünün önündeki nimetleri göremiyor. O yüzden en kısa zamanda koşuşturmacanızı bir kenara bırakın ve ruhunuzda inzivaya çekilin. Kaynakça Dileky. Yalnızlık Tarifleri. tarih yok. 4 Ekim 2016. <http://dileky.blogcu.com/yalnizlik-tarifleri/7263684>. Köni, Necip. Yağmurlu bir gündü... tarih yok. 4 Ekim 2016. <http://necipkoni.tr.gg/FOTOGRAFLARIM---ve----RESiMLERiM.htm>. Şancı, Cem. Yalnızlık Doktorası. Remzi Kitabevi, 2015. 18 Ekim 2016. Topuklar, Yüksek. Yalnızken Mutlu olmanın 7 Yolu. tarih yok. 4 Ekim 2016. <http://www.yuksektopuklar.com/yalniz-10366>. OLAĞANÜSTÜ BİR GECE Arzulama Arzusunun Özlemi Olağanüstü Bir Gece, benim gözümden Stefan Zweig’ın varoluşumuzun sancılarını, tüm dünyevi zevkleri tatmasından mütevellit ruhsal iktidarsızlığa sürüklenmiş ve yaşamda arzulama arzusunun özlemini çeken seçkin bir burjuvanın içinde bulunduğu durumdan sıyrılabilmek adına belki de ilk kez ahlakından saparak suç işlemesiyle çarpıcı bir şekilde ele alan hikâyesidir. Benim bu yazımda üzerinde iki çift laf etmek istediğim konu her şeye bıkmayan bir merakla dokunmanın güzel açlığını yitirmenin kaynağının ne olduğuyla ilgili. İnsanoğlunun tüm varlığının dönüm noktası yaşamda tutkuyla barınma isteğinin kayboluşu olabilir mi? Peki ya bu isteğin, bu hevesin kayboluşunun yegâne sebebi ne? İnsanoğlu doğumundan ölümüne kadar belirli ihtiyaçlarının, isteklerinin dar çerçevesindeki git gellerle yaşamda yer bulur. Çok nadirdir ki olağan dışı tutkularına tutunup gerçek uğraşlar edinme niyetindedir. Nadirdir diyorum, çünkü birçoğumuz rahat ve hazır bir meşgaleyle sağlanan iç bütünlüğün korunmasıyla hayatımızı tamamlıyoruz. Yani basit ihtiyaçlarımızı alışkanlıklarımızın da doğurduğu mekanizmle karşılıyoruz ve kolay meşgalelerle yıllarımızı, en değerli varlığımız olan zamanımızı tüketiyoruz. Bu durum bizler farkına varmadan, git gide ruhumuzu doyurmamızı zorlaştırıyor. İşte böylelikle ruhsal dirilikteki o gerilemeyi yaşıyoruz. Ruhsal iktidarsızlığımıza sürükleniyoruz. Bana göre dünya üzerindeki en tehlikeli durum varoluşumuzdan sahip olduğumuz tüm çelişkileri uzaklaştırmamız sonucunda ortaya çıkan çelişki yokluğunun bireysel canlılığımızı söndürmesidir. Bu bir çeşit uyuşukluk hâlidir çünkü canlılığını ve heveslerini yitirmiş bir birey doğuştan gelen ve bu sebeple varlığının temel taşlarından biri olan arzulama arzusunu kaybetmiş, zihinsel olarak uyuşmuş bir uyurgezerden farksız değildir. İster gecenin ister gündüzün ortasında olsun duygusal ve düşünsel olarak donuktur. Kendimize dönüp dışarıdan soğuk ve yabancı bir tavırla baktığımızda benim gördüğüm hepimizin gün içerisinde, zaman zaman varoluşsal sancılar içine girdiği fakat çok azımızın bu sancıları sorgulama girişiminde bulunduğuydu. Evet, düşünmüyoruz, sorgulamıyoruz. Yani kolaya kaçıyoruz. Hayatın koşuşturmacası içinde rutin bir sürece giren karar verme yetisini dahi gerilemeye mahkûm bırakıyoruz. Sadece bu da değil. Başkalarının varoluşuna değer vermeyi de unutuyoruz. Böylelikle günbegün duyarsızlaşıyoruz. Belki de çoğumuzun rahat ve tasasız hayatı bizi böylesi bir duruma itiyor. Peki ya çözüm ruhani bir uyanışta mı? Zaman zaman gevezelik eden bilinçaltı budalasını oturup adamakıllı dinlemeyi hiç denediniz mi? Onu dinlemek, ruhsal bir donukluk içerisinde bulunan bireyin ruhani uyanışına ne denli katkı sağlar, hiç düşündünüz mü? Ben Zweig’ın hikâyesini anlattığı, gün geçtikçe duyarsızlaşan bir adamın hayatındaki dönüştürücü deneyimin aslında o adamın kendi bilinçaltını, kendi benliğini dinlemesiyle ortaya çıkan varoluşsal bir devrim olduğunu düşünüyorum. Bu devrim onun kendi kalıplarını yıkmasına sebep olsa da varlığını hissetmeye başladığını gösteriyor aslında. İşte bahsettiğim ruhani uyanışın da bu yolla gerçekleşebileceğini düşünüyorum. İnsanın kendi özünü bulma arayışını, hayatta yer edinme arzusunu canlı tutmanın yegâne yolu bilinçaltına sıklıkla başvurup onu dinlemek adına tarifsiz bir dürtü hissetmek olmalıdır. Tabii ki zihnin derinliklerini sorgularken zamanın ve mekânın engin boyutlarını yitirip diğer bireylerin de ruhsal arayışlarını unutmamak gerekir. Arzulama arzusuna duyulan özlemi, varoluşsal sancıları yazıya geçirmemin nedeni bu kavramları kendi zihnimde anlamlandırmamın ardından bir kez daha nesnel olarak saptanmış bir biçimde karşımda görmekti. Bunu yaparken hareket hâlindeki yaşayan bir olgu olan düşüncelerin derli toplu hâlde saptamanın ne denli zor olduğunu da görmüş oldum. Fakat şunu da belirtmeliyim ki bu konuyu gözler önüne sererken aynı zamanda ilerleyen zamanı dolduran o şehvetli heyecanı kendi benliğimde de bulma yoluna gitmiş oldum. Bu belki de önümüzdeki günlerde, hiç beklemediğim bir gecede, olağanüstü bir gecede benim kendi zihnimin ruhani uyanışına sebebiyet verecektir. Kim bilebilir? AŞAFKIZI YULET TATLICAN En Karanlık Gölge Küçükken çok sık yaptığım bir şeydi yoldaki gölgemi takip etmek. Zaman zaman sağıma ve soluma bakıp duvardaki gölgemi incelerdim ya da gece karanlıkta ışığa göre yer değiştiren, büyüyüp, küçülen yerdeki gölgemi meraklı gözlerle takip ederdim. Duvardaki gölgem bana her zaman sinsi gelmişti. Sanki ben bakmıyorken o başka şeyler yapıyor, emirlerime itaat etmiyor gibiydi. Onu hep benden bağımsız hareket ederken yakalamaya çalıştım ama hiçbir zaman başaramadım. Yerdeki gölgem ise beni yutmak istiyor gibiydi. Kör Baykuş’u okuduğumda uzun zamandır gölgemi takip etmediğimi fark ettim. Ne gerek vardı ki? Zaten o beni sürekli takip ediyordu. Siz sizi sürekli takip eden birinden şüphe duymaz mısınız? Peki, ben niye artık gölgemden korkmuyorum ya da ondan şüphelenmiyorum? Sanırım yıllar süren birlikteliğimiz sonucunda onun bana zarar vermeyeceğine karar verdim ve ona güvendim. Kör Baykuş da aynı benim gibi gölgesinden korkan bir insan. Sadece gölgesinden korkmuyor aynı zamanda ona güveniyor. Bu durum romanın zamansız bir dünyada geçtiğine dair en büyük kanıt. Çocukluğunda gölgesinden korkması, ilerleyen dönemlerde de gölgesine güvenmesi gereken bu adam iki hissi birden yaşıyor. Kör Baykuş hem ihtiyar hem genç… Bütün zamanları, duyguları bir arada yaşıyor. Yaşadığı her şeyi gölgesine anlatıyor. Yaşadıklarını o kadar yoğun anlatıyor ki bütün olaylar bir salisede oluyormuş gibi. Belki de bir insanın kafasından bir anlık geçen olaylar dizisi ya da hayatla ilgili farklı olasılıklar. Bütün hayatınızın sadece küçük bir andan ibaret olduğunu düşünün. Bütün hüzünlerinizi ve sevinçlerinizi o bir anda tükettiğinizi. Çok büyük bir mutluluk ve çok büyük bir acı… Aynı anda hem ılık bir rüzgâr teninize çarpıyor hem de kızgın ateşlerde yanıyorsunuz. Eğer sadece kızgın ateşte yansaydınız o bir an çekilmez olurdu. Kör Baykuş’un hayatında bir gram mutluluk yok. Bu yüzden o bir an onun için bitmek bilmeyen bir acı. Bütün acılardan milyonlarca kat büyük, çok daha büyük bir azap. Böylesine büyük bir azaba mahkum olmuş birisi bununla nasıl baş eder? Kahraman bu acıyla baş etmek için kendine hayal dünyaları yaratmış. Romanda zaman zaman kahramanın hayal dünyalarına seyahate çıkıyoruz. Ancak kahramanın gerçekle hayali ayırt etme yetisi o kadar körelmiş ki okuyanlar için de bunu ayırt etmek zor. Tekrarlan bazı olaylar sayesinde kahramanın hayal dünyalarından birinde olduğunuzu anlayabiliyorsunuz. Bu tekrarlanan olaylar adeta kahramanın hayal dünyasına geçiş ayinleri gibi. Kahraman bu hayal dünyalarına afyon ve şarap kullanarak geçiyor. Kendisinin de dediği gibi aslında kitap boyunca bu kendinden geçme hallerinden birini anlatıyor. Hayal dünyaları acısını dindirmeye yetmemiş olacak ki aynı zamanla ruhunu da birçok gölgeye bölmüş. Her gölgesine farklı bir anlam yüklemiş, farklı bir görev vermiş. Eserin içindeki küçük ipuçları sayesinde kahramanın gölgesini bazen babasının, bazen mezarcının, bazen ise hurdacı ve kasabın arkasında görüyoruz. Ancak kahraman ruhunu bölerken bütün acısını yine tek bir gölgeye yüklemiş. Kör Baykuş bütün acıları tek başına çeken kısım. Hayatında hiç güzel bir şey yok. Bu durumu kendini ocaktan düşmüş bir oduna benzeterek özetliyor. Ne diğer odunlar gibi tam olarak yanmış ne de eskisi gibi kalmış bir odun. Kör Baykuş’un yaşadığı evre karakterin bütün karamsarlığını ve depresyon halini dışa vuruyor. Yaşadığı büyük acı onu cani bir birey olmaya itiyor. Yaşadığı cinnet hallerinden birinde karısını öldürüyor. Son olarak acılarla baş etmek için bir paralel evren yaratıyor. Kahramanın karamsar ruhu bu paralel dünyada bile mutluluğa, sevdiği kadına ulaşamıyor. Romanın başında verilen bu paralel dünyada kahraman, bu sefer ona isteyerek gelen sevdiği kadını farkında olmadan zehirleyerek öldürüyor. Baştan sona karanlığın içinde bir roman olan Kör Baykuş, her hücresi karamsarlığa batmış bir insanın iç dünyasının en derin çukurlarını bize gösteriyor. Yazarın güçlü betimlemelerle tasvir ettiği bu kötü dünya okuyan herkesi içine çekiyor. En karanlık gölge Kör Baykuş’un ağzından çıkan bu sözler ise romanın, Kör Baykuş’un umutsuzluğunu özetler nitelikte: “Gökte herkesin bir yıldızı olduğu doğruysa, benimki çok uzakta, karanlık ve pek önemsiz bir şey olmalıdır. Belki de benim hiç yıldızım yok!”. Gözde KIRCI Onur ÖZDER İsim Uydurmak Değişen dünyamızda teknolojilerin, fikirlerin, sistemlerin ve hatta biz insanların bile ayak uydurabilmemiz için sürekli olarak değişmemiz gerekir. Bu değişime ayak uyduramayanlar zamanın acımasız okları altında yok olmaya mahkûm olurlar. Bir daha isimleri hatırlanmamak üzere tarihe gömülmeye mahkûm olurlar. Zamanın bu törpü etkisinden kurtulmak, zamanın yıprattığı boşlukları doldurmaktan veya sahip olunandan tamamen vazgeçip yeni şeyler üretmekten geçer. Çoğu kişi ise sahip olduğu şeylerden vazgeçmek istemez. Sahip olduklarından vazgeçemeyen toplumumuzda yenilikler ortaya atmak yerine eski sistemlerin veya fikirlerin üstüne yeni isimler uydurarak sanki onları yeni birer akım gibi göstermek en yaygın tekniktir. Bu da eski sistemlerin aslıda hiç değiştirilmeden sapasağlam kalmasını sağlar. İsim değiştirmek kaybolmasını istenmeyen sistemlerin ayakta durmasını sağlamanın en etkin yoludur. İşte bu yüzdendir ki yöneticiler, zaman içinde kullandıkları yöntemlere karşı isyan eden yönettikleri insanları susturmak, sakinleştirmek için eski yöntemlerini kaldırıp yeni bir sistem getirmişler gibi göstererek, eski sistemlerinin adını değiştirip o insanları kandırırlar. Böylelikle kusursuz olduğunu düşündükleri ve kaybetme ihtimalini düşünmek bile istemedikleri biricik sevgilileri ayakta kalmış olur. George Orwell’in, Paris ve Londra’da Beş Parasız adlı romanında bu sevgililerin en çarpıcı olanına göndermelerde bulunuyor. Kölelik… Kölelik yüzyıllar önceden beri olan fakat toplumun fakir kesimleri tarafından onaylanmadığı için ismi değiştirilmek zorunda kalan bir sistemdi. Yeni ismiyle kölelik yani kapitalizm günümüzde bile fakir ve yardıma muhtaç insanları sömürmekte onları tıpkı eskiden olduğu gibi, köle gibi çalıştırmaktadır. Hayatımdan bir örnek vermem gerekirse lise yıllarım aklıma geliyor. O yıllarda daha nasıl bir sistemin bile içinde olduğunun farkında değilmişim. Karşımızda yüzleşmemiz gereken bir sınav sistemi vardı “ÖSS”. Öğrenciler, veliler hatta öğretmenlerin bile memnun olmadığı bir sistemdi bu ama çözümü basitti; ismini değiştirmek. Üniversiteye girmek için çalışan bir sistem olan sınav sisteminden geçmem gerektiğinin farkındaydım ama daha geçmem gereken bu sistemin adını bilmiyordum sadece. Önceden “ÜSS” olan bu sistem değiştirilmek yerine adını “ÖSS” yaptılar ve aslında sevilmeyen sistem birden sevilir oldu ama ne kadar süreliğine? Bu sorunun cevabını bulmak çok uzun sürmedi ve az bir süre sonra benim de girmiş bulunduğum “YGS” ve “LYS” oldu isimleri. Peki, bu isimlerle ne kadar kalacak? Artık bekleyip göreceğiz. Buradan sonrası isim uyduran sistem fanatiklerinin yaratıcılığına kalmış. Sistemlerin yanı sıra zaman içerisinde eskiyen ve yeni isimler verilmesi gereken bir diğer şey ise fikirlerdir. Fikirleri bu yöntemlerden ayıran tek unsur uygulamaya geçmemiş olmalarıdır ama özünde çalışma prensipleri aynıdır. Toplum ve dünya değiştikçe o zamana göre uygun olan fikirler eskimeye başlar ve yenilenmeye ihtiyaç duyarlar. Böyle durumlarda toplumun eskiden kabul ettirilen ve gerçekten güzel işleyen fikirlerin de zaman içerisinde ufak ufak değişiklik göstermesi gerekir. Ama öyle fikirler vardır ki zaman içerisinde söyleyeni değişir ama fikir değişmez. İşte bu fikrin korunduğu ama söyleyenin değiştiği durumda fikir yeni bir isim kazanmış olur. Zamanın yıpratıcı etkisinde dimdik durabilmek için yeni bir kişinin dilinde olması gerekir. Bu aşamada fikirlere isimi insanlar uydurmazlar, fikirler kendi isimlerini kendileri seçerler çünkü kendilerini telaffuz eden kişilerin isimlerini alırlar. Zaman geçtikçe kaybolması istenmeyen fikirleri ve sistemleri korumanın en kolay yolu onların isimlerini değiştirip sanki yeni birer sistemmiş gibi göstermektir. Bu yolla hem istemediğimiz değişikliklere gitmek zorunda kalmayız hem de sistemlerimizde ya da fikirlerimizde değişikliğe gitmemizi isteyen kesimleri mutlu edebiliriz. Bunun için tek yapmamız gereken kâğıdı kalemi elimize alıp bir isim uydurmaktır. Renkler Var Çantamda Sevda Sözleri kimi zaman mutluluktu benim için kimi zaman hüzün. Bu öyle bir duygu ki okurken yüzümdeki tebessüme şaşırır insanlar. Hiçbir acı yokmuş da kelimeler varmış, ruhumu okşamış, çünkü “Cemal Süreya” hiçbir zaman yumruk atmamış kibar insan! Hep okşamış dünyayı, onla sevişmiş. Çektiği acılarla dörtnala sevişmiş, geceleri zenginlik olarak görmüştür. Bu şiirleri ondan başka kimse yazamaz. Kafayı çektiğinde, duyguları insana bürüyor ve onların yaşayışlarını izliyor. Sevda Sözleri’nin her bir şiirine, yeni bir duyguyu içine koyup kapatmış. Şiirin içine en çok aşkı, korkuyu, hüznü, özlemi, merakı, tutkuyu, sevgiyi ve mutluluğu koymuş. Onları okurken heyecanla başlarsın, sana bir şeyler söyler, mantıklı veya mantıksız ne önemi var ki. Seni elbet mutlu edecek ve dünyanda dolaşmaya başlayacak kelimeleri. Seviyorsan âşık ediyor kendine. Kadını anlamak için onun şiirleri okunmalıdır bence, özellikle Üvercinka şiiri kadın gibidir. Ona istediğin yerden başlayabilirsin, başından, ortasından, sonundan. Bu ondan alacağın zevki değiştirir, çünkü bir kadının hayatına ne zaman girdiğin, ondan aldığın zevki değiştirir. Bu şiir de kadın gibidir her anından ayrı zevk alırsın. Bütün çiçekleri koklayıp, gül kokusunu bulmaya çalışmaya benzer onun şiirleri. Eğer yalnızken bu şiiri okur ve ona sarılırsan, kitaptan çıkan kelimelerin seni okşadığını hissedersin her yerinde, işte o evlendiğin kadındır artık. Bir de hüzünler var ki bu şiirde, yalnızken okursan bazı kelimeler kitaptan çıkıp, keskin bir hançer gibi göğsüne saplanır, hareket edemezsin, donar kalırsın. İşte o da âşık olduğun kadın… Göçebe şiirinde anlattığı gibi yalnızlık onun en yakın arkadaşıdır. Benimde öyle, yalnızlığın taştan bir ağzı var, konuşamıyor ama öpebiliyor insanı. Yalnızlığım, beni her yaşadığım şehirde takip etti bundan dolayı onu anlamak benim için zor olmadı. Hayata aslında onun gibi bakmışım yıllarca, renkler var çantamda, biraz da ağlayan kadınlar var ceplerimde. Bendenler ve yüzler çok önemliydi bizim için, renkli gözler, yumuşak yanaklar, en canlı saçlar ve en önemlisi öpülesi dudaklar… Bu şiiri okumak yetmez, beraber yatacaksın. O sayfaların hepsi ayrı bir el. Yalnızlığının en büyük kurtarıcısı olacak onlar, tabi bizim gibi göçebe insanlar için ise sıcak bir çadır. Seni sarıp sarılır, tutkusuyla ısıtır. Bilgi ve birikimiyle cümleleri harmanlar ve soyarak koyar önüne hatta bazısını fazla bile soyar ama yıllar geçse de taze kalır onlar. Hiç yatağının yanından ayıramazsın onu, ayırsan bile kaybedeceğin duygular gelir aklına ve pişman olursun. Göçebe’yi okuyan insan artık aynı insan değildir. Aşk acısını ve aşkı en iyi o tarif eder. Cemal Süreya’nın bu şiirinin bu kadar güzel olması da mizah anlayışıyla zekâsını çok iyi kullanmasından kaynaklanır. Çoğu şair betimler ama Cemal Süreya betimledikten sonra onları canlandırır, anılarını bir filme dönüştürür. Güzelleme şiiri bunun bir kanıtıdır. Hareketsiz mısralar yoktur onda. Ellerini kullanır kelimeleri hareket ettirmek için, bu şiiri ellerini yormuş olmalı. Özgürlük onun işidir, mısralara sığmaz bazen uzattıkça uzatır ama sen de istersin o şiirin bitmemesini. Özgürlüğü özgünlüğüyle çok güzel yorumlamıştır şiirinde. Aynı zamanda da umursamaz bir insandır Cemal Süreya, ne zengin olmak istemiştir ne de dava peşinde koşmuştur. Yoksulluğu umursamamıştır hiçbir zaman, açlık onun için önemli değildi ama yaşlandıkça umursadı dünyayı. Şiirlerindeki mizahı da yaşıyla paralel oldu, bunun da en büyük kanıtı Hükümet şiiridir. İlk yazdığı eserlerde, kendi tarzını çok güzel şekilde anlatırken, son yazdığı eserlerde aynı özgünlük bulunmamaktadır, gözünü zamanla memleketine çevirmiştir. Yusuf KAYA Türkçe 101 Mehmet Bahadır Erkan DEĞİŞTİREBİLİYORUM, ÖYLEYSE VARIM "İnsanlık tarihindeki en yararlı icat hangisidir?" Günlük hayatınızda, yolda yürürken, arkadaşlarınızla yemek yerken veya asansörde beklenmedik bir şekilde bu soruyla karşılaşmış olsaydınız cevabınız ne olurdu? Eğer bu soruyla ben karşılaşmış olsaydım, “En yararlı icat, bu soruyu anlamamı ve buna cevap vermemi sağlayan dildir.” derdim. İnsanlığın geçmiş bilgi birikimini bugüne, bugünküleri ise geleceğe taşıyan dil sayesinde bizler düşünüyor, yeni fikirler oluşturuyor ve bizimkinden farklı fikirlere ulaşabiliyoruz. Ve yine kullandığımız dil sağolsun, şu anda sizlere ulaşıp fikrimi iletebiliyorum. Tabii ki bu aşamada Bill Gates’i ve interaktif ders sistemini kuran hocalarımızı da unutmamak lazım. Düşünebilmek, ne güzel bir yetenek farkında mısınız? Etrafımızda gerçekleşen olayları anlamak ve özgün bir şekilde yorumlayabilmek... Günümüz dünyasında her şey oldukça hızlı gelişiyor ve değişiyor. Sadece teknolojik gelişmeler olarak anlaşılmasın bu dediğim; düşünmemiz, ön yargılarımızın oluşması ve fikir alışverişlerimiz de oldukça hızlı bir şekilde gerçekleşiyor. Bizlere bu bağlamda düşen görev ise değişime uyum sağlamak ve belki de bir şeyleri değiştirmek. Değişime hız katan özgün bir fikir geliştirmek içinse gereken tek bir şey var: Aklımız. Sadece biraz düşünerek atacağınız bir tweet ile fenomen olabilir, dile getireceğiniz bir fikir ile oluşturacağınız akımın öncüsü olabilir, yapacağınız proje ile dünya çapında bir ürün geliştirebilir ya da kelimelerinize kattığınız farklı anlamlar ile etrafınızdakileri tebessüm ettirebilirsiniz. Bu bağlamda dil kavramına bakıldığında dilin insana çok sayıda fırsat sunduğunu rahatlıkla görebiliriz. Bir şeyleri değiştirebilme potansiyeline sahip olmak ve bu potansiyeli kullanabilmek değerli olduğundan meslek seçimimde de bunu göz önünde bulundurdum ve bu duruma en uygun meslek olan bilgisayar mühendisliğini seçtim. Bilgisayar bilimlerinin yazılım ile ilgili alt dallarında yapılan işi, kısaca günlük hayattaki problemlere uygun çözümler düşünerek bunları makinelerin anlayacağı şekilde makine ve bilgisayar dillerine uygun hâle getirmek ve uygulamak diyerek özetleyebiliriz. Bu işi yapmak için ise programlama dillerine hâkim olmak gerekiyor. Bu dillerden sadece birini bile öğrendiğinizde ise -diğer öğrenebileceğiniz tüm dillerde olduğu gibi- size farklı dünyaların kapıları açılmış oluyor. Bu mesleğe giriş yaptığınızda siz bir seyahate çıkmış oluyorsunuz. Mesleğe ilk adımınızı attığınız andan itibaren, kimlerin nerelerden geçtiğini yoldaki izlere bakarak anlayabiliyorsunuz. Yola devam ederken aşınmış patikaları veya çalılıkların arasını rota olarak seçebilirsiniz. Ancak unutulmamalıdır ki sizi yönlendirecek herhangi bir pusula veya haritanız yok. Sizin kaptanınız ancak siz olabilirsiniz. Az ya da çok kullanılmış yolları tercih edebileceğiniz gibi hiç görünürde olmayan veya daha önce denenmemiş yollardan da gidebilirsiniz. Bence gidilmeli de zaten. Tarih çalılıkların içerisinden ilerleyenleri yazıyor, tıpkı Steve Jobs'ı ve Walt Disney'i yazdığı gibi. Onlar da başta kendi fikirleri için destek görmemişlerdi ama sonrasında nice başarılara imza attılar. Ancak nedense insanlar hâlâ korkuyla bakıyor çalıların arasına gitmeye çalışanlara. "Bu fikir tutmaz ya" diyorlar. Bu insanlar garipseniyorlar çoğu zaman, tıpkı büyükbabamın yaptığı sıra dışı yatırımlara kardeşlerinden tepki alması gibi. Ama yol bu ya, yürünecek elbet. Ben de yürümeye karar verdim. Daha yolun başındayım, çaylak sayılırım bir bakıma, yolda nelerle karşılaşacağıma dair hiçbir bilgim de yok. Elimde bir küçük fener, karanlıkta çok ileriyi de gösteremiyor. Zaten bana da şimdilik bir adım önümü görsem yetermiş gibi geliyor. Aklımda her zaman bir inanç, bir bakıma benim bu yoldaki motivasyonum: “Dünyayı değiştirebilirim.” Bu inancımın doğru olup olmadığını zaman bana göstercek, hem de baya uzun bir zaman. Ola ki bu yolda yorgun düşersem hemen kendi kendime konuşuyorum, “Düşünüyorum, öyleyse değiştirebilirim; değiştirebiliyorum, öyleyse varım.” Sonra yeniden yola devam. Bazen de yanıma birkaç arkadaş ararım, bu yolda beraber yürümek için; beni duyabilenlere, yazılarımı okuyabilenlere seslenirim: ”Değiştirebiliyorsun öyleyse sen neden yoksun?” KAYITSIZ KALMA! “Açlık Oyunları” isimli filmi çoğumuz izlemiştir sanırım. Filmde, bir grup insan hayatları için bir yarışmada mücadele verirken diğerleri bununla duyarsızca eğleniyor. Duyarsızlık dediğimiz kavram; bir bireyin, yakın çevresinin veya toplumun fiziksel, duygusal ya da sosyal ihtiyaçlarına kayıtsız kalmasıdır. Bence bu kavram, insanlığın sonunu getirebilecek bir etkiye sahip. Son yıllarda yaşananlara bakıyorum. Küresel ısınma gibi bir illet hüküm sürerken ağaçlandırmayı arttırmak yerine olan ağaçları da inşaat için, ya da yol yapımı ve rant için, kesiyorlar. Burada ilkokullarda verilen ağaç sevgisinden bahsedecek değilim ancak kurşun kalem ya da kâğıttan tutun da alyuvarlarımızın taşıdığı oksijeni bile ağaçlara borçlu olduğumuzu hepimiz biliyoruz. Hâl böyleyken çok değerli aydınlarımızın, yani bilinçli saydığımız bu insanların, ormanlarımızı böylesine katletmelerine hiçbir anlam veremiyorum. Daha da kötüsü, nükleer santraller! Yapay enerji kaynağı olarak görülen bu santrallerin çevreye verdiği zarar saymakla bitmiyor. Buralardan çıkan radyoaktif atıkların çevreye rüzgâr ve yağmur yardımıyla yayılması, dolayısıyla da bitki örtüsü ve sulara karışan zararlı maddelerin insan vücuduna girmesi kaçınılmaz bir hâl alıyor. Bu zararlı maddeler insanlarda kansere, çocuklarda büyüme geriliğine ve genetik bozukluklara neden oluyor. Şimdi soruyorum size; bu, kaş yaparken göz çıkarmak değil de nedir? Ha, nükleer santrallerden bahsederken aklıma çevremizi bozan, bizim de duyarsız kaldığımız bir diğer faktör geldi: Sanayi atıkları. Bu güzelim(!) atıklarımız sayesinde toprağa sızan asitli sular, bitki kökleri ve hayvansal toprak canlılarına zarar veriyor ve böylece toprağın dengesi bozuluyor. Sonrasında da o topraklardan elde edilen bitkisel besin maddelerini yiyen biz insanlar ve hayvanlarda çeşitli hastalıklar görülüyor. Bazen, çevreye bu denli zarar verip de bunu hiç umursamayan insanoğluna “Kendi sonunuzu kendiniz hazırlıyorsunuz!” diye haykırasım geliyor. Neden mi? Hatırlayın kuş gribini… Bu hastalık ortaya çıktıktan sonra neredeyse bütün tavuklar katledildi. Ardından meydanı boş bulan keneler sayesinde Kırım-Kongo kanamalı ateşi ile tanıştık ve birçok insanımız bu hastalıktan ötürü can verdi. Tavuklara yapılan katliamın yanında sokak hayvanlarına, özellikle kedilere, yapılan eziyetleri de göz ardı etmemek lazım… Can dostumuz olarak bildiğimiz kedi ve köpekler artık duyarsız, cani ve kötü ruhlu insanların elinde. Örneğin Eskişehir’deki bir zalimin, kedisine yaptığı vahşice davranış yetmezmiş gibi bir de bunu videoya çekip sanal ortama vermesi… Tüm bunları düşündükçe tüylerim ürperiyor. Unutmayalım ki bugün kedi kesen, yarın seni keser! Böyle iç karartıcı konudan çıkıp göreceli olarak daha masum duyarsızlıklara değinmek istiyorum: İnsan ilişkileri. Günümüzde; belki mevcut teknoloji yüzünden, belki de hayat standartlarının düşmesi nedeniyle insanların yaşadığı duygulanım bozukluklarından kaynaklanan bir iletişimsizlik söz konusu. Tüm bu nedenlerle, insan ilişkilerinde belirgin bir zayıflama gözlemliyoruz. Basit bir örnek vermek gerekirse, elli yıl önceki komşuluk ilişkileri bile şu anda yok. Şöyle ki o zamanlar, her şey yardımlaşmayla yapılırken şimdi, komşular birbirlerine selam vermekten bile âciz. Bu kişi karşı komşunuz olsa bile! Herkeste bir hayat kavgası, birbirini umursamama, yaşam mücadelesi… Su akar yolunu bulur hesabı kimse kimseyi umursamıyor. Yüz yıl önce; dünyanın ve çevrenin bu şekilde olacağını, insanların kendilerine ve etraflarına bu denli duyarsızlaşacağını söyleseler dedelerimiz buna gülerdi. Maalesef, durum bu. Korkarım ki böyle giderse her şey daha da kötü olacak. Yüz yıl sonra; ortada ne yenebilecek bir besin, ne içilebilecek bir su ne de paylaşılabilecek dostluklar kalacak. Tüm bunların tamamen benim kurgum ve vesveselerim olması dileğiyle… REDDEDİLMENİN DAYANILMAZ CAZİBESİ Bazı anlar vardır. Durur, durur, durur… Sonra çat diye içinize dokunur. Hatta öyle bir dokunur ki o anı gözünüzün önünde tekrar tekrar canlandırdıkça her seferinde aynı yoğunlukta içinize yayılan bir sıcaklık hissedersiniz, dikenlenir ve uzun uzun düşünmeye başlarsınız. Bu can alıcı aşamaları Yevgeni Onyegin balesinde, Tatyana’nın çektiği rest ve müziğin yükselen sesiyle aniden kapanan perdeler sayesinde hissetme fırsatı buldum. İşte o zaman tüm hikayenin parçaları birleşerek kafamda bazı sorular bırakmış oldu. Tek bir olay nasıl olur da herkesin hayatını bir çırpıda değiştirebilir? Tatyana gibi masum, kendini roman karakterlerinin yerine koyan, onlar gibi davranan, gerçek dünya ile arasına ince bir perde çekmiş insanların ihtiyacı olan tek şeyin perdeyi kaldırabilecek, küstah bir Onyegin olduğunu fark ettim. Reddedilme duygusu üzerimizde öyle bir bıkkınlık yaratıyor ki hemen bir kaçış yolu aramaya başlıyoruz . Böylece perdenin yarattığı karanlık görünüm yerini açıkça belli eden fırsatlar silsilesine bırakıyor. Onyegin, Tatyana’nın aşk mektubunu reddedince birden hayal dünyası gerçek dünyaya dönüşüyor. Tabii ki bu olumsuz gibi görünen olumlu dönüşüm yine “kahramanımız” olan küstah Onyegin sayesinde gerçekleşiyor. BIr anda hissedilen yoğun bunalımın ayaklarımızı yere daha da kenetlediği ve bizi güçlü kıldığı düsüncesini kafamda bir kez daha pekiştirmiş oluyorum ve aklıma aniden tek bir kelime geliyor: Neden? Küçüklüğümüzden beri değer verilerek büyütülüyoruz. Canım kızım, biricik kızım gibi cümleler arasında geçiyor çocukluğumuz. Hep en çok değer verilen, en çok gözler önünde olan biziz. Kendi hayal dünyamızı yaratmış hatta yan karakterlerini bile koymuşuz içine. Reddedilme hissi bir yana o kadar çok değer verilmiş ki bizlere bir kere reddedilince yıkılıyoruz. Her şey üstümüze üstümüze gelirken rededilmenin verdiği iç burukluğuyla küçülüyoruz. Ortadan kaybolmak, gözler önünden uzaklaşmak istiyoruz. Oysaki hayal dünyamızla gerçek dünya arasındaki perdeyi bir kaldırabilsek tüm hayal dünyamız gerçeğe dönüşecek. Bize değer veren insanlarla birlikte olma fırsatı sunacağız birbirimize. Bizi yetersiz ama kendilerini çok büyük gören Onyeginleri de kendi dünyamızın sıradan bir karakteri haline getiriyor olacağız. Tatyana’nın reddedildikten sonra evlenmesi ve mutlu bir hayat sürmesi bir yandan da Yevgeni’ye olan sevgisini git gide azaltarak sürdürmesi, en sonunda da Yevgeni’yi reddetmesi, kendi perdesini nasıl da yavaş yavaş kaldırdığının bir göstergesi aslında. Yevgenin’nin aşk mektubunu suratında yırttığı sahne tüylerimi diken diken ederek kafamda şimşekler çakmasına neden oluyor. Reddedilen birinin daha sonrasında aynı kişiyi reddedişinden midir yoksa bunu yapma şeklinden midir bilmiyorum. Ana karakterin aslında Tatyana olduğunu fark ediyorum. Asıl perdeyi çekenin de kendimiz olduğunu… Hani derler ya kaçan kovalanır. Bence kaçtığından değil aksine kaçmadığı için hatta kendi dünyasını gerçek dünyayla birleştirdiği ve orda ana karakter olduğu için kovalandı. Yani daha da göz önünde olup, kişiliğini insanlara göstermeye başladığı için... Reddedilince yıkılmak ve kendini küçük görmek yerine reddedilmeyi reddettiğinden kovalandı. Hayatı boyunca ilgi görmüş olan Yevgeni de birden reddedilince afalladı. Çünkü kendine hayali bir dünya yaratmamıştı hep gerçek dünyasının ana karakteriydi. Hep burnu havada hep kendini beğenmişti. Vazgeçilmez olduğunu zannettiğindendir belki birden hayal kırıklığına uğraması. Bu kadar burnu havadayken birden düşüşe geçmesi… Fark ettim ki başından sonuna kadar iki karakter de reddedilmenin etkisiyle çok değişti. Tatyana yeni bir hayat kurarak reddedilmenin dayanılmaz cazibesıyle tanıştı, Onyegin ise olan hayatını mahvettiğini anladı. Kaynakça: Pyotr Ilyiç Çaykovskky, Yevgeni Onyegin, ADOP,2016 YAZ ERTÜRK 21602316 Algı Sağlam Kimlikler ve Şehirler “Şehirli” insanın derdi, öyle bir başkasınınkine benzemiyor. Daha yumurtanın kabuğunu birkaç gaga darbesiyle yeni çatlatarak çıkmış bir civciv yavrusu kadarken başlıyor dertler, ki sorulduğunda da cevaben tüm emek bundan bir nebze olsun uzak durabilmek umuduyla veriliyor. Uykusunun en tatlı yerinden uyandırılarak aralanan gözler, aileleri tarafından verildikleri “anaokullarında” geçirmeye mecbur kalıyor saatlerini, günlerini. Hem öyle anaokulu deyip de geçmemek gerek; bir ömür boyu seni başkasından öne taşıyacağı iddia edilen isimlerle, etiketlerle tanışmak da ilk bu yaş aralığında nasip oluyor. Ne alınmadık piyano dersi kalıyor ne öğrenilmedik yabancı dil ne de yapılmadık spor. Sonrası… Sonrası malum. Beton yığınları arasında aşı vurulurken elinden tuttuğun, çikolatanı bölüştüğün, kar topu oynamaya çıktığın, düşüp yaralandığın ve bunun benzeri onlarcasını birlikte biriktirdiğin tüm insanlara ve anılarına bir sünger çekerek yalnızca ama yalnızca “rakiplerin” oldukları gerçeğinle yüzleşmen kalıyor payına. Hem de tüm bunların yalnızca o beton yığınlarının biraz daha üst katlarından aşağılara bakabilesin diye yapıldığı gerçeği en yalın haliyle senin karşında duruyorken. Kendi yarattığı beton yığınlarının arasında benliğini zaten yeterince yitirmişken yakalayabildiği ufak kaçışları da gene kendi elinin tersiyle itmek olsa olsa “şehirli” insana nasip olurdu zaten. Şehirli insanın dertleri bir yana dursun, bu dertlerden uzaklaşmak için her fırsatta baş vurduğu yollarsa bir ömür boyu “öyle olmaktan” kaçtığı şeyler oluveriyor bu memlekette. Haftasonları geleneksel köy kahvaltıları ediliyor, kafa dinlemeye şehir dışına çıkılıyor, hobi bahçeleriyle uğraşılıyor, şehrin tüm negatiﬂiği gitsin diye yalın ayak toprağa basılıyor. Pek tabii davulun sesi ancak uzaktan hoş geliyor, kendisini yüzeysel ve “sınıfsal” temaslarla sınırlandırıveriyor. Sınırın biraz olsun dışına çıkmaya teşebbüs edebilen türlü yaftalamalarla karşılaşıyor ancak karşılığında gördükleri, tattıkları, hissettikleri, deneyimledikleri bir ömür boyu insanın dimağından gitmeyebiliyor. Sonrasıysa yerini keşkeye bırakıyor; keşke tüm güzelliklerin bedeli bu kadar ucuz olsa, tüm güzelliklerin bedeli de kayıp değil kazanç olsa diye kısık bir sesle dillendiriveriyor insan. O zaman bahçemiz hiç solmayacak çiçeklerle dolar; güz olsun, kış olsun bir yanımız bahar bahçe olurdu daima. İşte böyle bir bedel ödemeyi göze alabildiğim, kendimden de o güne kadar tekerleği kırık bir bavul gibi sürükleye sürükleye peşimden getirdiklerimden de kaçmaya son verdiğim bir anda koyuldum Mardin yoluna. O güne kadar Murathan Mungan’ın bahsini ettiği o kasırlara, o avlulara ev sahipliği yapan o şehir; artık sayfalardan hem daha yakın, bir o kadar da uzaktı benim için. Yakındı çünkü yanı başımdaydı, uzaktı çünkü portmantoya çıkarıp astığımı düşündüğüm “şehirliliğim” peşimi bırakmıyordu. Yüzümden, ellerimden, tenimden, sesimden, konuşmamdan peşimi bırakmayan bir