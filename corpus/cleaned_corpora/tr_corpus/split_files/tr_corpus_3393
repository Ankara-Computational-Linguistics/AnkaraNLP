değil ya da fark edenler olsa bile koyun misali hayatlarına , daha doğrusu harcamak temeli üzerine kurulmuş hayatlarına, devam ediyorlar. Aslına bakılırsa harcama kelimesini düşündüğünüzde aklınıza sadece para gelmiyor değil mi? Tamam belki aklımızdaki ilk çağrışım para olabilir fakat bunun yanında hayvanları, insanları, doğal kaynakları, zamanı ama iyi ama kötü bir şekilde harcadığımızı farketmek çok da zor değil. Kendi günlük harcamalarımı, sadece para değil, düşümdüğümde kendimden utandım. Aslında azar azar gelse de ne kadar çok şey harcıyormuşum. Öncelikle gün içerisinde harcadığım su miktarı gözüme batmaya başladı, bu en basitinden bir örnek ve daha nice örnekler verebileceğimden, verebileceğimizden eminim. Doğaya ne kadar zarar veriyoruz? Gelecek nesillere nasıl bir dünya bırakıyoruz? Peki harcadıktan sonra başkalarına bir etkimiz, zararımız olup olmaması umrumuzda oluyor mu? Belki günlük hayat içerisinde harcadığınız herhangi bir maddeyi düşünmek size saçma gelebilir ama size müdürünüzün, iş arkadaşınızın, eşinizin veya sevgilinizin sizi kendi amaçları için sizin zamanınızı, sevginizi harcayıp sizden bir şekilde yaralanmaya çalıştığını söylesem sanırım dikkatinizi çekmiş olurum. Etrafımıza baktığımızda sadece maddi şeyleri değil, ne yazik ki manevi değerleri harcayan insanları görmemiz çok muhtemel. Çünkü anlamadığım bir şekilde çoğalıyorlar demek istediğim kendi çıkarları, kendi hedefleri doğrultusunda gözü dönmüş insanların sayısının rekabetin, hırsların yarıştığı günümüz toplumunda artması. Doğal kaynakları var oluşundan itibaren müsrifçe harcayan insanoğluğunun günümüzdeki hedefi insanlığı, insanlık değerlerini harcamak şüphesizki. Umarım daha da kötü durumlara, çıkmazlara düşmeden içinde bulunduğumuz durumu toplum olarak farkedebiliriz. Philip Roscoe, Harcıyorum Öyleyse Varım adlı kitabında bize insanlığın ve dünyanın harcanmadan var olabileceğinin yollarını gösteriyor. Aynı zamanda harcama kavramının günlük hayatımıza nasıl girdiği ve hangi insani değerleri toplumun elinden aldığını vurguluyor. Esas çabası ise kar amacıyla güdülen yaşantıdan sıyrılıp, karakterimize insani değerler eklemek. Fakat günümüzde görülen kar, çıkar ilişkisi çoktan birçok ilişkide yerini aldı. Size gazetede okuduğum fayda sağlamak adına olan bir ilişkinin haberinden bahsetmek istiyorum. Haber bugünlerde her yerde boy boy resimlerini, reklamlarını gördüğümüz iki genç yıldızla ilgili. Bu çift ilişkilerini medyaya duyurduktan sonra her etkinlikte beraber olmaya, her işte beraber çalışmaya başlamıştı fakat çok uzun sürmeden, yani hazırladıkları film biter bitmez ayrılmışlardı. Bu durumun asıl nedeniyse , habere göre, insanlara ilişkileri varmış gibi gösterip reklam yapmakmış .Yani kendi çıkarları için bir nevi halkın duygularını harcadılar ve bu sayede yükseldiler. Fakat insanı insan yapan değerleri,duyguları harcayıp yükselen sadece onlar değil ne yazık ki. Artık birçok insan bir ilişkiye başlamadan duygularını bir kenara bırakıp kendilerinin bu ilişkide kar sağlayıp sağlayamayacağını düşünmeye başladı bile yani anlayacağınız karşıdakini harcama temeline dayalı ilişkiler günümüzde moda. Ekonomi kavramıyla birlikte hayatımıza giren harcama kavramını bir an önce diğer alanlardan uzaklaştırmalıyız, benden ve ünlü yazar Philip Roscoe’ den söylemesi. Demek istediğim geç olmadan bilinçlenelim ve insanlığı, doğayı, zamanı ona göre, kar amacı gütmeden kullanalım. Aslında harcama kavramını tamamen hayatımızdan çıkarsak ne güzel olur. Yani ekonomi kavramı ve onun temelindeki para kavramıyla oluşan harcamak için yaşama prensibinden kurtulup aşka,sanata ve sağlığa yönelsek... ZEYNEP KÜREKCİ 21302699 TÜRKÇE 101 ŞUBE 17 BAŞAK BERNA CORDAN 07.11.2014 İZ BIRAKANLAR Cahit Zarifoğlu ismini henüz duyduğum bir şair. Birdenbire ortaya çıkan, bugünlerde çokça bahsedilen bu yazarın şiirlerine karşı olan merakıma yenik düştüm ve başladım okumaya. Şiir okumanın düz yazı okumaktan çok farklı olduğunu da bir kere daha anladım. Roman gibi edebi türlerde yazarın vermek istediği mesaj çok daha nettir. Şiirde ise perdeler arkasında kalır şairin duyguları. Bu perdeyi aralamak da bana düştü. Onun dünyasına kısa süreliğine de olsa dahil oldum. Savaşı ve ölümü tüm çıplaklığıyla anlatmıştı şair. Bazen bir çocuğun bazen de kocaman bir adamın gözünden. Eşyalar bile şahit olmuştu tüm hengâmeye. Maddeye değil manâya önem veren şairimiz için maddenin bile bir manâsı vardı. Öyle ki, savaşın sadece insan üzerindeki etkisine değil madde üzerindeki etkisine bile dikkat çekmeyi başarmıştı. En çok da çocuklardan bahsetmişti. Savaşın ne olduğunu dahi bilmeyen olan biteni kendi dünyasında anlamlandırmaya çalışan en masum yaratıklardan. Savaş; büyük küçük, canlı cansız ayırt etmez. Etrafını çevrelediği her zerrede derin izler bırakır. Başkalarının aldığı kararlar yüzünden kayıp gider birçok insanın hayatı. Korkusuzca davranırlar silahlarına. Topraklarını, sevdiklerini korumak uğruna… Savaşa sebep olanlar ise sıcacık koltuklarına gömülüp olan biteni izlemekle yetinirler. Ölmek değil ölenleri görmek daha çok koyar insana. Sahi her an birilerini, bir şeyleri KÜREKCİ, 2 kaybetme korkusuyla yaşamak daha mı iyidir ölmekten? Her akşam eve gelen babasının artık kapıyı çalmayacağını bilmektir asıl zor olan. Sofradaki tabakların eksilmesidir insanın içini acıtan. Bitmek tükenmek bilmeyen gözyaşlarıyla yıkanır evlerin duvarları. Gerçekten böyle yaşamak daha mı iyidir ölmekten? Peki ya geri dönenler? Eskisi gibi devam edebilirler mi yaşantılarına? Dört bir yanı buram buram ölüm kokan cephelerde yaklaşan sonlarını beklerken ümitlerini hiç mi kaybetmezler? Yaşamanın değeri ancak o zaman anlaşılır da vatan için ölmenin değeri hiç bilinmez mi? Eskilerdi her şeyin kıymetini bizden daha iyi bilen. Kanla sulanan topraklarda yeniden filizlensin diye umutlar, herkes canla başla çalıştı da, savaşı güç gösterisi sananlar vazgeçemedi huylarından.Tarihin ilkçağlarından beri süregelen bu kavgalar hiçbir zaman hız kesmedi. Kaybettirdikleri görülmesin diye rafa kaldırıldı da olmayan kazançları gözler önüne serildi. Oysa yakıp yıkarak kazanılanlar insan hayatından daha mı değerliydi? Ne yazık bir karış toprak için toprağa karışanlara! İnsanoğlu ölümle iç içe yaşar da bilemez neyin geçici neyin kalıcı olduğunu. Sahip olduklarına sımsıkı sarılır. İçinde yaşayan ölümü unutuverir günlük hayatın telaşı içinde. Sahip olduğu şeylerin kıymetini bilmez de hep daha fazlasını ister. İstedikleri uğruna her şeyi göz ardı eder de hepsinin elinden kayıp gideceğini bilmez. Savaş zaten bilmesi gerekenleri işler insan ruhuna. Acıyla harmanlar her birini. Ölümle dans ettirir. O ana kadar yapılan tüm güzel işleri siler süpürür. Arkasında kapanması mümkün olmayan yaralar bırakır. Şehirler de insanlar gibi yıpranır. Her gün başka bir ocak, her gün başka bir ışık daha söner. Mahalleler de eksilir umutlarla birlikte. En önemlisi de zamanla körelir insanın duyguları. Olan bitene tepkisiz kalmaya başladığında, artık insanlığın kaybedeceği başka bir şey kalmamıştır. Savaş bizleri bir adım bile ilerletmez aksine şimdiye kadar gelinen tüm yolları tekrardan yürütür. Seni bulur yakalar çocukluğundan, gençliğinden, hayallerinden, umutlarından. Neyin varsa çekip alır ellerinden. Ortalık toz duman olur gözlerinin önünde. Uzansan yetişemez yetişsen KÜREKCİ, 3 durduramazsın olanları. Rengârenk yaşantını saran kara bulutlar ağır ağır bırakır damlalarını üzerine. Ne renkten bir iz kalır geriye ne de histen. Dünyadaki en akıllı varlık, aynı zamanda bir de en benciliyse sonuç kaçınılmaz olur. Tarih boyunca hiçbir zaman değişmeyen olgulardan biridir savaş. İnsan neredeyse o da oradadır. Peki ya insanoğlu savaşını kendi içinde verse? O zaman Dünya daha yaşanılası bir yer olur. Ülke Köricekli Tatil Tadında Festival Yazıma başlarken amacım size konser anılarımı anlatmaktı. Fakat konsere gidene kadar yaşadıklarımı düşününce daha ilgi çekici olacağını ve biraz gezi yazısı tadında yazmanın hiç zararı olmayacağı kanısına vardım. Yanlış hatırlamıyorsam mayıs ayıydı ve ben ilkokuldayken dayımın büyük bir hevesle gittiği Zeytinli Rock Festivaline gitme sırasının bende olduğunu düşünüyordum. Zeytinli Rock Festivali, Edremit(Balıkesir) Dalyan sahilinde yapılan, Türkiye’nin en iyi festivallerinden biridir. Şebnem Ferah’tan Duman’a, Teoman’dan Pentagram’a onlarca ünlü Türk rock sanatçılarının bir arada olduğu, insanların çadırlarıyla gittiği hem tatilini yapıp hem müziğe doyduğu harika bir ortam.Yalnız birkaç sorunum vardı , elbette böyle etkinliklere gitme süreci biraz dertli geçer. Dayımdan farklı olarak bir de kız arkadaşımla gitme isteği vardı çünkü o şehir dışında okuduğundan birlikte konsere gitme fırsatını pek yakalayamamıştık. Yaşadığım ilk sorun kız arkadaşımın ailesinden gizli yapacak olmasıydı, bir diğeri ise çadırdı. Daha önce hiç böyle bir etkinliğe katılmamıştım ve gerekli olan şeyleri bilmiyordum fakat öğrenmeye çok hevesliydim. İlgili internet sitelerinden daha önce gitmiş insanları bulup uzun uzun konuştum, gerekli tecrübeleri edindim. Tüm pürüzleri ne yapıp edip yok etmiştim ve ağustos ayı gelmişti… Biletimizi almış iki kişi güzel bir yolculuğa başlamıştık. Artık insanların anlattıklarından öte bizzat kendim görecek tecrübe edecektim. Öylesine heyecan vardı ki, kız arkadaşımla olmam, üç dört gün içerisinde istediğim tüm sanatçıları dinleyebilme fırsatım, aynı zamanda yapamadığım yaz tatilini doya doya yapma fırsatım, çoğu ilk bu tatilin içindeydi. Otobüste zaman geçmek bilmiyordu, zamanın geçtiğini her hissettiğimde heyecanla saate bakıyor kaç saat kaldığını kaç kilometre kaldığını düşünüyordum. Sıcağın ve heyecanın birleşmesi koltuğa yapışmama sebep olmuş, otobüsün içinde zamanın yavaş akışı bana televizyonda bir filme odaklanmam gerektiğini söylüyor gibiydi. On iki saate yakın daha doğrusu bana üç dört gün gibi gelen otobüs yolculuğu bitmişti. Kamp alanına doğru elimizde çantalar sırtımızda çadır için gerekli malzemeler hızla yürüyorduk. Ayakkabımın içinin kumla dolduğunu hissettiğim ve denizin o kokusunu içine çekebildiğim an her şeye değmişti. Ankara’daki ve otobüs esnasındaki tüm dertler uçmuş yerini dört gün doyasıya eğlenilecek keyifli zamanlara bırakmıştı. Heyecanımı bastıramıyordum, çadırı kurmam gerekirdi. Öte yandan her şeyi bırakıp denize girme isteğimi bastırmam, üşenme duygusunu yok etmem de gerekiyordu. Çevremdeki insanlara bakmaktan da alıkoyamıyordum kendimi bir kısmı yerleşmiş içeceklerini yudumlarken bir kısmı da benimle aynı sıkıntıları yaşıyor, bilen insanlardan yardım istiyorlardı. İlk izlenim muhteşemdi, yazıyı yazarken dahi gözümün önünden geçiyordu her sahnesi. Artık çadırımızı kurmuş Ankara’da bulmakta zorluk çektiğim, sonunda komşumuzdan aldığım tatil sandalyelerimizi çadırın önüne koymuştuk ve keyif zamanı gelmişti. Akşama kadar o havanın tadını çıkarıp denize karşı boş boş oturacaktık, akşam program başladığında ise güzel bir yere kurulup saatlerce müziğin tadını çıkaracaktık. Yalnız her dakika insanlar hücum ediyor ve git gide kalabalıklaşıyordu, açıkçası bundan biraz rahatsız olmuştum fakat ne bekliyordum ki? Çok az bir fiyata dört gün hem tatil hem konserler. Elbette insanlar akın edecekti. İki kişi gelmenin verdiği mutluluktan mıdır bilmem; sahil, deniz, her şey nefis geliyordu gözüme. Adeta cennet denen yer burasıydı. Beklenen an gelmiş akşam ilk konser açılışı olmuştu büyük bölümünü yirmi beş yaş altı gençlerin oluşturduğu izleyiciler çılgına dönmüş, alkolün de verdiği keyifle insanlar hiç durmadan eğlenmişlerdi. Böyle anlattığıma bakmayın ben de büyük keyif alıyordum o sırada, hoplayıp zıplamayı çok sevmesem de anın tadını çıkarıyordum. Kumun serinliği, müziğin sesiyle akşam saatleri öylesine güzeldi ki daha önce hiç böyle huzurlu hissetmedim diyebilirim. Her anın bambaşka tadı vardı. Konserler bitip gece olduğunda telefon sayesinde şiir kitabımı aydınlatıp okumaya çalışıyordum. Dalgaların o ritmik sesi o kadar güzel fon oluşturuyordu ki şiirlerime, sesimin çirkinliğini dahi bastırıyordu. İşte huzur, keyif ve coşku dolu dört günün sonuna gelmiştik. İnsanlardan çok yakınan olmuş, çok tanık olamasam da çok kalabalık olduğunu, düzeyin düştüğünü söyleyenler vardı. Açıkçası anın tadını çıkarmayı bilmek gerekiyor; elindekilerle yetinmek, çevrendeki insanların olumsuz davranışlarını hoş görmek… Yani kısacası eğlenmek için ne varsa onu yapmalı. Tekrar otobüse binip dönerken içimdeki burukluğu tahmin ediyorsunuzdur. Güzel bir tatil sonrası seni Ankara’da bekleyen koşturmacası bol yedi sekiz ay. Elden geldiğince anlatmaya çalıştım oradaki yaşadıklarımı çok da derine inmek doğru olmaz çünkü herkes bambaşka anılarla döndü oradan, siz gittiğinizde eminim çok farklı bir gözle bakıp farklı izlenimlerle ayrılacaksınız festival alanından. Rock müzik türünü seven herkesin gitmesini tavsiye edeceğim hatta sevmeseler bile sırf o festival havasını yaşamasını istediğimden tavsiye edebileceğim bir deneyim oldu. Türkiye’de bu tür etkinlikler çok fazla yer almıyor, bu yaşlarımızı bir kez daha yaşamayacağımız düşünülürse bu dört günlük kaçamak herkesin yapabileceği türden. İsteyenlere önerilerim mutlaka olacaktır. Haydi seneye ağustosta Zeytinli’de görüşmek üzere!!! Canan Tan Eroinle Dans Lara Çakmak Hislerin Uyuşması Hislerimiz nasıl uyuşur? Hem hislerimizin uyuşturulmasından hem de birisiyle hislerimizin uyuşmasından yani benzemesinden bahsediyorum. Hislerimizin uyuşturulması bazı kimyasal maddelerle, hislerimizin uyuşması ise kalplerimizin aynı ritimde attığı insanlarla olur. Bu iki karşılaştırmayı okuduğum bir kitapta daha net anlamıştım. Kitabın ismi Eroinle Dans’tı ve bana aşkın; gözü ne kadar kör ettiğini, uğruna neler yapılabileceğini ve insanın kendisinden ne kadar ödün verebileceğini göstermişti. Kitabın ilk sayfalarını okurken kendimi bağdaştırdığım kızın, son sayfalarına doğru değişimine inanamayıp şaşıp kalmıştım. Uyuşturucunun insan vücudu üzerine etkisini ilk ağızdan dinlemek, benim için çok değerli bir duyguydu. Eskiden yakın olduğum bir arkadaşımın beni kendisinden uzaklaştırma sebebi olan uyuşturucuya karşı hep bir önyargım vardı bu yüzden. Bu kitapla birlikte bırakmanın değil başlamanın bir seçim olduğunu öğrenmiştim. Bir kerecikten bir şey olmaz lafının klişeliğini anladığımda arkadaşıma değil kendime kızmaya başlamıştım. Beni kendisinden uzaklaştırmasına izin vermemeliydim. Pişmanlık duyuyordum onun gitmesine izin verdiğim için. Uyuşturucu batağından çıkmasında ona yardımcı olabilirdim, fakat bırakmanın onun seçeneği olduğunu düşünmüştüm; bırakmasının ancak gerekli tedaviyle mümkün olabileceğini bilmiyordum. Şimdiki aklım olsa onu asla yalnız bırakmazdım. Kitaptaki ana karakter Eylül de; en yakın arkadaşı gittikten sonra depresyona girip uyuşturucuya daha çok vakit ayırıyor ve hem ruhsal hem fiziksel sağlığını günden güne kötüleştiriyordu. Yalnız kalmanın bir insanın kendisi için faydalı olduğunu düşünen biriyimdir bu yüzden bu kitabı okuduğumdan beri her gece yatmadan önce keşke onu yalnız bırakmasaydım derim. Kitabın en son sayfalarına yaklaştığımda ise gözyaşlarımı tutamamıştım çünkü ana karakterin öleceğini bilerek o zevki yaşayabilmek için altın vuruşu yapmayı kabul etmişti. Bu çaresizlik bana hep korkuyu getirmiştir. Ya benim de arkadaşım böyle bir çaresizlikte kalır ve ölmeyi seçerse? İçim hiç rahat değil, hep vicdanımda bir sızı ile uyuyorum çünkü kitaptaki ana karakteri, ölmeden önce birisi kurtarıyordu fakat benim arkadaşım tek başına yaşıyordu ve ailesiyle uyuşturucu yüzünden büyük kavgalar ettiğinden, görüşmüyordu bile. Şimdi ne yer ne içer olmuştu? Arkadaşı var mıydı, evinde yemek pişiyor muydu acaba? Bu kadar soruları soracağına kalk yanına git dedim kendi kendime. Benim korktuğum bir şey vardı, o da evin kapısının açılmayacak olmasıydı, apartman görevlisinin bana verebileceği bilgiden korktuğum için gitmiyordum yanına. Ya bina görevlisi bana arkadaşımın öldüğünü söylese, ne yaparım? Vicdan azabından uyuyamam, gözyaşlarımda boğulmak isterim. Benim yüzümden öldüğünü düşünürüm ve kendimi suçlamayı bitiremem. Bu kitapla ilgili en sevdiğim, bende en çok duygu değişimi uyandıran ve merak ettiren konu ise uyuşturucunun; insanın vücudunu nasıl ve ne kadar etkilediğini ayrıntılı bir şekilde anlatılmasıdır. Benim en yaralandığım kısım ise, ben bu etkileri canlı bir şekilde izlemiştim ve başka anlamlar yüklemiştim, çünkü zor bir durum, kabullenişti arkadaşımın uyuşturucu bağımlısı olduğunun farkına varmak. Uyarsam bir işe yaramayacağını biliyordum çünkü benim de doktorlardan, ailesinden bir farkım olmayacaktı. Benim farkım onun en zor zamanında da, en mutlu olduğu anda da yanında olmamdı ve ben bu en zor zamanında onun yanında olmayı başaramamıştım. Onu uyarabilseydim belki de iyi olabilirdi, beni dinleyebilirdi küçük bir ihtimal olsa da, fakat şu anki belirsizlik beni içten içe çökertiyor ve biliyorum ki bu durumu kabullenmem zor olacak ama ben her ihtimalde de onu kaybettiğimi anladım. Ne olursa olsun onunla eskisi gibi olamazdım çünkü bana ne dese haklıydı, zor zamanımda yanımda olman gerekirken neredeydin sorusunu da, bir daha aynı şey başıma gelse yine aynısını yaparsın cümlesini de hak ediyordum çünkü biliyorum. Yine de sonucu ne olursa olsun bütün korkularımı kenara bırakıp, onun evine gideceğim ve kapısını çalacağım. Açmazsa kapısını daha çok çalacağım gerekirse ailesinin yanına gideceğim çünkü benim için önemli olan onun sağlığı ve iyiliği, benim korkum ve pişmanlığım değil. Onun hisleri uyuşturulmuş olsa da benimkiler onun hisleri ile uyuşmuş durumda ve her ne olursa olsun ben onun en yakın arkadaşı olarak kalacağım tüm hataları yapsa bile. Yeşim Tırpan 21600801 102-042 Aklıma Gelen Bütün Hayat Sözleri Öyle bir kitap düşünün ki içinde her şey var: aşk, özgürlük, erotizm, savaş ve barış… Edebiyatın hayatı tam anlamıyla yansıtması bence çok önemlidir. Realist akım gibi insanlığın sadece kötü olduğunu düşünmek de değil. Aşkın aşık birisinin anlatacağı gibi anlatmak, özgürlüğü hapsolmuş birisi tarafından anlatılması gibi. Her şey çok gerçek ve hayat içerisinde; herkesin başına gelebilecek olaylar. Cemal Süreya’ nın Sevda Sözleri bu tür realizmin çok güzel bir örneğidir. Şairin bütün şiirlerinin bulunduğu bu eser de yok yoktur. Yıllar süresince bir insanın yaşadığı bütün bu duyguların tutanağıdır adeta bu kitap. O kadar çok olay, sevgi, hayal kırıklığı ve mücadele hepsi bir kitapta. Bu kitap bir anıdır, mektuptur ve hikayedir. Şiir de böyle bir edebiyat türüdür. Az kelime ile çok şey anlatır. Kitabın adında yer alan “sevda” kelimesi kitabın içindeki sayılı duyguların sonucu olarak gördüm. Çünkü aşk da sevdadır, özgürlüğe duyulan özlem de sevdadır, savaş zamanında barış da bir sevdadır. Bütün bu şiirler tam anlamıyla bu kelimenin farklı türlerini yansıtmaktadır. Ne kadar farklı şeylere hissettiği bu özlem gibi duygunun tek bir kelimede birleşebilmesi garibime gitti açıkçası. Şair tek bu duygu üzerinden kendisinin dönüp dolaşıp bir şekilde bu duyguya geldiğini anlatmaktadır. Tarih tekrar etmez derler fakat bu şairin hayatında sevda ve özlem kavramlarının birer motif olduğunu gördüm. Kendi hayatıma baktığımda ise bazı benzerlikler gördüm. Hep elimde olmayanı istiyorum. İnsan doğasında olan bir şey bu, daha önce başkalarında da gördüm fakat hala garibime gider. Elimizdekine hiç şükretmemek biraz kabadır bence. Bulunduğumuz durumdan hiçbir zaman hoşnut olmamak demek hayatımızı rahatsız ve mutsuz geçirmek demektir. Ben kendi hayatımın böyle olmasını istemem şahsen. Şairin amacı insanları sürekli başka bir şeyi istemeye yönlendirmek değildir bence. Amacı belki de geneli insan doğasını dile getirmek, kendi duygularını anlatmaktır. Şair ve yazarlar toplumun aynası olmalıdır bence; o zaman Cemal Süreya’ nın bu duyguyu ve yanında getirdiği sıkıntılara şiirlerinde yer varması önemlidir. Topluluktaki duyguyu ve düşünceyi dışa vurmak daha iyi anlaşılmayı sağlar ve bu eğer bu duygu ve düşünceler birer sorun ise çözüme başlanılmıştır bile. Şairin üslubu o kadar samimi ve gerçekçi yazmıştır ki aşk şiiri sizi aşka itiyor, hapsolmuş birisinin gözünden ise sanki hapisteymişim gibi hissettirecek bir hava var. Bu kadar gerçekçi olmak zordur ama bence edebiyatın esansı budur. Okudukça içine çekildim yeni dünya yeni olaylar daha da sürükledi beni. Sanki bir sürü farklı hayatı olan insan oturup bunları kaydetmiş de şair bunları kelimelerin gücüyle süsleyip derlemiş ve yayımlamıştır. Özet olarak söylemek gerekirse Cemal Süreya’ nın Sevda Sözleri(1) adlı eseri hayatın bir özeti gibidir: Her zaman başka bir şeye özenmek, elde etmeye çalışmak ve sevdalanmaktır. Her şeyden öte bu duyguların edebi eserlerde bahsedilmesi toplumdaki bireyler için önemlidir. Hissedilenlerin kağıda dökülmesi insanın içini rahatlatabilir. Aynı zamanda yazarın gerçekçi yazımı da insanlara samimi gelmektedir. Bunun üzerine içeriği hayattın bağrından kopup gelmiş olması da bu kitabın dikkatimi çekmesinin nedenlerinden biri. İnsanın kendine katılan insanlarla konuşup kendini iyi hissetmesi bir yana, bir yazar tarafından bütün bir kitabın hislerinizin farklı türelerini şiir tipinde anlatması da ayrı güzel bir histir bence. Kaynakça Süreya, Cemal. Sevda sözleri: Toplu Şiirler. İstanbul: Can Yayınları, 1984. 1 EKİN ARICI İNSANLIĞIN ARAFI Dan Brown’un Cehennem adlı eseri oldukça sürükleyici, düşündürücü ve okuru sorgulamaya iten çok yönlü ve çok özellikli bir kitap. Sayfaları çevirdikçe gözümde canlanan sahneler bir yana, serinin önceki kitapları gibi bu kitabı da okumak heyecanlı ve kültürel yönden zenginleştirici bir deneyim oldu. Olayların bütününde Dante’nin eseri İlahi Komedya’dan belirli bölümler tamamlayıcı olarak görev yapıyor; yani Dan Brown romanın altyapısını oluştururken eski eserlerden yola çıkmış ve bunu roman gerçekliğine yansıtmıştır. Bu sayede İlahi Komedya gibi daha önce okuduğum diğer yapıtlar ile ilişkilendirme yapabildim ve bu romana daha derinlemesine hâkim olmamı sağladı. Bunun yanında, kitaba asıl konu olan olay insanlığı çok büyük bir zarara uğratacak bir virüsü durdurma çabası ve bu süreçte izlenen yoldur. Dünya üzerindeki insan nüfusunun giderek büyümesi ve ilerisi için çok büyük tehditler oluşturacak olması artık dışarıdan bir müdahaleyi zorunlu hale getirir. Dünya Sağlık Örgütü bir karar alır ve bu dünyanın geleceğini kurtaracaktır. Aynı zamanda da şu anda dünya üzerindeki nüfusa zarar verecektir. Bu bilgiyi vermemin sebebi, romanın beni içine alan yönünü sizlere daha iyi bir şekilde aktarabilmektir. Kitabın sonunda Sienna ve Elizabeth adlı figürler virüsün veba gibi kanlı ve eziyetli bir hastalık değil, insanların belirli bir kısmının neslini devam ettirmesini engelleyecek bir hastalık olan kısırlık yarattığını öğrendiklerinde buna engel olmaktan vazgeçerler. Beni en çok düşünmeye iten kısmı ise buydu. Bir Uluslararası İlişkiler öğrencisi olarak, ileride işimin bir parçası bu tip dünyanın kaderini değiştirecek olayları anlamak ve analiz etmek olacaktır. Şimdi düşündüğümde ise, büyük bir ikilem ile karşı karşıya kalıyorum. İlk olarak, virüsün en çok etki edeceği kesimin benim bulunduğum bölüme ne kadar yakın olduğu kararımı etkilememeli diye düşünüyorum. Aksi takdirde bu objektif ve profesyonel bir karar olmaz. Kişisel olarak baktığımda, halktan biri olarak bana soyumu devam ettirmemem karşılığında dünya nüfusunun kurtulacağı söylense idi muhtemelen “Neden ben?” diye sorardım. Kimse bu sorumluluğu kabul etmek istemez veya toplumun büyük bölümünden gelen büyük bir hareket olmadıkça bunun bir parçası olmak istemez. Mesele güven ve altyapı sorunudur. Ancak bu uygulama bir uluslararası örgüt eliyle, insanlara duyurulmadan yapılırsa başarılı olabilir. Burada bizi vicdanımızla baş başa bırakan durum ise buna izin verip vermeyeceğimizdir. Böyle bir durumla karşı karşıya kalındığında hiçbir müdahalede bulunmamak ise Dante’nin ilahi düzeni temel alındığında Araf’ta kalmak olarak nitelendirilebilir. Öyle ki, insan kendini düşünmekten daha ileri gidemez bir bencilliğe sahiptir. Dan Brown’un yapıtını oluştururken temel aldığı Dante’nin eseri İlahi Komedya ’nın “Araf” bölümünde denir ki: “Duyularımızdan birine acı ya da zevk egemen olursa, öyle kaptırır ki ruhumuz kendini bu duyguya artık öteki duyuları tanımaz bile ve bu olgu, birden çok ruhumuz olduğuna inananların görüşünü çürütür.” Bana göre Araf tam olarak Dante’nin tasvir ettiği gibidir. Arada kalmaktır. Tüm dünyanın kaderi elinde iken hiçbir şey yapmamayı seçmektir. İnsanlığını kaybetmek, zihnine ve hareketlerine korkunun egemen olmasına izin vermektir. Bencilliktir. Cehennem ise bu dünyadaki tüm korkulardır. Yalnızca alevler içinde yanan öteki dünya değil, korkunun sana egemen olmasıdır. Senin hayatı değil, korkunun seni yaşamasıdır. O duygu sana öylesine hükmeder ki; insanda en değer verdiği bireylere karşı bile savunma gücü bırakmaz. İşte bu yüzdendir ki, sonucu ne olursa olsun inandığın uğruna harekete geçmek gerekir. Çünkü: “Cehennemin en karanlık yerleri, buhran zamanlarında tarafsız kalanlara ayrılmıştır.” Referans: Brown, Dan. Cehennem. Çev. Petek Demir ve İpek Demir. İstanbul: Altın Kitaplar Yayınevi Ve Ticaret AŞ, 2013. Alighieri, Dante. İlahi Komedya. London: Penguin, 2007. Print. EDİRNE’Yİ ANLAMAK Hemen hemen herkesin hayatı boyunca gezdiği birçok şehir vardır. İnsanların gezdiği çeşitli yerler her insanda değişik duygular uyandırabileceği gibi, herkes kendi bakış açısından gittiği yerleri daha önceden bulunduğu yerleri de göz önünde bulundurarak yorumlamaya, anlamaya ve tanımaya çalışır. Kafasında gezdiği yeri şekillendirirken de daha önceden orada bulunmuş olan insanların deneyimlerini ve kendi yaptığı araştırmaları göz önünde bulundurur. Ben de şu ana kadar gezdiğim yerler hakkında önceden ayrıntılı ön araştırmalar yapıp değişik insanların o yerlerle ilgili yaşanmışlıklarından ve deneyimlerinden faydalanmıştım; fakat bir istisna dışında. O istisna ise daha önceden bulunmuş olduğum hiçbir yere benzemeyen bu yarıyıl tatilinde ailemle birlikte gittiğim Edirne’dir. Edirne’nin sadece tarihi, kültürel ve gezilebilecek yerlerini araştırdıktan sonra Edirne hakkında daha fazlasını öğrenmek için çaba sarf etmedim. Oraya daha önceden giden kişilere danışmadım ve tamamen kendi izlenimlerim üzerinden Edirne’yi, insanlarını, tarihini ve doğasını yorumlamaya karar verdim. Edirne’ye İzmir’den yola çıkarak Çanakkale üzerinden gittik. Çanakkale boğazından feribotla geçerken içimde sanki başka bir dünyaya gidermişçesine bir his vardı. Belki daha önceden Trakya’da hiç bulunmadığımdan belki de Trakya’da bana ait bir şeylerin varlığından haberim varmış gibi hissettiğimdendir; ama bu duygu her iki ihtimalde de beni mutlu ediyor ve keyiflendiriyordu. Çanakkale Boğazını geçtiğimizde o duyguyu iliklerime kadar hissetmiştim ve daha Edirne’ye varmamıza çok olmasına rağmen oraya varmış gibi sevinmiştim. Zaten o yüzden yolu hiç anlayamadım ve dümdüz yemyeşil ovalardan geçerek Edirne’ye vardık. Edirne’ye ilk geldiğimizde kendimi tarihin ortasında buldum. Sanki zaman makinesinde gibiydim; çünkü karşıma her yerden neredeyse ara sokaklardan bile tarihi camiler, müzeler, kervansaraylar çıkıyordu. Bu büyüleyici manzara ve çehre karşısında nutkum tutulmuştu. İçimden her yeri gezmek ve keşfetmek geliyordu. İlk uğradığımız yer Selimiye Camiiydi. Selimiye Camii tüm ihtişamıyla karşımızdaydı ve hepimiz Selimiye Camii’ne büyük bir hayranlıkla bakıyorduk. Mimar Sinan’ın yaptığı bu eser sanki bir dönemi özetler gibiydi. Cami avlusuna girilen kapıdan, caminin kubbesine hatta camii minaresindeki şerefelere kadar her şey bize bir şeyler anlatıyor gibiydi. Cami minarelerinin üç şerefeli olması o döneme ait bir özellikti ve sadece şerefe sayısına bakarak camilerin Mimar Sinan’ın eserlerini ortaya koyduğu zaman dilimine ait olduğunu veya Edirne’nin tanıklık ettiği savaşları, bir zamanlar yıkılıp sonra yeniden inşa edilen minarelerden anlayabiliyordunuz mesela. Camileri ve kervansarayları gezerken aklınıza burada yaşamış olan insan figürleri geliyordu. İki cami arasında kalan dar sokaklarda macun satıcılarını hayal edebiliyorduk veya kervansaraylarda kalan yorgunluktan bitap düşmüş insan figürleri adeta gözümüzde canlanıyordu. Eski tahta evlerde yaşamış olabileceğini düşündüğüm bazı insan figürleri de vardı; ancak özellikle çürümüş tahta balkonlara baktığımda sanki orada oturan ve belki de esnaf veya zanaatkâr olan eşinin eve gelmesini bekleyen güzel kadınlar vardı. Sokaklarda yürürken sanki tarihte yolculuk yapıyorduk. Bu hissi yaşamamızın nedeni belki de her köşe başında tarihi bir Osmanlı Çeşmesi olması veya şehrin tam ortasında kalmış tarihi mezarlıklara rastlıyor olmamızdandır. Hatta bir keresinde araçların çift yönlü geçtiği bir yolun ortasında kalan iki tane mezar görmüştük. Bu durum bizi oldukça etkilemişti ve derin hayallere dalmamıza neden olmuştu; çünkü orada kimin yatabileceğine dair tahminler yürütmeye başlamıştık. Böylesine ilginç bir mezarda kim yatıyor olabilirdi acaba? Belki dönemin en ünlü medrese hocası ya da kimsesiz çocukların yurdunda bakıcı olan bir bayan olabilir miydi? Bu düşüncelerle birlikte yürürken Bulgar Kilisesi’ne çoktan varmıştık. Bulgar Kilisesi’nde çok şirin ve kibar bir hanımefendi bizi kapıda karşılamıştı. Kadının yüzünde adeta Rumeli insanın sıcaklığını hissetmiştim ve burada yaşayan halkın her türlü inanca ve kültüre ne kadar saygılı olduğunu bir kere daha anımsadım. Bulgar Kilisesi’ndeki heykeller ve resimler bir dönemin sanat tarihine ışık tutuyor gibiydi. Sanatın gelişim evrelerini rahatlıkla görebiliyordunuz ve bu da insanın aklına acaba o dönemde yaşayan bir sanatçı olsaydım ben ne tarz sanat eserleri yapardım sorusunu getiriyordu. Mesela ben o dönemde yaşasaydım büyük ihtimalle heykel yapardım diye düşündüm; çünkü ben mühendislik fakültesinde okuyorum ve yeni şeyler yaratmayı seviyorum. Ayrıca resim gibi iki boyutlu değil de üç boyutlu bir çalışma olması benim gibi çoğu mühendisin daha çok ilgisini çeker. Nasıl ki inşaat mühendisleri bina tasarlayıp ortaya çıkartıyorlarsa veya bir elektronik mühendisi gerekli elektronik parçaları bir araya getirip elektronik cihazlar tasarlıyorsa, heykel yapan sanatçı da taşa şekil vererek yepyeni bir sanat yapıtı ortaya çıkartıyor. Edirne’de diğer dikkatinizi çeken unsur ise Bulgar Kilise’nde karşılaştığım hanımefendiden de yola çıkacak olursak insanların sevecenliği ve yardımsever oluşudur. Örneğin Balkan Şehitliği’ne giderken bir kahvenin önünden geçiyorduk ve yaşlı bir adama yolu tarif etmesi için ricada bulunduk ve o andan itibaren etrafımızda abartısız yedi sekiz kişi birikmişti. Başka bir tarihi mekân için başka bir kişiye yol sorduğumuzda ise beyefendi yolu bilmediğini söyledi ve yoldan geçenleri durdurarak yolu bizim yerimize öğrenmeye çalıştı hatta bu sırada telefondan da araştırma yapıyordu. Yani bu karşılaştığımız durumlardan Edirne halkının hem yardımsever hem de araştırmacı bir yapıya sahip olduğunu gözlemlemiş oldum. Bu yüzden Edirne için neden Türkiye’nin Avrupa’ya açılan kapısı dendiğini coğrafi anlamı dışında insanlarının düşünme tarzı, olayları sorgulaması ve araştırmacı yapısından geldiği kanaatine vardım. Bu yüzden Edirne’nin ve Trakya insanın Türkiye’nin aydınlık yüzü olduğunu düşünüyorum. Sonuç olarak, Edirne hem tarihi içinde yaşatması hem de modern ve çağdaş insan profiliyle eski ve yeni çatışmasının yaşanmadığı bir yer olarak yorumlanabilir. Tarihi mirasına sahip çıkıp olabildiğince yaşatmayı ilke edinmiş Edirne halkı ve Edirne ruhu aynı zamanda çağdaş düşünce tarzıyla tarihin üzerine geleceğini inşa etmeyi başarmış nadir şehirlerden biri olarak karşımıza çıkıyor. Bana göre bize de gelecek nesiller olarak Edirne ruhunu tüm ülkeye ve tüm dünyaya yaymak için tarihi bir görev düşmektedir. Berkay Göktuğ AVCI Kendi Kendine Yetebilmek Gelişen ve büyüyen bu dünyada, bizler doğduğumuz günden bugüne hayatımızı geçirebilmek için birilerine ve bir şeylere bağımlıyız. Okuduğum Jorge Bucay'ın bu kitabı sayesinde bu bağımlı olduğum şeylerin hayatımın ne kadar büyük bir kısmını kapladığını fark ettim. Bir şeyleri yapmadan başkalarına sormaya, danışmaya o kadar alışmışım ki o işleri yapmak benim için o insanlarla bağdaşmış duruma gelmiş durumda hatta biraz ileri gidip o insanlar olmadığı zamanlarda o işleri yapmaktan zevk almadığımı söylemek bile mümkün. Peki kendimi niye bu derecede başka insanlara bağlamışım? Yaşımız küçük, hayatımızdaki insanlar da gelip geçiciyken insanlara bu derece de anlamlar yüklemek ve onlara alışmak ne kadar doğru? Bu kitap sayesinde kendime bu soruları sormaya başladım, hayatımda insanlara ayırdığım yerin büyüklüğünü gördüm ve onlara ne kadar bağımlı olduğumu fark ettim. Her insan bazı şeyleri yapmaktan hoşlanmaz veya yapamaz. Mesela ben tek başıma bir kafede oturmaktan hoşlanmam, pek tercih etmem. Yani evden dışarı çıkabilmek, bir kafede oturabilmek için başka birisine ihtiyacım var. Bir kadın olarak alışveriş yapmak en sevdiğimiz şey gibi gözükse de aslında alışveriş ikilemleri, verilmesi gerek bir sürü kararı da içinde barındırır. Küçük yaştan beri hepimiz alışverişe annelerimiz, babalarımız veya bir büyüğümüzle çıkmaya alışmışızdır ve şu an büyük bir alışverişe çıkabilmek için yanımda kararlarımı almamda yardımcı olacak birini isterim. Yani alışverişi tek başıma yapmakta zorlandığım şeylerden biri. Fakat dünya ne kadar kalabalık olsa ve çevremizde bir sürü insan da olsa dünyada her birimiz yalnızız ve bir şekilde kendi ayaklarımız üzerinde durmayı öğrenmeliyiz. Fark ettim ki her birimiz aslında kendimize yetebiliriz ve aslında başkalarına da ihtiyacımız yoktur. Sadece başkalarından aldığımız yardımlarla işin kolayına kaçıyoruz. Peki mutluluğun anahtarı olarak da başkalarına ihtiyacımız olmamasını, kendi kendimize yetebilmeyi söyleyebilir miyiz? Fark ettim ki; insan başkalarına ihtiyacı olmadığı zaman özgür oluyor. Mutluluk, yaptığımız çoğu şeyde ulaşmak istediğimiz kavram ve özgürlük de her insanın aradığı bir başka kavram. Her insan kendi kendine bir işi başardığında, yapamayacağı bir şeyi yaptığında mutlu olur. Yani mutlu olmak için başkasına da ihtiyacımız yoktur; kendi kendimize yaptığımız bir resimde, kendi kedimize çıktığımız bir alışverişte de mutlu olabiliriz. Bir insanın varlığına veya yokluğuna bağlı olmamalıdır mutluluğumuz hele ki yaşayacak bir sürü güzel gününüz olacaksa. Ayrıca başkasına ihtiyacımızın olmaması kendimizi özgür hissettirir. Örneğin ben eve yerleşmeden önce okullar açılmıştı ve normalde evim şehir dışında olduğu için arkadaşımda kaldığım 2 hafta geçirdim. Eve girişim ve çıkışım, takıldığım insanlar, yemek yeme düzenim bile o arkadaşıma bağlıydı. 2 haftanın sonunda evim hazır olduğumda hiç hissetmediğim kadar iyi hissediyordum çünkü ona bağlı olan hayatım bitmişti ve sonunda istediğim zaman, istediğim yerde, istediğim kişilerle olup istediğimi yapabiliyordum. Her insan hayatında bağımlı olduğu bir şeyden kurtulduğunda aynı şeyi hisseder; özgürlüğünü. Kısacası; hayatımda aslında alışkın olduğum ve bağımlı olduğum şeylerin beni mutlu ettiğini sanıyorken aslında hayatımı zorlaştırdığını ve kendi kendime yeterek sahip olabileceğim mutluluğun önüne geçtiğini fark ettim. Bağlı olduğumuz alışkanlıklar, insanlar, yapmadan duramadığımız şeyler sadece kendimizi kısıtlamamız değil mi? Asıl bağlı olmamız gereken şeyler onlar yerine kendimiz değil miyiz? Umarım hepimiz bu soruları sorarız ve bağımlılıklarımızın sadece önümüze taş koyduğunu fark ederiz. KAYNAKÇA: Bucay, J. (2015). Kendine giden yol (M. Erkmen, Çev.) İstanbul: Epsilon yayınları SİMAY ÖRER Sonsuza Kadar Beraber Sonsuza Kadar Ayrı Bazı insanlar vardır hayatınızda, onlar ile birlikteyken öyle bir hisse kapılırsınız ki... Bazen bir bütün gibi hissedersiniz, bazen ağaçtaki kuş, denizdeki balık kadar uzak. Balık olduğunuzu düşünün, tek yapmak istediğiniz ağaçtaki o kuşa ulaşmak. Karaya atarsınız kendinizi, nefessiz kalır, dalgalar sizi sürüklemeden dönemezsiniz geri evinize. Bağırırsınız ağaçtaki o kuşa, duyulmaz sesiniz. Suyun altında, uzaktan, kuşun o muhteşem kanat çırpışını seyredersiniz. Kuş farkında bile değildir balığın varlığından. Fark etse bile ne değişebilirdi ki? Aynı havayı bile solumayan bu iki canlı, dünyalar çakışsa bile bir araya gelemez ki. Elbet biri zarar görecek. Sonra düşünürsünüz, balık neden yıpratır kendini kuşa ulaşabilmek için? Bir duyguyu hatırlarsınız, hareketlenir içinizde. Anlarsınız ki balık aşık olmuştur gökteki kuşa. Farkında bile değildi kuş balığın pullarından. Olur da bir gün, kuş susuzluğunu gidermek için inerse ağacından, gelirse suyun kenarına, o zaman görebilir mi denizin içindeki o güzel balığı? Pullarının parlaklığı kamaştırır mı gözlerini? Bilebilir mi ki; balık her şeye rağmen, nefessiz kalacağını bile bile kendini kuşa fark ettirmek için vuracak karaya. Kuş susuzluğunu giderirken, balık ciğerlerinin yanma pahasına gider kuşun yanına. Sırf o gizemli ötüşünü duyabilmek, o büyülü tüylerini daha yakından görebilmek için. Vuracaktır balık kendini karaya, ama kuş, bütün bunlardan habersiz devam edecektir yaşantısına. Olur da balığın çektiği acıyı fark ederse, usulca iter kanatlarıyla suyun içine, ait olduğunu düşündüğü yere. Yönelir ağacın en tepesine, usulca bırakır gölgesini suyun yüzeyinde. Gölgesi bile yeterlidir balık için. Yeterliden çok daha fazlasıdır hatta, bir hediyedir bu gölge. Her gün bıkmadan izleyebileceği bir hediye. Ama öyle değerli bir hediyedir ki; etrafındaki her bir balığı kovar , bir tek kendisi kalır kuşun gölgesini görebilen. Dokunmaya kıyamaz. Yüzgeçlerini bile oynatmaz gölgenin bozulma korkusundan. Bir gün gelir, kuşun gözüne bir ışık süzmesi vurur. Kaynağını ararken görür denizin dibindeki küçük bir balığı. Dünyası tepetaklak olur, dengesi bozulur, kendisine gelemez bu kuş. Hayatı boyunca görmüş olduğu en güzel varlıktır bu. Bakmaya doyamaz, yerinden kıpırdayamaz balığı izlemek için. Su içmeye bile gidemez; giderse görüşünü kaybedecek, su içtiği süre boyunca balığı göremeyecek. Şarkılar söyler kuş, kanatlarını çırpar; olur da balık onu fark eder ve kuş su içmeye indiğinde o da kıyıya gelir diye. Fakat hareket bile etmemektedir balık. Yüzgecini bile oynatmamaktadır. Bir gün gelir, kuş dayanamaz susuzluğuna. İki seçeneği vardır. Ya susuzluğuna yenilip bir süreliğine balığı görmekten fedakarlık edecek, ya da susuzluktan ölecekti, bir daha göremeyecekti balığı. Bir daha hayatı boyunca balığı görememe duygusundan korkarak sahile indiğinde, balığı karaya vurmuş, çırpınırken görür. Kıyamaz balığa, açar kanadını, usuca geri yollar onu sahip olduğu denize. O zaman anlar bu iki kişinin bambaşka dünyaların varlıkları olduklarına. Susuzluğunu giderir, usulca açar kanatlarını, düşünceli kanat çırpışlarıyla buluverir kendini ağacın en tepesinde. Güneş vururken tüylerine, balığa ulaşabilme çareleri arar aklının her bir köşesinde. Bir kuş bir balığa aşık olabilir elbette, Fakat yuvalarını nereye kuracaklar?(*) İroniktir ki aşkın tanımında vardır imkansızlıklar. Fedakarlık beklemez mi aşk? Ya kuş o muhteşem kanatlarından vazgeçecek; ya da balık o büyülü pullarının kuruyup solmasına göz yumacak. Tek istedikleri beraber olmaksa eğer, göze almak zorundalar fedakarlığı. Fakat öyle kolay değildir sonsuza dek mutlu yaşamak. İkisinden biri gözünü yumup fedakarlığı gerçekleştirdiği anda veda edeceklerdir birbirlerine. İmkansızdır bedenen birlikte olmaları. Ne olursa olsun; kuş denizin altında, balık da suyun üzerinde devam edemez hayatına. Bunun üzerine verilebilecek en zor kararı verir kuş ve balık. Her gece, deniz durulduğunda, ay yükseldiğinde, güneş balığın pullarına yansıyıp kuşun gözlerini kamaştırmayı kestiğinde, dünya sessizliğe bürünüp kuşun şarkıları suyun altından duyulur hale geldiğinde, deniz ve mehtabın buluştuğu vakit, yıldızların şahitliği eşliğinde, balık ve kuş kavuşur birbirine. Bazen kuş usulca sokar kafasını suyun altına, bazen balık dayanabildiği kadar çıkıverir suyun yüzeyine. Mutluluğun kaynağını bulmuşlardır böylece. Kuş balığa şarkılarını söyler her gece, balık da dans eder yüzgeçleriyle. İkisi de birbirine sahiptir artık, tek ve en değerli. Sonsuza kadar beraberdir kuş ile balık, Sonsuza kadar da ayrı kalacaktır balık ile kuş. Bengisu Çağıltay Nereden oldu da karşıma çıktığını bilmediğim, fakat her baktığımda beni ayrı dünyalara götüren bir resim bu. Gecenin karanlığında, denizin aydınlığında, balığa ulaşmaya çalışan bir kuş, kuşa ulaşmaya çalışan bir balık. Düşünmeden edemiyorum, nedir bu talihsiz iki canlının hikayesi? Her incelediğimde ayrı bir hikaye, ayrı bir kurgu beliriyor zihnimde, bu anlattığım da onlardan sadece bir tanesi. Fotoğrafı en sona koyuyorum çünkü bu büyülü hikayeyi öncelikle zihninizde canlandırmanızı istedim, sonrasında parçaları bir yap-boz gibi birleştirmek daha keyifli olur. (*) Ever After(1998) filminden bir alıntıdır. Hediye İlayda Erdoğu SAYGININ VE HUZURUN ÜLKESİ MALEZYA Şimdi yaptığınız işi bırakıp sadece birkaç dakikalığına şu an nerede olmak istediğinizi hayal edin. Eminim ki karasallıktan uzak, kafanızı dinleyebileceğiniz ve içinde yaşadığınız hayatın tüm stresinden kurtulmuş olduğunuz bir yerdesinizdir. Peki, hiç böyle bir yerde bulundunuz mu? Eğer bulunmadıysanız, tüm bu güzellikleri ve hayatın anlamlarını içinde barındıran bir yere götüreceğim sizleri: Malezya’ya. Sıcak bir yaz günüydü. Uçaktan inerken bile ne kadar sıcak olduğunu tahmin edebiliyordum. Bizimkinden o kadar farklıydı ki onların iklimi alışmak uzun zaman alacaktı. Neyse ki bir ay içerisinde alışabilirim diye düşündüm. Koskoca bir ay, neler, nereler keşfedilebilirdi bu süreç içerisinde. Çok heyecanlıydım ama bir yandan da bir korku vardı içimde çünkü İngilizceyi çok iyi bilmiyordum. Tam dört yıldır iş nedeniyle burada yaşayan dayım, bizi havaalanından almak için gelmişti. Yola çıktığımız anda dikkatimi bir şey çekti. Trafik bizdekinin tam tersi olarak, İngiltere’deki gibi soldan akıyordu. Ayrıca burada tek bir korna sesi bile duyamazdınız. Tam da bizim ülkemizdeki gibi değil mi(!). Arabanın o küçücük camından, bir tablo gibi gözlerime yansıyan ülkeyi, dünyanın sekizinci harikasını gördüğüme emin oldum. Her yer yeşillerle örtülmüş, adeta bir cennet gibiydi. Etrafta bir çöp parçası bile göremezdiniz çünkü orada yaşayanlar hem kendi insanlarına hem de yaşadıkları çevreye bizim tahmin edemeyeceğimiz kadar çok saygı duyuyorlardı. İnsanları gördükçe benim için bu tatil ilk günümden son günüme kadar, hayatımda yaşayabileceğim en güzel deneyim olacak, diye düşündüm. Peki, neden bu kadar çok ilgini çekti bu insanlar, diye soruyorsunuzdur eminim. Her şeyden önce fark ettim ki bu ülke bir kelimeyle anlatılabilseydi o kelime ‘’saygı’’ olurdu. İlgimi çeken her bir ülke vatandaşının da ortak noktası bu kelimeydi bana göre. Şehrin kalabalığına karıştığım her an, bizim ülkemizde görmeyi çok özlediğimiz bir şeyle karşılaşıyordum. İnsanlar tanıdık olsun ya da olmasın karşısında gördükleri her bir kişiye gülümseyerek selam veriyorlardı. Aslında tüm tatilim boyunca beni en çok şaşırtan izlenimim bu olmuştu. Bir diğeri ise herkesin de dikkatini kolaylıkla çekebilecek olan, birçok farklı ülkeden insanın burada yaşamasıydı. Çinli, Hintli veya Batılı ayırmaksızın toplum büyük bir huzur ve saygı içerisindeydi. Bunun en güzel örneğini, etrafı gözlemlemek üzere gittiğim Merdeka’da gördüm. Meydan, rengârenk süsler ve bir simge haline gelen ejderha kostümlü insanlarla doluydu. Her bir yandan müzik sesleri duyuluyordu. Sizin de tahmin edebileceğiniz gibi Çinlilerin bir bayram kutlamasıydı bu. Anladım ki, bu ülkenin insanları gerçekten de kimsenin hangi dil, din, ırk ya da kültürden geldiğine bakmıyor, sadece saygı duyuyor ve hatta bugünleri resmi tatil ilan ederek onlar da bu kutlamalara katılıyorlardı. Buna ek olarak, yemek kültürleri de birçok ülke mutfağıyla zenginleştirilmişti. ‘Ben şunu yemem, bu benim kültürüme göre değil’ gibi cümlelerin duyulamayacağı bir yerden bahsediyorum, gerisi sizin hayal gücünüze kalmış. İnsanların diğer güzel bir yanı da aşırı derecede milliyetçi olmalarıydı. Ne zaman bir taksiye binsem, taksici Hintli, Çinli veya farklı bir etnik gruptan çıkıyordu ancak onlar sadece Malay olduklarını ve nereden geldiklerinin bir öneminin olmadıklarını söylüyorlardı. Bu gittiğim tek ülke değildi ama hiç bu kadar yaşadığı yere sahip çıkan ve benimseyen insanlar görmemiştim. Bu özellikleri ve güzellikleri herkesin yaşamasını istediğim nadir ülkelerden birisi olmuştu. Malezya, hayallerimin en güzel, en görkemli süsü olan ülke… Hani bir tabir vardır ya dilimizde ‘anlatılmaz yaşanır’ diye, gerçekten de öyle bir yer. Sadece çevre güzelliğiyle değil, insanların güzellikleriyle de insanı içine çeken, dönüş biletinizi almamanızı, aldıysanız bile iptal etmenizi sağlayacak bir cennet. Eğer bir tatile çıkayım veya bir ülke daha keşfedeyim diyorsanız kesinlikle listenizin en başında yer alması gereken yegâne ülke. KAYNAKÇA Petronas İkiz Kuleleri, Kuala Lumpur (t.y.). https://yoldaolmak.com/malezya-gezi-rehberi.html adresinden elde edildi. Colours of Malaysia 2013 Festivali’nden bir sahne (t.y.). https://yoldaolmak.com/malezya-gezi-rehberi.html adresinden elde edildi. YEŞİL KAPI Yeşil renkli, ahşap küçük bir kapı… Bu zamana kadar gördüğüm en mahzun, en solmuş, en acınası yeşil bu. Tahtalarının arası hafif açılmış, kar ve rüzgâr bu deliklerden hücum ediyor içeri. Yanında küçük bir pencere, pencerenin ardına kocaman hayaller saklanıyor. Doğunun ücra bir köyünü ziyaret etmiyorum, boğazına yanıp tutuştuğumuz İstanbul’un ara sokaklarından birindeyim yalnızca. Hava soğuk, karlı bir kış gününün en acımasız saatlerindeyiz. Gün batmak üzere, saatler fırtınayı es geçiyor. Karın içine gömülmüş ayaklarımı yere vurarak silkeleyip; izinsiz, isimsiz itekliyorum bu kapıyı. Küçük bir odaya açıldı kapım. Yavaşça sokuldum içeri. Karşıda, kahverengi örtülü somyanın üzerinde bir kadın bağdaş kurmuş oturuyor. Elinde bir yumak ve iki şiş, sessizce örgü örüyor. Örüyor ancak, aslında başka diyarlardan hayaller kuruyor. O an bu gecekonduya mahkûm bir suçlu değil de, gökyüzünde sıcak ülkelere kanat çırpan bir kuş oluyor. Somurtan suratında ara ara küçük bir gülümseme beliriyor sessiz kadının. Kısa bir gülümseme bu. Hiçbir şeyin hayallerindeki gibi olmadığını tekrar gördüğü o ana kadar sürüyor. Başını nadiren örgüsünden ayırıyor, göz ucuyla geziniyor viranenin içinde. Yarım yamalak yanmaya çalışan sobanın yanına kıvrılmış küçük kızının yırtık bir defter ve minicik bir kara kalemle verdiği savaş ilişiyor gözlerine. Yazıyor küçük kız; ne yazdığını o da, annesi de bilmiyor. Zaten annesi okuma yazmayı da tam olarak bilmiyor. Küçük kız ve annesini acıları ile baş başa bırakıp sağa doğru yöneliyorum. Ahşap yeşil kapının yanındaki küçük pencere, işte orada. Evin ışık alan tek yeri… Pencerenin önünde eski bir yatak… Bütün yayları gıcırdıyor. Viranenin sessizliğine bir tek o başkaldırıyor. Üzerinde hasta bir adam var. Başını tavana dikmiş, yıldızları seyreder gibi bakıyor. Hiç ses çıkarmıyor. Arada göz kapaklarının hareket ettiğinin görmesem nefes alıp vermediğini düşüneceğim. Nefesini bile emanet alıyor bu dünyadan. Aldığı gibi hızla geri veriyor. İçine çekip huzura erişemiyor bir türlü, zaten bu rutubetli kokunun içinde fazla nefes alma imkânı da yok. Adamın belden aşağısı tutmuyor. Yıllar önce bir iş kazasında mahkûm olmuş bu yatağa. Doğrulmak istiyor yerinden. Sobanın yanındaki küçük kız kalkıp, hızlıca yanında bitiyor adamın. Sırtına kenardaki eski püskü birkaç çul çaputu dolduruyor, yavaşça doğruluyor bir adam. Kızına bir gülücük atıyor ve başını dünyaya bakan pencereye yöneltiyor. O an, daha demin isteksizce nefes alan adam gidip, yerine gökyüzünü seyre dalan heyecanlı bir çocuk geliyor. O küçük pencere… Onların kendi dünyalarından kaçıp hayallerindeki dünyayı görebildikleri tek kaçış yeri. Beyaza bu kadar istekli bakan hasta adamın, elinde örgüsüyle somyasında uyuklayan kadının penceresi bu. Küçük umutlar peşine koşan küçük kız çocuğunun penceresi. Bu acı tablonun ortasından arkama bakmadan kaçmak istiyorum. İzinsiz girdiğim kapıdan izinsizce çıkıp hiç yoklarmış gibi yaşamıma devam etmek istiyorum. O küçük kızın elleri titrerken kalem tutuşlarını, hasta adamın pencereden sokağa attığı özlem dolu bakışları, yaşadıklarından yüzü buruş buruş olan kadının yüzündeki acıyı görmemiş olmak istiyorum. Ancak uzaklara gidemezken buluyorum kendimi. Yeşil küçük kapıyı gıcırtılarla adaletsizliklerin üstüne kapatıyorum. Atkımı boynuma sarıp gidecekken, yanda ki kahverengi kocaman kapı ilişiyor gözüme. Yeşil kapıdan bir hayli büyük, ardında görünen ev de öyle. Usulca kahverengi kapıya yanaşıyorum, itekleyerek içine doğru küçük adımlar atıyorum. Önce solgun çiçeklerin bahçesi karşılıyor beni. Beyaz gelinlik giymiş ağaç fidanları selamlıyor. Burada ki bir ağaç dalını kırıp küçük kıza kalem yapmak isteği geçiyor içimden. Elim ağaca varıyor ancak bir yavruyu annesinden ayırmaya kalbim dayanmıyor. İçerden şen şakrak kahkaha sesleri duyuluyor zaman zaman. İki katlı bir ev, bacasından fazlaca dumanlar çıkıyor. Belli ki içerisi oldukça ısınıyor. İçerdekiler gülüyor, yan evdeki hasta adamın hayalindeki dünya daha da mutsuzlaşıyor. Onlar gülüyor, küçük kızın elleri daha da titremeye başlıyor. Onlar gülüyor, vakit geçtikçe pişireceği bir kap yemeği düşünüp gözlerinden iki damla yaş süzülüyor somyadaki kadının. Bu gülüşler dünyanın en acı, en umursamaz gülüşleri olarak kazınıyor hafızama. Utanarak söylemeliyim ki asıl kaçılması gereken acınası insanları burada. Kahverengi büyük kapıyı sertçe kapatıyorum. Üstünde ki karların yere döküldüklerini görüyorum, umursamıyorum. Yan yana iki kapı ardında ki hayatları koyuyorum ceplerime. Ağırlaşıyorum, yürümekte zorlanıyor ayaklarım. Cebime attığım şey her neyse beni bu kadar ağırlaştırırken, birilerinin göz arkasına attıkları acılar nasıl onları yükseltiyor anlam veremiyorum. Koşmaya başlıyorum. Bu mahalleden, bu şehirden, bu dünyadan… Uzaklara çok uzaklara gideceğim. Yeşil kapıların da kahkahalara açıldığı yerlerde bakacağım artık fotoğraflara. Kaynakça Wooden House, Unknown KorkmazKaan Korkmaz21302173TURK 102-17Ebru OnayÇocuk Kalanlar İçin ÇizgiﬁlmÇizgi ﬁlmler hakkında genel kanı, çocuklar için yapılmış olan, gerek konusuyla, gerek konuşma tarzıyla, gerek davranışlarıyla çocuklara bir nebze yol gösteren, iyi ile kötüyü ayırt etmesini sağlayan ﬁlm tarzı olduğudur. Büyük yaşta olanlara çok basit ve izlemeye değmez olarak gelir. Sadece çocuklarıyla birlikte izlerler böyle ﬁlmleri. Bu ön yargı çoğu kişinin çizgi ﬁlm izlememesine neden oluyor. Bana göre bu önyargı, tamamen yanlış bir kanı. Özellikle son birkaç sene içinde vizyona giren Wreck It Ralph ve The Lego Movie gibi ﬁlmler için. Bu ﬁlmler, çocuklar için yapılmış olmaktan çok yirmili yaşların gençliği için yapılmış izlenimi bıraktı bende. Film, konusu ya da anlatmaya çalıştığıyla değil, geçtiği ortamla çocukluğuma götürdü beni. Daha ilk saniyelerinde yüzümde tebessüm oluşturdu. Çocukken oynadığımız oyunları, sahip olduğumuz oyuncakları, bilgisayar oyunlarını bu ﬁlmlerde görmek, çok güzel bir çocukluk geçirdiğimi anımsattı bana. Biraz da hayallerimizi gördüm onlarda. Legolarla oynarken, hep böyle bir dünyada yaşamak, o karakterlerden biri olmak, bir şeyleri parçalayıp ondan yeni şeyler meydana getirmek isterdim. The Lego Movie'yi izlerken, bu dünyanın gerçekleştiğini görmek biraz duygulandırdı beni de diyebilirim. Sanki benim yaratmayı düşündüğüm şeyleri yaratmışım gibi hissettim. Hayatınızda, herhangi bir başarıya sahip olduğunuzda ya da kendi çabanızla kullanacağınız bir şey yarattığınızda yaşadığınız gururla karışık mutluluk ve heyecan duygusunu bilirsiniz. Bu ﬁlmleri izlerken, ne kadar benim eserim olmasa da, aynı duyguları hissettim. Bu ﬁlmler, ﬁlmi yapan kişilerin yanı sıra o dönemin çocuklarının da malıymış gibi hissettiriyor bana. The Lego Movie, çoğunlukla hayallerle inerken, Wreck It Ralph olaya daha önce hiç düşünmediğim bir açıdan yaklaşıyor: arcade oyunlarının karakterlerinin yaşamı. Bu ﬁlmin daha ilk  1 /  2Korkmazsahnesinde anladım bu ﬁlmi çok seveceğimi. Sahne, Wreck It Ralph adındaki arcade oyununun ekranından geçerek, içindeki üç boyutlu dünyayı göstermesiydi ve aynı diğer ﬁlmde olduğu gibi ilk saniyesinde tebessüm oluşturmayı başardı. Filmde Pac-Man, Mario, Sonic gibi oyunların karakterleri de var. Bunları görünce, oyun oynadığım zamanlar ve ortamlar gözümde canlandı.Filmlerin hikayeleri ise bu düzeyde değil; çocukların izleyeceği ve zevk alacağı bir yapıya sahip. Fakat ﬁlmlerin başından itibaren sevdiğiniz ve sizi geçmişe götüren ögeler gördükçe, normalde izlemeyeceğiniz, “Çocuk muyum ben?” diyip geçeceğiniz ﬁlmler, size sevimli gelmeye başlıyor. Bu ﬁlmleri yapanların amacının da tam olarak bu olduğunu söyleyebilirim. Filmlerde geçen olayların çocuklara ve büyüklere farklı anlamları var. Aynı sahnede iki ayrı mesaj veriliyor çoğu sahnesinde. Çocuklar herkesin gülüp dans ettiği bir ortam görürken, büyükler bir diktatörün halkı kandırmasını görüyor. Çizgi ﬁlm sektörünün bu yönde gitmesi gerektiğini düşünüyorum. Çizgi ﬁlm izleyenlerin büyük çoğunluğu çocuklar, fakat bu çocuklar o ﬁlmleri izlemeye aileleriyle gidiyorlar. Sadece çocukları eğlendirecek, hiçbir anlamı olmayan çizgi ﬁlmler yerine, çocukların ders çıkarabileceği, aynı zamanda büyükleri de eğlendirecek, büyüklere de bir şeyler ifade edecek tarzda ﬁlmler yapmalılar. Wreck It Ralph ve The Lego Movie bu konuda başarılı olmuş ﬁlmlerden. Fakat ilk ﬁlmler değiller. Pixar’ın ilk ﬁlmi olan Toy Story de bu konuda başarılı ﬁlmler arasında. Vizyona çıktığı dönemde aynı görevi şu anda kırk yaşında olanlar için yapmış olduğunu söyleyebilirim. Bu ve bunun gibi ﬁlmler sadece çocukları eğlendirmek için değil, aynı zamanda büyükler için de bir nostalji, geçmişi hatırlama niteliği taşıyor. Bu ﬁlmler bir çizgi ﬁlmler olmaktan çok daha fazla anlama sahip. 2 /  2Faden Beyza KİRİŞCAN 21301628 TURK101-3 İKİ DÜNYA İnsanın gerçekte iki dünyada yaşadığına inandım hep. Herkesin ortak olarak yaşadığı, birbirleriyle iletişim içerisinde olduğu, benim adlandırmamla ‘’dış dünya’’ ve herkesten uzakta, iletişimin yalnız insanın kendisiyle yapıldığı ‘’iç dünya’’. Bu iki dünyanın tek ortak noktası gezegen olmamalarına rağmen sanki gezegenmişçesine kendilerine ait ‘’yaşam alanları’’nın bulunması. Öylesine farklı olan bu dünyaların ikisinde de yaşıyor insan. İkisinin de kurallarını biliyor ve oyununu onların kurallarına göre oynuyor. Bazı anlarda ‘’dış dünya’’sında yaşarken içeridekini terk etmek zorunda kalıyor ve bazen de kendini aynı anda ikisinde birden yaşarken buluyor. Peki bu iki dünyayı birbirinden bu kadar farklı kılan ne sahiden? İnsanın ‘’iç dünya’’sı aynı Jack ve annesinin içerisinde yaşadıkları üç metre karelik oda aslında. Burası bizim, kendimizin oluşturduğu bir yer ve tabii kendimizin de oluştuğu yer aynı zamanda. Burada sular çok durgun akıyor mesela. Durgun denizden korkmasa da insan, içten içe büyük dalgaların böyle durgun denizlerden çıktığını da biliyor ama. Her bir köşesi tanıdık bu dünyanın, her noktası bilindik. Bilindik noktalarıyla, tanıdık köşeleriyle seviyor insan içerisinde bulunduğu yeri. Seviyor ki kabul edebiliyor. Gitmek istediği, ‘’dış dünya’’nın farklılıklarına kapılmak istediği her seferde, buraya yeniden döneceğini biliyor, kendini tanıyabildiği zamanlarda tabi, ‘’iç dünya’’sının kendisine yabancı gelmediği zamanlarda. Filmde bulunan odadaki gibi şiddet de var burada, yalnızlık da. Öyle ki şiddeti de, yalnızlığı da insanın kendisine. Yumrukladığı kapılar, öncesinde kilit vurdukları çoğu zaman. Soğuk girmesin diye kapattığı pencereler, yarın güneşi hissetmek için büyük bir hevesle açacak olduğu. Bu pencerelerde gördü insan ‘’dış dünya’’sını ve o kapıları açarak attı ilk adımını. Senin ve benim bulunduğum yer burası da, yani ‘’dış dünya’’. Bizim dışımızda daha başka insanların olduğu Jack’in ve annesinin odalarından çıkıp buraya attıkları ilk adım gibi daha binlerce adımın atıldığı yer. Burada sular öyle hareketli, öyle azgın ki, insan kemiklerinde hissedercesine korkuyor bu kalabalıktan. Ve yine bir yandan biliyor ki bu kalabalığa karışmanın, akan suya kendini kaptırmanın verdiği huzuru, bırakmışlığı. Her yeri yabancı buranın. Geçen defa gelişlerini, burada yaşadıklarını tecrübe olarak nitelendiriyor belki insan, deneyim hani, ama çoğu zaman burayı tanımasına fayda etmiyor onlar da. Çok insan var burada, çok yaşam var. İçine dahil olmaya çalıştığın her yaşamla biraz daha zorlaşıyor burayı sevmek. Ve sevemedikçe de kabul edememek. Pencerelerin ve kapıların olmadığı bu yerin etrafı boşlukla örtülü. Bir sonrası yokmuş gibi. Kazara boşluğa itilince birilerince, düşüp yok olucakmışsın gibi. Filmde beni çok etkileyen bir sahne vardı. Jack içerisinde doğduğu ve büyüdüğü kendi dünyasından dışarı çıkıp ‘’dış dünya’’yla tanıştıktan sonra kendi odasına geri döndüğünde ‘’burası büyük değil miydi?’’ diye sormuştu annesine. Yaşadığı dünyanın büyüklüğünü, gördükleriyle ölçmüştü o da. ‘’Küçücük odadayken zaman çoktu. Şimdi kocaman dünyada zaman yayıldı; yağ gibi ince bir tabaka halinde. Kimseye yetmiyor.’’ Her iki dünyada da yaşamaya çabalıyor insan, her ikisine de zaman ayırmaya çalışıyor çünkü ruh ve beden gibi onların aralarındaki ilişki. Biri olmadan, diğeri var olmuyor ve şayet yok olmaya başlarsa bir tanesi, diğeri de sürükleniyor aynı yokluğa. Bazı anlarda ‘’iç dünya’’sında öyle yoruluyor ki insan, dışarıya çıktığında sahip olduğu kalabalığı çok sevebiliyor. Ve yine bazı anlarda, öyle bunalıyor ki o kalabalıktan, içeriye döndüğünde, ortadan kaldırdığı dinginliğini arıyor karış karış, içerisinin her çekmesinde. Şu an nerede olduğunuzu sorarsanız kendinize, ‘’iç’’te mi yoksa ‘’dış’’ta mı diye, çekmelerinizi karıştırarak bulabilirsiniz olduğunuz yeri. Belki hem ‘’iç’’te hem de ‘’dış’’tasınızdır şimdi, belki de her ikisinde de değil. ŞEYTAN VE AVUKATI Turusan Avcıoğlu | 23.03.2015 Her çocuk gibi ben de anne ve babasını çok seven bir çocuk olarak büyüdüm. Onların benim hayatıma kattıklarını bu dünyada hiçbir şey veya hiçbir kimse katamaz. Babam olaylara soğukkanlı yaklaşan, her zaman mantığının sesini dinleyen, bu sayede de iş hayatında gayet başarılı bir insan olmuştur. Kendisi pek duygusal bir insan olmamasına rağmen beni her daim çok sevmiştir. Bu yüzden de adeta bilgisayar oyunlarında sahip olunan karakterin geliştirildiği gibi beni sürekli kurslara teşvik edip, hayat ve başarı hakkında sürekli öğütler vererek beni geliştirmeye çalıştırmıştır. Her zaman örnek aldığım kişi olan bu insan adeta benim hayatımın ‘materyalist’ ve ‘akıl’ tarafını oluşturmuştur. Babamın aksine annem, her şeyin sevgiden geldiğine sevgi olmadan hayatın başarının bir anlamı olmadığına inanan bir insandır. Annem babama ve bana baktığında gözlerinin içi gülen bizi çok seven bir insandır. Benim için de o her zaman hayatımda bambaşka yeri olan bir insan olarak kalacaktır. Annemde benim hayatımdaki ‘sevgi’ tarafının temsilidir. Annemle babamın ilişkisine 10 dakika bakan bir insan bile, bu ilişkiyi Fizik-Metafizik, Soyut-Somut, Beyin-Kalp gibi karşıt sözcüklerle tanımlayabilir. Fakat ikisi de hayatları boyunca birbirlerini, kendi inandıkları değerlere çekmeye çalıştılar, birbirlerini değiştirmeye çalıştılar ve sanırım yaptıkları bu durum onların en büyük hatalarıydı. Aslında ben doğmamış olsam belki de bu anlaşmazlıkları yüzünden yıllar önce ayrılacaklardı. Kavgalarında sürekli çocuk büyüsün o zaman kurtulursun benden gibi kelimelerini duyardım; zaman geldi, ben 16 oldum ve o beklenen ayrılık gerçekleşti. Hayatım boyunca biri akıl biri sevgi tarafım olan bu iki insanın ayrılığı sanki bendeki bu iki kavramında sert bir şekilde parçalanıp ayrılmasına neden oldu. Evet, 16 yaşındaydım, aklım çoğu şeye eriyordu fakat ben bile bu ayrılığın benim üzerimde derin etkiler bırakabileceğini düşünmemiştim. Annemde kaldığım dönemlerde sürekli sevgi temalı, babamda kaldığımda zamanda ise sürekli bilim ve akıl temalı sohbetler yapmaktan iyice sıkılmıştım. Bir zamanlar bu iki kavramın da çok önemli olduğunu savunan ve bu ikisinin bir arada götürüldüğünde mükemmele ulaşılabileceğini düşünen ben, bu ayrılıktan sonra yavaş yavaş bu iki kavrama olan saygımı yitirdim. Sevginin de aklın da önemsiz saçma şeyler olduğunu düşünmeye başladım, belki de bu ayrılığa olan sinirimden dolayı bu kavramları suçlama isteğine girdim. Fakat gittikçe uçuruma gidiyor gibiydim artık sevgi tamamen bünyemden çıkmıştı hayatta hiçbir şeye karşı sevgim kalmamıştı bu da etrafımdaki bütün insanların benden uzaklaşmasına sebep olmuştu. Öteki taraftan eskiden başarılı bir öğrenci olan ben artık bilime veya akla olan nefretimden dolayı okula neredeyse hiç gitmiyordum. Bu durumda akıldan ne kadar uzaklaştığımın bir kanıtıydı belki de. O günlerin birinde, sanki odamda birinin varlığını hissettim ve o şey benimle konuşmaya başladı, o günden sonrada sürekli yanımda oldu bu şey. Bu konuşmalarımızda bana sürekli akıl, sevgi ve bunun gibi değerlerin önemsiz şeyler olduğunu söyleyen bu varlık, hayatta en önemli şeyin zevk olduğunu ve ne kadar zevk alırsam bu hayatı o kadar iyi geçireceğimi söylüyordu. Ben de zaman geçtikçe bu düşünceye ısınıp, inanıyordum. Eskiden iyi bir insan olan ben artık insanlara kötülük yapmaktan zevk alan ilişkilerimde sadece zevki düşünüp karşımdakini sürekli üzen bir insana dönüşmüştüm. Beni sevip, bana değer veren insanları adeta kendi zevklerim için kullanıyordum. Her geçen gün kötüye giden bu durumumdan aslında biraz da rahatsız oluyordum. Küçüklüğümde dedem sürekli dini hikâyeler anlatırdı ve beraber bunların üzerine sohbetler ederdik ve ben o sohbetleri gerçekten çok severdim. Sonra bir gün yine İstanbul’daki kötü arkadaş grubuma doğru giderken A.Ş.T.İ’deki sahafın tekinde Goethe’nin yazmış olduğu Faust kitabını gördüm. Nedenini bilmiyorum ama içimden bir ses sanki al dedi bu kitabı ve aldım. İstanbul yolu boyunca okumaya başladım. Kitaptan kısaca bahsetmek gerekirse, Faust kendisi bilgili, başarılı olan bir insandır. Mafistofeles ise şeytanı temsil eden bir melektir, bunu da İsrafil, Cebrail, Mikail ve Tanrıyla yaptığı sohbetlerden çıkarabiliriz. Mafistofeles bir gün Tanrıyla bir iddiaya girer ve dünyadan bir insanın aklını kolayca çelebileceğini söyler. Faust hayatındaki yalnızlığı ve boşluğu dolduracak yollar ararken birden Mafistofeles ile karşılaşır ve Mafistofeles Faust’u kötü yola çeker. Faust adeta sadece zevki için yaşayan bir insan olmuştur. Faust bir gün Mafistofeles’in verdiği bir ilacı içer ve etrafındaki her kadını çok çekici ve güzel görmeye başları. Bu kadınlardan biride dinine çok bağlı olan Margarete’dir. Faust’un içindeki Margarete ile birlikte olma isteği ve bu istek uğruna yaptıkları kötülüklerin sonunda Margarete ile birlikte olur ve bu durum çok daha kötü sonuçlar doğurmaktadır. Faust aslında bu durumlara içten içten üzülmektedir fakat artık istese de geri dönemez. Ben kitabı okumaya böyle devam ederken kitabın ortalarına doğru, bir anda, aslında bu kitapla hayatımın ne kadar benzediğini gördüm. O an dedemle küçükken yaptığım dini sohbetler, çocukluğum, annem, babam, kalbini bile isteye kırdığım onca insan aklıma gelince farkına vardım ki benimle sürekli konuşan o varlık aslında şeytan ve bende artık onun avukatı, hizmetkârı olmuştum. Bu şoku bir yarım saat içinde atlattım ve en yakın mola yerinde indim, Ankara’ya geri döndüm. Acı çektirdiğim onca insanın çoğu belki de beni hiç affetmeyecek fakat en azından bundan sonra başka insanları üzmemeye çalışacaktım. Hayatımın en büyük dönüm noktamdı Faust kitabı. KAYNAKÇA Goethe, Johann Wolfgang. Faust, Çev. Yadigar Şahin, Sis Yayınları, 1. Baskı, İstanbul (2010) Sena Orman 21301802 Gezdim, Gördüm Aşık Oldum Aşk… Aşk denilince derin bir nefes alıyorken buluyor insan kendini çünkü aşk böyle bir şey hem nefes kesen hemde derin bir nefes aldıran, ikilem yaşatan duygu. Aşk bu dünyada iki insanın birbirine olan bağımılılıklarını gözler önüne seren duygulardan biridir. Nerede olursan ol aşk kadar güzel bir duygu yoktur yeryüzünde. Fakat bütün insanların onayından geçip “Aşıklar Şehri” olarak adlandırılan aşkın en güzel yaşancak yeridir Venedik. Çünkü Venedik bir başkadır. Venedik sokaklarında dolaşırken sanki aşkın sokaklarında dolaşıyormuşçasına bir his doğar içinize. Her girdiğiniz sokağın aynı aşk gibi nereye varacağını heyecan ve belki birazcık endişe ile merak edersiniz. Her sokakta bambaşka bir hikayeye, serüvene, olaya ve heyecana sürüklüyor insanı ve her sokağın ucu bir bilimneyene çıkıyor. Zaten aşkı da ayakta tutan bu bilinmeyenler değil midir? Bir sokak sona geldiğinde küçük bir panik ile “şimdi ne yapacağız” hissi tam vücudunuzu sarmış iken bir anda etrafınıza bakınınca başka küçük bir sokak gözünüze ilişir ve ona doğru yönelirsiniz. O sokağın bambaşka akıntısına bırakırsınız kendinizi ters bir akıntıya kapılınca ne kadar çok debelenirseniz eğer o kadar çabuk dibe batarsınız bundan dolayı en sağlam çıkış yönü kendinizi salmanızdır. Çünkü en güzel şeyler kendinizi bıraktığınız ve artık bir beklenti içine olmadığınız zamanda çıkıp gelir. Geçtiğimiz yaz işte tam da öyle yaptım.Bıraktım kendimi! Kendimi o güzel şehirlerin ülkesine bıraktım.Hayatınız boyunca hiç karşılaşamayacağınız, sadece yanlarından akıp gideceğiniz farklı dinden farklı renkten binlerce insanla belkide tek ortak yanınız olan bu şehirler.. yüzlerce aşk, onlarca savaş görmüş duvarları ah bir konuşsa diyorsunuz.. Pompei mesela, Tanrının azabından nasibini almış binlerce ölü beden. Belki de binlerce günahkar ruh da hala pompei de bizimle beraber dolaştı. O taş kesilmiş binlerce insan kalıntılarını görünce o kadar ürktüm ki korkunç bir film sahnesinin içine düşmüştüm. İster istemez sorguadım kendimi, benliğimi ve nereye gittiğimi. Ölümü sorguladım ve eminim benim gibi oradaki bir çok kişi de ölümü ve hayatın o sahte güzelliklerini düşündü. Bir de gazaptan hemen önce o pompeili insanların sadece hazza odaklı hayatlarını düşündüm. Ee tabi insan düşünmeden edemiyor, amalar fakatlar buluyor. Konuşmak istiyor insan o tarihin taş duvarlarıyla. Benden önce nice hayatlar geçmiş yollarından, söylesene ne oldu onlara diye.. Ölmeden önce neyi dert etmişlerdi, nelere kırılmışlardı ve belkide yarım kaldı cümleler. Belki de aşkını itiraf edememişti biri tam el ele göz göze iken. İtalyanın neredeyse her şehrini gezip dolaştım diyebilirim. İçimde kocaman bir heyecanla geldiğim bu ülke kuzeyden güneyden sardı her bir yanımı. Yüzlerce turist boşuna akın etmiyormuş meğer oralara. Gittiğimde hissettim dolu dizgin tadını çıkardım ve bolca teneffüs ettim o güzelim şehirlerin havasını. Yanımda getirdiğim ne yüküm varsa omuzlarımda bırakmak istedim o şehirlere tek tek. İşte belki de bu yüzden Derdimi taşlara duvarlara anlatmak istedim. İçinden çıkamadığı o koca keşkeleri de oralarda bırakıp gelmek istiyor insan, mesela Roma’da aşıklar çeşmesine attığım o küçük sentler gibi. Belki sorarsınız o attığım sentler nekadar etkili olabilir ki diye fakat asıl önemli olan sentlerin fiziksel değeri değil, o sentlere yüklediğimiz anlamlardır insanı yüklerinden arındırıp hafifleten. Ama şunu da söylemeden geçemeyeceğim asla unutulmamalıdır ki asıl mutluluk, asıl sıcaklık nerede mutlu isen oradadır muhim olan insanın nerede mutlu olduğunu bulabilmesidir. Bu mutluluk bazı insanda “aşk” olarak olur bazı insanda para; insanların mutluluğa biçtiği anlama göre değişkenlik gösterebilmektedir… İrem Karabulut DOĞA VE YOLCULUK Küçüklüğümden beri hep özgür olmanın hayalini kurdum. Keşfetmeye başladığım dünyadan daha güzel bir yer bulma umudu, küçücük çantama sığdırdığım bir şişe su ile evden kaçıp yeni bir dünya bulmaya itti beni. Büyüdükçe ise iki şey fark ettim: Tek şişe su hayatta kalmak için yeterli olmayacaktı, ikincisi de kaçsam da yeni bir dünya keşfedebilmek için insan faktöründen uzaklaşmak gerekiyordu. Bu rutinleşmiş gri hayattan kurtulup kelepçelerle bağlı olduğum milyonlarca insandan kurtulmak lazımdı. Ama bu kelepçelerin anahtarlarına ulaşmak o kadar kolay değildi. Kaçmanın tek yolu bir kerpeten bulup zincirleri tek tek kırmaktı. Bu da şimdiye kadar yaşadığım her şeyi geride bırakıp yalnız yaşamak demekti. Bir hayal edin. Ne yapmanız gerektiğini söyleyecek kimse yok. Kağıt parçaları için saatlerce çalışmanızı bekleyen, ne kadar çalışırsanız çalışın sizi azarlayacak olan birileri yok. Sadece siz ve doğa. Sapsarı saçlarını üzerinize salarak sizi ısıtan güneşi ve onun kavurucu sıcağını engellemek istermişçesine şiddetle tüm nefesini size doğru yönlendiren rüzgârı düşünün. Daha sonra bu iki arkadaşın kavgasını önlemek için araya dalan kar taneciklerinin haylazlıkla her yeri kapladığını ve orada olmanın ne kadar temiz ve saf hissettirdiğini hayal edin. Teninizin soğuktan çatlamasının bile sizde bir mutluluk yaratacağı bir dünya olurdu bu. Çünkü kandırabileceğiniz kimse yok orda. Sadece kendinizi duyabileceğiniz bir dünya hayal edin. Görüş alanınızda sadece dağların eteklerinin arasından size göz kırpan güneş var. Ona bağırarak dünyadaki tüm yalanları savursanız da umrunda değilsiniz. O sizden yalan söylemenizi beklemiyor. Onun için savaşmasanız da ertesi gün yine doğacak. Yağmura yağmaması için yalvarsanız da yağması için dans etseniz de sizi dinlemeyecek. Yapmanız gereken tek şey hayatta kalmak. İyi biri olmak, ailenizin yüzünü güldürmek, patronunuzun beklentilerini karşılamak zorunda değilsiniz. Kimse sizden düzgün giyinmenizi bile beklemiyor. Çığlık atarak delicesine çimlerin üstünde koşabilirsiniz çünkü çevrenizdeki kuşlar ya da uzaktan sizi izleyen kurt ne kadar aptal göründüğünüzü düşünmeyecek. Tüm bunlar kulağa çok hoş geliyor değil mi? Aslında gerçeklerin böyle olmadığını, doğanın da insanlara bu kadar yumuşak davranmadığını fark ettim bu filmi izledikten sonra. Hayatta kalmak için bir yolunu bulup savaşmak gerekiyordu. Hayranlıkla izlediğim doğanın bile her geçen gün kuyumu kazdığını anladım. Nasıl bu kadar beyaz göründüğünü merak ettiğim kar aslında yemeğimi alıyordu elimden. Yaşamı yavaşlatıyor, hareket etmemi zorlaştırıyordu. Rüzgâr onu ne kadar taktir ettiğimi umursamayarak beni çok uzaklara sürükleyebilecek güce sahipti. Güneş de yalnız bırakılmayı bekliyordu aslında, uzaktan bir karınca büyüklüğünde görünen insanların derilerini kavurmak için. Bu dünyaya ait olamayacaklarına dair sizle iddiaya girebileceğim kadar güzel olan meyveler aslında size kurulmuş bir tuzaktı. Sizi uzaktan izleyen kurt da size çığlık attığınız için bakmıyordu aslında. O da hayatta kalabilmek için pusuya yatmış bekliyordu. Tüm bunların farkına varınca anladım ki doğa ana bile özgür olmamıza izin vermiyor. Her ne kadar insanlardan koptuğumuz için bizi etkileyecek bir toplum baskısının olmadığını, bizi bağlayan ekonomik bir sistem olmadığını düşünsek de aslında işler doğada da kurallarla yürüyor. En önemli kural da: Hayatta kalmak için savaşmalısın, gerekirse senin nefes alabilmen için büyük katkılarda bulunan bitkileri yersin, gerekirse de sana hiçbir zararı olmayacak böcekleri. Hayatta kalmak için en güçlü olup doğayı bile yenebilmelisin. Yalnızken bile bir güç savaşı içinde olduğunu yaşayarak öğrenmek de zor olmalı. Ne yaparsan yap hayatın boyunca uymak zorunda olduğun kurallar var. Bu kurallardan kaçmak mümkün değil. Uzaktan büyüleyici görünen uçsuz bucaksız dünya bile bir düzenle var olabiliyor. Belki de filmimizin kahramanı bu yüzden bu kadar rahattı gözlerini yumarken. Bir daha uyanmayacağı gerçeğini bilmesine rağmen çok huzurluydu. En çok inkâr edeni bile bir cennetin varlığına ikna edebilecek gibi görünüyordu o anda. İşte bu yüzden ben önemli olanın içinde bulunduğumuz an olduğuna karar verdim. Kurallara hayatta kalabilecek kadar uymak gerek fakat hayatı değerli kılan kuralların dışına çıkabildiğimiz anlar. Ne kadar çok odaklanırsak doğadaki bu yolculuğa o kadar huzurlu uyuyacağız bence ebedi uykumuzda. Kaynakça Into the Wild. Yön. Sean Penn. Paramount Vantage, 2007. DVD Doğa Hazer Bir Tarihçinin Gözünden Gezmeye Değer Yerler İlber Ortaylı gibi büyük bir tarihçinin katıldığı programları izlerken ya da kitaplarını okurken, bilgiye doymayan yeni şeyler öğrenmeyen insan yoktur diye düşünüyorum. Kendisine hayranlığım üst düzeydedir. Bu yüzden kendisinin eseri olan “İlber Ortaylı Seyahatnamesi”ni büyük bir hayranlıkla okumuş bulunmaktayım. Yeni yerlerle ilgili bilgi edinmek her zaman ilgimi çekmiştir, bir de İlber Ortaylı rehberliğinde olunca gerçekten tadından yenmez bir deneyim oldu. Her şeyden öte kitapla ilgili beğendiğim özelliklerden biri seçilen yerler oldu. Suriye, Ürdün, İran, Kırım… Gerçekten herkesin bilgi sahibi olmadığı egzotik yerler. Bu seyahatnamede verilen öneriler ve gezilmesi gereken yerlerle ilgili verilen küçük bilgiler insanı sanki tura çıkmış gibi hissettirmektedir. Kitapta Suriye, Ürdün, Hindistan gibi yerlerin yanı sıra Avrupa ülkelerinden de bahsedilmiştir. Onları atlamak mümkün değildir tabii ki bu kitaptan bahsederken. Gezdiği tüm yerlerin Türkiye ile bağlantısını anlatan Ortaylı bu açıdan da benim takdirimi kazanmıştır. Gerçi böyle büyük bir tarihçiyi takdir etmek bana düşmese de söylemeden geçemedim. Kitapta ilgimi çeken bir diğer şey ise babamın İranlı olmasıdır. İran’ın kültürü, şehirleri ve tarihi yapısıyla ilgili verdiği güzel bilgiler de beni bu kitaba iten bir etken olmuştur. Her insan gibi okuduğum kitaplarda kendimden bir parça ararım, bu da parçalardan biri oldu benim için bu kitapta. Gerek tarihi yapılarıyla, şiirleriyle, etnik yapısı ve tarihiyle ilginç bir yapıya sahip olan İran’ı bir de İlber hocanın açısından görmek ayrı bir zevkti. Her ne kadar bir tarafım İranlı olsa da diğer tarafımda bir o kadar Türk’tür. Kitapta bahsedilen Doğu ülkelerinin yanı sıra Batı ülkeleriyle ilgili bilgileri okurken Osmanlı İmparatorluğunun başarılarıyla bir hayli koltuklarım kabarmış bulunmaktadır. “Tuna Nehri çağdaş Türk tarihinin akıp geçtiği önemli bir podyumdur.”(Ortaylı 139). “Osmanlı siyasi iktisadi birliği, çeşitli dil ve dinden milletlerin renkli bir Balkan oluşturmasını sağlamıştır.”(Ortaylı 106). Bu alıntılardan da görüldüğü gibi şu an Avrupa diye bakıp gelişmişliklerine imrendiğimiz ülkelerde Osmanlı’nın ayak izleri bulunmaktadır. Osmanlı İmparatorluğu Avrupa ülkelerine, balkanlara katkısı büyük bir devlettir. Seyahatnamede beğenimi kazanan bir diğer şey ise resimler olmuştur. Ortaylı kitapta